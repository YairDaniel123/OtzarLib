ספר כלבו סימן א 
=============== 
דין מאה ברכות 

אמרו חכמים ז"ל (מנחות מג ב וברש"י) חייב אדם לומר בכל יום מאה ברכות, שנאמר (דברים י, יב) ועתה ישראל מה י"י אלהיך שואל מעמך אל תקרי מה אלא מאה, וכתב רבינו יעקב ז"ל כי מצא כתוב במסורת דאית בה מאה אתין ושואל מלא, ודוד ע"ה התקין אותם (טוש"ע סימן מו בשם ר"נ גאון) לפי שהיו מתים בכל יום מאה בחורים ועמד והתקין מאה ברכות ונעצרה המגפה שנאמר (שמואל ב, כג, א) נאם הגבר הוקם על, על בגמטריה מאה, וכתב ר' אשר ז"ל בא וראה כמה חבב אותנו הקב"ה שצונו לברך מאה ברכות בכל יום כדי שנשתכר אלף זהובים בכל יום כדאמרינן במסכת חולין יצתה בת קול ואמרה כוס של ברכה שוה מ' זהובין עשרה זהובין לכל ברכה וברכה, ובירושלמי כוס של ברכה צריך הזכרה ומלכות שנאמר (תהלים קמה, א) ארוממך אלהי המלך ואברכה. 

ומצינו על ענין הברכות שתקנו חכמים בתחלת הברכה מדבר אדם לנכח הבורא יתברך שאומר ברוך אתה ולבסוף מברך שלא לנכח שאומר אשר קדשנו היה לו לומר אשר קדשתנו, אסמכוה רבנן אקרא שבמזמור תהלה לדוד דכתיב (שם קמה, י) יודוך יי כל מעשיך וחסידיך יברכוך והוא מלא כה לומר כה יברכוך כדמפרש אחריו כבוד מלכותך יאמרו והדר אומר להודיע לבני האדם גבורותיו וכבוד הדר מלכותו ובקרא אחר כתוב ולגדולתו אין חקר (שם קמה, ג). 

ומתחילין לברך על נטילת ידים ואשר יצר עד ומפליא לעשות, פירוש ומפליא לעשות שפלא גדול הוא שגוף האדם כלו נקבים נקבים והרוח והאוכל והמשקה שמור בתוכו כך מפורש בהגדה, ולפי שזאת הברכה מטבע ארוך שמסודרת על דברים הכרחיים באדם שאי אפשר זולתו והוא לרפואתו ולבריאותו פותחת בברוך וחותמת בברוך, וכתב הר"מ נ"ע שאין לומר אפילו שעה אחת כי אע"פ שנסתמו יכול לחיות יום או יומים, ואחריה מברך אלהי נשמה ואינה פותחת בברוך לפי שהיא סמוכה לאשר יצר ומעניניה, והיה מן הדין לברך אותה תכף הקיצו משנתו, אבל לפי שהוא ערום ואין ידיו נקיות התקינו לברך אותה אחר נטילת ידים וכן הדין בכל השאר, ואחריה מברך אשר נתן לשכוי בינה וכלן כמו שהם מסודרות בסדר התפלות, ויש מי שאומר שמברכין אותן בין נתחייב בהן בין לא נתחייב לפי שהן להודות ולשבח לשם ועל חדוש מעשה בראשית, אך הר"ם ז"ל כתב שאין ראוי לאמרן על הסדר לפי שפעמים שאין אדם חייב בהם כגון אם לא שמע קול התרנגול שאינו חייב לברך אשר נתן, לן בכסותו אינו חייב לברך מלביש ערומים, הולך יחף אינו חייב לברך שעשה לי כל צרכי, לא נכנס לבית הכסא אינו מברך אשר יצר, ביום הכפורים ובט' באב שאין שם רחיצה אינו מברך על נטילת ידים ולא המעביר שינה מעיני, וכן כל שאר הברכות, אמנם פשט המנהג בכל הארצות האלו לאמרן על הסדר, וכן הנהיגו רב נטרונאי ורב עמרם ושאר הגאונים לסדר את כלם אפילו לא עשה המעשה, שלא על עצמו בלבד הוא מברך אלא על כל העולם מברך את השם שעשה כל הטובות והחסדים האלו תמיד לכל, ואע"פ שמלשון התלמוד משמע שראוי לברכן בשעת מעשה אפילו בעודו על מטתו ואפילו קודם נטילת ידים, הגדולים ז"ל החמירו בזה ונהגו לסדר כלן אחר נטילת ידים שיברכם בטהרה ובנקיות, וכן כתב ר' אשר בחבורו, ועוד כתב בשחר נהגו לרחוץ הפה מפני הרירין שבתוכו כדי להזכיר השם הגדול בקדושה ובטהרה, המעביר שינה יש אומרים שהברכה הזאת פותחת בברוך ואינה חותמת בברוך, ויש אומרים שאותה ברכה ויהי רצון שתתן חלקי בתורתך הכל ברכה אחת ופותחת בברוך וחותמת בברוך, וענינה הודאה לשם יתברך על המנוח והמרגוע שנתן לאדם מעמלו ויגיעו על ידי השינה ועל התועלת שהועילו בשינה לעכל מאכלו והוא מטבע ארוך. 

ספר כלבו סימן א 
=============== 
דין מאה ברכות 

אמרו חכמים ז"ל (מנחות מג ב וברש"י) חייב אדם לומר בכל יום מאה ברכות, שנאמר (דברים י, יב) ועתה ישראל מה י"י אלהיך שואל מעמך אל תקרי מה אלא מאה, וכתב רבינו יעקב ז"ל כי מצא כתוב במסורת דאית בה מאה אתין ושואל מלא, ודוד ע"ה התקין אותם (טוש"ע סימן מו בשם ר"נ גאון) לפי שהיו מתים בכל יום מאה בחורים ועמד והתקין מאה ברכות ונעצרה המגפה שנאמר (שמואל ב, כג, א) נאם הגבר הוקם על, על בגמטריה מאה, וכתב ר' אשר ז"ל בא וראה כמה חבב אותנו הקב"ה שצונו לברך מאה ברכות בכל יום כדי שנשתכר אלף זהובים בכל יום כדאמרינן במסכת חולין יצתה בת קול ואמרה כוס של ברכה שוה מ' זהובין עשרה זהובין לכל ברכה וברכה, ובירושלמי כוס של ברכה צריך הזכרה ומלכות שנאמר (תהלים קמה, א) ארוממך אלהי המלך ואברכה. 

ומצינו על ענין הברכות שתקנו חכמים בתחלת הברכה מדבר אדם לנכח הבורא יתברך שאומר ברוך אתה ולבסוף מברך שלא לנכח שאומר אשר קדשנו היה לו לומר אשר קדשתנו, אסמכוה רבנן אקרא שבמזמור תהלה לדוד דכתיב (שם קמה, י) יודוך יי כל מעשיך וחסידיך יברכוך והוא מלא כה לומר כה יברכוך כדמפרש אחריו כבוד מלכותך יאמרו והדר אומר להודיע לבני האדם גבורותיו וכבוד הדר מלכותו ובקרא אחר כתוב ולגדולתו אין חקר (שם קמה, ג). 

ומתחילין לברך על נטילת ידים ואשר יצר עד ומפליא לעשות, פירוש ומפליא לעשות שפלא גדול הוא שגוף האדם כלו נקבים נקבים והרוח והאוכל והמשקה שמור בתוכו כך מפורש בהגדה, ולפי שזאת הברכה מטבע ארוך שמסודרת על דברים הכרחיים באדם שאי אפשר זולתו והוא לרפואתו ולבריאותו פותחת בברוך וחותמת בברוך, וכתב הר"מ נ"ע שאין לומר אפילו שעה אחת כי אע"פ שנסתמו יכול לחיות יום או יומים, ואחריה מברך אלהי נשמה ואינה פותחת בברוך לפי שהיא סמוכה לאשר יצר ומעניניה, והיה מן הדין לברך אותה תכף הקיצו משנתו, אבל לפי שהוא ערום ואין ידיו נקיות התקינו לברך אותה אחר נטילת ידים וכן הדין בכל השאר, ואחריה מברך אשר נתן לשכוי בינה וכלן כמו שהם מסודרות בסדר התפלות, ויש מי שאומר שמברכין אותן בין נתחייב בהן בין לא נתחייב לפי שהן להודות ולשבח לשם ועל חדוש מעשה בראשית, אך הר"ם ז"ל כתב שאין ראוי לאמרן על הסדר לפי שפעמים שאין אדם חייב בהם כגון אם לא שמע קול התרנגול שאינו חייב לברך אשר נתן, לן בכסותו אינו חייב לברך מלביש ערומים, הולך יחף אינו חייב לברך שעשה לי כל צרכי, לא נכנס לבית הכסא אינו מברך אשר יצר, ביום הכפורים ובט' באב שאין שם רחיצה אינו מברך על נטילת ידים ולא המעביר שינה מעיני, וכן כל שאר הברכות, אמנם פשט המנהג בכל הארצות האלו לאמרן על הסדר, וכן הנהיגו רב נטרונאי ורב עמרם ושאר הגאונים לסדר את כלם אפילו לא עשה המעשה, שלא על עצמו בלבד הוא מברך אלא על כל העולם מברך את השם שעשה כל הטובות והחסדים האלו תמיד לכל, ואע"פ שמלשון התלמוד משמע שראוי לברכן בשעת מעשה אפילו בעודו על מטתו ואפילו קודם נטילת ידים, הגדולים ז"ל החמירו בזה ונהגו לסדר כלן אחר נטילת ידים שיברכם בטהרה ובנקיות, וכן כתב ר' אשר בחבורו, ועוד כתב בשחר נהגו לרחוץ הפה מפני הרירין שבתוכו כדי להזכיר השם הגדול בקדושה ובטהרה, המעביר שינה יש אומרים שהברכה הזאת פותחת בברוך ואינה חותמת בברוך, ויש אומרים שאותה ברכה ויהי רצון שתתן חלקי בתורתך הכל ברכה אחת ופותחת בברוך וחותמת בברוך, וענינה הודאה לשם יתברך על המנוח והמרגוע שנתן לאדם מעמלו ויגיעו על ידי השינה ועל התועלת שהועילו בשינה לעכל מאכלו והוא מטבע ארוך. 

ספר כלבו סימן ב 
=============== 
דין קרבנות 

נהגו לומר פרשת תמיד שהיא צו את בני ישראל כדי להזכיר מעשה התמיד, ובשבת מוסיפין וביום השבת שהוא מוסף שבת, ויש שנהגו להוסיף בראש חדש ובראשי חדשיכם אבל אין זה מעיקר המנהג, ולא במועד פרשת המועד לפי שקורין אותה בתורה, אבל פרשת תמיד שאין קורין אותה בתורה שאין מוציאין בכל יום ס"ת ולא מוסף שבת לפי שאין בו אלא שני פסוקים לכך נהגו לאמרן בכל יום ופרשת שבת בכל שבת. 

ואחרי כן ברכת כהנים שכן היו עושין במקדש מברכין ברכת כהנים אחר עבודה, ומברכין שלשה ברכות לפני פרשת התמיד, לעסוק בתורה, והערב נא, ואשר בחר בנו, ויש אומרים שאינן אלא שנים כי לעסוק היא פתיחה להערב נא, ואשר בחר פותח בברוך לפי שמברכין אותה בפני עצמה בקריאת התורה, ונהגו לומר אלו הפרשיות אפילו בעל פה ואעפ"י שאמרו דברים שבכתב אי אתה רשאי לאמרן בעל פה הכא משום עת לעשות לה' הפרו תורתך (תהלים קיט, קכו) נהגו בו היתר שאי אפשר לכל אחד להביא לו ספר לקרות בו בכל בקר. 

ונהגו לומר ולשנות פרק איזהו מקומן שהוא סדר כל הקרבנות לפי שאמרו ז"ל תלמידי חכמים העוסקין בעבודה מעלה הכתוב עליהם כאלו נבנה בית המקדש בימיהם, ואחר איזהו מקומן נהגו לומר מדרש ר' ישמעאל שהוא שלש עשרה מדות שהתורה נדרשת בהן כדי שיצאו כל אחד ידי חובת מקרא ומשנה ומדרש בכל יום בעסוק בם בין רב למעט, המשכים לפני עמוד השחר מברך הברכות אבל הקרבנות לא יאמר לפי שאין מקריבין הקרבנות אלא ביום שנאמר (ויקרא ז, לח) ביום צוותו את בני ישראל להקריב וגו' ואין קיום קרבנותיהם אלא בזמן עשייתן, ובמקום אחר מצאתי בזה הלשון בשם רבינו שלמה כשאדם עומד לעסוק בתורה נוטל ידיו ומברך על נטילת ידים ואומר אשר יצר וכל הברכות ומברך על התורה וכל הברכות וקורא קרבנות ואיזהו מקומן ושלש עשרה מדות מר' ישמעאל וכשהולך לבית הכנסת מתחיל ברבון העולמים עכ"ל, והר"מ נ"ע כתב שאינו מברך בבקר כשנוטל ידיו על נטילת ידים ואשר בחר עד באו לבית הכנסת, ואם ברך קודם לכן אינו מברך פעם אחרת בבאו לבית הכנסת אלא תופס במקום שהניח, והריא"ף ז"ל כתב זהו במקום שנוהגין לומר כל הברכות בבית הכנסת אבל אנו שמתחילין ברוך שאמר מברכין על נטילת ידים ואשר יצר, ואינו מפסיק בין אשר יצר לאלהי נשמה לפי שהיא סמוכה לה לפיכך אינה פותחת בברוך עכ"ל. 

ספר כלבו סימן ג 
=============== 
דין פירוש משנת רבי ישמעאל 

פירוש ר' ישמעאל מקל וחומר כיצד, ויאמר ה' אל משה ואביה ירק ירק בפניה הלא תכלם שבעת ימים (במדבר יב, יד) קל וחומר לשכינה י"ד ימים, דיו לבא מן הדין להיות כנדון תסגר שבעת ימים מחוץ למחנה ואחר תאסף: מגזירא שווה כיצד, כשאומר בשומר שכר (שמות כב, י) אם לא שלח ידו וגו' ונאמר בשומר חנם (שם כב, ז) אם לא שלח ידו, מה שומר שכר שנאמר בו אם לא שלח ידו פטר בו את היורשין אף שומר חנם שנאמר בו אם לא שלח ידו פטר בו את היורשים: מבנין אב וכתוב אחד כיצד, לא הרי המשכב כהרי המושב ולא הרי המושב כהרי המשכב הצד השוה שבהם שהן עשויין לנחת אדם לבדו והזב מטמא אותו בזובו ורוקו לטמא אדם במגע ובמשא ולטמא בגדים אף כל שהוא עשוי לנחת אדם לבדו יהא הזב מטמא אותו בזובו ורוקו לטמא אדם במגע ובמשא ולטמא בגדים יצא המרכב שהוא עשוי לסבלות אחר: מבנין אב ושני כתובים כיצד, לא הרי פרש הנרות כהרי פרש שלוח טמאים ולא שלוח טמאים כהרי הנרות הצד השוה שבהם שהם בצו מיד ולדורות אף כל שהוא בצו מיד ולדורות: מכלל ופרט כיצד, מן הבהמה כלל ומן הצאן פרט אין בכלל אלא מה שבפרט: מפרט וכלל כיצד, כי יתן איש אל רעהו חמור או שור או שה פרט וכל בהמה לשמור (שמות כב, ט) כלל עשה הכלל מוסיף על הפרט: כלל ופרט וכלל אי אתה דן אלא כעין הפרט כיצד, ונתת הכסף בכל אשר תאוה נפשך כלל (דברים יד, כו) בבקר ובצאן ביין ובשכר פרט ובכל אשר תאוה נפשך חזר כלל, ואי אתה דן אלא כעין הפרט מה הפרט מפורש דבר שהוא ולד ולדות הארץ אף אין לי אלא דבר שהוא ולד ולדות הארץ: מכלל שהוא צריך לפרט ומפרט שהוא צריך לכלל כיצד, קדש לי כל בכור (שמות יג, ב), יכול אף נקבה במשמע תלמוד לומר זכר, אי זכר אפילו יצאת נקבה לפני הזכר, תלמוד לומר פטר רחם, יכול אפילו נולד לאחר יוצא דופן, תלמוד לומר בכור, זהו כלל שהוא צריך לפרט ופרט שהוא צריך לכלל: כל דבר שהיה בכלל ויצא מן הכלל ללמד לא ללמד על עצמו יצא אלא ללמד על הכלל כלו יצא כיצד, והנפש אשר תאכל בשר מזבח השלמים וגו' (ויקרא ז, כ) והלא שלמים בכלל היו וכשיצאו מן הכלל לא ללמד על עצמן יצאו אלא ללמד על הכלל כלו יצאו מה שלמים מיוחדים שקדושתן קדושת מזבח אף כל דבר שקדושתן קדושת מזבח: כל דבר שהיה בכלל ויצא לטעון טעם אחר שהוא כענינו יצא להקל ולא להחמיר כיצד, ובשר כי יהיה בו בעורו שחין ונרפא (ויקרא יג, יח) או בשר כי יהיה בעורו מכות אש (שם יג, כד), והלא שחין ומכוה בכלל כל הנגעים היו ולמה יצאו לטעון טעם אחר שהוא כענינו ויצאו להקל עליהן ולא להחמיר, להקל עליהן שלא יראו ולא ידונו אלא בשבוע אחד: כל דבר שהיה בכלל ויצא לטעון טעם אחר שלא כענינו יצא להקל ולהחמיר כיצד, ואיש או אשה כי יהיה בו נגע בראש או בזקן (שם יג, כט) והלא ראש וזקן בכלל שאר הגוף היו ויצאו לטעון טעם אחר שלא כענינו להקל עליהן ולהחמיר, להקל שלא ידונו בשער לבן ולהחמיר שידונו בשער צהוב: וכל דבר שהיה בכלל ויצא לידון בדבר חדש אי אתה יכול להחזירו לכללו עד שיחזירנו הכתוב לכללו בפירוש כיצד, ושחט את הכבש במקום אשר ישחט את החטאת (שם יד, יג) שאין תלמוד לומר כי כחטאת האשם הוא לכהן לו יהיה, אלא לפי שיצא מצורע לידון בדבר חדש בבוהן יד ובבוהן רגל ובאוזן ימנית יכול לא יטעון מתן מזבח תלמוד לומר כי כחטאת האשם הוא, החזירו הכתוב לכללו בפירוש מה חטאת טעונה מתן מזבח אף אשם טעון מתן מזבח: דבר הלמד מענינו, כיצד ואיש כי ימרט ראשו קרח הוא טהור הוא (ויקרא יג, מ), יכול יהא טהור מכל טומאה כשהוא אומר וכי יהיה בקרחת או בגבחת נגע לבן אדמדם דבר הלמד מענינו הוא דבר שאינו טהור מכל טומאה אלא מטומאת הנתקים בלבד: דבר הלמד מסופו כיצד, ונתתי נגע צרעת בבית ארץ אחוזתכם (שם יד, לד), בית שיש בו אבנים ועצים ועפר ובית שאין בו אבנים ועצים ועפר במשמע, כשהוא אומר ונתץ את הבית את עציו ואת אבניו ואת כל עפרו הבית היא דבר הלמד מסופו שאין הבית מטמא בנגעים עד שיהיו בו אבנים ועצים ועפר: וכן שני כתובים המכחישים זה את זה כיצד, כתוב אחד אומר וירד יי' על הר סיני אל ראש ההר (שמות יט, כ) וכתוב אחד אומר כי מן השמים דברתי עמכם (שם כ, יט) בא הכתוב השלישי מן השמים השמיעך את קולו ליסרך (דברים ד, לו) והכריע, מלמד שהרכין הקב"ה שמי השמים העליונים אל ראש ההר ודבר עמהם מן השמים, וכן אומר נעים זמירות (שמואל - ב כב, י) ויט שמים וירד. 

הלל הזקן היה דורש ז' מדות לפני זקני בתירא, מקל וחומר, וגזרה שוה, ובנין אב, ושני כתובים, וכלל ופרט, וכיוצא במקום אחד, דבר הלמד מענינו, אלו שבע מדות שדרש הלל הזקן לפני זקני בתירא, כתוב אחד אומר ובבא משה אל אהל מועד וכתוב אחד אומר ולא יכול משה, ואי אפשר לומר ובבא משה שהרי כבר נאמר ולא יכול ואי אפשר לומר ולא יכול שכבר נאמר ובבא משה הכרע כי שכן עליו הענן הא כיצד כל זמן שהיה הענן שם לא היה משה נכנס שם נסתלק הענן היה נכנס ומדבר עמו, וכן הוא אומר ולא יכלו הכהנים לעמוד לשרת מפני הענן (מלכים - א ח, יא) מלמד שנתנה רשות למחבלים לחבל, וכן הוא אומר ושכתי כפי עליך עד עברי (שמות לג, כב) מלמד שנתנה רשות למחבלים לחבל, וכן הוא אומר כאשר נשבעתי באפי אם יבואון אל מנוחתי (תהלים צה, יא). 

ספר כלבו סימן ד 
=============== 
דין פסוקים וברוך שאמר 

נהגו לפתוח אחר מדרש ר' ישמעאל הודו ליי' קראו בשמו, וכן כתב הרב בעל האשכול ז"ל כי הטעם לפי שכל השנים שהיה הארון ביריעה תקן דוד שהיו אומרים לפניו זה המזמור כמו שמצינו בספר יוחסין ומפורש בסדר עולם כי בתמיד של שחר היו אומרים מהודו ליי' עד ובנביאי אל תרעו ובתמיד של בין הערבים היו אומרים משירו ליי' כל הארץ עד והלל לה', ולפי שהזכרנו סדר הקרבנות אנו אומרים ג"כ המזמור, ומוסיפין אחר והלל ליי' רוממו יי' אלהינו וכולי ושאר פסוקי דרחמי כגון יי' צבאות עמנו כדאמרינן בירושלמי לעולם אל יהא פסוק זה זז מפיך יי' צבאות עמנו וחברו (שם מו, ח - יב) ה' צבאות אשרי אדם בוטח בך, ובשבתות וימים טובים מוסיפין ה' מלך ה' מלך ומזמורים אחרים וכולי. 

ואין אומרים מזמור לתודה בשבתות וימים טובים לפי שאין מקריבין בהם קרבן תודה, ובמזמור לתודה מצוה למשוך בנגינה ולנגן משום דאמרינן במדרש כל השירות עתידות ליבטל חוץ ממזמור לתודה, ולכך נהגו למשוך בטוב להודות לה' בשבת, וסמך לדבר שאמר דוד (שם קמז, ז) ענו ליי' בתודה כמו וענו הלוים 

ויש במזמור זה הודו לה' קראו בשמו עשר לשונות של הודאה כנגד עשר מכות שהביא הקב"ה על המצרים במצרים, זכרו נפלאותיו אשר עשה פי' עשר מכות שהביא הקב"ה למצרים על הים ועשרה ניסים שנעשו לאבותינו על הים, ואלו הם: נבקע להם הים, ונבקע כמין כיפה, ונתחלק לשנים שנאמר (שמות יד, טז) ובקעהו, ונעשה יבשה, ונעשה כמין טיט, ונעשו המים פרורים, ונעשו סלעים סלעים, שנאמר (תהלים עד, יג) שברת ראשי תנינים על המים, ונעשו שנים עשר גזרים, ונעשו ערימות ונצבו כמו נד, ויצאו להם מים מתוקים מתוך מי הים המלוחים, וקפאו המים ונעשו כמין זכוכית שהיו רואין זה את זה, זרע ישראל עבדו פירוש ולא כל זרע רק בני ישראל בחיריו. 

ואחר הודו לה' פותח בברוך שאמר שהוא ברכת ההלל לפי שהם פסוקים דזמרה מתהלה לדוד עד כל הנשמה תהלל יה הללויה זהו שאמר ר' יוסי יהי חלקי עם גומרי ההלל בכל יום, ותקנו חכמים ברכה לפניו ולאחריו כמו בהלל, לפניו ברוך שאמר ולאחריו ישתבח, ובברוך שאמר יש בו עשרה פעמים ברוך כנגד עשרה מאמרות שבו נברא העולם, ואחר ברוך שאמר קודם שיתחיל תהלה לדוד נהגו לומר יהי כבוד יי' ופסוקים אחרים, ויש בהם כ"א הזכרות כנגד כ"א פסוקים שבתהלה לדוד, וכתב הרב בעל האשכול מה שאמרו ז"ל בסוף תהלה לדוד מוסיפין פסוק ואנחנו נברך יה כדי לשלשולי הללויה בתר הללויה, וכתב הרב בשם מרן לוי ז"ל כי הטעם שנהגו להוסיף זה הפסוק לפי שאמרו ז"ל כל האומר בכל יום תהלה לדוד מובטח לו שהוא בן העולם הבא, לפיכך אחר שאמרנו תהלה לדוד אומרין ואנחנו נברך יה מעתה ועד עולם כלומר שנזכה לאמרו לעולם הבא, ואני הכותב מצאתי כי מה שנהגו לומר באשרי ואנחנו נברך יה ועושין כן כדי לסיים בשבח של הללויה לפי שאשרי הוא מזמור חביב ולכך מוסיפין אותו הפסוק, וטעות הוא בידם חדא שלא אמרו דוד, ועוד שמצינו שאמרו חכמים כל פרשה שהיתה חביבה על דוד פותח באשרי וחותם באשרי כגון אשרי האיש ולמה רגשו גוים אף כאן אנו יכולין לומר טעם זה שפתח בו בתהלה וסיים בתהלה פתח בתהלה תהלה לדוד סיים בתהלה תהלת יי' ואין ראוי להוסיף יותר, ועוד אין ראוי לסיים בהללויה לפי שחמשה מזמורים סמוכין אחריו שפותחין בהללויה וחותמין בהללויה הם י' פעמים הללויה כנגד י' הלולים שאמר דוד בספר תלים נצוח וניגון ושיר וכו' ואם מסיימין תהלה לדוד בהללויה יהיה יותר, והדין טעמא דמסתבר שהרי כמה פעמים אנו אומרים תהלה לדוד בלא שאר המזמורים ואף על פי כן אנו מוסיפין אותו בכל פעם ופעם. 

וגומר עד סוף הספר כל הנשמה תהלל יה ויש שנהגו לכפול הפסוק והטעם מפני שהוא פסוק אחרון של הלל כדי להזכיר שאז נשלם והפסוקים שאומר אחרי כן אינו מן ההלל, וכן בסוף שירת הים כופלין יי' ימלוך להזכיר שבו נשלמה השירה, ואותן הפסוקים שאומרים אחריה אינן מן השירה ואני הכותב מצאתי בקונטריס אחד מלקוטות כי טעות הוא בידם כי הם כאומרים שמע שמע שאמרו רז"ל משתקין אותו, וכן נמי בפסוק יי' ימלוך כדי להשלים שם שמתחיל מן ויט הרי הם כאומרין שמע שמע, ולפי זה מה שנהגו בכמה מקומות לכפול פסוק של שמע בימי העשור קשה, אלא שיש לומר כיון שמנהג אבותם הוא מכמה דורות מוכחא מילתא שלא לכונת שתי רשויות הוא ואין חוששין לכך, וכן מה שנוהגין לכפול יי' הוא האלהים מאחר שהוא כפול בפסוק אחד אין לחוש. 

ומצאתי שמסיימין פסוקי דזמרה בשירת הים לפי שיש בה ע"ב אותיות של קדושה י"ח פעמים שם בן ארבע אותיות שהם עולים ע"ב אותיות כנגד ע"ב שמות, אך לא תמצא אותן י"א שמות בגוף השירה אבל בכלל הפסוקים של מעלה מן ויהי באשמורת הבקר (שמות יד, כד), ולפי שאין אנו חוששין להתחלה רק מן התשועה נהגו לכפול בסוף יי' ימלוך ואומר אחר כן כי ליי' המלוכה ופסוקים אחרים להשלים אותן השמות החסרים מן השירה, ואחר כך אומר והיה יי' למלך רצה לומר כי לעתיד יבאו כל נשמות הקדושים לאחד ויהיה יי' אחד ושמו אחד, כך מצאתי, וכשיקרא השירה יקרא מי כמוכה נאדר בקודש דגושה הכף שאם לא כן נמצא כי הוא מחרף ומגדף שנראה כאומר מי כמוכה ומיכה הוא האיש שגנב השם בים ועשה העגל שנאמר ועבר בים צרה, אבל כל עצמותי תאמרנה יי' מי כמוך (תהלים לה, י) רפה שאין שבח זה נאמר על הים ואין חוששין להזכיר עליו מיכה, וכן ידמו כאבן הכף דגושה שלא יהיה נראה כאומר ידמוך אבן, וכן עם זו גאלת דגושה הגימל שאם תהיה רפה נראית כאומר לשון מגואל ונמצא מגדף. 

וכתב הריא"ף ז"ל דלא מבעי ליה לאיניש לאשתעויי מכי פתח ברוך שאמר עד סוף י"ח ברכות של תפלה, והר"ם נ"ע כתב אסור לדבר מברוך שאמר עד סוף ישתבח, אבל שואל מפני היראה ומשיב מפני הכבוד כמו בקריאת שמע באמצע פרקים, ובסוף מזמור שואל מפני הכבוד ומשיב לכל אדם, ובפרקים שואל מפני היראה ומשיב שלום לכל אדם, אמנם הוא היה רגיל כשהוא צריך להפסיק בין ברוך שאמר לישתבח אומר אותן ג' פסוקים ברוך ה' אלהים אלהי ישראל מן העולם וברוך ה' לעולם ויברך דוד, וכשחוזר להתחיל ממקום שפסק אומר גם כן אלו הפסוקים לפי שהם כמו ברכה, ואין הפרש בין לדבר בלשון הקודש בין בשאר לשונות שכל שאסור לדבר בשאר לשונות אסור לדבר בלשון הקודש ובכל מקום שאסור לדבר בלשון הקדש אסור לדבר בשאר לשונות, והרב בעל האשכול ז"ל כתב הטעם לפי שברוך שאמר נתקן עם התפלה להסדיר שבחו של הקב"ה ואח"כ יתפלל, וכיון שכן הוא, אינו דין לספר בין סדור השבח והתפלה, אמנם בעניני מצוה כגון לפסוק צדקה לעניים או לדבר מצוה אחרת מותר לספר אחר ברכה שלאחריו שהיא ישתבח. 

ויש נהגו לברך ברוך שאמר לפני הודו לה', אמנם הנכון לומר הודו לה' סמוך לקרבנות מהטעם שכתבנו כי אינו מענין הלל כלל הלכך האיך נברך ברכת הלל עליו, ובכל מקום נהגו לומר בשבת מזמור שיר ליום השבת טוב להודות אחר ברוך שאמר וכן המנהג וכן ביו"ט מתחילין טוב להודות לה' ואחר גומרו ההלל שהוא כל הנשמה תהלל יה אומר ישתבח. 

ספר כלבו סימן ה 
=============== 
דין ישתבח 

ישתבח שהוא ברכה שלאחריו וטוב לומר פסוקי דזמרה קודם תפלה כמו שאמרו רז"ל לעולם יסדיר אדם שבחו של הקב"ה ואח"כ יתפלל, ושאלו מקמי רב נטרונאי גאון על מי שנכנס לבית הכנסת ומצא צבור מתפללין ועדיין לא קרא פסוקים דזמרה, והשיב, שאינו יכול לאומרן אחרי התפללו כי כשתקנום קודם תפלה תקנום, אלא מברך מלך מהולל בתשבחות ואומר הודו לה' עד והלל לה' ואומר תהלה לדוד ומדלג ואומר הללויה הללו אל בקדשו וחותם בישתבח ומתפלל עם הצבור, ולא יאמר אחר תפלה כל עיקר, והקשה רבינו פרץ ז"ל עליו מהא דאמרינן התם יהא חלקי עם גומרי ההלל בכל יום משמע שצריך לומר ג"כ הללויה הללו את ה' מן השמים וצ"ע, אבל הברכות כולם יכול לומר אחר תפלתו, ויש מקומות שאומרים קודם ישתבח ברוך ה' לעולם אמן ואמן ויברך דוד עד ומהללים לשם תפארתך לפי שהכל משירי דוד ע"ה, ויש נוהגים לומר אחר ויברך דוד אתה הוא ה' לבדך ושירת הים ואח"כ אומר ישתבח והכל לפי המנהג, וי"א שאין היחיד אומר במקום שנהגו לאומרה בכל יום, ויש נהגו לאומרו אחר ישתבח. 

ועומד החזן ומתעטף בציצית ומברך ברוך אתה ה' אמ"ה אקב"ו להתעטף בציצית ויורד לפני התיבה ופותח ישתבח שמך לעד מלכנו האל המלך וזה השבח יסד שלמה המלך ע"ה ותמצאנו חתום בראשי תיבות, וכתב הר' נתן בן הרב ר' יהודה מאן דמתחיל ישתבח אחר ויושע מיד פשע משמע לדעתו שצריך לומר קודם לכן נשמת כל חי, וכתב הר' אשר ז"ל בספר המנהגות, המגיה בברכת ישתבח הבוחר בשיר ובזמרה לא טוב הוא עושה, כי זמרה רצה לומר שבח כמו מזמרת הארץ, ורצה לומר כי השם בחר בשיר של שבח, והאומר בשיר ובזמרה ומשמע בכל שיר אע"פ שאינו של שבח וזה לא יתכן אל ה' יתברך, ויש שואלין למה לא פתחו בברכת ישתבח בברוך כמו שפותחין בברכה שלפניו שהיא ברוך שאמר וכמו שעושין בקריאת התורה שמברכין לפניה ולאחריה ופותחין בהם בברוך וחותמין וכן יש לשאול ביהללוך שהיא ברכת השיר אחר הלל למה לא פתחו בה בברוך ג"כ, וי"ל כי מסיים והולך הוא שבח של מקום שהתחיל לשבחו בפסוקי דזמרה ובהלל לפיכך אינו מפסיק לומר ברוך עד סופו, וי"א דברכת ישתבח היא סמוכה לחברתה ברוך שאמר ואין פסוקי דזמרה הפסק ביניהם כי היכי דלא להוי הפסק קריאת שמע בין אהבת עולם לאמת ויציב, וכן נמי י"ל בברכת יהללוך ולפיכך נקראת ברכת השיר שאינה דומה לשאר ברכות, וכתב ה"ר שמעיה ז"ל שצריך לענות אמן אחר ישתבח קודם שיתחיל יוצר אור ברכת פסוקי דזמרה דרבנן וברכות קריאת שמע דאורייתא וכן כתב ה"ר יוסף אבן פלט, ועוד כתבו שצריך גם כן לענות אמן בין גאל ישראל לתפלת י"ח כי פסוקי קריאת שמע דאורייתא ותפלת י"ח דרבנן, וכן בין בונה ירושלים לברכת הטוב והמטיב, והרמב"ם ז"ל כתב שאין לענות אמן בין גאולה לתפלה. 

ספר כלבו סימן ו 
=============== 
דין הקדיש 

ואחר ישתבח פותח החזן קדיש, שכן דרך הקדיש לבא אחר קריאת פסוקים או אחר דרשה, וכתב ה"ר נתן ז"ל שיש בני אדם שאומרים פסוקי דזמרה במרוצה כשיש שם מנין, ולא יאות עבדין שמקצרין שבחו של מלך מלכי המלכים בשביל שאלת צרכם היש מושל שיתרצה בכך, ואם איחר והפסיק בין פסוקי דזמרה לקדיש יאמר ברכו בלא קדיש, וראיה לדבר ברכו של ערבית שאומר בלא קדיש, אך טוב שיאמר פסוקי דתהלה או שאר פסוקים עד ג' או יותר ואח"כ יאמר קדיש שלא לשנות מנהג התפלה ובזה הקפידו הראשונים, וכן פורס על שמע לא יאמר קדיש אם לא יאמר פסוקים שלעולם לא תמצאנו בלא פסוקים לפניו אם לא אחר גמר התפלה. 

ספר כלבו סימן ז 
=============== 
דין פירוש הקדיש 

והקדיש הוא בלשון ארמי והטעם כדי שיבינו אותו הכל שרובם היו עמי הארץ, ואפילו הגוים היו מבינים בלשון ארמי ידעו ויבינו הכל שעתיד השם להתגדל ולהתקדש לעיני עמים רבים, ויש נותנים טעם אחר כי לפיכך נתקן בלשון ארמי שמצינו באגדה לעתיד לבא יהיו הצדיקים גדולים מן המלאכים ואנו מתפללין בקדיש שימהר הקץ שיתגדל השם ויתקדש ואם נאמר אותו בלשון הקודש שיבינוהו המלאכים אפשר שיקטרוגו כי ידעו כי ידל כבודם ויגדל כבוד הצדיקים עליהם, וכן הדין נותן כי המלאכים אין טבעם לעשות רק טוב וכיון שכן אין להחזיק להם טובה אם לא יחטאו, אבל הצדיקים המתגברים על יצרם נראה שעתידים לקבל שכר טוב מהם, ונהגו הצבור לומר בלחש כשפותח החזן יתגדל ועתה יגדל נא וגומר, זכור רחמיך וגו', ה' חפץ וכו', ואח"כ עונין איש"ר עד ויתברך בכל כחם כמ"ש ז"ל כל העונה איש"ר בכל כחו מובטח לו שהוא בן עוה"ב פי' שישים כוונתו לכוון לענות אמן יהא שמיה רבא, ומצאתי שיש בקדיש ז' תיבות וכ"ח אותיות כמו שיש בפסוק ראשון של בראשית ובפסוק שלפני י' הדברות וע"ז סמך בדרש כל העונה איש"ר כאלו נעשה שותף להב"ה במעשה בראשית וכמו ששמע י' דברות מפי הדבור לקיים מה שנאמר (תהלים קיא, ו) כח מעשיו הגיד לעמו, וע"כ אמרו רבותינו ז"ל כל העונה איש"ר בכל כחו ומתכוין לדקדק בכ"ח אותיות שבו מובטח לו שהוא בן העולם הבא ומנין האותיות כ"ח ועל כן צריך לאמרו בכח ולפי זה הטעם צריך להזהיר שלא לומר ולעלמי עלמיא כי יהא בו כ"ט אלא לעלמי עלמיא ויתברך, והירושלמי אמר שבע ביום הללתיך (שם קיט, קסד) אמר דוד על שבע ברכות שאנו מברכים בכל יום ג' שחרית וד' ערבית: וכשאומר החזן יתגדל כורע וכן ביהא שמיה רבא וכן ביתברך וכן בבריך הוא וכן באמן תושבחתא ונחמתא פי' על מה שאמרו רבותינו ז"ל שהשכינה מנהמת בכל יום כיונה אוי לי שחרבתי את ביתי ושרפתי את היכלי והגליתי בני על כן אומר ונחמתא לשון נחמה על הדבר לעתיד יתגדל ויתקדש על שם המקרא היסד והתגדלתי והתקדשתי (יחזקאל לח, כג) ובמלחמות גוג ומגוג הכתוב מדבר שאז יתגדל שמו של הקב"ה כמו שנאמר ועלו מושיעים (עובדיה א, כא) וכתוב בתריה ביום ההוא יהיה יי' אחד ושמו אחד כלומר אלו האותיות הקדש יתיחדו ויצטרפו והוא השם הנחצה לשנים על השבועה שנשבע להלחם בעמלק שנאמר (שמות יז, טז) כי יד על כס יה, יי' לא נאמר אלא יה וכסא לא נאמר אלא כס כלומר נשבע יי' בימינו ובכס שלו שלעולם לא יתמלא שמו וכסאו עד שינקם בעמלק, משל למלך שפדה את בנו מבית האסורים והיה הולך אצל אביו ובאמצע הדרך פגע בו ליסטים אחד ובזהו והכה אותו מכת מרדות, עמד המלך והשליך חותם מידו ונשבע שלעולם לא יתמלא בשמו ולא במלכותו עד שינקם מאותו צורר, ולאחר שיתנקם ממנו יתמלא שמו ומלכותו, כך נשבע הקב"ה שלעולם לא יתמלא שמו וכסאו עד שינקם מעמלק, ותפלה היא שאנו מתפללים על אותו השם שיתגדל שבאותו גדול וקדוש תלויה גאולתינו וישועתינו ככתוב ועלו מושיעים ובאותו גדול וקדוש ימליך מלכותיה כדכתיב והיתה ליי' המלוכה, וזה פי' הדבר יתגדל ויתקדש שמיה רבא שם יה כי שמו יי' ושם יה יתגדל בו"ה וביום ההוא יהיה יי' אחד ושמו אחד שיתיחדו אלו האותיות של שמו הנכבד והנורא שנחצה לשנים בשבועה שמיה רבא וכי איך אפשר לומר שם זה לאחר שנחצה ואין יה כי אם חצי שם ולא יתכן לומר מחצי רבא אדרבא כל דבר שנחצה או נתמעט אין זה ריבוי כי אם מיעוט, אלא אי אפשר לומר מיעוט כלפי מעלה כי אם ריבוי שכן נמצא ברוח הקדש שלאחר שנלקח ממנו ונחלק נקרא ריבוי שנאמר (במדבר יא, יז) ואצלתי מן הרוח וגו', ואעפ"י שר"ל הפרש והבדלה מתרגמינן וארבינך, וכן אומר על השם רבא אע"פ שנחלק שאי אפשר מיעוט כלפי מעלה, פי' אחר יתגדל ויתקדש שמיה רבא שם יה רבא ברא בהפוך המלה כדכתיב (ישעיה כו, ד) כי ביה יי' צור עולמים כלומר בשם יה ה' צור עולמים כשכתוב יה בענין הראוי ליכתב שלא תמשך כותל ההא למטה כי אם חציו וחציו תשים על גג הה"א כמו נקודה כגון ג' יודין שהם ה' שמו של הקב"ה היוצא מן מפסוק של ויסע מלאך האלהים וגו' (בשמות יד, יט) ואותו ביה שהוא כתוב בענין זה כעין יי' עולה בגימטריא ל"ב והם ל"ב נתיבות שבהן נברא העולם, וכן היא תוכן המלה ביה שעולה ל"ב נתיבות יי' צור עולמים וזהו כבוד חכמים ינחלו כבוד בגימטריא ל"ב, יהוה כתיב וקרי אדני, כלומר הל"ב נתיבות אדונים הם לעולם ואותן נתיבות הן הן פרקים של אצבעות ידים, וזהו שכתוב (תהלים צה, ה) אשר לו הים והוא עשהו ויבשת ידיו יצרו ואעפ"י שכתוב ידו חסר יו"ד ידיו קרי ונדרשת הקריאה כי יש אם למקרא והכי משמע ידיו יצרו את העולם ויש בידיו שלשים ושנים פרקים וכנגדן ל"ב נתיבות שבהן נברא העולם וזהו שכתוב כי ביה יי' צור עולמים כי כן נדרש שם יה, ולכך אנו קורין אותו רבא אעפ"י שנחלק מו"ה כמו שכתוב למעלה וכשיתגדל אז ימליך מלכותיה כדכתיב והיתה ליי' המלוכה, בחייכון וביומיכון ובחיי דכל בית ישראל לכך מתברכין ישראל כאן בברכת חיים לפי שבאותה גאולה לא ישארו כי אם אחד מעיר ושנים ממשפחה והדא הוא דאמרינן ייתי משיחא ולא אחמיניה כי כמה צרות עתידות לבא באותו זמן ולכך נקראו חבלי משיח לפיכך הם מתברכים בברכת חיים כלומר שיתגדל ויתקדש שם יה שזה יהיה במלחמתו של עמלק להמיתו ולאבד זכרו כמו שבארנו יהי רצון שיהיה לחיים לישראל ולמיתה לעמלק ולשאר האומות ויהיה אותו גדול השם בעגלא ר"ל במהרה כמו כי היכי דלימות בעגל בפ' ארבע מיתות, אמן יהא שמיה רבא מברך לעלם ולעלמי עלמיא אמן עניה למה שאמר ש"צ בעגלא ובזמן קריב שאנו עונין אמן בקשה אמן כן יהי רצון ואחר כך יהא שמיה רבא שהם ז' תיבות כנגד ז' רקיעין ובאותן ז' תיבות כ"ח אותיות כנגד מה שאנו עונין יגדל נא כח יי', וחייב אדם למשוך רבא בכל כח כדי שיחשוב בלבו לכוין במשיכת רבא כל אותן המדרשין שכתבנו למעלה, וכששומע הקב"ה שישראל מערימין להזכיר לפניו אותה שבועה שנשבע על עמלק לאבד זכרו ומתפללין ומבקשין לפניו לגדל שם יה בתוספת ו' ה' שאז יהיה השם הנכבד שלם כששומע הקב"ה כך שבכל כח כונתם עונין זה השבח מתנענע ואומר אוי להם לבנים שגלו מעל שלחן אביהם ומה לו לאב שמקלסין אותו בביתו והוא רחקם מעל שלחנו, ועל כן רב העצב למעלה באותה שעה לפי שמזכירין לפניו מעשה עמלק שהכעיס כלפי מעלה וגרם לשם הנכבד והנורא שיחלק, וכשרואין מלאכי השרת זה העצב לפני הקב"ה מזדעזעין ונרתעין ומתחלחלין ודוממין כי אינם יודעים על מה אותו עצב בא למעלה לפי שאינם מבינים לשון ארמית, ולכך מתחילין ומזכירים יתגדל ויתקדש בלשון עברית על שם הפסוק (יחזקאל לח, כג) והתגדלתי והתקדשתי ואח"כ שמיה רבא בלשון ארמי שאלו נאמר אותו שם בלשון הקדש יהיו מבינים שהעצבון בא למעלה על מה שישראל אומרין יתגדל ויתקדש שם יה כי יאמרו במה אפשר להתגדל שם יה כי אם בו' ה' שנאצל ממנו על עסק עמלק ויבינו כי מחמת הזכרת אותו השם בא העצב, וכשיהיו מתחילים ישראל הקדיש יבלבלו אותו המלאכים ויעכבו אותו מלעלות למעלה ולא יוכלו ישראל לשבח שבח הגון ומעולה כראוי, ויהיה הקדיש בטל, ולכך אנו אומרין אותו בלשון ארמית כדי שלא יבינו המלאכים ויעכבוהו מלעלות לפני הקב"ה, וכן מצינו במסכת ברכות בשעה שישראל אומרים לפניו אמן יהא שמיה וכו' המלאכים מזדעזעין ותמהין זה לזה על העצבון ומיד חוזרין לומר השבח בלשון עברית ואומרים יתברך וישתבח וכולי, שמנה מיני קלוסין ז' כנגד ז' רקיעים והשמיני כנגד הרקיע אשר על ראשי החיות, וצריך להאריך ולמשוך הקלוסין כדי ליפות השבח ובכל אלו השבחים אין בהם שום רמז על מה העצב בא למעלה ואין שום בריאה יכולה להבחין בהם כי אם השם יתעלה, ולכך אנו אומרין אותו בלשון עברית, אחר כך נחזור בלשון ארמית לומר שמיה דקודשא בריך הוא, שאין אנו רוצים לומר שם יה בלשון עברית מפני הטעם שאמרנו, ומתוך שאנו אומרים שמיה בלשון ארמית אנו אומרין גם כן דקודשא בריך הוא בלשון ארמית, וצריכין אנו להזכיר לשון קודשא כי קודש מלא עולה ת"י שבית המקדש ראשון היה קיים ת"י שנים ובו היה ברוך זה השם יהוה כי היו הכהנים קורים אותו ככתבו ועכשיו אנו צריכין לנחמו מעצבונו ולכך אנו אומרין בלשון ארמי לעילא מכל תושבחתא ונחמתא, ד' מיני קלוסין כנגד ד' אותיות יהוה, עתה תבין מה לשון נחמתא כלפי מעלה. תתקבל צלותהון ובעותהון בלשון ארמי שבעברי של קדיש אין בו שום תפלה ואילו היינו אומרין תשמע תפלתם ובקשתם יתמהו המלאכים ויאמרו וכי מה תפלה אלו מבקשין שתהיה נשמעת והלא לא אמרי אלא שבח יתברך וישתבח לפיכך אנו אומרין בלשון ארמי כדי שלא ירגישו בדבר, יהא שלמא רבא יהא קרי ביה יהון ועולה בגימטריא באותיות אהיה, שלמא רבא כלומר אהיה אדון השלום תן לנו שלום בשם זה, רבא שלא ינתן רשות למעלה ולא בינה להבין בלשון ארמי שלא יבלבלו הקדיש. 

ולכך נקבע השלום בסוף הקדיש שהוא שקול כנגד הכל וכשברא הקב"ה את עולמו נתן שלום בין מים ליבשה שנאמר (בראשית א, ט) יקוו המים וגו' וכתיב (איוב לח, יא) עד פה תבא ולא תוסיף שאלמלא כן היה מחריב העולם, וכשברא המלאכים המורכבים אש ומים אילו לא נתן שלום בין מים לאש היו מכבין את האש או האש מלחך את המים, וכן הוא אומר יוצר אור ובורא חשך עושה שלום ביניהם שלא יכנס האור בגבול החשך ולא החשך בגבול האור, וגדול שלום שהרי אנו אומרין עושה שלום ובורא את הכל ללמדך שבשלום הכל תלוי שבשעה שנברא העולם לא קמו אלו על אלו ולא נכנסו אלו בגבול אלו ולא הזריבו אלו את אלו באותה שעה נברא הכל יפה, ולכך נקבע השלום בסוף כל התפלה לפי שהוא צריך לכל, ואפילו על הקרבנות שנאמר (ויקרא ז, יא) וזאת תורת זבח השלמים וגו', אמן ואמן אמן קיום השבועה אמן קבלה, וכך מפורש בואלה שמות רבא, תם פירוש הקדיש. 

ספר כלבו סימן ח 
=============== 
דין ברכו וברכת יוצר וקדושה מיושב 

ואחר הקדיש פותח החזן ברכו בקול רם, וכורע בברכו וזוקף בשם, ובהאריכו אומרים בלחש ברכי נפשי וכו', ויש לתמוה האיך תקנו לומר ברכו דבברכו משמע שמוציא עצמו מן הכלל, וחזינן דאמר שמואל לעולם אל יוציא אדם עצמו מן הכלל, אם כן היה לומר נברך כמו בברכת המזון שאומר נברך, והרב ר' נתן ז"ל כתב תשובה לזה שאמר שאני הכא דכיון דאמר מבורך לא מפיק נפשיה מן הכלל והוי כמו נברך, ומהאי טעמא הוא אומר בבית הכנסת ברכו בתשעה והוא, והאי דאמרינן בברכות פרק שלשה שאכלו דאינו אומר בברכת המזון ברכו אלא אם כן יהיו כדי ברכה בלא הוא, והיאך אנו אומרין ברכו בט' והוא, אם לא מהטעם שאמרתי דהוי כמו נברך עכ"ל ה"ר נתן ז"ל, ואחר ברכו מתחילין על ק"ש ברכת יוצר אור ומזכירין מדת הלילה ביום שאומר ובורא חשך, ומדת יום בלילה שאומר בורא יומם ולילה, והטעם להודות לפניו שהכל בידו יתברך והוא גולל זה מפני זה, ואומר ובורא חושך ואעפ"י שאינו נופל בזה הלשון לשון בריאה שהרי החושך אינו אלא בהעדר האור עם כל זה אומרים כן דלשנא דקרא הוא, ויש אומרים כי לפיכך נופל בו לשון בריאה לפי שעל ידי התגלגל גלגל השמש למטה לארץ בא החושך. 

ולענין קדושה של יוצר אור ושל ובא לציון שהוא סדר קדושה כתב הרב ר' יונה ז"ל שנחלקו בהם הגאונים אם יחיד אומרה אם לא, י"א שהוא בכלל כל דבר שבקדושה שלא יהיה בפחות מעשרה אבל כשהיחיד מגיע לאומרים ביראה מדלג הקדושה ויאמר קדוש וברוך ומתחיל לאל ברוך, וכן בקדושה של ובא לציון מדלגה יחיד, ורבני צרפת ומקצת הגאונים חולקין בדבר ואומרים שהיחיד אומרה לפי שאינה אלא סיפור בעלמא שאנו מספרין היאך מקדשין אותו משרתיו, וכן ובא לציון שהם פסוקים שאנו אומרים, וכן כתב הר"ם ז"ל בתשובות שאלות, ואע"פ שבספר אהבה לא כתב כן קסבר שזה הלכה ואין מורין כן, ואין לדמותה לקדושה שאומרים בקדושה לפי שבאותה קדושה אנו אומרין שאנו בעצמנו מקדישין אותו ואומרין נקדש את שמך או נקדישך ונעריצך או כתר יתנו לך לפיכך אין אנחנו רשאין לאומרה בפחות מעשרה, ולפיכך תקנו קדושה ביוצר אור לומר שהמלאכים גם כן מקדישין ומקלסין האל יתעלה על דרך (איוב לח, ז) ברן יחד ככבי בקר ויריעו כל בני אלהים, ככבי בקר אלו ישראל, בני אלהים אלו המלאכים, ולפיכך אין אומרין בו ימלוך ה' לפי שאין אנו מספרין רק מה שהמלאכים אומרים ולפי שאינו אלא סיפור דברים אומרה אפילו יחיד ובלבד שיהיה בן י"ג שנה, הכי איתא במסכת סופרים אבל בשמנה עשרה שאנו אומרים נקדש את שמך כלומר אנחנו בעצמנו נקדש אומרים ימלוך ה' לעולם שממליכין אותו אחר קדושה וביוצר גם כן אנו ממליכין אותו אחר קדושת המלאכים ובקבלת מצותו ובאמת ויציב, וכתב הרא"ש ז"ל ושמעתי מפי ר' יוסי אבן פלט נתן טעם כי לפיכך אומרים קדושה ביוצר אור להודיע לכל שאין השמש ושאר המאורות בגלגלים כי אם במצות הבורא יתברך שהרי כל צבאות מעלה מקדישין ומעריצין וממליכין שהוא אדון הכל ובורא הכל יתעלה. 

וגומר הברכה עד יוצר המאורות ואח"כ מתחיל ברכה שניה של ק"ש אהבת עולם וברכה זו אינה פותחת בברוך לפי שהיא סמוכה לחברתה, ופסקו הגאונים ז"ל כרבנן דאמרי אהבת עולם וכו' ולא כשמואל דאמר אהבה רבה וכו' דיחיד ורבים הלכה כרבים, ועוד כי המטבע הזה יותר נראה נכון שאנו מודים ומברכין ה' יתברך שאוהב אותנו אהבת עולמית שלא פסקה ממנו ולא תפסק כי מאהבתו אותנו הוכיחנו בגלות ובאהבתו ובחמלתו ישיבנו לקדמותינו על מכוננו ותלנו תל שהכל פונים בו. 

כתב הרא"ש ז"ל ולפיכך סמכו אהבת עולם ליוצר המאורות שבה מזכיר יחוד שמו של קב"ה ונתינת התורה המאירה מכל המאורות, שהשמש אינו מאיר רק ביום והתורה מאירה ביום ובלילה, ואחזו דרך המשורר (תהלים יט, ב) במזמור השמים מספרים כבוד אל שהזכיר יצירת המאורות וסמיך ליה תורת ה' תמימה ואחר כך עדות ה' נאמנה שאנו חייבין להעיד על יחודו האמיתי כל זה מלשון הרב ר' אשר ז"ל. 

והרב בעל האשכול ז"ל כתב בברכת יוצר אור אין אנו מזכירין אלא שבח המלאכים כשהם מקדישים הקב"ה ואין לנו להזכיר ימלוך יי' לעולם אחר קדושה וברוך כמו בתפלה שהיא שמשבחין ישראל והתם מזכירין ימלוך, וכתב הרמב"ם ז"ל לכך לא תקנו קדושה בערבית מפני שהיא רשות, ופליגנא והא כתיב (דברים י, יב) מה ה' אלהיך שואל מעמך ואמר רז"ל אל תקרי מה אלא מאה והלא בג' ברכות שבלילה במנין מאה, אלא מה רוצה לומר תפלת ערבית רשות, רוצה לומר שיש ברשות האדם לאמרה בערב קודם שקיעת החמה לולי קריאת שמע שחייב אדם לאומרה עם הכוכבים וכן היו עושין רז"ל בימי פוליפו הקיסר שגזר שמד ובטל דתם והיו הולכים קודם שקיעת החמה לבית הכנסת ומתפללין תפלת ערבית וכשהיה לילה היו אומרים ק"ש בביתם. 

וה"ר נתן ז"ל כתב נראה לי שכשם שאין המלאכים נכנסין בגבולינו כך אין אנו נכנסין בגבולם ואומר בחסדים שעשה הקב"ה חסד עם ישראל שאומר שירה ביום ומלאכים בלילה שכן אמרו דוד (תהלים מב, ט) יומם יצוה ה' חסדו ובלילה שירה עמי, פירוש יצוה ה' חסדו לישראל ובלילה שירה של הקב"ה שהוא שירת המלאכים שאני מקלס בהם הלילה לפניו דכתיב (שם קיט, סב) חצות לילה אקום להודות לך. 

ספר כלבו סימן ט 
=============== 
דין אל מלך נאמן 

ומתחילין ק"ש, מספר האשכול בק"ש יש בה י"ח הזכרות כנגד י"ח חוליות ורמ"ח תיבות כנגד רמ"ח אברים לקיים מה שנאמר (שם לה, י) כל עצמותי תאמרנה י"י מי כמוך, והרא"ש ז"ל כתב נהגו כל הארצות האלה לומר אל מלך נאמן להשלים רמ"ח תיבות בק"ש נגד מאתים וארבעים ושמונה איברים שאם ישמור אדם רמ"ח תיבות של ק"ש ישמור הקב"ה רמ"ח איברים שבאדם, ויש מקומות שאין אומרים אל מלך נאמן לפי שהוא נוטריקון של אמן בראשי תיבות ואין לנו להפסיק בין הברכה לק"ש. ובפרק מקום שנהגו מפרש מאי האי דמוסיפין בק"ש בשכמל"ו משום אמירה דיעקב בשעה שקבץ בניו ואמר להם בני שמא יש בכם מי שאינו עמי ביחוד אדון העולם, פתחו כלם ואמרו שמע ישראל כלומר אתה ישראל אבינו שמע שי"י אלהינו י"י אחד כשם שאין בלבך אלא אחד, כך אין בלבנו אלא אחד, מיד פתח הזקן ואמר בשכמל"ו, אמרו רבנן היכי נעביד נמריה לא אמרו משה, לא נמריה אמרו יעקב, התקינו לאמרו בחשאי. 

ואחר ק"ש אומרין אמת ויציב שהיא ברכה של אחריה וזאת הברכה נתקנה על דרך שלשה פרשיות של ק"ש, אמת אלהי עולם מלכנו, כנגד פרשה ראשונה שהיא קבלת עול מלכות שמים, אשרי איש שישמע למצותיך, כנגד והיה אם שמע שהיא קבלת עול מצות, אמת ממצרים גאלתנו, כנגד פרשה של ציצית שהוא להזכיר שאנו עבדיו שפדאנו מבית עבדים ולקחנו לעם סגולה, ונתן מצות ציצית לאות ולהיכר, כמנהג היום שנותנין אות אל העבדים הקנוים. 

ספר כלבו סימן י 
=============== 
הלכות ק"ש וברכותיה ערבית ושחרית 

ועתה אבאר הלכות ק"ש, כתב הר"ם נ"ע אסור לאכול ולשתות בבקר קודם שיתפלל ק"ש כדאיתא פרק קמא דברכות ואותי השלכת אחרי גויך (ישעיה לח, יז), אחר שנתגאה זה האיך יקבל עול מלכות שמים, מכאן אמר רבינו אב"י ז"ל שמותר לשתות מים בבקר קודם תפלה שבכאן לא שייך לומר ואותי השלכת וכו', ודוקא בחול מותר אבל בשבת ויו"ט שצריך לברך על הכוס על שלחנו קודם אכילה אסור. והריא"ף ז"ל כתב מיהו נראה דאף מים אסור כיון שרצונו ונפשו מלא ממה שהוא צריך אחר שנתגאה קרינן ביה ואותי השלכת שנאמר (דברים ו, ז) בשכבך ובקומך בשעת שכיבה ובשעת קימה. 

ומהו קורא ג' ואלו הן שמע והיה אם שמע ומקדימין לקרות פרשת שמע מפני שיש בה צווי על יחוד השם ואהבתו ותלמודו שהוא העיקר הגדול שהכל תלוי בו, ואחריה והיה אם שמע שיש בה צווי על המצות, ואחריה פרשת ציצית שגם היא יש בה צווי על זכירת המצות, ואעפ"י שמצות ציצית אינה נוהגת בלילה קורין אותה בלילה מפני שיש בה זכרון יציאת מצרים ומצוה להזכיר יציאת מצרים ביום ובלילה שנאמר (שם טז, ג) למען תזכור את יום צאתך מארץ מצרים כל ימי חייך. 

כשקורא ק"ש בערב מברך לפניה מעריב ערבים ואהבת עולם, ויש לתמוה למה תקנו בברכת המעריב ערבים ה' צבאות תמיד ימלוך עלינו לעולם ועד קודם חתימת בא"י המעריב ערבים דנראה כהפסקה שאין החתימה מעין הברכה והיה ראוי להיות החתימה סמוך למבדיל בין יום ובין לילה ובזה יהיה חתימת הברכה מעין הברכה, והענין שאנו צריכין להזכיר מדת לילה ביום ומדת יום בלילה ולפי שהוא יתברך הוא הבורא היום נמליך אותו עלינו, אחרי זכרנו שתי מדות אלו נאמר מי הוא הגולל אור מפני חשך ה' צבאות שמו תפס לשון הפסוק כי כן בא ה' צבאות אחר הזכרת היצירה באמרו (ישעיה מה, ז) יוצר אור ובורא חשך וכו' ה' צבאות שמו להודיע שהוא הבורא יתברך ברא אותן להוציא ולבטל דעת הכופרים בזה, וקורא ק"ש ולאחריה מברך אמת ואמונה והשכיבנו ובבקר מברך יוצר אור ואהבת עולם וקורא ומברך לאחריה אמת ויציב. 

ברכה ראשונה שלפניה בין בערב בין בבקר פותח בברוך וחותם בברוך, ושאר הברכות חותמות בברוך ואין להם פתיחה, וכל המשנה ממטבע שטבעו חכמים טועה וחוזר ומברך כמטבע שטבעו חכמים, הקדים ברכה שניה לראשונה בין בלילה בין ביום בין לפניה בין לאחריה יצא לפי שאין סדר בברכותיה, בשחרית פתח ביוצר וסיים במעריב ערבים לא יצא, פתח במעריב וסיים ביוצר אור יצא, וכן בערבית פתח במעריב ערבים וסיים ביוצר אור לא יצא, פתח ביוצר אור וסיים במעריב ערבים יצא שהכל הולך אחר החתימה. 

וכל מי שלא אמר אמת ויציב בשחרית ואמת ואמונה בלילה לא יצא שנאמר (תהלים צב, ג) להגיד בבקר חסדך ואמונתך בלילות, פירוש, בברכת אמת ויציב מספר ומאריך בחסדיו של הקב"ה אבל בלילה יש להגיד אמונתך ולפיכך אומרים אמת ואמונה ערבית כמו שכתוב ואמונתך בלילות ואמרו רבותינו ז"ל וכי אי זו אמונה יש כאן לפי שאדם נפשו כואבת עליו בלילה מטורח המלאכה שעשה ביום וכשישן בלילה נשמתו עולה לרקיע ואינה רוצה לשוב בבקר ואומר לה הקב"ה שובי אל גויתך שאיני רוצה לאבד אמונתי כנגדו שהוא האמין בי שהפקיד אותך בידי כי אמר בידך אפקיד רוחי, ועושה הקב"ה אמונה ומחזירה אליו, ובבקר עושה לו נס ומחדש כחו ואינו מרגיש מכל מה שטרח אתמול וזהו בבקר חסדך, ואמר (איכה ג, כג) חדשים לבקרים רבה אמונתך. 

מאימתי קורין את שמע בערבין משעת יציאת הכוכבים והעושה קודם לכן לא יצא אלא אם כן בשליח צבור במקום שיש שם חבר עיר והטעם משום עת לעשות לה' הפרו תורתך (תהלים קיט, קכו) שאם יפסיקו בין תפלת המנחה לתפלת ערבית וילכו איש לאוהליו יתרשלו או ישכחו לחזור ולהתפלל בזמנה שהוא צאת הכוכבים ותבטל קריאתה לגמרי, אבל במקום שאין שם חבר עיר יחיד המתפלל טוב לו להתאחר ולקרא בזמנה שהוא צאת הכוכבים ולא יקדים קודם זה, ויש נותנים טעם אחר ואומרים ואם כן למה קורין אותה בבית הכנסת כדי לעמוד בתפלה מתוך דברי תורה, אבל חובה עליו לקרותה משתחשך ויוצאין בקריאת פרק ראשון שקורא אדם על מטתו, וכמה כוכבים יצאו ויהיה לילה, ר' נתן אומר כוכב אחד יום שנים בין השמשות שלשה לילה, אמר ר' יוסי לא ככבים הנראים ביום ולא ככבים הנראים בלילה אלא בינונים, ועד מתי זמן קריאתה עד חצי הלילה, ואם עבר ואחר קריאתה עד שעלה עמוד השחר יצא ולא אמרו עד חצות אלא להרחיק אדם מן הפשיעה, ואם היה אנוס כגון שכור או חולה וכיוצא בהן וקרא קודם הנץ החמה יצא, והקורא בעת זה לא יאמר השכיבנו. 

אי זהו זמנה, ביום מצותה שיתחיל לקרות קודם שתנץ החמה כדי שיגמור לקרותה ולברך ברכה אחרונה עם הנץ החמה, ושיעור זה כמו שיעור שעה אחת קודם שתעלה השמש, ואם אחר וקרא אחר שעלה השמש יצא שעונתה עד סוף ג' שעות, ומי שעבר ואחר ג' שעות אפילו היה אנוס לא יצא ידי קריאה בעונתה אלא הוא כקורא בתורה, ומברך לפניה ולאחריה כל היום, הקדים לקרות אחר שעלה עמוד השחר אעפ"י שהשלים קודם שתנץ החמה יצא, והמשכים לצאת לדרך קורא לכתחלה משיעלה עמוד השחר. 

הקורא את שמע צריך שיכוין את לבו, קרא ולא כוון יצא ובלבד שיכוין לבו בפסוק ראשון של שמע, כל אדם קורין כדרכן בין עומדין בין שוכבים בין רוכבים ובלבד שלא יהיו פניו טוחות בקרקע או פניו למעלה מושלך על גבו, המהלך בדרך עומד בפסוק ראשון ושאר קורא והוא מהלך על רגליו, והראב"ד ז"ל כתב דנהי דכונת הלב לא בעינא אלא בפסוק ראשון מיהו המהלך צריך עמידה עד על לבבך, כי היכי דלא לשוויה עראי, ובדין הוא דנבעי עד סוף הפרק אלא כיון דבתר הכי כתיב ובלכתך בדרך אי אפשר לומר כן דמכלל דמשם ואילך מהלך וקורא, היה ישן מצערין אותו ומעירין אותו עד שיקרא פסוק ראשון מכאן ואילך אם אנסתו שינה אין מצערין אותו, היה עוסק במלאכה מפסיק עד שיקרא פרשה ראשונה כולה והשאר קורא והוא עוסק במלאכתו, ואפילו עומד בראש האילן או בראש הכותל קורא במקומו ומברך לפניה ולאחריה, היה עוסק בתלמוד תורה פוסק וקורא ומברך לפניה ולאחריה, היה עוסק בצרכי רבים לא יפסוק אלא יגמור עסקיהם ואח"כ יקרא אם נשאר עת לקרות, היה עוסק באכילה או שהיה במרחץ או שהיה עסוק בתספורת או שהיה מהפך עורות או שהיה עוסק בדין גומר ואחר כך קורא, ואם היה מתירא שמא יעבור זמן הקריאה ופסק וקרא הרי זה משובח, מי שירד לטבול אם יכול לעלות ולהתכסות ולקרות קודם שתנץ החמה יעלה ויתכסה ויקרא ואם לאו יתכסה במים שהוא עומד בהם ויקרא ולא יתכסה במים צלולים שערותו נראית בהם ולא במים שריחן רע, אבל מתכסה הוא במים עכורין שאין ריחן רע. 

הקורא את שמע לא ירמוז בעיניו, ולא יקרוץ בשפתיו, ולא יראה באצבעותיו, ואם עשה כן אע"פ שיצא הרי זה מגונה מפני שקריאתו קריאת עראי, וצריך להשמיע לאזנו כשהוא קורא ואם לא השמיע לאזנו יצא וצריך לדקדק באותיותיה ואם לא דקדק יצא, כיצד ידקדק לא ירפה החזק ולא יחזק הרפה, ולא יניע הנח ולא יניח הנע, לפיכך צריך ליתן ריוח בין שתי אותיות הדומות זו לזו שהאחת מהן סוף תיבה והאחרת תחלת תיבה כגון בכל לבבכם, ואבדתם מהרה, הכנף פתיל, וצריך להאריך בד' של אחד כדי שימליכוהו בשמים ובארץ ובד' רוחות העולם, ואלו שמבינין זה שמנענעין ראשם להראות לרמוז השמים והארץ טעות הוא בידם ואין הבנתם טובה בנענוע ראשם כי אין בו שום חובה בלשון הגמרא כשאמר כדי שימליכוהו בשמים ובארץ והכונה שימליכוהו בלב אבל נענוע ראשו ולבו פונה לעסקיו אינו אלא כחוכא וטלולא, ובלבד שלא יחטוף בחית שלא יראה כאומר אין חד, טעה בק"ש של שחרית יש אומרים שאין לה תשלומין בערבית ולא של ערבית בשחרית, שחרית לא מטכסיסי של ערבית וערבית לא מטכסיסי דשחרית וכן דעת בעל ההשלמה ז"ל, ורבינו חיים ז"ל כתב דקריאת שמע שוה לענין תפלה אף על פי שאינן מטבע אחד. 

קראה בכל לשון יצא ובלבד שידקדק משבוש אותה לשון כמו שמדקדק בלשון הקודש וכתב הריא"ף ז"ל דוקא בצבור אבל ביחיד לא כדאמר ר' יוחנן אל ישאל אדם צרכיו בלשון ארמי דאמר רבי יוחנן כל השואל צרכיו בלשון ארמי אין מלאכי השרת נזקקין לו לפי שאין מלאכי השרת מבינין בלשון ארמי, וצריך כל איש בעל שכל להתבונן במאמר הזה ולא יטעה לומר שדעת ר' יוחנן שיכוון השואל לשאול צרכיו למלאך שיצטרף לתפלתו ולא להקריבה ולהשמיעה לפני השם יתברך, כמו שאמרו לא תצווח לא למיכאל ולא לגבריאל אלא לי צוח ואנא עני לך, וכונת ר' יוחנן ידועה למשכילים ומבינים טוב לחש למה אינם מכירין בלשון ארמי ולא בשאר לשונות חוץ מלשון הקודש. 

הקורא למפרע לא יצא, הקדים פרשה לפרשה יצא לפי שאינה סמוכה לה בתורה, קרא פסוק וחזר וקראו פעם שנית אע"פ שיצא הרי זה מגונה הקורא מלה אחת וכפלה כגון שמע שמע משתקין אותו, והר' יצחק והריא"ף ז"ל פירשו איפכא, ודוקא בפסוק ראשון אבל מכאן ואילך אין לחוש, ובהלכות גדולות אומר ודוקא על מטתו יכול לכפול כל הפרשה כדאמרינן בירושלמי דר' זירא קרי והדר קרי, ולשון הפרושין צריך להזהר בכל ענין עכ"ל, קראה סירוגין אע"פ ששהה בין סירוג לסירוג כדי לגמור את כולה יצא, ובלבד שיקרא על הסדר, וכן קראה מתנמנם יצא ובלבד שיהיה ער בפסוק ראשון של שמע. 

וזה ביאור המאמר שבא להעיר האדם לכוין בתפלתו כונה רצויה, ולהסיר מלבו בעת התפלה כל מסך וכל מחשבה מבדלת ויהיה כלי זך ונקי, ואל תהיה מחשבתו בחלק חק הגוף כלל רק בחלק חק הנפש ויהיה כולו לה', ולפי שלשון ארמי הוא זר ואינו שגור בפי האדם וטבע הנפש להתערבב בו ואין הכונה מצויה להתפלל בלשון ההוא ואמרו שאין מלאכי השרת מכירין בלשון ארמית ר"ל הכחות הטובות אשר מהם נמשכו המעלות הטובות כי הם נקראים מלאכי השרת כמו שביאר הר"ם ז"ל בחדוש דברי אליהו ע"ה אם יש עליו מלאך מליץ (איוב לג, כג) כמו שביאר בספרו, והכחות הרעות נקראו מלאכי חבלה, והזהיר בזה לפי שאין כחות הנפש מורגלין באותו הלשון ואין יכולין לכוין בתפלתם מפני זרות הלשון. 

ספק קרא ספק לא קרא חוזר וקורא ומברך לפניה ולאחריה, ספק ברך לפניה ולאחריה ספק לא ברך אינו חוזר ומברך, קרא וטעה יחזור למקום שטעה, נעלם ממנו בין פרשה לפרשה ואינו יודע אי זו פרשה השלים ואי זו צריך להתחיל חוזר לראש שהוא ואהבת, טעה באמצע הפרק ואינו יודע באי זה פסוק חוזר לראש הפרק, היה קורא וכתבתם ואינו יודע אי זה וכתבתם חוזר לשל שמע, ואם התחיל למען ירבו אינו חוזר שעל הרגל לשונו הוא הולך. 

בין הפרקים שואל בשלום מי שהוא חייב בכבודו כגון אביו או רבו או מי שגדול ממנו בחכמה, ומשיב שלום לכל אדם, באמצע הפרק אינו שואל בשלום אלא מי שהוא מתירא ממנו כגון מלך או אנוס, ומשיב שלום למי שהוא חייב בכבודו, וכתב הר' יצחק ז"ל שעונין קדיש וברכו וקדושה ואמן של האל הקדוש ושל שומע תפלה בכל מקום ע"כ, ואלו הן בין הפרקים בין ברכה ראשונה לשניה, ובין שניה לשמע, ובין שמע לוהיה אם שמע, ובין והיה לויאמר, אבל בין ויאמר לאמת ויציב לא יפסיק מפני שהוא באמצע הפרק, ולא יפסיק אלא לשאול מפני היראה ולהשיב מפני הכבוד. 

הקורא את שמע רוחץ ידיו במים קודם שיקרא, לא מצא מים לא יאחר לקרא וילך לבקש מים אלא יקנח ידיו בצרור או בעפר או בקורה ויקרא, אין קורין לא בבית המרחץ, ולא בבית הכסא אע"פ שאין בו צואה, ולא בבית הקברות, ולא בצד המת עצמו, ואם הרחיק מן הקבר או מן המת ד' אמות מותר, וכל מי שקרא במקום שאין קורין בו חוזר וקורא, חצר המרחץ והוא המקום שבני אדם עומדים בו לבושין מותר לקרות בו, אבל במקום שבני אדם עומדין ערומין אסור, צואת אדם וצואת כלבים וחזירים וכל צואה שריחה רע כגון אלו אסור לקרות כנגדן וכן כנגד מי רגלים של אדם, אבל כנגד מי רגלי בהמה קורין, קטן שאינו אוכל כזית דגן בכדי שיאכל הגדול שיעור שלש ביצים אין מרחיקין מצואתו וממימי רגליו לקרות, כללא דמילתא כל דבר שחיותו בפת ריחו רע ואסור לקרא קריאת שמע כנגדו אבל שאר שאין חיותן בפת אין להקפיד עליהם שאין ריחן רע כל כך כך מצאתי, והר' יצחק ז"ל כתב וצריך להרחיק מצואת התרנגולין וחזירים וכלבים בזמן שנותן בתוכם עורות לעבדו, ובירושלמי יש להרחיק מגללי החמור הבא בדרך ומנבלה מוסרחת וגם מצואת התרנגולים אדומים, וצ"ע מאי אדומים, נראה לי שאין לאסור צואת התרנגולים אלא בלול שלהן אבל לא בבית שיש שם מעט מיניהם ע"כ, היתה צואה יבשה עד שאם זרקה תתפזר הרי היא כעפר ומותר לקרות כנגדה, כמה ירחיק מן הצואה וממימי רגלים ד' אמות ואחר כך קורא, בד"א מלאחריו או מצדדיו, אבל אם הם מלפניו צריך להרחיק מהן עד שלא יראה אותן, ואם היה שם מקום גבוה עשרה טפחים או נמוך עשרה טפחים יושב בצד המקום וקורא והוא שלא יגיע לו ריח רע, וכן אם כפה כלי על הצואה ועל מי רגלים אפילו שהם בבית מותר לקרות עמהן, היה בינו ובין הצואה מחיצה של זכוכית אע"פ שרואה אותה מותר לקרות כנגדה, נתן רביעית מים לתוך מי רגלים של פעם אחת מותר לקרות עמהן תוך ארבע אמות, היתה צואה בגומא עומד בסנדלו על הגומא וקורא והוא שלא יהיה סנדלו נוגע בצואה היתה צואה על בשרו או שהיו ידיו מטונפות מבית הכסא ולא היה להן ריח רע מפני קטנותם או מפני יבשותם מותר לקרא, ואם היתה הצואה במקומה אע"פ שאינה נראית כשהוא עומד הואיל ונראית כשהוא יושב אסור לקרות עד שיקנח יפה מפני שהצואה לחה היא ויש לה ריח רע, ריח רע שאין לו עיקר כגון מי שיצא ממנו רוח מלמטה פוסק ומרחיק עד מקום שתכלה הריח וקורא, ואפילו לדברי תורה אסור, ואם יצא הרוח מחבירו, לדברי תורה מותר, לק"ש אסור עד שיעבור הריח. 

גרף של רעי ועביט של מי רגלים אע"פ שאין בה כלום ואין להן ריח אסור לקרות כנגדן מפני שהן כבית הכסא, צואה העוברת כגון שהיתה שטה על פני המים אסור לקרות כנגדה, ופי חזיר כצואה עוברת דמי ואסור לקרות עד שיעבור ד' אמות, היה קורא והגיע למקום הטנופת לא יניח ידו על פיו ויקרא אלא יפסיק עד שיעבור אותו מקום וכן מי שיצא ממנו או מחברו רוח מלמטה מפסיק עד שתכלה הרוח וחוזר לקריאתו, נסתפק לו בבית אם יש צואה אם לאו קורא לכתחלה, ובאשפה לא יקרא אם נסתפק עד שיבדוק לפי שחזקתה מקום הטנופת, וספק מי רגלים באשפה מותר לקרות. 

ואסור לקרות כנגד הערוה עד שיחזיר פניו ואפילו כנגד ערות גוי או קטן לא יקרא, ואפילו היתה מחיצה של זכוכית מפסקת כיון שהוא רואה את הערוה צריך להחזיר פניו, וכל גוף האשה ערוה ואפילו היא אשתו אם היתה מגולה טפח מגופה לא יקרא כנגדה, ואפילו כנגד ערות עצמו לא יקרא עד שיתכסה, היה חגור כלי או בגד על מתניו אע"פ ששאר גופו ערום מותר לקרות, והוא שלא יהיה עקבו נוגע בערותו. 

היה ישן בטליתו ערום, חוצץ בטליתו מתחת לבו וקורא, אבל לא יחוץ מצוארו ויקרא מפני שלבו רואה הערוה ונמצא שקורא שאינו חגור, שנים שהיו ישנים בטלית אחד צריך שיפסיקו ביניהם בטלית ממתניהם ולמטה שלא יהיה בשרם נוגע זה בזה, ואם היה ישן עם אשתו ובניו הקטנים שלא היה תבניתם כתבנית הגדולים שדים נכונו ושערך צמח ולא היו הזכרים בני י"ב שנה ויום אחד והנקבות בנות אחת עשרה ויום אחד אע"פ שבשרו נוגע בהם מחזיר פניו וחוצץ מתחת לבו וקורא לפי שגופן כגופו ואינו מרגיש בהם, ויש שכתבו שצריך למנוע ומדביק המכסה לגופו כדי שלא יהא לבו רואה את הערוה. 

נשים ועבדים וקטנים פטורין מן קריאת שמע ומלמדין אותן לקרותה ומברכין לפניה ולאחריה כדי לחנכן במצות, מי שהיה לבו טרוד ונחפז לדבר מצוה פטור מק"ש לפיכך חתן שנשא בתולה פטור עד שיבעול לפי שאין לבו פנוי שמא לא ימצא בתולים, וכתב הר' מאיר נ"ע וזהו לשונו שחתן אינו פטור בזמן הזה מק"ש כי בדורות הראשונים היו מכונים בק"ש לכך היה חתן פטור לפי שהיה טרוד ולא היה יכול לכוין אבל עכשיו בלאו הכי אין אנו יכולין לכוון לפיכך הוא חייב בקריאת שמע עכ"ל, ואם שהה עד מוצאי שבת ולא בעל חייב לקרות שהרי נתקררה דעתו ולבו גס בה ואע"פ שלא בעל, ואם נשא בעולה חייב ואע"פ שעוסקין במצוה לפי שאין לו דבר שישבש דעתו, ומי שמת לו מת שחייב להתאבל עליו פטור מקריאת שמע עד שיקברנו, המשמר את המת אע"פ שאינו מתו פטור, היו משמרים שנים האחד משמר והשני נשמט לקרות ואחר כך חוזר וחברו נשמט לקרות, וכן החופר קבר למת פטור, אין מוציאין המת לקברו סמוך לקריאת שמע אלא אם כן היה אדם גדול, ואם התחילו והוציאוהו היה סמוך לזמן קריאת שמע והגיע זמן הקריאה והם מלוין את המת כל שיש למטה צורך בהן כגון נושאי המטה וחלופיהם וחלופי חלופיהם בין שהיו לפני המטה בין שהיו אחר המטה פטורין ושאר המלוין חייבין, היו עוסקין בהספד בזמן שהמת מוטל לפניהם נשמטין כל אחד ואחד וקורין וחוזרין אל ההספד, אין המת מוטל לפניהם כל העם קורין, והאבל יושב דומם שאינו חייב לקרות עד שיקבר מתו, קברו את המת וחזרו האבלים לקבל תנחומין ועושין שורה אם יכולין העם להתחיל ולגמור אפילו פסוק אחד קודם שיגיעו לשורה יתחילו ואם לאו לא יתחילו אלא ינחמו האבלים ואחר שיפטרו מהם יתחילו לקרות, בני אדם העומדים בשורה הפנימי הרואין פני האבלים פטורין מקריאת שמע, והחיצונים הואיל ואינם רואין פני האבלים קורין במקומם, וכל מי שפטור מקריאת שמע ורצה להחמיר עצמו לקרות קורא, והוא שתהיה דעתו פנויה, אבל אם היה תמה ומבוהל לא יקרא עד שיתישב דעתו, ובעלי קריין קורין בתורה ובקריאת שמע לפי שאין דברי תורה מקבלין טומאה אלא עומדין בטהרתן לעולם. 

מדרש חברים מקשיבים לקולך השמיעני, מכאן לשליח צבור שצריך להשמיע קולו בשמע ישראל כדי שישמעו הקהל וימליכו שם שמים יחד, ואם אמרו יחיד כבר חייב לחזור ולאומרו עם שליח צבור, וכן נמי אם לא אמרו עדין, ופסוק ראשון בלבד ואין כורכין אותו אלא מפסיקין אותו בין שמע לברוך ובין ברוך לואהבת ובין היום על לבבך, ובין היום לאהבה, וריוח יתן בין הדבקים ואלו הן, על לבבכם, הכנף פתיל וצריך להתיז זיין של תזכרו, אתכם מארץ מצרים, וכן צריך ליתן ריוח בין כל מ"ם שבסוף תיבה הסמוכה לאותם ולאת ולאותו, ובירושלמי מוסיף וחרה אף ה' נשבע ה', ואמרת אליהם. 

וטוב להרהר בעוד שקורא ק"ש בעשרת הדברות כי כלן נרמזו בג' פרשיות אלו, אנכי יי' אלהינו, לא יהיה יי' אחד, לא תשא ואהבת, מאן דרחים לא משתבע בשמיה לשקרא, זכור למען תזכרו, ועשיתם את כל מצותי זו שבת ששקולה כנגד כל המצות, כבד למען ירבו ימיכם, לא תרצח ואבדתם מהרה מאן דקטיל מתקטיל, לא תנאף ולא תתורו דאמר רב לוי ליבא ועינא סרסורי דחטאה, היינו דכתיב תנא לבך לי ועיניך וגומר כלומר אז דרכי תנצורנה, אמר הקב"ה אם יהבת לי לבא ועינא אנא ידע דאת דילי, לא תגנוב ואספת דגנך ולא דגן חברך, לא תענה אני ה' אלהיכם אמת, וכתיב וה' אלהים אמת מהו אמת, שהוא אלהים חיים ומלך עולם, אמר רבי לוי אם העדת עדות שקר לחברך מעלה אני עליך כאלו אתה מעיד שלא בראתי שמים וארץ, לא תחמוד וכתיב על מזוזות ביתך ולא בבית חברך, ובדין הוא שיאמרו עשרת הדברות בכל יום אלא מפני טינת המינין שלא יאמרו שלא נתן בסיני אלא הם בלבד. 

ספר כלבו סימן יא 
================ 
דין הלכות תפלה ותחנה 

ועתה אתחיל התפלה בע"ה, מבעי ליה לאינשי לסמוך גאולה לתפלה דכתיב (תהלים יט, טו) יהיו לרצון אמרי פי וכתיב בתריה (שם כ, ב) יענך ה' ביום צרה, ואמר ר' ב"ר אבן תכף לגאולה תפלה ואי אתה נזוק כל היום, ואמר רבי אמי כל שאינו תוכף גאולה לתפלה למה הוא דומה לאוהבו של מלך שבא והרתיק על פתחו של מלך ויצא המלך לדעת מה הוא מבקש ומצאו שהפליג וגם הוא מפליג, וה' שפתי תפתח התקינו רבנן קודם תפלה ולא הוי הפסק דכיון דתקינו ליה רבנן בתפלה כתפלה אריכתא דמי, ומי שמוסיף שומע תפלה טועה ומפסיק בין גאולה לתפלה והיינו דאמרינן אין אומר דברים אחר אמת ויציב, והר' מאיר נ"ע כתב כי במוסף ובמנחה יכול לומר שומע תפלה אבל בתפלת ערבית אינו אומר שומע תפלה דהוי הפסקה אפילו לרבי יוחנן דאמר תפלת ערבית רשות מכל מקום כיון שהוא מתפללה מודה ר"י שמצוה לסמוך גאולה לתפלה, והמתפלל צריך לכוין רגליו שנאמר (יחזקאל א, ז) ורגליהם רגל ישרה, וגרסינן בירושלמי זה שעומד ומתפלל צריך להשוות את רגליו, פליגי בה תרין אמוראין רבי לוי ור' סימון חד אמר כמלאכי השרת וחד אמר ככהנים, מאן דאמר ככהנים דכתיב (שמות כ, כג) ולא תעלו במעלות וגו' שיהיה עקב בצד גודל וגודל בצד עקב, ומאן דאמר כמלאכי השרת דכתיב ורגליהם רגל ישרה, ואיכא מאן דאמר האי כוון רגלים דעקבי הרגלים יהיו סמוכין זה לזה ואצבעות הרגלים מפורדים אלו מאלו וזהו כעין סגלגל שדומה לכף רגל עגל. 

ואחר שכוון רגליו פותח ה' שפתי ומתחיל להתפלל י"ח ברכות ואמר רב יוסף כנגד י"ח הזכרות שבקריאת שמע, וברכת המינים כנגד אחד, רבי תנחומא אמר רבי יהושע בן לוי כנגד י"ח חוליות שבשדרה וברכת המינין כנגד חוליא קטנה שיש בשדרה, כל זה מספר האשכול, והרבי נתן כתב כנגד י"ח צויים שנצטוו ישראל במלאכת המשכן כמו כאשר צוה ה' את משה וברכת המינין ביבנה תקנוה. 

ואסור להגביה קולו בתפלתו כדילפינן מחנה דכתיב (שמואל - א א, יג) רק שפתיה נעות וקולה לא ישמע, וצריך לכוין דעתו בכל י"ח הברכות ולכל הפחות בקמייתא שמספרת בשבחו של הקב"ה ומזכרת האבות משום דכתיב (תהלים כט, א) הבו לה' בני אלים, והר' יצחק ז"ל כתב ואם אינו יכול לכוין בכל י"ח ברכות יכוין באבות ובמודים ואם אינו יכול לכוין בשתיהן יכוין באבות, וכתב רבי אשר ועיקר הברכות שיאמר אדם בכונה כי דבר שלא בכונה אינו נחשב לכלום, ועוד שעונשו גדול שמזכיר השם הנכבד שלא בכונה וכן לא יעשה למלך בשר ודם ק"ו למלך מלכי המלכים הקב"ה שצריך לכוין לבו מאד, כי איך יאמר בסוף תפלתו והגיון לבי לפניך ולבו לא הגה כי אם הפה לבדו, והרב רבי אליעזר מגרמיישא כתב בספרו כי טוב מאד לכוין בכל חתימה של כל ברכה וברכה ויש בהן קי"ג תיבות כנגד קי"ג תיבות שיש בתפלת חנה. 

ואסור להתפלל בלא חגורה אף על גב דיש לו מכנסים דהשתא אין לבו רואה את הערוה מכל מקום אסור משום (עמוס ד, יב) הכון לקראת אלהיך, ודוקא לענין תפלת י"ח ברכות אבל לענין קריאת שמע ולשאר ברכות אין לחוש בחגורה רק שיהיו לו מכנסים, ומיהו רואה לבו הערוה אסור ולא כפירוש הקונטריס דאמר לבו רואה את הערוה מותר חוץ מן התפלה אלא כמו שפירשו בתוספות. 

והרב יצחק חסיד ז"ל כתב לעולם בין בשעת תפלה בין בשעת ברכת המזון בין בכל שעה שאדם עוסק לדבר בלשון קדושה או בשעת תלמוד תורה יזהר שלא יגע בבשרו בידיו כי אם עד פרק העליון הנקרא קוברי ובצוארו עד החזה אבל לא ברגליו ולא בכל שאר גופו ולא במנעליו ואם נגע יטול ידיו או ישפשף בצרור או בעפר או בקיסם, ואם יצטרך לחכך יחכך מעל חלוקו, ולא יגע בכינה ולא בשער של בית השחי ובית הערוה ואם נגע יטול או ישפשף עכ"ל, ורש"י ז"ל כתב כשהוא חולה אינו מתפלל אלא קריאת שמע בלבד מדאבוה דשמואל דכי הוה אתי מן אורחא לא הוה מצלי בתלתא יומין אלמא כל מי שדעתו מטורפת בו אסור להתפלל. 

ומאה ועשרים זקנים ומהם כמה נביאים תקנו י"ח ברכות על הסדר ג' ראשונות שבח לשם, ג' אחרונות הודאה לו, אמצעיות שאלת כל הדברים שהן צריכין לאדם בין יחיד בין צבור, ורבן גמליאל ובית דינו תקנו ברכת המינין שהיו מצרים לישראל לבקש רחמים עליהם שיפלו, ואמרו מנין שאומרים אבות שנאמר (תהלים כט, א) הבו לה' בני אלים, ולא תמצא מלכות בכל אלו י"ט הברכות שאין אומרים מלכות אלא על בריאת העולם ועל המצות כמו מלך שגוזר ונעשה הכל בדברו וגזר עלינו לקיים המצות, אבל באלו י"ט ברכות אין להזכיר שום מלכות רק שמתפללין אנחנו לפניו ומבקשין רחמיו על כל מה שצריך לנו לחיי העולם הזה כך מצאתי, עוד יש טעם אחר מפני מה אין מלכות בברכה לפי שעדין כשבא אברהם לא נודע מלכותו בעולם ולא היה רק אלהי אברהם בלבד, ותמצא בזאת הברכה מ"ב תיבות כנגד שם מ"ב על כן אמרו ז"ל שצריך לומר זאת הברכה בכונה גדולה יותר משאר הברכות, ומנין שאומרים גבורות שנאמר (שם) הבו לה' כבוד ועוז ויש בה מ"ט תיבות כנגד מ"ט אותיות שיש בשלשה פסוקים שביחזקאל שמדברים על תחיית המתים, לכן הנבא (יחזקאל יא, ד) וידעתם כי אני ה' בפתחי (שם לז, יג) ונתתי רוחי (שם לז יד), וכשאומר מוריד הגשם יש בה נ"א תיבות כנגד נ"א תיבות שיש מן ונתתי מטר ארצכם עד נותן לכם, ומנין שאומרים קדושת השם שנאמר (תהלים כט, ב) הבו לה' כבוד שמו ויש בלדור ודור כ"ז אותיות כנגד כ"ז אותיות התורה וכן בנקדש שמך, וכן באתה קדוש, ויש אומרים שאין אומר היחיד לדור ודור נגיד גדלך אלא לדור ודור אתה קדוש והטעם לפי שאין היחיד אומר קדושה תקנו נוסח זה שיש לה קדושה בתפלתו כמו שליח צבור, כך מצאתי. ומה ראו לומר בינה אחר קדושה שנאמר (ישעיה כט כג) והקדישו את קדוש יעקב ואת אלהי ישראל יעריצו וידעו תועי רוח בינה, ויש בה י"ז תיבות כנגד ואתה תדבר אל כל חכמי לב (שמות כח, ג). ומה ראו לומר תשובה אחר בינה, שנאמר (ישעיה ו, י) ולבבו יבין ושב ורפא לו, ויש בה ט"ו תיבות כנגד ח' אוירות וז' רקיעים לומר שגדולה תשובה שמגעת עד כסא הכבוד, ומצינו כמה פסוקים שמדברים בתשובה שיש בהם ט"ו תיבות, יעזוב רשע דרכו (שם נה, ז) וכן בשוב רשע (יחזקאל לג, יא) וכמה אחרים, סליחה אחר תשובה דכתיב (ישעיה ו, י) ושב ורפא לו, רפואה זו לא בתחלואים אלא בסליחה, ויש בה כ' תיבות כנגד כ' פעמים שכתוב בתורה ונסלח וסלחת. גאולה בשביעית דאתחלתא דגאולה בשביעית ובמוצאי שביעי בן דוד בא, ויש בה י"ח תיבות כנגד פסוק ונצעק אל ה' (דברים כו, ז). רפואה בשמינית מתוך שניתנה מילה בשמיני שצריכה רפואה, ויש בה כ"ז תיבות כנגד כ"ז אותיות התורה, וכן בפסוקי התורה ורפואה יש בה כ"ז אותיות רפאות תהי לשרך (משלי ג, ח), וכן כי חיים הם למוצאיהם (שם ד, כב), וכן בפסוק (שמות טו, כו) והיה אם שמוע יש בו כ"ז תיבות עד אני ה' רופאיך. ברכת השנים בתשיעי כנגד מפקיעי שערים, דכתיב שבור זרוע רשע ורע, ודוד כי אמר בפרשה תשיעי אמרו, ויש בה ל' תיבות כנגד יפתח ה' וכנגד פותח את ידיך שלש בין שניהם ל' תיבות. קבוץ גליות אחר ברכת השנים שנאמר (יחזקאל לו, ח) ואתם הרי ישראל ענפכם תתנו ופריכם תשאו לעמי ישראל, ואחר קבוץ גליות תעמיד דיינין שנאמר (ישעיה א, כה - כו) ואשיבה ידי עליך ואשיבה שופטיך כבראשונה, ויש בה כ"ז תיבות כנגד כ"ז תיבות שיש בג' פסוקים ואשיבה ידי (שם), ואשיבה שופטיך (שם), ציון במשפט תפדה (שם א, כז), ואחר כך נעשה דין בתועים שנאמר (שם א, כה) ואצרוף כבור סיגיך וזה ברכת המינין ויש בה ל"ב תיבות לפי שהם כופרים מב' של בראשית עד למ"ד לעיני כל ישראל וזהו ל"ב, והמינות תלוי בלב, ואחר שיכלו המינין יתרומם קרן הצדיקים, ויש בה מ"ב תיבות שיש בפסוק (בראשית יב, ג) ואברכה מברכך, ותמצא בה כל האלפא ביתא לפי שהצדיקים מקיימין כל התורה כלה שנאמר (תהלים קכב, ו) שאלו שלום ירושלים ישליו אוהביך, ויש בה כ"ד אותיות כנגד כ"ד אותיות שיש בפסוק (שם קמז, ב) בונה ירושלים ואחר כן יבא בן דוד שנאמר ואחר יבאו בני ישראל ויבקשו את ה' אלהיהם ואת דוד מלכם, ויש באת צמח כ' תיבות עד כי נחם ה' ציון, ואחר יבאו בתפלה שנאמר והביאותים אל הר קדשי ושמחתים בבית תפלתי, ויש בשמע קולנו ל"ה תיבות כנגד ל"ה שיש מתפלה לדוד שמעה עד יעבור פי (שם יז, א - ג). ואחר יבא עבודה שנאמר (ישעיה נו, ז) עולותיהם וזבחיהם לרצון על מזבחי, ויש בה ל"ד תיבות כנגד ל"ד כהנים שהיו מקריבים פר ושעיר ואיל. ואחר יבא הודאה שנאמר (תהלים נ, כג) וזובח תודה יכבדנני, ויש בה כ"ז תיבות כנגד כ"ז תיבות שיש בהודאת עזרא מן ובמנחת הערב עד ויט עלי חסד (עזרא ט, ה), וגימטריא של מודים ק' כנגד ק' ברכות שחייב אדם לומר בכל יום, ואחר יבא ברכת כהנים שנאמר (ויקרא ט, כב) וישא אהרן את ידיו אל העם ויברכם וירד מעשות העולה וגו' ועבודה והודאה חד מלתא היא. 

מדרש כה תברכו את בני (במדבר ו, כג) מלמד שליח צבור צריך לומר ברכת כהנים על כל אמירה ואמירה שלמה תקן ברכת כהנים לומר בתפלה ובפסוק ראשון ג' תיבות כנגד ג' אבות ומברכין להם כדי שיזכר להם ברית אבות, פסוק שני חמשה תיבות כנגד חמשה חומשי תורה שבזכות אבות נתנה תורה וכן הוא אומר (שם כא, יח) באר חפרוה שרים ואומר להם עשו מה שכתוב בתורה שנתנה בזכות אבות. פסוק שלישי ז' תיבות כנגד ז' רקיעים ואומר להם שוכן שבעה יברך אתכם, וכן הוא אומר (שה"ש ג, ז) הנה מטתו שלשלמה ששים גבורים סביב לה, וכי שלמה צריך שמירה אלא שהיה חקוק סביב למטתו ברכת כהנים שהן ששים אותיות, ברכה ראשונה ט"ו אותיות כנגד ט"ו צדיקים שהם מכפרים לישראל שנאמר (הושע ג, ב) ואכרה לי בחמשה עשר כסף אלו צדיקים וחסידים שדומין לאביהם שברכה ראשונה נתנה לאברהם, ברכה שניה עשרים אותיות כנגד עשרים גרה שנותנין ישראל בכל שנה לכפר על מכירת יוסף שנמכר בעשרים כסף, ברכה שלישית כ"ה אותיות רמז לעתיד שהוא מוסיף עליהם חמשה שנאמר (יחזקאל מה, יב) והשקל עשרים גרה חמשה ועשרים שקלים ע"כ. 

צבור שלא היה להם כהן כלל כשיגיע לשים שלום אומרים אלהינו, יברכך, יאר, ישא, ושמו את שמי וכו', ואין העם עונין אחריו אמן שאין עונין אמן ולעולם אלא כשהכהנים מברכין שעונין אמן אחר כל פסוק ופסוק, וכתב הר"ם נ"ע שאין אומרים אחר ברכת כהנים ושמו את שמי לפי שברכת כהנים לא היה לומר מן הדין כדאמרינן מפני מה תקנו ברכת כהנים אחר הודאה וכו', ומה שאנו אומרים ברכת כהנים אחר הודאה זהו לפי שבימיהם היו עולים לדוכן בכל יום וכנגד זה אנו אומרים ברכת כהנים זעירא, ועוד כתב הר"ם נ"ע בתענית ובמנחה בכל עת שליח צבור מתפלל ברכנו בברכה גם יחיד מתפלל אותה ואחריה שים שלום שנאמר ושמו את שמי וגומר, ויש בה כ"ג תיבות כנגד כ"ג אותיות שיש בפסוק ישא ה' ובפסוק ושמו את שמי. 

ולא תמצא אות פ' בשמנה עשרה לפי שאין אנף שצף קצף זעף נגף רשף כשישראל מתפללין, וכן בפסוק ויקץ יעקב (בראשית כח, טז) נתעלמו אותיות שטן ובסופו תיבת צבור שאין שטן בצבור, גימטריא של ראשי תיבות מי"ח ברכות מלבד ברכת המינין שלא נתקנה עדיין עולה י"ח מאות כנגד י"ח מלאכים הממונים על התפלה, לפיכך אין ו' בירושלם, וזהו שיסד הקליר ויצאו בם אלף ושמונה מאות, וברכה של הקב"ה שלום שנאמר (תהלים כט, יא) ה' יברך את עמו בשלום. 

מכאן ואילך אסור לספר בשבחו של הקב"ה שנאמר (שם קו, ב) מי ימלל גבורות ה' ישמיע כל תהלתו, למי למלל גבורות ה' למי שיכול להשמיע כל תהלתו, וכל המספר בשבחו של הקב"ה יותר מדאי נעקר מן העולם שנאמר (איוב לז, כ) היסופר לו כי אדבר אם אמר איש כי יבולע ולפיכך סמא דכולא משתוקא, וכן אמר החכם מלה בסלע משתוקא בשתים. אבל אם בא לומר תחנונים אחר תפלתו אפילו כסדר וידוי של יום הכפורים אומרים, ותקנו ז"ל שיהיה מניין התפלות כמנין הקרבנות, שתים בכל יום שחרית ומנחה נגד תמיד של שחר ותמיד של בין הערבים, ובכל יום שיש קרבן מוסף תקנו בו תפלה שלישית ונקראת תפלת מוסף, וכן התקינו שיהיה מתפלל תפלה אחת בלילה שהרי אברי תמיד של בין הערבים מתאכלין והולכין כל הלילה, ואין תפלה זאת כשאר התפלות, ואעפ"כ נהגו כל ישראל להתפלל אותה תפלה חובה, וכן תקנו ביום התענית כדי להוסיף בתחנה תפלה אחת אחר תפלת המנחה סמוך לשקיעת החמה ועכשיו אין אנו מתפללין אותה רק ביום הכפורים בלבד והיא נקראת תפלת נעילה כלומר ננעלו שערי השמש. 

תפלות אלו אין לנו לפחות מהן אבל מוסיפין עליהם, אם רצה אדם להתפלל בכל יום כל היום כלו הרשות בידו מעין קרבן נדבה, וצריך לחדש דבר באמצעיות בתפלה זו ואם חדש באחת בלבד דיו להודיע שזו תפלת נדבה לא חובה, ובג' הראשונות ובג' האחרונות אין פוחתין מהם ואין מוסיפין עליהם, ואין הצבור מתפללים תפלה זו לפי שאינם מביאין קרבן נדבה, ואפילו היחיד לא יתפלל תפלת מוסף תפלת נדבה לפי שאין מתנדבין מוסף וכן בשבתות וימים טובים אין מתפללין זו לפי שאין מקריבין בהם אלא חובת היום בלבד. 

כל הברכות שאדם מתפלל בכל תפלה מהשלש שבכל יום תשע עשרה, ומי שהיה דחוק ולבו טרוד או שקצרה לשונו מתפלל ג' ראשונות וברכה אחת מעין כל האמצעיות וג' אחרונות ויצא ידי חובתו, וזו היא ברכה אחת מעין כל האמצעיות הביננו ה' אלהינו לדעת את דרכך ומול את לבבנו ליראתך וסולח היה לנו להיות גאולים, ורחקנו ממכאוב ודשננו בנאות ארצך והנפוצים מארבע כנפות הארץ תקבץ והתועים בדעתך ישפטו, ועל הרשעים תניף ידיך וישמחו צדיקים בבנין עירך ובתיקון היכלך ובצמיחת קרן לדוד עבדך ובעריכת נר לבן ישי משיחך טרם נקרא ואתה תענה טרם נדבר ואתה תשמע כי אתה הוא עונה בעת צרה פודה ומציל בכל עת צרה וצוקה ברוך אתה ה' שומע תפלה, ובירושלמי נמצא נוסח אחר בברכה הזאת, הביננו ה' אלהינו ורצה תשובתינו סלח לנו גואלינו ורפא חלינו ברך שנתינו בטללי ברכה ובימות הגשמים אומר בגשמי ברכה כי מפוזרים אתה תקבץ ותועי עליך לשפוט ועל הרשעים תשת ידך וישמחו כל חוסים בך בבנין עירך ובחידוש בית מקדשך טרם נקרא ואתה תענה וכו' כאמור כמו בנוסח האחר, נראה לפי הירושלמי שמתפללין אותה אפילו בימות הגשמים, ויש אומרים שבמוצאי שבתות וימים טובים שצריך לומר הבדלה בחונן הדעת ובימות הגשמים שצריך לומר שאלה בברכת השנים אין מתפללין תפלה זו. 

המהלך במקום גדודי חיות ולסטים מתפלל תפלה זו, צרכי עמך ישראל מרובין ודעתן קצרה יהי רצון מלפניך ה' אלהינו שתתן לכל אחד ואחד כדי פרנסתו ולכל גויה וגויה די מחסורו והטוב בעיניך עשה בא"י שומע תפלה. ואין צריך לומר לא ג' ראשונות ולא ג' אחרונות ומתפלל אותה אפילו מהלך, כי מטי לישוב צריך למהדר ולצלויי. 

בשבתות וימים טובים מפני טורח צבור אין מתפללין בשום תפלה רק ג' ראשונות וג' אחרונות, ומתפלל ברכה אחת אמצעים מעין אותו היום, וחותם בה מעין המאורע, בשבתות מקדש השבת, בימים טובים מקדש ישראל והזמנים, ובשבת ויום טוב מקדש השבת וישראל והזמנים, בראש השנה מלך על כל הארץ מקדש ישראל ויום הזכרון, ואם הוא שבת אומר מקדש השבת וישראל וכו', ובתפלת מוסף של ראש השנה מתפללין ג' ראשונות וג' אחרונות וג' אמצעיות והם מלכיות זכרונות ושופרות וחותמין בכל אחת מעין ענינה, ביום הכפורים חותמין מקדש ישראל ויום הכפורים, ואם חל להיות בשבת מקדש השבת ויום הכפורים, בכל תפלה פותח בה ה' שפתי, וכשהוא חותם בסוף הברכה אומר יהיו לרצון אמרי פי, ואחר כך צועד לאחוריו ג' פסיעות ונותן שלום בשמאלו תחלה שהוא ימין המלך ואחר כך לימינו שהוא שמאל המלך שהוא עומד לפניו, רוצה לומר שנפטרין ממנו מן התפלה כמו שנפטרין מלפני המלך וכורע בכל עת שפוסע שלש פסיעות הכל בכריעה אחת. 

בראשי חדשים ובחולו של מועד מתפללין ערבית שחרית ומנחה י"ט ברכות, וכוללין בעבודה יעלה ויבא, למוסף של חול המועד מתפללין כמו ביום טוב, ובראשי חדשיכם מתפללין שבע ברכות שלשה ראשונות ושלשה אחרונות ואמצעית מעין קרבן ראש חדש וחותמין מקדש ישראל וראשי חדשים, ואם חל להיות שבת בחולו של מועד מתפלל כמו במוסף שבת ויום טוב, ובראשי חדשים מתחיל בענין שבת בברכה אמצעית ומשלים בענין שבת ואומר קדושת היום באמצע וחותם מקדש השבת וישראל וראשי חדשים, ויום טוב שחל להיות במוצאי שבת מתפלל ברכה רביעית ותודיענו, במוצאי שבת ובמוצאי יום טוב שבכל השנה מבדילין בתפלה אע"פ שמבדילין על הכוס ואומרים אתה חוננתנו באתה חונן, בחנוכה ובפורים מוסיפין בהודאה על הנסים ושבת שחל להיות בחנוכה מזכירין על הנסים במוסף כמו שמזכירין בשאר תפלות, בימי תענית אפילו יחיד שהתענה מוסיף בשומע תפלה עננו, ושליח צבור אומרו בין גואל לרופא ברכה בפני עצמה, וחותם בה ברוך אתה ה' העונה בעת צרה, בתשעה באב מוסיפין בבונה ירושלים נחם ה' אלהינו, וכל ימות הגשמים אומר בגבורות משיב הרוח ומוריד הגשם, ובימות החמה אומרים מוריד הטל, ושואלין המטר בברכת השנים, ולפיכך מזכירין גשמים בגבורות, לפי שהגשמים מתחיית המתים ומפתח כל אחד מהם בידי הקב"ה לא ביד שליח, ושאלה בברכת השנים לפי שהם גם כן לפרנסה וכל הברכה נתקנה לפרנסה. 

מאימתי אומר מוריד הגשם מתפלת מוסף של יום טוב ראשון של ימים אחרונים של חג, עד תפלת שחרית של יום טוב ראשון של פסח, בארץ ישראל שואלין המטר מז' ימים במרחשון כל זמן שמזכירין הגשם, ובשנער וסוריא ובמקומות הדומין לאלו שהם מקומות לחים אין שואלין הגשמים עד יום ששים אחר תקופת תשרי, ויום ס' כלאחר ס', וכתב הר"ש ז"ל ולענין ותן טל ומטר חזינן דמאן דסבירא ליה דהא דחנניא דאמר בגולה עד ששים בתקופה כל הגלות וכיון דזמן קצוב עד ס' בתקופה אפילו היכא דמצטרך עלמא למטרא קודם זה אין שואלין בברכת השנים אלא בשומע תפלה, וכן נמי במקומות שצריכין עלמא לגשמים בימות החמה כגון איי הים הרחוקים שואלים הגשמים בעת הצורך בשומע תפלה, וכתב הרב בעל האשכול אנן קשיא לן שהרי אמרו אף על פי ששואל אדם צרכיו בשומע תפלה אם היה צריך לפרנסה אומר בברכת השנים הלכך מפני מה אמרו אלו שלא ישאל אלא שאלת הגשמים בברכת השנים, ומתרץ כי כשאמר אם היה צריך לפרנסה אומר בברכת השנים הטעם לפי שהפרנסה דבר הצריך לכל ואין בו היזק לשום אדם אבל מטר במקומות שאין להם צורך ממנו יש בו היזק לפיכך אין לאומרו בברכת השנים שהיא ברכה מזומנת לכל העולם לגשמים ואומרו בשומע תפלה כשאר צרכיו, והטעם למה תקנו ז"ל גבורות הגשמים מיום טוב האחרון של חג ויום השאלה אינו רק בז' במרחשון או לס' בתקופה מפני שמיום טוב האחרון ואילך זמן גשמים אף על פי שאינן צריכין כיון שחג זמן גשמי שנה ושנוי העתים חורף מן הקיץ צריכין אנו להודות לפני השם יתברך בעת השינוי, אבל השאלה לא נעשה עד עת הצורך ע"כ. 

בעשרה ימים שבין ראש השנה ליום הכפורים חותמין בברכה שלישית המלך הקדוש וברכת י"א המלך המשפט, ואם טעה בהמלך הקדוש חוזר לאבות, ואם טעה בהמלך המשפט חוזר לראש הברכה, וכן גם כן נוהג בזכרנו ומי כמוך שאם לא אמר אותם חוזר, וכן בהודאה ושים שלום, והטעם למה חותמין המלך הקדוש כדי להזכיר בדעתו בתפלה שהגיע עת לבא לפני מלכו של עולם וכן בברכת י"א המלך המשפט שיירא ויפחד מהשם יתברך בהגיע עת התקרבו למשפט ויפחד מדינו ויחזור בתשובה שלמה לפניו, ופירשו ז"ל שלשון המלך המשפט כמו מלך המשפט על דרך הארון הברית, ולפיכך אם אמר מלך המשפט יצא, אבל הראב"ד ז"ל כתב שהפלגת השבח אל השם יתברך שרוצה לומר שהוא המלך והוא המשפט כמו האומר שהוא החכמה והוא המדע, ואין השבח לומר חכם ויודע ומבין שנראה כאלו הוא לוקח חכמה מאחרים, ולפיכך אם לא אמר כך לא יצא, ונהגו להוסיף בברכה ראשונה זכרנו, ובשניה מי כמוך, ובי"ח וכתוב לחיים, ובי"ט בספר חיים. 

דין התפלה וזמנה דרך קצרה 

יש זמן לתפלות מדרבנן ולאו מדאוריתא, אבל התפלה עצמה מן התורה שנאמר (דברים יא, יג) ולעבדו בכל לבבכם ואי זהו עבודה שבלב זו תפלה, תפלת השחר מצותה שיתחיל להתפלל עם הנץ החמה וזמנה עד שעה רביעית, ואם עבר והתפלל עד חצות יצא ידי תפלה אבל ידי תפלה בעונתה לא יצא לפי שמצוה מדבריהם להתפלל אותה בעונתה שתקנו חכמים ונביאים. 

תפלת המנחה זמנה בתשע שעות ומחצה לפי שהיה קרב תמיד של בין הערבים באותה שעה, ולפי שבערב פסח שחל להיות בערב שבת היו שוחטין התמיד בששה שעות ומחצה אמרו ז"ל שהמתפלל מאחר ו' שעות ומחצה יצא וזו היא הנקראת מנחה גדולה, זמן המנחה עד שישאר מן היום שעה ורביע ויש לו להתפלל אותה עד שתשקע החמה, תפלת ערבית אף על פי שאינה חובה המתפלל אותה צריך להתפלל מתחלת הלילה עד שיעלה עמוד השחר. 

תפלת המוסף זמנה אחר תפלת השחר עד שבע שעות והמתפלל אחר זמן זה יצא לפי שמוספין כל היום כולו, תפלת נעילה כדי שישלים אותה קרוב לשקיעת החמה, המתפלל קודם זמנה לא יצא ידי חובתו וחוזר ומתפלל אותה בזמנה, ואם התפלל תפלת שחרית בשעת הדחק אחר שעלה עמוד השחר יצא, ויש לו להתפלל ערבית של ערב שבת קודם שתשקע החמה, וכן ערבית של מוצאי שבת בשבת לפי שתפלת ערבית רשות ואין מדקדקין בזמנה, ובלבד שיקרא קריאת שמע בזמנה אחר צאת הכוכבים. 

כל מי שהזיד ולא התפלל תפלתו בזמנה אין לו תקנה ואין לו תשלומין, ואם היה שוגג או אנוס או שהיה טרוד משלם אותה תפלה בזמן תפלה הסמוכה לה, ומתפלל התשלומין אחר התפלה שבזמנה, ואם טעה בשתי התפלות אינו משלם בשלישית רק השניה הסמוכה לה וכן דעת הר"ם במז"ל, והרשב"א ז"ל חולק עליו על דעת זה ואומר שאם טעה במוסף שאין לו תשלומין שאין דומה לשאר תפלות, כי שאר תפלות חד בסיסא הוא ומטבע אחד הם לפיכך יש להם תשלומין, מה שאין כן במוסף, ודוקא כשעבר היום, אבל ביום החיוב כבר אמרנו שכל היום מתפלל תפלת מוסף כדאמרינן היו לפניו של מוסף ושל מנחה מתפלל של מנחה ואחר של מוסף, ומי שהתפלל ולא כיון לבו בברכה ראשונה חוזר ומתפלל בכונה. 

טעה באחת מג' ראשונות חוזר לראש, מג' אחרונות חוזר לעבודה, באחת מהאמצעיות חוזר לברכה שטעה בהן, וכן הדין בשליח צבור שטעה כשהוא מתפלל בקול רם, אבל טעה כשהוא מתפלל בלחש אינו חוזר מפני טורח צבור, אבל סומך בתפלה כשיתפלל בקול רם, שליח צבור שטעה ונבהל ולא ידע מהיכן יתחיל ושהה שעה אחת מעבירין אותו ויעמוד אחר תחתיו, ואם טעה בברכת המינין אין ממתינין לו שעה, ולא יהיה השני סרבן באותה שעה, ומהיכן יתחיל השני מתחלת הברכה שטעה בה הראשון אם טעה באמצעיות, ואם טעה בג' ראשונות חוזר לראש, ובשלש אחרונות חוזר לעבודה, מי שנסתפק לו אם התפלל או לאו אינו חוזר ומתפלל אלא בתורת נדבה, היה עומד בתפלה ונזכר שהתפלל פוסק אפילו באמצע הברכה, ואם היה בתפלת ערבית אינו פוסק שהרי מתחלה היה דעתו עליו שאינו חובה. 

ירושלמי, נתפלל ומצא עצמו טועה והתפלל של חול בשבת יצא, ואם נזכר בתוך התפלה גומר הברכה שהתחיל בה וחוזר ומתפלל של שבת, ובמוסף פוסק אפילו באמצע הברכה ומתפלל מוסף של שבת ושל יום טוב וכן בראש חדש, ומי שטעה בימות הגשמים ולא אמר מוריד הגשם, ולא מוריד הטל בימי הקיץ, חוזר לראש, ואם הזכיר הטל בימי החורף אינו חוזר, טעה בימות החמה ואמר מוריד הגשם חוזר לראש, ואם לא הזכיר טל אינו חוזר לפי שאינו נעצר ואין צריך בקשה, וכן דעת הרמב"ם ז"ל, ולדעת הירושלמי אם לא הזכיר לא טל ולא מטר ונזכר קודם שומע תפלה מזכיר בשומע תפלה, שכח שאלה בברכת השנים אם נזכר קודם שומע תפלה שואל בשומע תפלה ואם נזכר אחר שומע תפלה חוזר לברכת השנים, כן דעת הרמב"ם ז"ל והראב"ד ז"ל, ויש אומרים דחוזר לשומע תפלה, ואם לא נזכר עד שהשלים תפלתו חוזר לראש, וכתב בעל ההשלמה ז"ל דוקא יחיד שלא בצבור אבל יחיד בצבור לא, ואינו חוזר בכל אלו ובלבד שישמע משליח ציבור. 

ירושלמי, מתפלל ואינו יודע מה הזכיר אמר ר' יוחנן כל ל' יום חזקה מהלמוד הזכיר, פירוש, וצריך לחזור, מכאן ואילך מה שצריך הזכיר, וכתב הר' מאיר ז"ל נראה מזה הירושלמי דכך נמי אמרינן בראשי חדשים ובחולו של מועד אם נסתפק אם אמר ענין היום אם לא, שצריך לחזור חזקה בהלמוד הזכיר, מיהו בפרק שלשה שאכלו בירושלמי גרסינן דבספק הזכיר בראשי חדשים ובחולו של מועד אין מחזירין אותו, וצ"ע למה לא הזכיר דין שבת וי"ט, ואפשר לומר דבשבת וי"ט אין מחזירין אותו לפי שהיא ברכה בפני עצמה, או אפשר לומר דהוא הדין דאין מחזירין אותו אבל להכי לא ביאר דינין לפי שאין נופל בהם ספק לפי שהיא ברכה בפני עצמה, טעה ולא הזכיר הבדלה בחונן הדעת, משלים תפלתו ואינו חוזר, שהרי צריך לאומרה על הכוס, וכן מי שלא הזכיר על הנסים בחנוכה ובפורים ועננו בתענית אינו חוזר. 

ור"ץ אומר שהר"ת חוזר אחר מודים לרצה בדבר שאמרו חכמים אין מחזירין לפי שאמר שמה שאמרו אין מחזירין אותו הכי קאמר אין חייבין להחזיר אותו אבל אם ירצה לחזור יחזור, ור"ף ז"ל כתב אם כן אפילו עקר רגליו יחזור אם ירצה ואפילו בדבר שאין מחזירין אותו, לכן נראה דהא דקאמר אין מחזירין אותו אינו רוצה לומר שאם ירצה לחזור הרשות בידו היכא דעקר רגליו, אבל היכא דלא עקר רגליו אפילו במה שאמרו חכמים אין מחזירין אותו כגון על הנסים אם רצה חוזר, ואם תאמר למה לא קבעו חכמים ברכה בפני עצמה במקום שנזכר כמו ברכת המזון שמותר לקבוע ברכה בפני עצמה כשמסיים בונה ירושלים ושכח ולא הזכיר של שבת, ואומר הרי"ט שחשוב הפסק דלא דמי לברכת המזון שהרי כבר קיים ברכת המזון דאורייתא והטוב והמטיב לאו דאורייתא וכתב ר"ף ז"ל אם לא עקר רגליו בחנוכה ובפורים חוזר לרצה כמו שעשה ר"ת ז"ל, והיה נראה כמו כן בהבדלה באתה חוננתנו אם לא עקר רגליו חוזר לאתה חונן, ומיהו נראה מדקא אמר תלמודא מפני שיכול לאומרה על הכוס משמע דאינו חוזר כלל, והבא לחזור בלא עקר רגליו הרשות בידו ואין מחזירין אותו, ויש אומרים דאם טעה בדבר שאין מחזירין אותו אחר שסיים הברכה אע"פ שרצה להחמיר על עצמו ולחזור אין הרשות בידו דהוי ברכה לבטלה, כך מצאתי. 

טעה בתפלת עננו אומרה ומסיים כי אתה שומע תפלה בלא חתימה ור"ף ז"ל אומר כי קבל מרבינו יחיאל מפרי"ש שיכול לחתום בברכה כיון שנחתמו כבר סדר הברכות, וכן נמי שהמתענין בשבת אומרים עננו באלהי נצור, ואם שכח שליח ציבור עננו בין גואל לרופא עד שאמר רפאנו או אחת מן הברכות האחרות אומר עננו במקום שנזכר וחוזר ואומר רפאנו וכל הברכות על הסדר, והר"ש ז"ל פסק שאומר אותן במקום שנזכר ברכה בפני עצמה, דאמצעיות אין להם סדר, טעה ולא הזכיר של ר"ח ושל חולו של מועד תמצא כל דינם במקומו בתחלת ר"ח, שכח ולא התפלל מנחה בע"ש יתפלל ערבית שתים של שבת וכן ביום טוב, שכח ולא התפלל מנחה בשבת או בי"ט יתפלל ערבית שתים של חול מבדיל בראשונה ואינו מבדיל בשניה, הבדיל בשתיהן או באחת מהן יצא, אבל אם לא הבדיל בראשונה והבדיל בשניה לא יצא וחוזר ומתפלל תפלה שלישית, שהראשונה לא עלתה לו לתשלומין לפי שהקדימה לתפלת ערבית, ובכל מקום שיחיד חוזר ומתפלל כשטעה שליח צבור חוזר ומתפלל חוץ מראש חדש ושבת שחרית ומוסף מפני טורח צבור, ועוד מפני שיכול להזכיר תפלת המנחה שלפניו. 

הלכות גדולות, טעה ולא התפלל מנחה ביום שלפני ר"ח מתפלל ערבית שתים ומזכיר יעלה ויבא בראשונה ולא בשניה ואם הזכיר בראשונה ולא בשניה, או בשניה ולא בראשונה שניה עלתה לו ראשונה לא עלתה לו, ואם אדכר בתרוייהו יצא ואם לא אדכר בתרוייהו נמי יצא, וכן אם טעה ולא התפלל בראש חדש יתפלל ערבית של חול שתים ואינו מזכיר כלל ראש חדש אם יצא ראש חדש לא בראשונה ולא בשניה, ויש אומרים המתפלל שתי תפלות אפילו שחרית ומוסף לא יתפלל זו אחר זו אלא ישהה ביניהן כדי שיתחונן דעתו עליו ויש אומרים שדי לו שיתעכב בין תפלה לתפלה כדי הלוך ארבע אמות, אסור למתפלל להקדים תפלתו לתפלת צבור אם לא שיהיה שעה עוברת אבל כדי להתפלל תפלתו בעונתה שרי. 

נכנס לבית הכנסת ומצא צבור שמתפללין, אם יכול להתחיל ולגמור עד שלא יגיע שליח צבור לקדושה יתפלל, ואם לאו אל יתפלל עד שיתחיל שליח צבור בקול רם ויתפלל עמו בלחש מלה במלה עד שיגיעו שליח צבור לקדושה ויאמר נקדש עם שליח צבור ולדור ודור כמו שליח ציבור, ואם התחיל קודם שיגיע, לא יפסיק ולא יענה עמהם, וכן בקדיש וברכו, ורבי יצחק ז"ל אומר שקבל מרבותיו שיש לו לשתוק ולא הוי הפסק, וכן כתב הר"ם והר"ש ז"ל שהשותק ושומע כעונה, ורבינו ברוך היה שותק, ופסקו ר"ת ור"ץ כי מאחר ששומע כעונה שאין לשתוק כלל בתפלתו ואפילו לשמוע קדיש קדושה וברכו, וכל התפלות שאומרים מיושב יענה קדיש קדושה וברכו, וכל מי שמתפלל בין ביחיד בין בצבור אחר שגומר תפלתו פוסע לאחוריו ג' פסיעות, ואם היה בצבור עומד במקום שפסע עד שיגיע שליח צבור לקדושה כשחוזר ומתפלל בקול רם להוציא מי שלא התפלל, ואחר כך חוזר למקומו שעמד בו בתפלה. 

וכשיגיע שליח צבור למודים כורעין ושוחין כל העם מעט ולא ישחו יותר מדאי ואומרים מודים דרבנן, ושואלין בגמרא מאי שני מודים משאר ברכות שאין הצבור אומרים כי אם אמן בלבד, ומשני גבי מודים חוזרין הצבור ואומרים מודים אנחנו לך על שהחייתנו וקיימתנו וכו' ובמסכת סוטה אומר זאת הנוסחא לכמה פנים כפי דעת החכמים ז"ל, והסכימו ואמרו הלכך גמרינן לכולהו וגמרו לומר זאת הנוסחא, מודים אנחנו לך שאתה הוא אלהינו אלוה כל בשר יוצרנו יוצר בראשית ברכות והודאות לשמך הגדול על שהחייתנו וקיימתנו כן תחיינו ותקיימנו ותקבצנו ותאסוף גלותינו לחצרות קדשך ולשמור תורתך ומצותך ולעשות רצונך בלבב שלם על שאנו מודים לך, וכתב הראב"ד ז"ל בסוף פרק אין עומדין ששוחין במודים דרבנן תחלה וסוף, ומוכיח זה מהירושלמי שאמר זעירא הוה סמוך לקרובה כדי שישחה עמו תחלה וסוף, פירוש לקרובה חזן, ופירוש שהיה אומר מעט מעט מודים דרבנן ומכוין לאומרו כדי שישחה עם החזן שיגמור החזן הודאה כי זולת זה לא ישחה בסוף הודאה שהרי המסקנא שהכורע בסוף הודאה הרי זה מגונה אלא ודאי ר' זעירא היה עושה כמו שפירשתי, ומי שהיה מתפלל בעוד ששליח ציבור אומר מודים אינו רשאי להפסיק תפלתו ולא להיות שותק כלל אלא גומר תפלתו והולך, אמנם נכון הדבר להיות שוחה עם הצבור כדי שלא יראה כפורש מהם, וכן היה מנהגו של ר"ת, ז"ל ואף על פי שאמרו אם בא לשחות בסוף כל ברכה וברכה מלמדין אותו שלא ישחה, זה מותר בזה לשחות שלא יהיה כפורש מן הצבור, אבל לא יאמר דבר בשחותו, וכל האומר מודים מודים משתקין אותו. 

המתפלל צריך להיזהר בטהרת הידים ובכסוי הערוה ובטהרת המקום העומד בו בתפלה, בטהרת ידים כיצד רוחץ ידיו במים עד הפרק ומתפלל לא מצא מים מקנח ידיו בצרור או בעפר ומתפלל, וחוזר לאחוריו על המים מיל וממתין לפניו ארבעה מילין, ובתפלת השחר רוחץ פניו ידיו ואחר כך יתפלל, כסוי הערוה כיצד צריך המתפלל לכסות את לבו אף על פי שכסה ערותו כדרך שמכסין לקריאת שמע, ואם לא כסה לבו שלא היה לו במה יכסה הואיל וכסה ערותו והתפלל יצא, ולכתחלה לא יעשה, בטהרת המקום כיצד לא יתפלל בבית המרחץ ולא בבית הכסא ולא במקום שאינו בחזקת טהרה עד שיבדקנו, כללו של דבר, אין מתפללין במקום שאין קורין בו קריאת שמע, ומרחיקין מצואה, וממי רגלים, וריח רע, וראיית הערוה, ומן המת, כמו שמרחיקין מקריאת שמע. 

המתפלל ומצא צואה במקומו חוזר ומתפלל במקום טהור, היה עומד בתפלה וראה הצואה כנגדו אם יכול לסלקה לאחוריו או לצדדין ד' אמות יעשה ויתפלל, ואם לאו יפסיק, וצואה כל שהוא, מבטלה ברוק עבה. ירושלמי, רבי זעירא ור' יעקב חמון צואה, קם ר' יעקב זרק עליה רוקא, אמרו לו חביריו למן ימא לטיגני, פירוש אין זה מועיל רק לאלתר כי הרוק הולך ונבלע ואין זה כסוי רק בעוד שהרוק נראה עליו. 

נזדמן לו רוק בתפלתו משליכו לאחוריו ולשמאלו כי שמאלו כלאחוריו, והכי איתא בירושלמי, לפניו אסור לאחוריו מותר לשמאלו מותר לימינו אסור הה"ד (תהלים צא, ז) יפול מצדך אלף ורבבה מימינך אליך לא יגש, כל עמא מודין בהדין דרקק אסטלין אסור ואפילו לאחוריו, פירוש אסטלין, שלא לצורך נקיות ולא באונס, דהכי אמרינן התם רוקק אדם בתפלתו כדי שיהא גופו נקי, ויש מפרשין אסטלין כלפי מעלה ונותן ראיה לפירוש זה לפי שהזכיר לפניו ולאחוריו וימין ושמאל הזכיר גם למעלה כי זה ודאי אסור שנראה ככופר, ובדברים החופזים אותו כיצד, היה צריך לנקביו לא יתפלל, ואם התפלל תפלתו תועבה, וחוזר ומתפלל אחר שבדק עצמו, ואם יכול להעמיד עצמו כדי שעור מהלך פרסה תפלתו תפלה, ואף על פי כן לכתחלה לא יתפלל עד שיבדוק נקביו ויסיר כיחו וניעו, וכל דבר הטורחו, ואחר כך יתפלל, מי שגהק ופהק ונתעטש בתפלתו הרי זה מגונה אם בא ברצונו, ואם בא לאונסו אין בכך כלום, פירוש גהק, ג' גו ה' הקים קישטר"לייאר בלע"ז, פהק, פ' פה ה' הקים בדיל"יאר בלע"ז, עטוש אישטור"נידאר בלע"ז, נזדמן לו רוק בתפלתו מבליע בטליתו או בבגדו, ואם היה מצטער בכך זורק לאחוריו, כדי שלא יהא טרוד בתפלתו, יצא ממנו רוח מלמטה לדעתו שותק עד שתכלה הרוח וחוזר לתפלתו, בקש להוציא רוח ונצטער הרבה ואינו יכול להעמיד עצמו מהלך אחריו ד' אמות וממתין עד שתכלה הרוח, ואומר רבון העולמים יצרתנו חלולים נקבים גלוי וידוע לפניך חרפתנו וכלימתנו חרפה וכלימה בחיינו רמה ותולעה במותנו, וחוזר ומתפלל במקומו, היה מתפלל ונטפו מי רגליו על כרחו ממתין עד שיכלו המים, וחוזר למקום שפסק, ואם שהה כדי לגמור התפלה חוזר לראש, וכן המשתין בכלי או במקום גבוה ולמטה שאין צריך להרחיק בשביל מים, שוהה כדי הלוך ארבע אמות ומתפלל, ומי שהתפלל, שוהה כדי שיהלוך ד' אמות קודם שישתין כדי שיפסיק דברי תפלה מפיו. ירושלמי, המתפלל אל ירוק עד שיהלוך ד' אמות וכל הרוקק אל יתפלל עד ד' אמות, והמטיל מים אל יתפלל עד שיהלוך ד' אמות. 

בכונת הלב כיצד, צריך המתפלל לכוין לבו, שכל תפלה שאינה בכונה אינה תפלה, נתפלל ומצא עצמו בשומע תפלה א"ר ירמיה בשם ר' אליעזר אם יודע שיכול לכוין אם יחזור יחזור ואם לאו אל יחזור, מצא דעתו ולבו משובשת אסור לו להתפלל עד שתתישב דעתו, לפיכך הבא מן הדרך והוא עיף או מצר אל יתפלל עד שתתקרר דעתו, וצריך המתפלל שיפנה לבו מכל מחשבות ויראה עצמו כאלו הוא עומד לפני השכינה, לפיכך צריך לישב מעט קודם תפלה כדי לכוין לבו ואח"כ יתפלל בנחת ובתחנונים, ולא יעשה תפלתו כמי שהוא נושא משא ומשליכו והולך לו, לפיכך צריך לישב מעט לאחר תפלה, ואחר יאמר עלינו לשבח מעומד כמו שאפרש בג"ה, ואחר ישב ויפטר, וכשיצא מבית הכנסת אל יפסיע פסיעה גסה, חסידים הראשונים היו שוהין שעה אחת, ומתפללין, ושעה אחת אחר תפלה, ואסור להניח חברו בבית הכנסת ואפילו ביום לפי שאדם נרתע מאימת בית הכנסת ומקצר ועולה ואינו מתפלל כמשפט המוטל עליו אבל אחר שנתפלל אין צריך להמתינו ואפילו היה מאריך בתחנונים, שכור לא יתפלל לפי שאין לו כונה ואם התפלל תפלתו תועבה וחוזר ומתפלל כשיצטנן משכרותו, שתוי אל יתפלל ואם התפלל תפלתו תפלה, אי זהו שכור, הוא שאינו יכול לדבר בפני המלך, שתוי מי שיכול לדבר לפני המלך ואינו משתבש ומתבלבל, ואע"פ כן אם שתה רביעית יין אל יתפלל עד שיסיר את יינו מעליו. 

אין עומדין להתפלל לא מתוך שחוק ולא מתוך קלות ראש ולא מתוך שיחה ולא מתוך מריבה ולא מתוך כעס ולא מתוך דין הלכה, אלא מתוך דברי תורה שאין בה עיון, כגון הלכות פסוקות. 

והמתפלל צריך להיזהר להיות עומד כשהוא מתפלל על רגליו, היה יושב בספינה או בעגלה אם יכול לעמוד על רגליו עומד ומתפלל, ואם לאו יושב ומתפלל, חולה מתפלל ואפילו עומד על צדו והוא שיכול לכוין דעתו, הרעב והצמא הרי הם בכלל החולים אם יכולין לכוין יתפללו, ואם לאו אל יתפללו עד שיאכלו וישתו: הרוכב על גבי בהמה לא ירד להתפלל ואף על פי שיש לו מי שיאחז בהמתו אלא יושב במקומו ויתפלל כדי שתהא דעתו מיושבת עליו, ורש"י ז"ל פירש שאין דעתו מיושבת עליו מפני שקשה עליו עכוב הדרך משמע לפי פירוש זה שאין צריך לעכב הבהמה כלל, והרבינו יונה כתב שמסורת היא בידו מרבותיו שצריך לעכב הבהמה דקיימא לן רוכב כמהלך וכיון שכן הוא כשם שהמהלך צריך לעכב, כך רוכב צריך לעכב, אמנם אם היה רוכב בשיירא והחבורה הולכת אין לו להחמיר כל כך, רק שישבו אבריו על הבהמה ויכוין דעתו להתפלל ולא יסיח דעתו להתפלל בהלוך החבורה כשיקשה עליו פרידתם, אך צריך לעכב הבהמה באבות לפי שאותם ברכות צריכות כונה יתרה, ואם לא כיון צריך לחזור ולהתפלל. 

וצריך המתפלל לכוין פניו נוכח המקדש, כיצד היה בחוצה לארץ מכוון פניו נגד ירושלים, היה עומד בירושלים מכוין פניו נוכח המקדש לבית קדשי הקדשים, סומא ומי שאינו יכול לכוון הרוחות והמהלך בספינה יכוון לבו לשמים ומתפלל. 

וצריך לתקן גופו ולכוין רגליו זו בצד זו ונותן עיניו למטה כאלו הוא מביט לארץ ולבו פונה למעלה בשמים ומניח ידו על לבו כף הימנית על השמאלית ועומד כעבד לפני רבו, ולא יניח ידיו על חלציו, וצריך לתקן מלבושיו ולציין עצמו ולהדר, לא יעמוד בתפלה באפונדתו ובראש מגולה ולא ברגליו יחפים אם אין דרך אנשי המקום ללכת כן לפני גדולים, וכתב הר"מ נ"ע שאינו אסור לילך בגלוי ראש כי מה שאמרו בפרק כל כתבי הקדש תיתי לי דלא סגינא ד' אמות בגלוי ראש ר"ל שזו מדת חסידות והר"ף כתב שיש למחות שלא ליכנס בבית הכנסת בגלוי ראש. 

ולא יאחז בידו לא ספר תורה ולא תפילין, ואין צריך לומר מעות וכלים בשעה שיתפלל מפני שלבו טרוד בהם, אבל בחג מתפלל ולולבו בידו, מפני שהוא מצות היום, היה משאוי על ראשו אם פחות מד' קבין מפשילו לאחוריו ומתפלל, היה של ארבע קבין מניחו לארץ ומתפלל, דרך כל החכמים ותלמידיהם שלא היו מתפללין אלא כשהם עטופין. 

וצריך המתפלל לעמוד במקום נמוך ולהחזיר פניו לכותל ולקבוע מקום לתפלתו תמיד, ואין מתפללין בחורבה, ולא אחורי בית הכנסת אלא אם כן החזיר פניו לבית הכנסת, ואסור לישב בצד העומד לתפלה, ולעבור לפניו אם לא ירחיק ד' אמות, וכתבו הגאונים ז"ל שאם הוא ג"כ מתפלל או קורא ספר יושב בצד העומד בתפלה ואין בכך כלום, וכן דעת הירושלמי דכתב הדא דתימא דלא מצלי אבל אם מצלי מאן דיתיב הוו כשני שמשין דמשמשין את הרב אחד מעומד ואחד מיושב, ולא יעמוד המתפלל במקום גבוה עשרה טפחים או יותר, ואם היה מקום שיש ברחבו ד' אמות על ד' אמות, או שהיה מוקף מחיצה מותר להתפלל בו מפני שחלק רשות לעצמו, ואמר רב מתתיה שליח ציבור מותר לעמוד במקום גבוה להשמיע קולו, האומנין שהיו עושין מלאכה בראש אילן יורדין למטה ומתפללין וחוזרין למלאכתן, וצריך המתפלל שלא יגביה קולו בתפלתו ולא יתפלל בלבו רק שיחתך הדברים בשפתיו ומשמיע לאזנו בלחש. ירושלמי אומר, המתפלל בביתו צריך להתפלל בקול רם למען ילמדו בני ביתו, ואם היה חולה או שאין יכול לכוין לבו עד שישמע קולו מותר ובלבד שלא יהיה בצבור כדי שלא תטרף דעתן מקולו. 

וצריך לכרוע לכל תפלה חמש כריעות באבות תחלה וסוף בהודאה תחלת וסוף וכשגומר התפלה כורע ופוסע שלש פסיעות לא יתר על זה משום דמיחזי כיוהרא, ונותן שלום לשמאלו ראשונה שהוא ימין של הקב"ה, ואחר לימינו שהוא שמאלו, ואמר אמן והכל בכריעה אחת, כתב הר"ם נ"ע יש טועים ואומרים שלום בשמאלי ושלום בימיני כפי שמצאו במחזורים ונותן שלום לשמאלו ואין לומר רק שלום שלום עושה שלום וכו', וכל הכריעות שבברכות כשהוא כורע כורע בברוך וזוקף בשם ונותן טעם בגמרא דכתיב (מלאכי ב, ה) מפני שמי נחת הוא כלומר קודם שיזכיר שמי נכנע, וזוקף בשם פירוש להודיע שהש"י זוקף כפופים, וכורע עד שיתפקקו כל חוליות שבשדרה, ואם הכריעה קשה לו ומצער נפשיה כייף רישיה ומחזי כמאן דכרע ודיו, דכן מצינו בירושלמי דאמר רבי מני מחזיקנא טיבותא לראשויי דכי מטו למודים כרע מן גרמויי ולא לעביד כדרוקנת כלומר שישחה כתפיה עם ראשיה יחד. 

וכתב הר' יצחק נהגו בראש השנה ויום הכפורים לשחות בברכות של היום וגם בזכרנו ומי כמוך ובכן תן פחדך, אבל לא ישחה בסוף הברכות כי אם באמצע, אבל בסוף הברכות זוקפין להודיע שאין כורעין בברכות הללו אלא שנהגו באמצע משום דרחמי נינהו ע"כ, ואח"כ משתחוה על אפיו ומתפלל בכל תחנונים שירצה, ומנהג פשוט בכל ישראל שאין נופלין בשבתות וימים טובים וראשי חדשים וחנוכה ופורים וחולו של מועד ולא בראש השנה ולא במנחת ערבי שבתות וימים טובים ולא בערבית של כל השנה אמנם מי שירצה להחמיר על עצמו ליפול על פניו אפילו ערבית הרשות בידו, שלא פשט המנהג שלא ליפול, אלא שתפלת ערבית רשות לפיכך לא הטריחו בה ליפול על אפיים וביום הכפורים יש יחידים שנופלין על פניהם בערבית מפני שהוא יום תחנה ובקשה ותענית, ואמרו חכמים ז"ל אין אדם חשוב רשאי ליפול על פניו אלא אם כן נענה כיהושע בן נון, ואמרי רבוותא דאי עביד הכי מחזי כיוהרא שמראה עצמו כיהושע בן נון, וכתב הר"ם נ"ע ושמענו מרבותינו שלפיכך לא ידבק אדם פניו בקרקע משום אבן משכית, ואדם חשוב נוטה לצד שמאל ומגביה צד ימין, וכדין נוהגין רבנן למעבד הכי, והטעם כי כך היו מרביצין התמיד כששוחטין אותו על שמאלו וכל מי ששוחט מרביץ הבהמה על שמאלה, ובמקומו יאמר ואנחנו לא נדע אחר שהתפללנו, לפיכך מיושב ומעומד, ומנפילת אפים לא ידענו מה לעשות רק להשליך עליך יהבנו. 

אסור לאדם לעבור אחורי בית הכנסת בשעה שהצבור מתפללין אלא אם כן היה נושא משא או שהיו לבית הכנסת שתי פתחים בשני רוחות או שהיו שתי בתי כנסיות בעיר או שהיו תפילין בראשו שמוכיחין שאינו מבטל מדברי תורה וכי הוא רודף אחר המצות, המתפלל עם הצבור לא יאריך בתפלתו יותר מדאי, ואם בינו לבין עצמו אם בא לומר אחר תפלתו אפילו כסדר יום הכפורים הרשות בידו, וכן אם ירצה להוסיף באמצעיות מעין כל ברכה לבקש מה שהוא צריך יעשה, ובשומע תפלה שואל כל צרכיו אם ירצה ולא בג' ראשונות ולא בג' אחרונות, וכתבו הגאונים ז"ל דדווקא צרכי יחיד הוא דלא שואלין אבל צרכי רבים שואלין, ועל זה פשט המנהג לומר קרובוץ ופיוטין ולהוסיף בהם בעשרה ימים שבין ראש השנה ליום הכפורים כמו שנבאר במקומו בע"ה. 

אסור לאדם לאכול או לעשות מלאכה משעלה עמוד השחר עד שיתפלל תפלת שחרית, ולא יצא לדרך קודם תפלת שחרית, ולא ישכים לפתח חבריו ויתן שלום קודם שיתפלל תפלת שחרית, אבל אוכלין ועושין מלאכה קודם מוסף וקודם מנחה, אבל משהגיע מנחה גדולה לא יאכל עד שיתפלל תפלת המנחה, וכתבו בתשובת הגאונים ז"ל הנכנס בסעודה שקורין אריסטין כיון שהגיע היום לשש שעות ומחצה לא יתחיל עד שיתפלל, ואם התחיל לא יפסיק, ובסעודה קטנה אינו אסור, וכתב רב יצחק ז"ל מותר להתחיל סעודה עד שיהא תשעה שעות ביום שהוא סמוך למנחה קטנה, ומזה נמי איכא לספוקי אם סעודה קטנה אסור מתשע שעות ולמעלה, ורבינו ברוך ז"ל אוסר ורבי יהודה מתיר בשם ר"ץ ז"ל, והר"ף וה"ר נתן כתבו כי סעודה גדולה נקראת כמו סעודת חופה או ברית מילה או מרעות, אבל שבת שחרית אף על פי שמאריכין בסעודה אינה נקראת סעודה גדולה, וצ"ע מבעל הבית שבני ביתו קרובים, ולא יכנס למרחץ ולא ישב לדון ולא לפני הספר ולא יכנס לבורסקי שמא ימשך באחת מכל אלה ויבטל מן התפלה, ואם התחיל באחת מכל אלה גומר ואינו פוסק, וקודם תפלת השחר מותר ליכנס למרחץ ולהסתפר לפי שאין זה דבר מצוי ולא גזרו בו חכמים. 

היה עוסק בתורה והגיע זמן התפלה פוסק ומתפלל אם לא היתה תורתו אומנותו, ואם היתה תורתו אומנותו ולא היה עושה מלאכה כלל והיה עוסק בתורה אינו פוסק, לפי שגדול ת"ת יותר מן התפלה, וכן אמרו ז"ל ותלמוד תורה כנגד כולן, וכל העוסקין בתורה ובצרכי רבים הכל אחד. 

העומד בתפלה לא יפסיק אלא מפני סכנת נפשות, כגון שהיה מתיירא ממלך גוי או אנס השואל בשלומו אם לא ישיבנו, ראה לסטים או נחשים ועקרבים במקום שהן ממיתין יקצר ואם אינו יכול יפסוק ויברח מהם, דהכי המסקנא דמפני עקרב פוסק, וכתב רבי יהודה שאינו חוזר כשפוסק רק לתחלת הברכה שפסק בה, אם לא בג' ראשונות ובג' אחרונות כי באלה ודאי חוזר לראש הג'. 

נשים ועבדים וקטנים חייבין בתפלה לפי שאין לה זמן קבוע וידוע מן התורה והרי היא ככל מצות עשה שלא הזמן גרמא. 

וכל איש הפטור מקריאת שמע פטור מתפלה, וכל המלוין את המת אע"פ שאין למטה צורך מהם פטורין מן התפלה. 

תפלת צבור נשמעת תמיד ואפילו היה בהם חוטאין, ובלבד שיהיה השליח צבור ירא אלהים וסר מרע וזקן ומניח תפלין, שאסור לשליח צבור להתפלל בלא תפלין כי איך יוציא הוא את אחרים, כי הוא מוציא עדות שקר בעצמו, לכן המתפלל בעד הצבור צריך שיהיה איש מוחזק בכשרות ובמצות, ואם אין תפלתו תועבה ועליהם נאמר (ישעיה א, יב) כי תבאו לראות פני מי בקש זאת מידכם רמוס חצרי לא תוסיפו הבא מנחת שוא ופירשו ז"ל זה שליח צבור שאינו ירא אלהים כי איננו עובד מאהבה. 

חייב אדם להשכים לבית הכנסת אם יש בית הכנסת בעירו ויתפלל עם הצבור כל זמן שיוכל, וכל מי שיש בית הכנסת בעירו ולא בא להתפלל בתוכו נקרא שכן רע, ועליהם הכתוב אומר (ירמיה יב, יד) על כל שכני הרעים וגו', ומצוה לרוץ כשהולך לבית הכנסת בבואו, ובצאתו לא יפסיע פסיעה גסה, וכשיכנס יכנס שיעור שני פתחים או שיעור כניסת שני פתחים ואח"כ יתפלל, תלמידי חכמים אע"פ שיש בית הכנסת בעירם מתפללין במקום שעוסקין בתורה, ובלבד שיהיו שם עשרה שיתפללו עם הצבור, הקובע מקום לתפלתו אלהי אברהם בעזרו, פירוש, שהולך בכל יום בבית הכנסת אחד ואינו הולך פעם בזה ופעם בזה. 

כיצד היא תפלת הצבור אחד מהם מתפלל בקול רם והכל שומעין, ואין עושין דבר זה בפחות מעשרה גדולים, ושליח צבור נכלל עמהם, וכתב הר' נתן ז"ל שאין איש רשאי לרדת לפני התיבה אפילו באקראי בעלמא עד שיביא שתי שערות ויגדילו כדי לכוף ראשן לעקרן, דבלאו הכי לא מקרי איש, ואנן בעינן לתפלה איש, שנאמר (ישעיה נ, ב) מדוע באתי ואין איש להיות שליח צבור קבוע עד שתמלא זקנו התחתון. 

ור"ת ז"ל כתב אין מתפללין תפלה בקול רם אא"כ יש ששה בני אדם שלא שמעו תפלה, וכן יש במסכת סופרים, ואסמכתא לדבריהם שיש שש תיבות בפסוק בפרוע פרעות בישראל בהתנדב עם ברכו ה' (שופטים ה, ב), מלבד השם שאינו מן המנין, ורבותינו שבמערב אומרים בז' והשם מן המנין, ורבינו טוביה אומר שרבים מתפללין בשביל יחיד וראיה מחתן ואבל, ובשאלתות דרב אחאי ובשם ר"ש ז"ל מצאתי על עשר שהתפללו ושמעו קדושה וקדיש וברכו וכל סדר התפלה שיכולים להמנות במנין אחר בשביל אחד שלא התפלל כמו שעושין לחתן או למי שלא השכים בבית הכנסת, ואפילו מאותן שהתפללו כבר יכולין לחזור להתפלל להוציא את החייב, וסמך רבי ומראה פנים מהצבור שמתפללין ונמנין למנין אחר על הקדושה לבדה, נענה כל דהוא ואמר בשביל שלא יאמרו הקדושה כל אחד לעצמו הם נמנין נמצא עדיין הם חייבין בדבר, והשיב רבי לא מצאנו בכל התלמוד חיוב קדושה, אלא חביבה היא לנו ואינה בפחות, ובמסכת סופרים כתוב במקום שיש תשעה או עשרה ששמעו בין ברכו בין קדיש ולאחר תפלה עומד אחר בפני אלו ואומר ברכו וענו אלו אחריו יצא ידי חובתו, ואין אומר קדושה ולא קדיש, ואין פורסין על שמע, פירוש פורסין, מברכין, כדכתיב (שמואל - א ט, יג) כי הוא יברך הזבח ותרגם יונתן יפרוס על דיבחא, ויש מפרשין יפרס על שמע מלשון מניח פרוסה על השלמה שפירוש לשון הפסק ור"ל שמפסיקין על שמע שאין קורין אותו אבל אין מברכין יוצר אור בלבד בעבור הקדושה, ואחריה מתחילין להתפלל י"ט ברכות על הסדר בקול רם, וכתב הרב רבינו נתן ז"ל כשם שפורסין על שמע שחרית כך פורסין על שמע ערבית ואין אומר אלא ברכה ראשונה בלבד כמו בשחרית, ואין קורין בתורה ומברכין לפניה ולאחריה ואין מפטירין בנביא אלא בעשרה, ואין הכהנים נושאים כפיהם אלא בעשרה, וכל אלו הדברים אם התחילו בעשרה והלכו מקצתן ואע"פ שאינן רשאין, יגמרו השאר, וצריך שיהיו כולם במקום אחד ושליח צבור עמהם, וזה שאנו מצריכין עשרה גדולים מפורש בב"ר פרשת (בראשית מב, א) וירא יעקב כי יש שבר במצרים, ואעפ"כ נהגו כל ישראל לעשות סניף לקטן היודע למי מתפללין, ואפילו שנים, ובשעת הדחק אפילו שלשה, ומביאין ראיה ממתניתין דמגילה דאמרינן קטן אינו עובר לפני התיבה, משמע מעבר הוא דלא עבר לאפוקי רבים ידי חובתם, הא אצטרופי מצטרף, כתב ה"ר שאין להשלים מנין בקטן אפילו אוחז ספר תורה בידו, והר"ף ז"ל כתב דנראה שעושין סניף בקטן לעשרה בשעת הדחק כמו אם אין בעיר מנין, וכן דעת הריא"ף ז"ל. 

ושליח צבור מוציא מי שאינו בקי אע"פ שהכל חייבין ובלבד שיענו אמן על כל ברכה וברכה, ואם אינן יודעין שליח צבור מוציאם, אבל הבקי אינו יוצא אלא בתפלת עצמו, ובר"ה וביום הכפורים של יובל מוציא אף הבקי לפי שהן ברכות ארוכות, ואין רוב היודעין יכולין לכוין דעתם אשליח צבור, לפיכך הרוצה לסמוך על שליח צבור הרשות בידו. 

אין ממנין שליח ציבור אלא גדול שבצבור בחכמתו ובמעשיו, ואם היה זקן הרי זה משובח, ומשתדלין למנות שליח צבור שיהא רגיל ופרקו נאה מטפל ואין לו שפל ברך ומרוצה לעם ויש לו נעימה וקולו ערב ובקי לקרות בתורה ובנביאים וכתובים כדאמרינן בתענית לפי שהוא עומד לרצות בינינו ובין קוננו יתברך צריך שיהיה לבבו שלם עמו, ומי שלא נתמלא זקנו אין ממנין אותו שליח צבור אע"פ שהוא חכם גדול, אבל פורס הוא על שמע אחר י"ג שנה משיביא שתי שערות, כיצד הוא פורס מברך ברכת שמע וכל העם עונין אחריו אמן. 

ואמרו ז"ל גדול העונה אמן יותר מן המברך ופותחין לו שערי גן עדן שנאמר (ישעיה כו, ב) פתחו שערים ויבא גוי צדיק שומר אמונים אל תקרי אמונים אלא אמנים, ומאותה שעה זוכין התינוקות לחיי העולם הבא, ואם כן אוי להם למדברים דברים בטלים או שחוק בשעת התפלה ומונעין בניהם מחיי העולם הבא, כי יש לנו לעשות ק"ו בעצמו מן (חסר כאן) כל שכן אנו שעומדין לפני ממ"ה הקדוש ב"ה, כי ראינו בעוננו כמה בתי כנסיות שנחרבו על שנהגו בהם קלות ראש ונהפכו להיות בתי ע"ז ועליהם אמר הנביא (ירמיה ז, יא) המערת פריצים היה הבית הזה, על כן כל אחד ואחד יתן אל לבו להיות ירא וחרד מפני בוראו, ולא ידבר בשעה שהחזן מתפלל שמנה עשרה, הטעם למה גדול העונה אמן יותר מן המברך לפי שאמן בגימטריא כאותיות השם בקריאתו ובכתבו המברך ברכו ככתבו והעונה אמן ברכו מזה ובזה ומאמן אותו בהן. 

ואמרו בגמרא העונה אמן לא יענה אמן חטופה, ולא אמן יתומה, ולא אמן קטופה, ולא אמן קצרה, ולא אמן ארוכה, אלא אמן בינונית, ולא יגביה קולו יותר מן המברך, וכל מי שלא שמע הברכה שהוא חייב לא יענה אמן בכלל העונים. 

ואמרו ז"ל כל המברך ברכה שאינה צריכה הרי נושא השם לשוא והרי הוא כנשבע לשוא, ואסור לענות אמן אחריה, ודין עניית אמן ועניתו תמצא למטה בציון צ"ט, העילג וכל מי שאינו יכול להוציא האותיות כתקנן אינו נעשה שליח צבור, הסומא פורס על שמע ונעשה שליח צבור, והרב ממנה אחד מתלמידיו להתפלל לפניו בצבור, מי שכתפיו מגולות והוא הנקרא פוחח לא יהיה שליח צבור אם לא יהיה עטוף. 

סדר תפלת הצבור בשחרית ובמנחה ובמוסף אחר שהתפללו בצבור בלחש פותח שליח צבור התפלה בקול רם להוציא מי שאינו בקי, אבל תפלת ערבית אינו חוזר ומתפלל, לפי שאין תפילת ערבית חובה, לפיכך לא יברך הברכות לבטלה שאין כאן אדם שנתחייב בהן שיתפללו כדי להוציאו ידי חובתו, ובלילי שבתות חוזר שליח צבור אחר תפלת צבור ומתפלל בקול רם ברכה אחת מעין שבע, ויחיד לא יאמר ברכה זו כי אם שליח צבור, והר"ף ז"ל כתב ונהגו לומר עם שליח צבור ממגן אבות עד זכר למעשה בראשית, ולמה תקנו ברכה זו מפני שרוב העם באין להתפלל בלילי שבתות ויש מי שנתאחר לבא ולא השלים תפלתו וישאר לבדו בבית הכנסת ויבא לידי סכנה, לפיכך חוזר שליח צבור ומתפלל אותה ברכה כדי שיתעכבו כל העם עד שיתפלל המתאחר ויצא עמהם, לפיכך י"ט או יום הכפורים או ראש חדש שחל להיות בשבת אין מזכירין ענין היום בברכה זו אבל חותם מקדש השבת בלבד, כתב הר"ם נ"ע לאחר תפלת ערבית לעולם צריך שימתין וישב מעט קודם שיאמר עלינו לשבח ואחר תפלת שחרית ותפלת המנחה נופל על ירכו ואומר תחנות ואחר תחנות בשחר יאמר קדיש קצר וכתב הר' נתן ז"ל ובדין הוא לאומרו שלם אך משום דלא אתי לזילזולי בתהלה לדוד ולמנצח וסדר קדושה ממתינין להשלימו עד לאחריהם, ומכל מקום אומרים שם קדיש קצר להראות ששם מקומו לבלתי לשנות בתפלת ערבית שיש קדיש אחריה, וגם בשביל תחנות שיאמר, והיכא דאיכא מוסף משלים אותו שם דלא חיישינן לזלזולי בתהלה וסדר קדושה שהרי יש לו עדיין להתפלל תפלת המוסף הבאה אחריה. 

ספר כלבו סימן יב 
================ 
דין אשרי 

תהלה לדוד כל האומר ג' פעמים בכונה ביום מובטח לו שהוא בן העולם הבא, משום דאית ביה אלפא ביתא ומשביע לכל חי רצון, ג' פעמים בג' תפלות, ומשום דאית דאמרי ערבית רשות ופעמים שבשביל צורך היו מבטלין אותה, אבל לא בחנם, התקינו לאומרה פעמים שחרית, ולא רצו לתקנו בערבית דלמא אתי לשהויה, ומפני מה עשו תקנה כאלו היא חובה כדאשכחינן בפסוקי דברוך ה' לעולם דאית בהו י"ח הזכרות ותקנו משום בטול תפלת ערבית, וכתב הרבי נתן ז"ל וראיתי כתוב מר"ם נ"ע בשם ר' אלעזר זקנו שלא היה אומר משום מה שאמר ר' יוחנן איזהו בן העולם הבא זהו הסומך גאולה לתפלה של ערבית, ולולי כי פשט המנהג כל כך כבר בטלו, ואף קדיש לא היה ראוי לומר כמו בשחרית, ואנו נהגנו אחריו לבלתי אומרים, אך כשאנו מתפללין בצבור נקטינן סוגיא דעלמא שלא להיות מן המתמיהין. 

ספר כלבו סימן יג 
================ 
דין למנצח 

למנצח, ובלחש אומר אותו רק פסוק ראשון, לפי שדברים שבכתב אי אתה רשאי לאומרו בעל פה, וטעם זה בקריאת שמע שאנו אומרים בלחש, וכן כמה פסוקים, ובשביל פסוקים ב' או שלשה הואיל והם שגורין אין לחוש, יש אומרים שאין אסור לומר על פה אלא בנגון הטעמים ואני מצאתי בחדושים של מסכת ברכות שכל פרשה שנהגו לאומרה בתורה חובה כמו קריאת שמע רשאי אדם לאומרו על פה כל שעה ושעה שירצה, אע"פ שאמרו דברים שבכתב אי אתה רשאי לאומרן על פה אין לחוש בפרשה זו של ק"ש כיון שהתקינו לאמרה לשם חובה ערבית ושחרית, ומזה הטעם התקינו לומר על פה פרשת קרבנות בכל יום מפני שהיא חובה כמו שמצינו במדרש בזמן שאין בית המקדש אמרו לפני פרשת קרבנות ומעלה אני עליכם כאלו הקרבתם הקרבנות, ומזה הטעם ג"כ אומרים ברכת כהנים על פה שכיון שחובה הם לאמרם בכל יום בשעת נשיאות כפים יכול אדם לאומרן אפילו שלא במקום שאין חובה. 

כללו של דבר כל פסוק שניתן לאומרו על פה למצוה או לחובה יכול אדם לאמרו כמה פעמים לרצונו ואין בכך כלום אפילו בשעה שאין בו לא מצוה ולא חובה ואין בזה משום דברים שבכתב הואיל ונתנו לאומרן פעם אחת למצוה או לחובה עד כאן, ובירושלמי מפרש דברים שבכתב וכו' שזהו דוקא בספר תורה שמא יאמר חסר משם, אבל בתפלה אין לחוש כלל, והר"ף ז"ל כתב דוקא להוציא אחרים ידי חובתן אמרינן דברים שבכתב אבל גבי עצמו לא כדמפרש בתוספתא. 

ספר כלבו סימן יד 
================ 
דין סדר קדושה 

ובא לציון ואתה קדוש, פירוש יושב, ממתין, ר' פנחס בשם ר' עזריה אומר המלאך הממונה על התפלה הוא ממתין עד שיתפלל כנסיה אחרונה שבישראל ועושה מכל התפלות עטרה ונותנה בראש הקב"ה שנאמר (משלי י, ו) וברכות לראש צדיק פירוש צדיק של עולם, ומכאן יש להכריח תקנה של ויושע לבלתי לא נאחר עטור יוצרנו ית'. 

קדוש קדוש קדוש שלשה פעמים פתרונם כתרגומם, ולפי שהיה מנהג קדמונינו לדרוש בכל שחרית ולתרגם בשביל עמי הארץ הוחזק המנהג באילין פסוקין שבקדושה דמתרגמינן, והיינו דאמרינן דאקדושה ואסדרא מתקיים עלמא דאיכא תורה וקדושה דכתיב (ירמיה לג, כה) אם לא בריתי יומם ולילה וגומר, ולדברי האומר משום שמדא אתקין, אמאי מתקיים בהו עלמא טפי מאידך, ועוד מה היה לנו לתרגמו, ועוד היה לנו לומר ימלוך ה' שהוא מפסוקי קדושה מעומד, עכ"ל הרבי נתן ז"ל. 

וכתב הרא"ש ז"ל כי לפיכך אומרים כאן ה' ימלוך שהיא מן התורה משא"כ בקדושה שבתפלה לפי שמתרגם כאן כל הקדושה ולפיכך אומר ה' ימלוך כדי לתרגמו בתרגומו של אנקלוס שהוא גדול משל עקילס, וכתב הרבי נתן ז"ל שאין יחיד אומר זאת הקדושה אלא בנגינות כקורא בתורה ובמקרא שאף על פי שאנו אומרים אותה כדורשין דהא אמרו רבנן אין פוחתין בכלה בפחות מעשרה, ובשבתות ויו"ט ששוהין בבית הכנסת שחרית תקנוה במנחה כמו מסכת אבות, שאנו אומרים במנחה משום דרשה קדיש שלם. 

ספר כלבו סימן טו 
================ 
דין המזמורים שאומרים אחר קדושה 

וכתב הר"ם ז"ל נהגו במקצת מקומות לקרא בכל יום אחר תחנונים אלו השיר שהלוים היו אומרים בבית המקדש באותו היום, וקורין לדוד אליך ה' (תהלים כה) ויש בו אלפא ביתא בתחלת הפסוקים, ולא תמצא הב' והוי"ו והק' במזמור, וזהו בוקה לשון בוקה ומבולקה כלומר האומרו לא תהא תפלתו בוקה אף הצור ישמענה, ויש אומרים גם כן תפלה לדוד הטה וכו' (תהלים פו) ויש קורין אין כאלהינו, וקורין אמר רבי אלעזר וכו', ועתה אבאר טעם השיר שהיו אומרים בכל יום למה, בראשון היו אומרים לה' הארץ ומלואה (תהלים כד) על שם שקנה שמים וארץ שנאמר (בראשית יד, יט - כב) קונה שמים וארץ ובראה בראשון והקנה אותה לבני אדם שנאמר (תהלים קטו, טז) והארץ נתן לבני אדם, והוא שליט על כל ברואי עולמו שנאמר (שם כד, א) תבל ויושבי בה, בשני היו אומרים (תהלים מח) גדול ה' ומהולל מאד בעיר אלהינו על שם ביום שני חלק מעשיו שנאמר (בראשית א, ו) ויהי מבדיל בין מים למים כך חלק העולם ובחר בירושלים ונקראת עיר אלהינו, בשלישי היו אומרים (תהלים פב) אלהים נצב בעדת אל על שם שגלה הארץ בחכמתו שנאמר (בראשית א, ט) ותראה היבשה והכינה לעדתו על מנת שיקבלו תורתו ומשפטיו שנאמר (ירמיה לג, כה) אם לא בריתי יומם ולילה וכו', רביעי חמישי ששי פשוטים הם על מה היו אומרים אותם על מעשיו של הקב"ה יתברך, בשבת היו אומרים מזמור שיר ליום השבת (תהלים צב) כלומר ליום שכולו שבת פירוש שעתיד להיות כולו שבת כלומר חרבן אלף שנה שהוא יומו של הקדוש ב"ה, ואח"כ תחיית המתים, אמר רבי נחמיה מה ראו לחלק בין הפרקים הללו כלומר ששה ימים על שם מעשיו ויום שביעי ליום שכולו שבת ואף יום שבת על שם מעשיו הוכנה השיר, וכן פירושה מזמור שיר ליום השבת על שם ששבת שנאמר (בראשית ב, ג) כי בו שבת. 

ספר כלבו סימן טז 
================ 
דין עלינו לשבח 

ואחר כל התפלות אומר עלינו לשבח, בפרק ר' אליעזר אומר שבח גדול יש בעלינו לשבח על כן צריך לאומרו מעומד, ותמצא עלינו עולה בגימטריא ומעומד, ושמעתי שיהושע תקנו בשעה שכבש יריחו וחתם בו שם קטנותו למפרע, ע' עלינו ש' שלא שם, ו' ואנו כורעים ה' הוא אלהינו, והאומר אבל אנו כורעים טועה, אמת מלכנו כדאמרינן גבי ה' אלהיכם אמת כדכתיב (דברים ד, לט) וידעת היום, ואין אומר ככתוב בתורתך לפי שכל המלה מדברת בנסתר והמקרא בנוכח, והאומר בתורתו יפה כוון. 

ספר כלבו סימן יז 
================ 
דין בית הכנסת 

כל מקום שיש בו עשרה מישראל צריך להכין בו בית שיכנסו בתוכו להתפלל וקונין להם ספר תורה נביאים וכתובים, ואם לא ירצו כופין אותם להכין מקום להתפלל ולקנות ספר תורה נביאים וכתובים וכן דעת הר"מ במז"ל, בבית זה אין נוהגין בו קלות ראש כגון שחוק והתול ושיחה בטלה, אין אוכלין בהם ואין שונין בהם ואין נכנסין בו בחמה מפני החמה ובגשמים מפני הגשמים, וחכמים ותלמידיהם מותרין לאהל /לאכול/ שם מפני הדחק, והר"ם נ"ע כתב שאסור ליכנס שם עם סכין ארוך לפי שתפלה מאריך ימיו של אדם והסכין מקצר ימיו וכמו כן כתוב שאסור ליכנס שם בכיסו כדאיתא במסכת יבמות פרק ה' לא יכנס אדם להר הבית לא באפונדתו וכו' והגיה עליו הר"ף ז"ל מיהו אין לחוש כי אם בגלוי עכ"ל. 

וכתב הרבי אשר ז"ל נהגו כל העולם להדליק נר בבית הכנסת קודם שיכנס אדם שם להתפלל ונראה בעיני כי טעם המנהג הזה משום הא דאמרינן בברכות עשרה קדמא שכינה ואתיא, על כן צריך להדליק הנר ולהקדים, ועוד מפני שכן היו עושין במקדש, וגם נהגו כל ישראל שלא להדליק נר מנר בית הכנסת משום דהוקצה למצותו הוקצה לאיסורו, ומצאתי בספר ילמדנו בפרשת בהעלתך אע"פ שהקרבנות בטלו הנרות לא בטלו שמעינן מהא שהקדש מנהג נהגו בהם, ושמענו שהקדמונים ז"ל נהגו בהם איסור גדול ואין מניחין להדליק מהן אפילו לכתוב או ללמוד עכ"ל, ואין מחשבין בהם אלא חשבונות של מצוה כגון קופה של צדקה ופדיון שבויים וכיוצא בהן, ואין מספידין בהן אלא הספד של רבים כגון שהיה שם הספד גדולי העיר שכל העם מתקבצים ובאים בגללם. 

היו לבית הכנסת שני פתחים לא יעשנו דרך שיכנס בפתח אחד ויצא בפתח שכנגדו, אם לא ישהא מעט או יקרא פסוק אחד, או יאמר לאחד מן התנוקות שיקראו לו אם לא ידע לקרות, נכנס לקרא שם או להתפלל מותר לו לצאת בפתח שכנגדו, ומותר ליכנס שם במקלו ובמנעלו ובאפונדתו, ואם היה צריך לרוק רוקק בתוכו, ואין נכנסים בו בשביל חפצו בלבד כגון לקרא לחברו אם לא יעשה מה שכתבנו, בתים וחצרות שהעם מתקבצים בהם אין בהם קדושה, אם לא קבעו אותם לתפלה בלבד לא דרך עראי והרי הם כשאר בתים שאדם מתפלל בהם לפעמים, נשלמו עניני תפלה ת"ל. 

ספר כלבו סימן יח 
================ 
דין והוא רחום בב' ובה' 

בשני ובחמישי אחר שמונה עשרה נהגו בכל מקומות ישראל להרבות בתפלה ובתחנונים, לפי שבית דין של מעלה ושל מטה שוין, והם ימי רחמים דכתיב (ישעיה נה, ו) דרשו ה' בהמצאו, ואומר והוא רחום, והא לך טעם תקנות והוא רחום עובדא הוה בספינתא דיהודאי דאתא מגלותא דירושלם לאתרא דהוה תמן הגמונא אמר להון מנין עם אתון, אמרו ליה מעמא דיהודאי, אמר להון אם מיהודאי אתון בעינא למנסא יתכון כמה דמנסא חנניא מישאל ועזריה בגו אתון נורא יקידתא, אמרו ליה הב לנא זמן תלתין יומין, יהב להון זמן, יתבו בתעניתא וכל יומא מאן דחזו בחולמיהון הוו משתעי באפי קהלא, בעו למשלם תלתין יומין הוה תמן חד סבא דדחיל חטאין ולא הוי חכים כולי האי דאמר ליה חמינא בחלמאי דאקרו חד פסיק דהוה כתיבא ביה תרין כי ותלאתא לא ולא ידענא מאי האי, אמר ליה חד סבא חכימא להדא האי קרא ודאי הוא דאהני לך מן שמיא כי תעבור במים אתך אני ובנהרות לא ישטפוך כי תלך במו אש לא תכוה ולהבה לא תבער בך (שם מג, ב), את ודאי תיעול בנורא ותשתזיב דהא ודאי מן שמיא אתרחיש, עבדו בטעם הגמונא נורא רבתא להדא בפרשת אד ועלה ההוא סבא דחלם ההוא חלמא בגו נורא ואתפליג אישתא לתלתא חלקין ואחזין ועלו בגויה תלתא צדיקים לקבולי אנפיה דההיא סבא, והנהו תלתא סבי בכן שבחו ואמרו והוא רחום קדמאה אמר עד אנא מלך רחום וחנון תנינא אמר עד אין כמוך תליתאה מתמן ולהלן, ובכלהו מתחילין ברחום ומסיימים ברחום ותקנהו לאמרו בשני ובחמישי שהוא יומא דדינא. 

ספר כלבו סימן יט 
================ 
דין יג מדות ותחנות 

יש מקומות שנהגו לומר י"ג מדות ווידוי אחר והוא רחום, ויש מקומות שאומר הכל קודם והוא רחום, ויש מקומות שאין אומר כלל, והכל לפי המנהג, ואחר כן נופל שליח צבור על פניו ושוכב על צדו השמאלית זכר לתמיד שנשחט ששוכב על צדו השמאלי כמו שכתבתי למעלה, ויש נותנין טעם אחר למה צריך להיות מוטה על צדו השמאל כדי שיעמוד דרך חרות, כי בנפילת אפים מוחלין לו כל עונותיו שהוא מתודה ונופל על פניו כמו שעשה משה רבינו ע"ה דכתיב (דברים ט, ט) ואשב בהר ארבעים יום וארבעים לילה זאת ישיבה, ואנכי עמדתי בהר (שם י, י) זו עמידה, ואתנפל לפני ה' (שם ט, יח) זו נפילת אפים, כך עשינו אנחנו כל אלה, ואומר החזן ה' אלהי ישראל ואחת מהתחנות המפוייטות, ואחר התחנה אומר ואנחנו לא נדע וכו' כלומר אחר שהתפללנו בכל מיני תפלה כמו שכתוב לא נדע מה נעשה עוד, רק עליך עינינו, ואחר כך פותח ואומר אל ארך אפים, ואומר תחלה והושיענו והשני והצילנו, והטעם כי בתחלה מבקשים על הגאולה מהגלות והיא הישועה השלמה, ואחר כך מבקשים רחמים כי גם תוך זמן היותנו בגלות יצילנו מכל רע ומצרות האויבים וגזירותם. 

ספר כלבו סימן כ 
=============== 
דין הוצאת התורה ודין הקריאה וברכותיה 

ואחר מוציאין ספר תורה וקורין בה ג' בפרשת השבוע, כי כן תקן להם עזרא לישראל שיהיו קורין בתורה בשני ובחמישי כדי שלא יהיו עומדים שלשה ימים בלא תורה, שכל העומד שלשה ימים בלא תורה אויבים נופלים עליו שנאמר (שמות טו, כב) וילכו שלשת ימים במדבר ולא מצאו מים, ואין מים אלא תורה שנאמר (ישעיה נה, א) הוי כל צמא לכו למים, וכתיב בתריה (שמות יז, ח) ויבא עמלק וילחם עם ישראל, ופותח החזן בעצמו ספר תורה ואומר גדלו, ונהגו הצבור לומר פסוק של גדולה בלחש, גדול ה' ומהולל מאד, גדול אתה וכו' ואחר כך רוממו ה' אלהינו ומשתחוים נוכח הארון, כתוב במסכת סופרים כשיהיה החזן על המגדל פותח הספר ומראה הכתב לאנשים ולנשים, ואז היו כלם אומרים וזאת התורה אשר שם וכו' מכאן מנהג הנשים שדוחקות עצמן לראות ספר ואינן יודעות על מה. 

ואם יש שם כהן קורא ראשון ואומר החזן כהן קורא יעמוד רבי פלוני הכהן, ואם אין שם כהן קורא במקומו ישראל ואומר החזן ישראל קורא בכהן יעמוד רבי פלוני במקום כהן ברוך שנתן תורה וכו' תורת ה' תמימה וגו' נהגו העם לומר אחרי עלותו לקרות בתורה פסוקים אלו עד מגן הוא לכל החוסים בו, ויש בהם מ' תיבות כנגד מ' ימים שעמד משה בהר לקבל התורה, אין אדם רשאי לקרות בתורה אם לא נקרא בשם שאין אדם מבזבז לו ועוד דאמרינן בירושלמי כל הקורא בתורה ולא אמרו לו קרא דומה לאדם שיש לו בת בוגרת שכל הרוצה לקחתה לוקחה, והכי איתא בתוספתא ראש הכנסת או חזן הכנסת לא יקרא עד שיאמר לו קרא שאין אדם מבזבז לו. 

וכתב ה"ר נתן והלין כהניא דמצלו ביומא דספרא ועומד אחד מן הקהל להקרות לא יאות עבדין אחר דפגמא ליכא כיון שנראה שאותו העומד לשמאל הקורא הוא החזן והקורא לימינו שנאמר (דברים לג, ב) מימינו אש דת למו, והיכא דאיכא כהן אחר קוראו, וגם חלקם אין להם לקחת ולא לשאל אם לא יתנו להם שנאמר חלקם שאלו בפיהם, ואף כי חלק אין להם בקריאה כי אם בשוים, ואם דחוקים הם לקרא יוציא הישראל ספר תורה מן הארון ויוליכנו על המגדל ויקרא הכהן ומתוך כך כשהמפטיר מן המנין כמו בתענית ופעמים שלא יתענו ארבע דבכך די לתענית צבור כדאשכחן במשה ואהרן וחור במלחמת עמלק, אין לחזן להיות מפטיר אם לא יקרא, טעם אחר שלא יקראו שנים בתורה שהרי קריאתה כנתינתה מה נתינתה בסרסור אחד אף קריאתה בסרסור אחד, ולפי טעם זה ישראל מקרא את הכהן צריך להקרותם אחרים. 

ועומד הקורא ופותח הספר לראות מה יקרא בו, וגוללו ומברך, יש אומרים שלא יגלול אותו אלא פותח ורואה ומברך וכן דעת הר"מ ז"ל, ויש אומרים שיש לו להפך פניו שלא יראה כאלו הברכות כתובות בתוכה, ופותח החזן ברכו את ה' המבורך, וכתב ה"ר נתן ז"ל וצריך שיאמר ברכו בקול רם כדי להוציא אותם שלא שמעוהו, ועוד שאין לאומרו כי אם בעשרה ואם אמרו בלחש הוי יחיד ולא הועיל, גם אותם שלא שמעוהו ושומעין אומרים ברוך ה' המבורך אין להם לומר כך מאחר שלא שמעו הברכה, אלא כשסיים החזן לעולם ועד אומר אמן, כדאמר גבי ברכת זימון, שאם בא אחד ומצא שמברכין נברך שאכלנו אומר ברוך שם כבוד מלכותו וכו' ואם בא כשהוא אומר ברוך הוא שאכלנו אומר אמן, על כן טוב לאומרו בקול רם ויענה החזן וכל השומעים ברוך ה' המבורך לעולם ועד, ומברך אשר בחר בנו, ועונה החזן וכל השומעים אמן, ופותח הספר וקורא בסדר ג' פסוקים לכל הפחות, וקורא בלחש ושליח צבור בקול רם כדי שלא יתבייש הקורא אם לא יקרא בדקדוק, ואחר כך גולל הספר ומברך לאחריה אשר נתן לנו תורת אמת, ועונה החזן וכל השומעים אמן, וכתב הר"ש אף הוא עונה אמן אחר עצמו. 

ואם היה צריך להודות אומר הגומל לחייבים טובות שגמלני ברחמיו וברוב חסדיו, ועונין החזן וכל הקהל אמן צור שגמלך כל טוב הוא יגמלך סלה חן וחסד אמן, וד' הם צריכים להודות, יורדי הים, הולכי דרכים כשמגיעין לישוב, ויש נותנין שיעור להליכתן עד פרסה, והיוצא מבית האסורים, והחולה שנתרפא, ובירושלמי משמע שאפילו חש בראשו או בעיניו צריך להודות, כך מצאתי, וצריך להודות בפני עשרה או יותר, ועל זה נהגו להודות אחר קריאת התורה לפי שגם הוא בי' או יותר, וצריך שיהיו שם שני זקנים שנאמר (תהלים קז, לב) ובמושב זקנים יהללוהו. וקורין בסדר הזה ג' ומברכין לפניה ולאחריה וקורין כל אחד שלשה פסוקים לכל הפחות בין כולם עד עשרה פסוקים כנגד עשרה בטלנין של בית הכנסת, וכתב הר"ם נ"ע כי טוב יכולין לקרות שני אחין בספר תורה בזה אחר זה והבן אחר האב, ואין מניחין מלעשות כן בשביל עין הרע, ואחר קריאת התורה אומר קדיש זוטא ואחר כך גוללין ספר תורה, ויש מקומות שאומרים אשרי בעוד שיגללו הספר תורה, ואחר כך עומד החזן ומניח הספר ביד הגולל ואומר למנצח וסדר קדושה ואחר כן מחזיר הספר למקומו ואומר קדיש תתקבל, ויש מקומות שאין אומרים אשרי אלא אחר חזרת הספר כי אם ביום שיש בו קרבן מוסף והכל לפי המנהג, וכשמחזירין הספר למקומו אומר יהללו וגומר תפלתו כשאר ימות השבוע. 

ועתה אכתוב משפטי קריאת התורה בכל יום ספר, למען יתבאר לכל קורא מה יהיה משפט הקריאה ומנהגותיה בזמן הקריאה בין בחול בין בשבת בין בזמנים אחרים, המנהג הפשוט להשלים התורה בכל שנה ומתחילין אותה בשבת שאחרי סכות וקורין בפרשת בראשית, וכן בכל שבת קורין פרשת אותה שבוע, עד שגומרים אותה בחג הסכות, בשני וחמישי קורין שלשה עשרה פסוקים בסדר השבוע והטעם כמו שכתבנו במקומו, ובמנחת שבתות קורין בסדר השבוע הבאה שלשה עשרה פסוקים לכל הפחות והטעם מפני יושבי קרנות שלא יהיו כל השבוע בלא תורה, וכן בתענית ובמעמדות קורין שלשה ובראשי חדשים ובחולו של מועד ד', ובחנוכה ובפורים שלשה, וביום טוב ה', וביום הכפורים ו', ובשבתות ז', נקוט האי כללא בידך כל דטפי מחבריה טפי חד גברא, הנה התבאר לך דבשני ובחמישי קורין שלשה, וביום שיש בו מוסף ד', ביום טוב שאסור בעשיית מלאכה ה', ביום הכפורים שיש בו כרת ו', בשבת שיש בו סקילה ז', אחר קריאת התורה אומר קדיש זוטא לעולם, לבד ממנחתא דשבתא ודתעניתא לפי שאחרי קריאתה עומדין להתפלל אחריו קדיש דאחר הקריאה עד עמדו לפני התיבה. 

וביום שיש בו הפטרה כגון שבת יעמוד המפטיר ויקרא במה שקרא המסיים שלשה פסוקים לכל הפחות, ואם לא הפסיק הקדיש יוכל המפטיר להיות ממנין השבעה שהרי קרא בתורה ומברך לפניה ולאחריה כשאר הקורין, וכתב הר"ם נ"ע היכא שקראו ששה וסיימו את הסדר ואומר קדיש החזן שאינו צריך לקרות עוד אחר אלא החזן יאמר פעם אחרת קדיש אחר המפטיר כי המפטיר עולה למנין ז' כדאיתא במגילה הכל עולין למנין שבעה אפילו אשה וקטן, וכן פירש ר"ת ז"ל, ונהגו להיות המסיים גולל ספר תורה, והמנהג להיות משים פניו כלפי פניו עד אחר הגלילה, ויצא לנו המנהג ממה שאמרו ז"ל כשהוא מהדקו מהדקו מבפנים, ונהגו שיאמר הגולל בשעת הגלילה לך ה' הגדולה והגבורה והתפארת והנצח וההוד וכל הפרק עד ומהללים לשם תפארתך, (דברי הימים - א כט, יא - יג) והטעם לפי שבכל פסוק מהן מצינו מלבוש במקום אחד, ואומר אותה כשהוא מלביש הספר, ולא יהיה פותח המפטיר להפטיר בנביאים עד שיגלול הספר, ולא יפטיר בנביא פחות מכ"א פסוקים, ואם נשלם הענין בפחות מאלו דיו, ואם קרא עשרה פסוקים ותרגמן או אחר עמו דיו ואפילו לא נשלם הענין, ומדלגין מענין לענין בנביא או מנביא לנביא בתרי עשר ובלבד שלא ידלג מסוף הספר לתחלתו ושלא ישהה בדלוג אלא כדי שישלים המתרגמה תרגומו, ויש לו לקרות לתורגמן שלשה פסוקים יחד והתורגם יתרגם שלשתן יחד, ואם יהיו ג' פסוקים שלשה פרשיות לא יקראם רק אחד אחד, ויברך המפטיר לפני ההפטרה ברכה אחת אשר בחר בנביאים טובים, ומפטיר, ואחר ההפטרה מברך ד' ברכות אלו, צור כל העולמים, ורחם על ציון, ושמחנו, ועל התורה ועל העבודה ועל הנביאים ועל יום המנוח הזה שנתת לנו ה' אלהינו לקדושה ולמנוחה לכבוד ולתפארת וכו', וחותם בא"י מקדש השבת, בפסח ובשבועות ובסכות אומר ביום חג פלוני הזה שנתת לנו ה' אלהינו לששון ולשמחה לכבוד ולתפארת וכו' וחותם ברוך אתה ה' מקדש ישראל והזמנים, ובשבת ויום טוב או בשבת וחולו של מועד אומר ביום המנוח הזה ויום חג פלוני הזה שנתת לנו ה' אלהינו לששון ולשמחה לכבוד ולתפארת וכו' וחותם ברוך אתה יי' מקדש השבת ישראל והזמנים, ובראש השנה אומרים ביום הזכרון וחותם ודברך אמת וקיים לעד וחותם מקדש ישראל ויום הזכרון, ואם חל להיות בשבת מזכיר שבת, וביום הכפורים אומרים ביום הכפורים הזה וכו' וחותם כי אתה סולחן לישראל מן העולם ומוחלן לשבטי ישורון מבלעדיך אין לנו מלך מוחל וסולח אלא אתה ברוך אתה ה' מלך מוחל וסולח לעונותינו ולעונות עמו ישראל ומעביר אשמותינו בכל שנה ושנה מלך על כל הארץ מקדש ישראל ויום הכפורים, ובשבת ויום הכפורים מזכיר של שבת, וכן במנחה, והטעם מפני מה אומרים במנחת יום הכפורים על התורה מה שאין כן בשאר תעניות, לפי שביום זה יוכל לחתום בה אבל בשאר תעניות מה יחתום בה הלא אין ליום שם מיוחד שיחתום בו המפטיר ולא המתפלל לפיכך אין אומרים אותה כלל ומסיימין מגן דוד, ובשבת שחרית נהגו לומר אחר ההפטרה מי שברך, ויש מקומות שמברכין המלך ואח"כ הקהל והכל לפי המנהג ובשבת וראש חדש כתב הר"ם ז"ל שמזכירין ענין היום בברכה זו כדרך שמזכירים בתפלה ויש אומרים שחותמין בה מקדש השבת ישראל וראשי חדשים, וכן פסק הריא"ף ז"ל והביא ראיה מדאמר רבי יהושע בן לוי יום הכפורים שחל להיות בשבת המתפלל תפלת נעילה צריך להזכיר של שבת יום הוא שנתחייב בחמש תפלות, הכא נמי מאחר שנתחייב בהפטרה מזכיר בה של ראש חדש, וכתב שאין הלכתא כרב גדל דאמר ראש חדש שחל להיות בשבת המפטיר בנביא אין צריך להזכיר של ראש חדש שאלמלא שבת אין נביא בראש חדש, וכתב עליו הר"ז ז"ל דאין נראין דברי הרב ז"ל דהא טעמא דרבי יהושע בן לוי יום הוא שנתחייב בה' תפלות כלומר מתוך שנתחייב בארבע תפלות נתחייב אף בחמשה, ואילו נביא בראש חדש ליכא כלל הלכך לא מדחינן ההיא דרב גדל משום הא דרבי יהושע בן לוי דהא טעמא לחוד והא טעמא לחוד ע"כ, ורבינו ת"ם ז"ל כתב והלכה כרב גדל והלכתא כר' יהושע בן לוי כדאמרינן בגמרא ליכא לדחויי, ולפיכך זה הוא דאמרינן בגמרא לית הילכתא ככל הני שמעתא לאו אדרב גדל קאי, ועל כן פשט המנהג בעיר נרבונה שלא להזכיר דראש חדש בברכת ההפטרה לשבת וראש חדש, ובגמרא מייתי יום טוב שחל להיות בשבת המפטיר בנביא במנחה צריך להזכיר מעין המאורע, ויש מגיהין בספרים יום הכפורים שחל להיות בשבת וכו' משום דקשיא היכן מצינו הפטרה במנחה בשבת והא תנן במסכת מגילה במנחה בשבת קורין שלשה בתורה ואין מפטירין בנביא, וזה נשאל לפני רבינו האיי ז"ל, והשיב, כי מקומות יש מנהגים חלוקים, ועדיין יש בפרס ומדי ההפטרות ידועות בשבת במנחה, בתשעה באב ובשאר תעניות אין אומרים ברכה רביעית כלל רק חותמין מגן דוד כאשר בארנו למעלה ואחר כן מחזירין הספר למקומו ואומרים יהללו וכו'. 

נחזור לענין ראשון כל העולה לקרות בתורה מתחיל בדבר טוב ומסיים בדבר טוב, ובפרשת האזינו הראשון קורא עד זכור ימות עולם, והשני עד ירכיבהו, והשלישי עד וירא ה', והד' עד לו חכמו, והחמישי עד כי אשא והוא עד סוף השירה והסימן הזי"ו לך, ולמה פוסקין בענינים אלו מפני שהם דברי תוכחה כדי שיחזרו בתשובה, שמנה פסוקים שבסוף התורה קורין אותן בבית הכנסת ואפילו בפחות מעשרה אע"פ שהכל תורה ומפי משה ומפי הגבורה, הואיל ומשמען שהן אחר מיתת משה מותר ליחיד לקרותן שהרי נשתנו, ויש מפרשים יחיד קורא אותן המיוחד שבהן כלומר הגדול שבכולן מפני כבודו של משה כשמזכירים פטירתו, ואין מפסיקים אותן הפסוקים לשנים, וקללות שבתורת כהנים אין מפסיקין בהם אלא אחד קורא אותן ומפסיק בפסוק שלפניהם ובפסוק שלאחריהם, ובקללות שבמשנה תורה אם רצה להפסיק בהן פוסק, אבל המנהג שלא להפסיק, אבל היחיד קורא אותן, ומפסיקים למועדות וראש השנה וביום הכפורים וקורין בענין המועד לא בסדר השבת, אבל בראשי חדשים וחנוכה אין מפסיקין, אבל מוציאין שני ספרים באחד קורא סדר השבוע ובשני מעין המאורע, ובתענית וחנוכה ובראשי חדשים שחלו להיות בשני ובחמישי מפסיקין וקורין שלשה מעין המאורע, ובשבתות וימים טובים וביום הכפורים בשחרית אין פוחתין ממנין הקוראים שכתבנו, אבל מוסיפין עליהן, בראשי חדשים וחולו של מועד אין פוחתין ואין מוסיפין מפני בטול מלאכה, במנחה בשבת ובמנחה יום הכפורים ובמנחת תענית משום אחור תפלת מנחה, ובשני ובחמישי שבכל שבוע, וחנוכה ובפורים אין פוחתין מהן ואין מוסיפין עליהן מפני בטול מלאכה. 

והכל עולין למנין שבעה אפילו אשה או קטן אבל אמרו ז"ל אשה לא תקרא בצבור מפני כבוד הצבור, קטן היודע לקרות ולמי מברכין עולה למנין הקוראין, צבור שלא היה בהם יודע לקרות אלא אחד עולה וקורא יושב וחוזר וקורא כסדר הזה עד שישלים מנין הקוראים, והרא"ש ז"ל כתב מצוה לקרות כל אחד ואחד ואם אינו יודע לקרות העולה בדקדוק על החזן לסייעו בלחש, ואי נמי אם העולה לא גמיר, נימא ליה החזן כל תיבה ותיבה בלחש והקורא יקרא בקול רם כי היכי דלשמעיה צבור ובהכי נפקי ידי חובתייהו, בכל מקום שיש שם כהן לוי וישראל כהן קורא ראשון ואחריו לוי ואחריו ישראל ואפילו יש שם תלמידי חכמים גדולים ואפילו כהן עם הארץ כהן קורא ראשון, וכתב הרב בעל האשכול דדוקא בשבת ויום טוב דשכיחי רבים אבל בשני ובחמישי לא יקרא כהן תחלה אלא יניח החכמים לקרות, ואפילו בשבתות וימים טובים אם יש שם גאון או רב מובהק או ראש ישיבה דכולי עלמא כייפי ליה מותר לכהן לחלוק לו כבוד, דליכא למיחש לאינצויי, דהא כולי עלמא כייפי ליה, ומעמידין כהן קטן לקרות שמיני להיות מפטיר בנביא ואין בזה פגם כלל, אם אין בקהל רק כהנים קורא ומברך לפניה ולאחריה וחוזר וקורא ומברך לאחריה וכן יעשה עד שנשלם כל מנין הקוראים, ירושלמי עיר שכלה כהנים ישראל קורא ראשון מפני דרכי שלום, אין שם כהן ישראל קורא, וכתב הר"ם במז"ל שלא יעלה אחריו לוי כלל, ויש אומרים שיעלה אבל לא במקום כהן ולא במקום לוי ויקרא אותו החזן בשמו ומזכיר ואע"פ שהוא לוי, וכתב הריא"ף ז"ל שהוא יכול לקרותו ראשון אם ירצה וראיה מן הירושלמי דקאמר ר' יהושע בן לוי מימי לא ברכתי לפני כהן ולא ברך ישראל לפני, ושאלו לפני הר"ם נ"ע אם חובה לתת ללוי לברך במקום שאין כהן והשיב במקום שאין כהן יש לכל דבר לישראל כמו ללוי ואמרו לפניו זה הירושלמי וענה אינו מאמין שהוא מירושלמי ואם הוא שם זהו לא היה אלא בשביל כי הוא גדול מכולם, כתב הר"ם במז"ל כל הגדול מחברו בחכמה ומנין קודם לקרות, והאחרון הוא שגולל הספר הוא שנוטל שכר כנגד כולם, לפיכך עולה ומשלים גדול שבצבור, אין שם לוי כהן שקורא ראשון חוזר וקורא במקום לוי, אבל כהן אחר כהן לא יקרא שלא יאמרו הראשון פסול, וכן לוי לא יקרא שלא יאמרו אחד משניהם פסולים, וכתב הרב בעל האשכול ז"ל דאי איכא שני כהנים חתנים אין ראוי שיקראו אותם זה אחר זה מפני פגמו של ראשון אלא עושין שתי שורות וקורא כהן לוי וישראל ואחר כך כהן ולוי וישראל, ואם ירצו לעשות כל השורה מהשבעה יעשו, וכל מאן דקשיש או חשיב טפי ראוי לאקדומיה, וכתב גאון ז"ל דבית הכנסת שרובן כהנים ויש ביניהם ישראל אחד או שנים קורא כהן ראשון ואחריו לוי ואחריו ישראל ואחר כך קורין לכהן ואומר יעמוד פלוני ואף על פי שהוא כהן ואחריו לוי ואחריו ישראל. 

אין קורין בחומשין בבתי כנסיות מפני כבוד צבור ואין גוללין ספר תורה בצבור מפני טורח הצבור לפיכך כשקורין בשני ענינים בבה"כ מוציאין שתי תורות אם יהיו שם, ולא יקרא איש אחד ענין אחד בשתי תורות שלא יאמרו ספר ראשון פסול, ואין צבור פחות מעשרה, ואין קורין פחות מעשרה פסוקים, ולא יהיו הקורין פחות משלשה, ולא יקרא הקורא פחות מג' פסוקים, ואין מתחילין בפרשה פחות מג' פסוקים ופרשת ויחל והקרבתם ידועות ששם מתחילין לקרות ואין לחוש שמא יאמרו הראשון לא קרא אלא ב' פסוקים, ופרשת וביום השבת צריך להתחיל בה או לסיים ותפסו לפי דמאן דעייל עייל ושאיל כך כתב הר' נתן ז"ל, ואין מניחין בפרשה פחות מג' פסוקים, ואין הקורא רשאי לברך קודם שיפתח ספר תורה ויביט במקום שיקרא בו, ואחר כך מברך וקורא, ואחר הקריאה גולל הספר ומברך לאחריה, ואין הקורא רשאי לקרות עד שיכלה אמן מפי הצבור. 

קרא וטעה אפילו באות אחת מחזירין אותו עד שיקרא בדקדוק, והני מילי הקורא שברך, אבל על החזן אין לחוש אם לא קרא בדקדוק כך מצאתי, ולא יקראו שנים אלא אחד לבדו, קרא ונשתתק יעמוד אחר תחתיו ויתחיל ממקום שהתחיל זה שנשתתק ומברך, אין הקורא רשאי לקרות עד שיאמר לו החזן לקרות ואפילו החזן עצמו לא יקרא אם לא יעמוד אחד מן הצבור עמו כדרך שהחזן עומד עם הקורין, תוספתא חזן העומד לקרות עומד אחר ומחזן עליו פירוש שזהו כבוד התורה כשאחד עומד אצל הקורא, ונוכל ללמוד מזה שאם היה החזן כהן וקורא ראשון שאין ראוי שיקרא יחידי אבל צריך שיעמד אחד מן הקהל ויחזן עליו ויעמד אצלו, הקורא יש לו לדלג ממקום למקום בענין אחד, ובלבד שלא יקרא על פה שאסור לקרות שלא מן הכתב אפילו תיבה אחת, ולא ישהא בדלוג אלא כדי שיעור הקורא, כיון שהתחיל הקורא לקרוא בתורה אסור לספר בדבר הלכה אלא שישימו לבם למה שהוא קורא שנאמר (נחמיה ח, ג) ואזני העם אל ספר התורה, ויש אומרים כי זה היה לפי מנהגם שהיו נוהגין שהקורא ראשון היה מברך לפניה והמסיים לאחריה והאמצעיים לא היו מברכין כלל, ולפי זה המנהג היה בדין שלא לספר כלל שמא יצטרך לעלות ולקרות, ואם יספר בין שתי הברכות יהיה הפסק, ומכל מקום אדון לעשות כדעת הראשון אף לפי מנהגנו שלא לספר כלל, ומי שתורתו אומנותו מותר לעסוק בתורה בשעת הקריאה, והר' יצחק דקורבי"ל הוא בעל עמודי הגולה כתב וכשנפתח ספר תורה אסור לספר יש גורסין אפילו לדבר הלכה, ואם יש שם עשרה בני אדם מטין אזנם לתורה ומותר לגרוס בנחת שאין לבטל מצות הקריאה, וגם מותר לקרות הפרשה שנים מקרא ואחד תרגום שחייב אדם להשלים הפרשה עכ"ל, ואסור להניח ספר תורה ולצאת בשעה שהקורא קורא, שנאמר (ישעיה א, כח) ועוזבי ה' יכלו, ובין גברא לגברא שרי, במקום שנהגו לתרגם אין הקורא רשאי להגביה קולו יותר מן המתרגם ולא המתרגם עצמו מן הקורא, ואין הקורא רשאי להתחיל פסוק אחר עד שיכלה התרגום מן המתרגם, ואין המתרגם רשאי להתחיל לתרגם עד שיכלה הקורא, ולא יהיה הקורא ולא המתרגם נשען לא לעמוד ולא לקורה אלא עומד ביראה. ירושלמי, ר' שמואל בר ר' יצחק על לבי כנשתא חזא בר נש קאי וקא קרי וסמך לעמודא, אמר ליה אסיר לך כשם שנתנה באימה כך אנו צריכין לנהוג בה באימה, ולא יתרגם החזן עצמו כדאמרינן בירושלמי ר' חגי בר רב יצחק על לבי כנשתא חזא חזנא דקאי ומתרגם ולא קאי בר נש תחותוי אמר ליה אסיר לך כשם שנתנה על ידי סרסור כך אנו צריכין לנהוג בה, ולא יתרגם מן הכתב אלא בעל פה כדאמרינן בירושלמי, ר' שמואל בר רב יצחק על לבי כנשתא חזא חד סופר מושיט תרגימו מגו ספרא אמר ליה אסיר לך דברים שנאמרו בפה בפה ודברים שנאמרו בכתב בכתב, וכן כתב הר"ם במז"ל ואין הקורא רשאי להיות מסייע לתורגמן שלא יאמרו תרגום כתוב בתורה, ולא יהיו שנים מתרגמין כאחד, ולא כל המקראות מתרגמין בצבור, מעשה ראובן וברכת כהנים ומעשה העגל מן ויאמר משה אל אהרן עד וירא משה את העם ועוד פסוק אחד ויגוף ה' את העם נקרין ולא מתרגמינן, כל הגולל ס"ת כשהוא גוללו גוללו מבחוץ וכשהוא מהדקו מהדקו מבפנים וצריך להעמידו על התפר שאם יקרע יקרע על התפר. 

סדר קריאת התורה בכל שבתות השנה 

עזרא תקן לישראל שיהיו קורין קללות שבספר ויקרא קודם עצרת, ושבמשנה תורה קודם ראש השנה כדי שתכלה שנה וקללותיה, והמנהג הפשוט שיהיו קורין במדבר סיני קודם עצרת, ואתחנן אחר ט' באב, אתם נצבים קודם ראש השנה, צו קודם הפסח בשנה פשוטה, לפיכך יש שבתות שקורין שחרית ב' סדרים כגון תזריע ומצורע, אחרי וקדושים, בהר ובחקותי, וכיוצא בהן עד שישלימו כולן בשנה ויקראו אותן הסדרים בעונתן, מקום שמפסיקין בשבת שחרית שם קורין במנחה בשני ובחמישי ובשבת הבאה, כיצד, שבת ראשון קורין בראשית ובמנחה ואלה תולדות נח י' פסוקים או יותר וכן בב' וה' וכן לשבת הבאה בשחרית מתחילין ואלה תולדות נח עד סוף כל הסדר ועל דרך זו קורין כל השנה: ושאלו הר' אליהו מפרי"ש מפני מה אין אנו קורין פרשת שבת בשבת כמו פרשת ראש חדש בראש חודש ופרשת רגל ברגל, והשיב יש לומר לפי שכל קריאות שאנו קורין במוסף לכפרה הן באות כדאיתא פרק ב' דמגילה וידבר משה אל בני ישראל את מועדי ה' (ויקרא כג, מד) מצותן שיהיו קורין כל אחת ואחת בזמנו, ואמר נמי כבר תקנתי להם סדר הקרבנות כל זמן שיהיו קורין אותן מעלה אני עליהם כאלו הקריבום לפני, הלכך בראש חודש או ביום טוב שחטאם קרב קבעו לקרות שקריאתן כפרה כהקרבתן, אבל במוסף שבת שהן עולות ואין חטאת קרב בהן אין לחוש בקריאתן כי לא לכפרה הן באות, ויש מפרשים לפי שאין בפרשת שבת כי אם ב' פסוקים ולכך לא תקנו לקרותה, והוא הדין דאף לדבריהם היה לנו לקרות ולהתחיל בפרשת התמיד כמו שאנו מתחילין בראש חודש, כך מצאתי, ומפטירין בכל שבת בנביא מעין שקרא בתורה, והמפטיר בנביא צריך לקרות בתורה תחלה אפילו ג' פסוקים וחזר וקורא מה שקרו לפניו. נשלם סדר קריאת התורה בשבתות. 

סדר קריאת התורה במועדים 

משה רבינו ע"ה תקן להם לישראל שיהיו קורין בכל מועד ענינו, ושואלין ודורשין בענינו של יום בכל מועד ומועד, וקורין בפסח ביום ראשון מוציאין שני ספרי תורות וקורין באחת בפרשת משכו עד על צבאותם ובשני קורא המפטיר בפנחס בפרשת ובחדש הראשון ומפטיר ביהושע בפסח גלגל בעת ההיא, ואם חל להיות בשבת קורין ז' בספר ראשון ומוסיפין מן והיה היום הזה לכם לזכרון ולפיכך קורין אותה ביום ראשון לפי שמזכיר בה מכת בכורים שהיה ביום ראשון, ובשני קורא המפטיר כמו שכתבנו, וכתב הר"ם נ"ע כשנותנין הספר השני לחזן לקרות אינו רשאי לפתחו ולהסיר ממנו המפה עד שיגללו הראשון במפה, ולעולם ביום שיהיה בו חובת היום אין אומרים קדיש עד אחר קריאת חובת היום, יום ב' מוציאין שני ספרי תורות וקורין באחת בסדר אמר אל הכהנים בפרשת שור או כשב וגו' וידבר משה את מועדי ה' לפי שיש בה ענין דין מצות ספירת העומר שהוא ענין היום, ולא קפדינן לקרות קדש לי אע"פ שהיא קודמת בסדר הכתוב בתורה מהטעם שכתבנו, ובשני קורא המפטיר כאתמול, ומפטיר במלכים בפסח יאשיהו וישלח המלך עד וישלח אל קבר בני העם ומדלגין עד ויצו המלך את כל העם לאמר עשו פסח עד וכמוהו לא היה לפניו מלך, יום שלישי הוא ראשון לחולו של מועד מוציאין ב' ספרי תורות וקורין באחת שלשה בסדר בא אל פרעה בפרשת קדש לי לפי שיש בה כמה ענינים מיציאת מצרים ובשניה קורא הרביעי והקרבתם עד סוף פסקא, יום ד' מוציאין שני ספרי תורות וקורין באחת ג' בסדר ואלה המשפטים בפרשת אם כסף תלוה עד לא תבשל גדי בחלב אמו לפי שמזכיר בה חג המצות ויום חמישי פסל לך, ויום שישי במדבר סיני שעל זה הסדר כתובות בתורה ובשניה קורא הרביעי כאתמול, ואם חל להיות יום ה' בשבת מוסיפין בפרשת פסל לך מן ראה אתה אומר וקורין בה ז' ובשניה קורא המפטיר והקרבתם ומפטיר ביחזקאל היתה עלי עד ונתתי רוחי בכם וחייתם, וכתב רב האיי גאון ז"ל כי הטעם לפי שעתידה תחיית המתים להיות בניסן, יום ו' מוציאין ב' ספרי תורה וקורין ג' בסדר בהעלותך ובפרשת במדבר סיני ובשניה קורא הרביעי כאתמול, יום ז' הוא יום טוב ראשון לאחרונים של פסח ומוציאין ב' ספרי תורה וקורין באחת ה' בסדר ויהי בשלח עד כי אני ה' רופאך, ואם חל בשבת קורין באותה פרשה, ואע"פ שקדמה בסדר התורה לא נחוש לפי שביום שביעי עברו הים ואמרו עליו שירה וכל הענין המבואר באותו פרשה ומפטיר קורא בשניה והקרבתם, ומפטיר בשמואל וידבר דוד עד על כן אודך בגוים ומדלגין עד מגדול ישועות מלכו, יום ח' מוציאין ב' ספרי תורה וקורין באחת ה' בסדר ראה אנכי בפרשת כל הבכור עד סוף הסדר, ואם חל להיות בשבת קורין בה ז' ומוסיפין מן עשר תעשר ולכך נתקנה ליום אחרון לפי שהיא אחרונה בסדר התורה, ומפטיר קורא בשניה כאתמול, ומפטירין בישעיה עוד היום בנוב, סימן פרשיות של פסח משך תורא קדש בכספא פסל במדברא שלח בוכרא, וכתב הרבי בעל העטור שזה הסדר נוהג כשחל פסח באג"ז אבל אם חל בה' נוהג הסדר משך תורא פסל במדברא קדש בכספא שלח בוכרא, ויש כותבין שאינו משנה לעולם הסדר לבד מאותו יום שבת אבל למחרתו חוזר לקדמותו. 

בחג השבועות ביום הראשון מוציאין שני ס"ת וקורין באחת ה' בסדר וישמע יתרו בפרשת בחדש השלישי עד סוף הסדר, ומפטיר קורא בשני בפנחס בפרשת וביום הבכורים, ומפטירין ביחזקאל ויהי בשלשים עד ותשאני רוח, יום ב' מוציאין ב' ספרי תורה וקורין ה' בסדר ראה אנכי בפרשת כל הבכור, ואם חל בשבת קורין בה ז' ומתחילין מן עשר תעשר ומפטיר קורא כאתמול וביום הבכורים, ומפטירין בחבקוק תפלה לחבקוק עד למנצח בנגינות. 

בתשעה באב מוציאין ס"ת וקורין בה ג' בפרשת כי תוליד בנים עד נותן לך כל הימים ומפטירין בירמיה אסוף אסיפם, למנחה מוציאין ס"ת וקורין בה ג' בסדר כי תשא הראשון מן ויחל משה עד לעשות לעמו והשני מדלג וקורא באותו הסדר בפרשת פסל לך עד אל מול ההר ההוא והשלישי קורא עד אשר אנכי עושה עמך, וכסדר הזה קורא בכל מנחת תענית ובשחרית שלהם ומפטיר במנחה דרשו כמו שמפטירין במנחה שאר תעניות ובשאר תעניות אין מפטירין כלל בבקר. 

בראש השנה יום ראשון מוציאין שני ספרי תורה וקורין באחד ה' בסדר וירא אליו בוה' פקד כמו שאמרו רז"ל בראש השנה נפקדה שרה רחל וחנה ואם חל בשבת קורין בה ז' ובשניה קורא המפטיר בסדר פנחס ובחדש השביעי עד סוף ההפסקה ומפטירין בשמואל ויהי איש אחד מן הרמתים, יום ב' מוציאין ב' ספרי תורה וקורין באחת ה' בפרשת והאלהים נסה עד סוף הסדר והטעם כדי לזכור עקדתו של יצחק ובשניה קורא המפטיר כאתמול ומפטיר בירמיה מצא חן במדבר. 

ביום הכפורים בשחרית מוציאין שני ספרי תורה באחד קורין ו' בסדר אחרי מות כל ענין יום הכפורים עד כמעשה ארץ מצרים ובשניה קורא המפטיר בסדר פנחס ובעשור לחדש ומפטיר בישעיה ואמר סולו סולו, במנחה קורין ג' בסדר אחרי מן כמעשה ארץ מצרים עד סוף הסדר, והטעם שמא יש אדם שנכשל בערוה ויזכר וישוב אל ה' וירחמהו, ובמדרש טעם אחר למה קורין בעריות ביום הכפורים לומר רבון כל העולמים הן הזהרתנו שלא לגלות ערוה אף אתה אל תגל ערותנו ביום הכפורים ותכפר לנו על כל פשענו, ואחד מן השלשה מפטיר ביונה בן אמתי. 

בסוכות ביום ראשון מוציאין ב' ספרים באחד קורין ה' בפרשת שור או כשב ובשני קורא המפטיר בסדר פנחס ובחמשה עשר יום, ומפטירין בתרי עשר הנה יום בא לה', יום שני מוציאין ב' ספרי תורות וקורין ה' כאתמול, בפרשת שור או כשב, ובשניה מפטיר כאתמול ומפטירין במלכים ויקהלו אל המלך שלמה, יום ג' שהוא ספק שני, ראשון לחולו של מועד, מוציאין ס"ת אחת וקורין בה ארבעה, ראשון קורא ביום השני לוי ביום השלישי ישראל חוזר ביום השלישי ורביעי קורא הכל ביום השני וביום השלישי, יום רביעי שהוא ספק שלישי שני לחולו של מועד, כהן קורא ביום השלישי ולוי ביום הרביעי וישראל חוזר ביום הרביעי ורביעי ביום השלישי וביום הרביעי, יום ה' שהוא ספק ד', כהן קורא ביום הרביעי לוי ביום החמישי ישראל חוזר ביום החמישי ורביעי ביום הרביעי וביום החמישי, יום ו' שהוא ספק ה' כהן קורא ביום החמישי ולוי ביום השישי וישראל חוזר ביום השישי ורביעי ביום החמישי וביום השישי, יום ז' שהוא ספק שישי כהן קורא ביום הששי ולוי קורא וביום השביעי וישראל חוזר ביום השביעי ורביעי ביום הששי וביום השביעי, בשבת חולו של מועד בין פסח בין סוכות מוציאין שני ספרי תורה וקורין באחת ז' בפרשת ראה אתה אומר והטעם מפני שיש בה את חג המצות תשמור ודרשו אותו רז"ל במסכת מועד קטן לרבות חולו של מועד ובשניה קורא המפטיר, בסוכות ספקא דיומא ומפטיר ביחזקאל ביום בא גוג ורבינו האי גאון ז"ל כתב טעם לפי שעתידה מלחמת גוג ומגוג להיות בתשרי. 

יום שמיני שהוא חג העצרת מוציאין ב' ספרי תורה וקורין ה' בפרשת כל הבכור ואם הוא שבת מתחילין מן עשר תעשר וקורין בה ז', ובשניה קורא המפטיר בסדר פנחס וביום השמיני עד סוף הסדר, כתב טעם למה קורין כל הבכור ביום אחרון של פסח ושבועות וסוכות משום דכתיב באותה פרשה ושמחת בחגך ואח"כ כתיב והיית אך שמח לרבות יום טוב האחרון על זה סמכו ז"ל לתקן אותה לקרות באלו הימים כך מצאתי, והרב בעל האשכול ז"ל כתב דהאי דלא קרינן וביום השביעי וביום השמיני משום ספקא כמו בשאר הימים לפי שמאחר שעשינוהו קדש בתפלה וברכות ואמרנו את יום שמיני חג העצרת לא נעשה אותו חול להיות קורא בו ביום השביעי שהוא חול המועד ע"כ, ומפטירין במלכים ויהי ככלות. 

יום תשיעי הוא יום שמחת תורה והמנהג שקורין בו וזאת הברכה שהוא סיום התורה ושמחין בו שמחה גדולה ולהרבות השמחה נהגו לקרות יותר ממנין הקורין ולהוסיף עליהן, ונהגו גם כן להסדיר כל אחד בליל יום תשיעי וזאת הברכה שנים מקרא ואחד תרגום לאור הנר על השלחן ואחר כך להתחיל מכל אחד מחמשה חומשי תורה כדי שלא יראה כמי שמסיים התורה והולך וכל זה על דרך ההגדה שאמרה תורה לפני הקב"ה נתתני לבניך וכבר סיימו לקרותי ושוב לא יהיה להם חפץ בי כך מצאתי, ושמנה פסוקים שבסוף הסדר שהם מויעל משה עד ויהושע יחיד קורא אותן כמו שכתבנו למעלה, ובשניה קורא המפטיר כאתמול, ומפטירין בראש יהושע עד חזק ואמץ וכתב הר' נתן ז"ל שמפטירין במלכים ויעמד שלמה עד בהוציאך את אבותינו ממצרים ה' האלהים והכי אמרינן במגילה, לפי שכל אותו הסדר שעשה שלמה בבית המקדש היה בסוכות ראוי להפטירו בסוכות אך בחומשין שלנו נרמז ויהי אחרי מות משה לפי שקם אחרי משה וזכרנו את מותו ולא יתכן שיש לנו להפטיר ממה דסליק מיניה, ויש שאומרים ג' פסוקים מראש יהושע ואחר כך ויאמר שלמה וטוב לאחוז מזה ומזה ע"כ, ואחר ההפטרה אומרים אשרי ואח"כ עומדים על המגדל עם ספר התורה, גם נהגו להוסיף להוציא כל ספרי התורה אשר בתיבה ולעמד על המגדל כל הזקנים וספר תורה בזרועם ומקוננים כל אחד על פטירת משה רבן של נביאים ומזכירין לטובה כל מי שנדבו לבו להקדיש ולעשות צדקה לכבוד האל ולכבוד החיים והמתים, ואומר מצלאין ומתפללין על כל ישראל ואומר מזמורים, ואח"כ מחזירין הספרים למקומן ואומר קדיש ומתפללין תפלת מוסף. 

בחנוכה מוציאין ספר תורה וקורין בה גם בסדר נשא ומתחילין לקרות כהן בפרשת ברכת כהנים וקורא עד ויקריבו אותם לפני המשכן ולוי קורא עד יקריבו את קרבנם לחנוכת המזבח וישראל ביום הראשון כל הפרשה, ויש מקומות שאין מתחילין רק מתחלת החנוך שהוא מביום כלות משה וכהן קורא עד לפני המשכן ולוי עד לחנוכת המזבח וישראל ביום הראשון, ויש מקומות שכהן קורא מביום כלות משה עד לחנוכת המזבח ולוי וישראל קורין בין שניהם ביום הראשון, ביום השני כהן ולוי קורין ביום השני וישראל ביום השלישי כאדם שקורא בתורה ויש נוהגין שחוזר ישראל בכל יום הפרשה שיקראו כהן ולוי ועל הדרך הזה ילכו כל המנהגות כל החנוך עד סוף הסדר, ויש נהגו להוסיף לקרות את השלישי מפרשת בהעלותך עד כן עשה את המנורה, ומנהג יפה להשלים ענין החנוך ולקרות בענין הנרות, וסמך למנהג זה מצאנו במדרש כיון שבאו כל נשיאי השבטים והקריבו איש את קרבנו לחנוכת המזבח ושבטו של לוי לא הקריב חלשה דעתו של אהרן על שלא זכו בני שבטו להקריב לחנוכת המזבח והקדוש ברוך הוא הניח דעתו ואמר לו שעתידין בני בניו לעשות חנוך אחר בפני עצמן וזהו חנוכת הנרות שעשו חשמונאי ובניו שהיו מזרעו של אהרן, ולזה נסמכה פרשת הנרות לחנוכת המזבח, לכך נראה שמנהג יפה הוא, ועוד מצאנו במדרש רבי תנחומא אמר רבי שמואל ב"ר נחמני לשלשה חדשים נגמרה מלאכת המשכן תשרי מרחשון וכסליו ובפסיקתא איתא במדרש ותשלם כל המלאכה מאד עמקו מחשבותיך אמר רבי חנינא בכ"ה בכסלו נגמרה מלאכת המשכן ונעשה המשכן מקופל עד אחד בניסן שהקימו משה וכל זמן שהיה מקופל היו ישראל ממללין על משה ואומרין שאין לו כח להקימו או שמא יש בו דופי והקב"ה היה מעכב הקמתו עד ניסן שבו נולדו אבותינו ונגאלו ישראל ממצרים וכיון שהקימו משה בניסן לא דברו עליו מאותה שעה ואילך וחדש כסלו נתרעם על הדבר כיון שבו נגמרה מדוע לא זכה בהקמתו ואמר לו הקב"ה עלי לשלם מה שהפסדת ושלם לו חנוכת בית חשמונאי ומזה הטעם אנו קורין בחנוכת בית חשמונאי בסדר חנוכת המזבח. 

שבת של חנוכה מוציאין שני ספרי תורה קורין באחת ז' בסדר השבוע ובשני קורא המפטיר בחנוכת הנשיאים ענין היום ואם יהיו שני שבתות בחנוכה עושין כסדר הזה ומפטיר בנרות זכריה מן רני ושמחי עד תשואות חן חן לה ובשבת שניה מפטיר נרות שלמה מן ויעש חירום עד להיכל זהב ואף על פי דנרות שלמה קדימי והיה בדין לקרותן בשבת ראשונה כיון דנבואת זכריה היתה על חורבן בית שני שבו היה נס חנוכה קורין בה בשבת ראשונה, וראש חדש טבת שחל להיות בחול מוציאין שני ספרי תורה וקורין באחד שלשה בענין ראש חדש ורביעי קורא בשני בחנוכה בענין היום, ואם חל להיות בשבת מוציאין שלשה וקורין באחד ששה בסדר השבוע ובשני קורא השביעי ובראשי חדשיכם ויש אומרים שמתחילין וביום השבת, ומפטיר קורא בשלישי בחנוכה ענין היום כדאמרינן תדיר ושאינו תדיר תדיר קודם ונפקא לן בזבחים מהאי קרא (במדבר כט, ו) מלבד עולת החדש אשר לעולת התמיד תעשו את אלה, פירוש תעשו המוספין ומלבד משמע אחר שהקרבתם התמיד תקריבו את המוספין וקא דרשינן אשר לעולת התמיד קרא יתירא למילף ובשביל שהוא תמיד הקדימו הכתוב למוספין ומכאן אתה דן לכל דבר שהוא תדיר ונהגו רז"ל היכא דמקלע יום בשבת צריך להוציא שלשה ספרים אם אין להם אלא שנים קורים בראשון וגוללין ונוטלין השני וחוזרין ונוטלין הראשון למפטיר ואין אומרים קדיש עד שיקרא פרשתו ומפטיר בנרות זכריה, והפטרת ראש חודש בטלה לפי שאין המפטיר קורא בתורה בשל ר"ח, ובמסכת סופרים גרסינן שמפטיר בשל ראש חודש ואנו לא כן נהגנו. 

בפורים קורין שלשה בפרשת ויבא עמלק בסדר ויהי בשלח ואע"פ שאין בה אלא תשעה פסוקים כיון דסליק ענינה מותר, בראש חודש קורין ארבעה כהן קורא בפרשת צו ג' פסוקים ומסיים עולת תמיד ולוי חוזר פסוק ואמרת להם וקורא עד רביעית ההין וישראל עד לעולת התמיד ונסכה ורביעי פרשה ובראשי חדשיכם, וראש חודש שחל להיות בשבת מוציאין שני ספרי תורה באחד קורין שבעה בפרשת השבוע ובשני קורא מפטיר ומתחיל ובראשי חדשיכם, ויש אומרים שמתחיל וביום השבת, ומפטיר בסוף ישעיה השמים כסאי עד סוף הספר, ואם חל ראש חודש באחד בשבת מפטיר בשמואל מחר חדש, והטעם כמו הזכרת ראש חודש ויש חולקין בזה המנהג לפי שלעולם אין מפטירין אלא מענינא דיומא ומה דסליק מיניה, וזאת אינה מאחת מהנה, ולכך לא נהגו להפטיר מחר חדש אם לא בהיות ראש חודש כמו היום, וכן נהגו גדולי צרפת. 

פרשת שקלים מוציאין שני ספרים באחד קורין ז' בסדר השבוע ומפטיר קורא בשני פרשת כי תשא עד סוף פסקא ומפטירין במלכים ויכרות, ויש מתחילין בן שבע שנים, ואם חל ראש חודש אדר בשבת מוציאין שלשה ספרי תורות וקורין באחד ששה בסדר השבוע והשביעי קורא בשני ענין ראש חודש ויש מתחילין ביום השבת ובשלישי קורא המפטיר פרשת שקלים ומפטיר ויכרות יהוידע. 

פרשת זכור מוציאין ב' ספרי תורה וקורין באחד שבעה בסדר השבוע והמפטיר קורא בשני בסדר כי תצא זכור אשר עשה לך עמלק עד סוף הסדר ומפטיר בשמואל פקדתי עד וישסף שמואל. 

פרשת פרה מוציאין שני ספרי תורה באחד קורין שבעה בסדר השבוע ומפטיר קורא בשני זאת חקת התורה עד והנפש הנוגעת תטמא עד הערב כי כל הפרשה מענין היום, ומעשה בחזן שקרא ופסק להגר הגר בתוכם וגלל ס"ת וישב במקומו וקפד רבי על הדבר ואמר לא קריתם הפרשה כולה ודומה כאלו לא קרינן כלל שלא אמרנו אלא רמז בעלמא וחזרו ופתחו והתחילו בראש הפרשה והקורא ברך לפניה ולאחריה מטעם רבי וגמרו כל הפרשה עד תטמא עד הערב, ומפטיר ביחזקאל בית ישראל יושבים על אדמתם עד דברתי ועשיתי. 

פרשת החדש מוציאין שני ספרי תורה באחד קורין ז' בסדר השבוע והמפטיר קורא בשני בסדר בא אל פרעה בפרשת החדש הזה לכם עד בכל מושבותיכם תאכלו מצות, ואם חל ראש חודש ניסן להיות בשבת מוציאין ג' ספרי תורה וקורין באחד ו' בסדר השבוע והשביעי קורא בשני פרשת ראש חודש ויש מתחילין וביום השבת ובשלישי קורא המפטיר פרשת החדש הזה ומפטיר ביחזקאל בראשון באחד לחדש עד בבקר עולת תמיד, ואמר רב כהן צדק אין מנהג לקרא בתורה ביום טוב במנחה שלא תקן עזרא אלא במנחת שבת, ויום טוב שחל להיות בשבת קורין במנחה בפרשה הראויה לאותה שבת כשאר שבתות השנה דספר תורה משום שבת מקרי. 

ושבת שיש בו חתן נהגו להפטיר לכבוד החתן שוש אשיש עד ומשוש חתן על כלה ישיש עליך אלהיך ואח"כ מפטירין הפטרת סדר השבוע מתחלה ועד סוף ומברך לאחריה, ויש מקומות שנוהגים להפטיר הפטרת סדר השבוע ולברך לאחריה כל ברכותיה ואחר הברכות אומר לכבוד החתן פיוט אחד ואחר הפיוט אומר שוש אשיש, ויש מקומות שאין אומרים פיוט כלל אלא תכף שגמר המפטיר בא"י מקדש השבת אומרים שוש אשיש, והכל לפי המנהג. 

ובשבת שיש בו שני סדרים מחוברים נהגו לומר הפטרת הסדר השני לעולם, סדר ההפטרות מפנחס ועד סוכות דש"ח נו"ע אר"ק שד"ש דברי שמעו חזון נחמו ותאמר עניה אנכי רני קומי שובה דרשו שוש, שבת שלפני ראש השנה מפטירין שובה ובשבת שבין ראש השנה ליום הכפורים דרשו כדאמרינן בהמצאו אלו עשרת ימי תשובה, ואם יש שבת בין יום הכפורים לסוכות קורין האזינו ומפטירין שוש אשיש משום דכתיב (קהלת ט, ז) לך אכול בשמחה לחמך, ואם אין שבת ביניהם יאמר במקום דרשו ודרשו הלא היא בצום גדליה, ויש שמפטירים וידבר דוד, ואין מדלגין ממנה, כלומר שירה לשירה, ולכך תקנוה בסדר הזה שהאומר לעני המחזר על הפתחים למחר אתה מלך אינו מאמין שנאמר (שמות ו' ט) ולא שמעו אל משה מקוצר רוח לכך אמר לו בתחילה לא עזבתיך, ואח"כ נחמה על ידי הנביאים, ואח"כ הוא בעצמו אנכי אנכי, ואחר פוסק לה טובות קומי רני שוש, ויש אומרים שוש אשיש לפני ראש השנה משום דכתיב (שמואל - ב ז, כג) מי כעמך ישראל גוי אחד בארץ שבוטח בהקב"ה ואינו מתפחד אפילו מיום הדין לבלתי הפסיק בנחמתא דהכי איתא בפסיקתא תלתא דפורענותא ושב דנחמתא ותרתי דתיובתא ודרשו בין ראש השנה ליום הכפורים, ושובה בין יום הכפורים לסכות שיפה תשובה בין קודם גזר דין בין לאחר גזר דין, וכשאין שבת ביניהם אומר שובה בין ראש השנה ליום הכפורים ודרשו הלא היא בצום גדליה, ומקום שנהגו לעשות שני חזנים אחד ליוצר ואחד למוסף הראשון מקרא בתורה ואחרי קריאת התורה וההפטרה אומר מי שברך ואשרי ויהללו ומחזיר הספר למקומו ואח"כ יעמד השני ויאמר קדיש זוטא ויתפלל תפלת מוסף. 

ונשאלה שאלה זאת אל הרב המובהק הרמב"ם ז"ל על דבר קריאת התורה אם אין להם ספר תורה מהו שיקרא בחומשים בצבור ויברכו לפניה ולאחריה או ימנעו מן הקריאה כל עיקר, וכן בספר שאינו עשוי כהלכתה או בספרים של קלף מצה שהן ודאי פסולים, אם מותר לברך הקורא בהן או אסור לברך, והשיב להם מותר לברך ואין הברכה בטלה, לפי שאין הברכה על הקריאה בספר כמו הברכה שעל נטילת לולב או ישיבת סוכה שאם היתה פסולה או לולב פסול נמצאת הברכה לבטלה שהמצוה היא נטילת לולב או ישיבת סוכה שעליה הוא מברך ואם הם פסולים לא עשה מצוה, וכן בקריאת התורה היא המצוה בין שקרא בספר כשר בין שקרא בספר פסול, ואפילו קרא על פה עצמה של קריאה היא המצוה שעליה מברכין, הלא תראה שהקורא בשחר קודם שיתפלל משנה או תלמוד או הלכה או מדרש מברך ואח"כ קורא או דורש, הא למדת שהקורא בתורה היא המצוה שעליה מברכין, וזהו ההפרש שלא הרגישו בו חכמי המזרח ואמרו שהמברך וקורא בתורה בספר פסול הרי זו ברכה לבטלה, וראיה לדבר זה מה שאמרו ז"ל אין קורין בחומשין בצבור מפני כבוד הצבור וכי יש פסלות בעולם כמו פסלנות חומשין ואפילו היה ספר תורה חסר אות אחת או יתר פסולה וכל שכן חומש ולמה נתנו טעם מפני כבוד הצבור והיה להם לתת טעם מפני שהוא פסול ויהיה ברכה לבטלה ואם תאמר שהקריאה זו בלא ברכה אם כן למה נאסרה וכי יש בעולם מי שעלה בדעתו לאסור קריאה בלא ברכה אפילו על פה, אלא ודאי שלא אמרו בצבור אלא על קריאה שחייבין עליה לקרותה בצבור שהן שלשה או שבעה או כיוצא בהן הוא שאין קורין בהן מפני כבוד הצבור לא מפני שהברכה לבטלה, ועל דיוקא זו סמכו כל אנשי המערב והיו קורין בספר קלף מצה בלא עבוד כלל ומברכין לפניה ולאחריה בפני גאוני עולם כגון ר' יוסף הלוי ורבי יצחק הלוי וכיוצא בהם, ומעולם לא נשמע פוצה פה ומצפצף, לפי שכולם בעלי בינה היו וחכמתם מיושבת ומכוונת וידעו שאין הברכה תלויה בספר אם כשר אם פסול כמו שבארנו, ואעפ"כ ראוי לכל צבור להיות להם ספר תורה כשר ככל הלכותיו, ובו ראוי לקרא לכתחלה בצבור, ואם אי אפשר להם קורין בספר פסול ומברכין לפניה ולאחריה מן הטעם שאמרנו, וכן הורה רבינו חנוך הספרדי ז"ל. 

וזאת התשובה השיבו גדולי נרבונה ע"ה על זאת השאלה וזהו לשונם ועל קריאת החומשין ששאלת כך דעתנו נוטה, אמת הוא שאמרו רז"ל אין קורין בחומשין בצבור מפני כבוד הצבור וכן הלכה אך זה תשיב אל דעתך וכי ספר תורה שאנו קורין בו ושאנו עומדין מפניו מעובד הוא כהלכה למשה מסיני דמליח וקמיח ועפיץ ומפני מה אנו מברכים עליו וקורים בו אלא שאנו סומכין על דברי הגאונים ז"ל שאמרו שאין בינינו מי שיודע לעבד העורות כהלכה למשה מסיני ורוב ספרי תורה שלנו עשויין מאלו העורות שאינן עבודין כהלכתן ומוטב שתעקר מצות העבוד ממקומה ולא נתבטל מקריאת התורה כמו שהתירו בספרי דאפטרתא דשרי לטלטולי ושרי למקרי ביה משום עת לעשות, וכמו שהתירו בכתיבת האגדות והתלמוד הן הכי נמי באותן ספרים שהם מקומות רחוקים שאין להם ספר תורה מוטב שיקראו בחומשין הכל כקריאת ספר תורה בשלשה או שבעה ויברך כל אחד כתקונו שלא יתבטל מקריאת התורה, ועוד ראיה ממה שאמרו ז"ל אין גוללין ס"ת בצבור מפני כבוד הצבור היכא דמתרמי דוכתא ולית להו אלא חד ספרא גוללין בצבור ולא חיישינן לכבוד צבור כדי שלא יתבטלו מקריאת הפרשה, ומפני כבודך ולמען יאמינו כי מאצלינו נשתלח זה כתבנו וחתמנו מקצתינו כזה טדרוס ב"ר משה, אברהם ב"ר יצחק, משה ב"ר יוסף, משלם ב"ר חנן, מאיר ב"ר יעקב, משה ב"ר טדרוס זכרם לטובה. 

ובשם הר"ש ז"ל מצאתי בדעת אחרת וזה לשונו הרגילים לקרות בספר חומש בעשרה אין רוח חכמים נוחה מהם ור' אוסר לעשות כן שאפילו בספר תורה גמור שאינו עשוי כתקון חכמים אסור לקרות בו כגון שאינו תפור בגידין ושלא יהיה בין שרטוט ושרטוט כמלא שרטוט אסור לקרות בו ובספר חומש אין מדקדקין לעשות בו אחד מן התקונים האלו, והמקל בזה לא נכון לעשות כן שמוציא ברכה לבטלה, עוד מצאתי על זה אין קורין בחומשין וכו' רגילין היו לכתוב חומשין כל חומש וחומש בפני עצמו וכל ספריהם היה במגלה כספר תורה שלנו, ואפילו היה עשוי החומש כתקון ספר תורה בעורות עבודים לשמה ונתפר בגידין אין קורין בו מפני כבוד הצבור, ואם לא היה מפני כבוד הצבור היה קורין בחומשין, ואע"ג דאמר שמואל ב"ר נחמני אמר יוחנן ספר תורה שחסר יריעה אחת אין קורין בו, לא דמי, התם מיחסר במלתיה הכא אם לא מפני כבוד הצבור אנו קורין בו, אבל בחומשין שלנו פשיטא דאין קורין שהרי אינן עשוין כתקון חכמים שאינן נגללין ואין נתפרין בגידין הלכך אין הרבים יוצאין ידי חובתן, והלואי שהיחיד הקורא לעצמו יהי רשאי לקרותו ולברך לפניה ולאחריה, עוד מצאתי, על זה אומר ה"ר יצחק מאורביל ז"ל שראה ברבו רבי חיים מבלאיי"ש שלא היה ספר תורה בעיר והתיר לחזן לקרות אחד מן הקהל ולברך לפניה ולקרות כל פרשת שבת ויברך גם לאחריה וכן מנהג וגם יאמר החזן ההפטרה בברכותיה, אבל בשני וחמישי דליכא כנופיה לא, והא דמסיק פרק הנזקין אין קורין בחומשין היינו בספר בראשית לבדו או בספר ואלה שמות לבדו, אבל בשלמים שלנו מותר, אך ר"ת ז"ל פירש דכל שכן בחומשין שלנו דאין לקרות אע"פ ששלמים דאותן שלהם נתפרין בגידין, ועוד מצאתי בתשובות שאלות של רבי שלמה בן אדרת שאל אחד מן החכמים לרב רבי שלמה ז"ל ספר תורה שאינו עשוי כהלכתו או שיש בו אחד מן הדברים הפוסלים ספר תורה מותר לברך בו או לאו לפי שמצאתי תשובות שאלות מהרמב"ם ז"ל שהתיר ונתן טעם לדבריו שאין הברכה כברכת נטילת לולב או ישיבת סוכה וכו' כמו שכתבתי למעלה עד אם אי אפשר להם קורין אפילו בספר פסול ע"כ עקר התשובה, ואני תמה על קצת דבריו שהוא ז"ל כתב בספרו בהלכות ספר תורה נמצא למד שעשרים דברים הם שכל אחד מהם פוסל ספר תורה ואם נעשה בו אחד מהם הרי הוא כחומש שמלמדין בו תנוקות ואין בו קדושת ספר תורה ואין קורין בו ברבים נראה מדבריו שאין קורין בו כלל, תודיעני אם דעתך מסכים בזה לדעת הרב או לאו ואם מותר לקרות בחומש בהקבץ בבית המדרש עשרה או עשרים אף על פי שנראה לדברי הרב ז"ל שהשוה דין חומשין שמלמדים בהן תנוקות לספר פסול, תשובה, פליאה ממני דעת הרב בתשובות נשגבה לא אוכל לה והדבר מחודש בעיני הרבה מכמה צדדין, האחד, שאם אינו פסול לקרות בו ולברך לאיזה ענין הוא פסולו והכשרו שאין לומר פסול לקרות בו לכתחלה היכא דאפשר להם בספר כשר, וכן כל מקום שאמרו אין קורין בו שיהא פירושו אין קורין בו לכתחלה במקום שיש להם כשר, ועוד שהטענה בעצמה שנסמך עליה הרב ז"ל והיא של עצמה של קריאה אנו מברכין ואפילו קורא בעל פה, נפלאתי עליה הפלא ופלא, לפי שהקריאה בעצמה שבבית הכנסת לא תקנוה בעל פה אלא בספר תורה שאילו היתה התקנה בעל פה מפני מה אין קורין אפילו בחומשין, מי גרע חומש מקורא בעל פה, ואין ראיה מהקורא בתורה בבקר שמברך ואע"פ שקורא בעל פה, אבל קריאת התורה תקנו משה ועזרא תקנה מחוייבת לקרא בשני ובחמישי ובשבתות וי"ט, ואע"פ שברך לאלתר על קריאת פרשת הקרבנות ושנה סדר התמיד וחזר ואמר אהבה רבה ונפטר בכך מברכת התורה ואילו רצה לקרות בעלמא ולשנות פטור מלברך, אפילו כן אם קרא בתורה באותן זמנים מזומנים ואפילו לאלתר חייב לברך עליה למצות קריאת התקנה ואותה תקנה עיקרה לא נתקנה אלא בקריאת ספר תורה, והלכך כל שאינו קורא על הספר ובספר כשר אינו מברך שאין זה מן התקנה, והראיה שהביא משמן של גאונים ז"ל היא יותר תמה בעיני לפי שמשם נראה ראיה מפורשת בהפכו דהכי גרסינן התם, שלחו בני גלילא לר' חלבו ז"ל מהו לקרות בחומש בבית הכנסת לא הוה בידיה, אתא שאיל לר' יצחק נפחא לא הוה בידיה, אתא שאיל בבי מדרשא ופשטוה מהא דאמר ר' שמואל בר נחמני אמר ר' יונתן ספר תורה שחסר יריעה אחת אין קורין בו, ולא היא התם מיחסר במלתיה הכא לא מחסר במלתיה אלמא אפילו למאן דמכשר בחומש, בספר תורה חסר או פסול אין קורין, משום דעדיפי חומשים טובא דלא מחסריה ולא מפסילי במלתיהו מספר תורה שחסר או פסול במלתיה, ויריעה דנקט מסתברא דלאו דוקא אלא אפילו חסרה אות אחת, ועוד דבהדיא תנינא במסכת סופרים פ"ק כותבים על הקלף במקום בשר ועל הגויל במקום שער ואין רשאי לשנות והלכה למשה מסיני ובאותיות כדי שלא יהיו מעורבבין, אם ערב את האותיות או שהפסיק באמצע השם ונעשה שם אחד כשני שמות כזה, ראו בן, פסול אין קורין בו, ועוד שנינו שם בכמה פסליות אין קורין בו וזו היא תשובה גדולה על דבריו, גם מדבריו הוא חושב שכתוב בחבורו שאין קורין בספר פסול ברבים ואינו כחולק על דבריו, ועל עדותו שהעיד משום גאוני המערב ז"ל שאינו יורד לסוף דעתו שדבריו נראים לו כסותרין זה את זה עד שאני אומר כי זו בילדותו שנאה לנו וחזר בו בזקנותו ועם סתירה ראיותיו וטענותיו אני מורה לך הלכה למעשה ולא ראיתי מי שעשה כזה מעשה גם בכפרים שאין שם ספר תורה וקורין בספרים שאינן נגללין ואינן נכתבים כהלכתן לא ראיתי בעולם מי שברך בהן לא בתחלה ולא בסוף, ובהפטרה ששאלת אי אפשר שאין מקפידין בה ומברכין על הקריאה אפילו בלא ספר הנה כתבתי מה שמצאתי מזה. 

נשלם סדר קריאת התורה תהלה לאל. 

ספר כלבו סימן כא 
================ 
דין הלכות תפילין 

אמרו חכמים ז"ל כל הקורא ק"ש בלא תפילין כאלו מעיד עדות שקר בעצמו, שאלו מקמי רב יהודה גאון לענין תפילין קודם קריאת שמע, והשיב, כך שנו רז"ל הרוצה לקבל עליו מלכות שמים שלמה יניח תפילין ויקרא קריאת שמע מכלל דמלכות חסרה בלא תפילין, ועוד למה נסמכה ביאת הארץ לפרשת תפילין כך אמר הקב"ה עשו מצוה זו שבשבילה תכנסו לארץ ותזכו לחיי העולם הבא, ועוד שנו רז"ל קטן היודע לשמור תפיליו אביו לוקח לו תפילין, וכל שכן בן שלשה עשר שנה ויום אחד שחייב במצות, כתב הר"ם נשים פטורות מתפילין מפני שהוא מצות עשה שהזמן גרמה שהרי אין מניחין אותן בשבת ויום טוב ואם רצו להניח אין שומעין להן מפני שאינן יודעות לשמור עצמן בנקיות ע"כ, ועוד שנו חכמים ליום הדין אם יש לו לאדם מחצה עונות ומחצה זכיות ובאותה מחצה עון תפילין, מכריע לחובה, ואם במחצה זכיות זכות תפילין, מכריע לזכות, ואם לחשך אדם לומר תפילין צריכין גוף נקי כאלישע בעל כנפים הכי פירושא ההוא בשעת השמד אם ירצה לסמוך אנסא צריך גוף נקי שלא ישן בהם ולא יפיח בהם, ושאם לא כן תמה על עצמך והלא ספר תורה גדול בקדושה ובטהרה שיש בו כמה פרשיות וכמה שמות, ואתה פותח בו וקורא, קל וחומר תפילין שמכוסין בעורותיהן, וקריאת שמע הכתובה בתפילין כל ישראל קורין אותה בכל יום, ועוד שנו חכמים פושעי ישראל בגופן נידונין בגיהנם שנים עשר חודש, ומאן נינהו פושעי ישראל בגופן, קרקפתא דלא מנח תפילין, אמנם מי שנמנע מהם מיראתו שלא יכול לנקות את עצמו ולכבד המצוה אין זה בכללן, ועוד שנו כל שאינו מניח תפילין עובר בשמנה עשה, ועוד שנו מאי דכתיב (שמות יג, ט) למען תהיה תורת ה' בפיך מכאן שהוקשה כל התורה כולה לתפילין, ועוד שנו כל הרגיל בתפילין מאריך ימים שנאמר וה' עליהם יחיו. 

וכל הטמאין חייבין בתפילין כטהורין, וכל הפטור מקריאת שמע פטור מתפילין, והר"ם כתב ועל הבחורים ששאלת אשר מהרהרין אפילו בשעת קריאת שמע לא יניחו תפילין, ואפילו חולה מעים אסור להניחם, וכל מי שאינו יכול לשמרן שלא יפיח בהם אסור, כל שכן שלא ינהג בהם קלות ראש בתאות נשים ע"כ, חולה מעים ומי שאינו יכול לשמור נקביו אם לא בצער פטור, מצטער ומי שאין דעתו מיושבת עליו פטור, שהמניח אסור להסיח דעתו מהם, וחייב אדם למשמש בהם כל זמן שהם עליו שלא יסיח דעתו מהם שקדושתו גדולה מאד, לפיכך אסור לישן בהם אפילו שינת עראי אם לא יניח עליהם סודר ולא תהיה עמו אשה, היו בראשו ובגדו עליהם ישן בהם שנת עראי כדי הלוך מאה אמה, היו תפילין כרוכין בידו ישן בהן שנת קבע, ואינו אוכל בהן אלא אכילת עראי ואם נכנס לסעודת קבע חולץ ומניחן על שלחנו עד שיטול ידיו ואח"כ יניחם ויברך עליה כל זמן הנחתם אפילו חולץ ולובש כמה פעמים ביום, ומברך על המזון והוא לבוש בהן. 

הוצרך לבית הכסא או אפילו להשתין מים חולץ תפיליו ברחוק ד' אמות וגוללן כמין ספר תורה ואוחזן בימינו כנגד לבו, ויזהר שלא תצא רצועה מתחת ידו טפח, ונכנס ועושה צרכיו, וכשיוצא מרחיק ד' אמות מבית הכסא ולובשן, שכח ונכנס בבית הכסא והוא לבוש תפילין מניח ידו עליהם עד שיגמור עמוד ראשון, ולא יפסיק בו מפני שסכנה הוא לו, ואח"כ נכנס ועושה צרכיו, ולא יכנס בבית המרחץ במקום שבני אדם עומדים ערומים והוא לבוש תפילין, וכן לא יהלך בבית הקברות ואפילו בתוך ד' אמות של מת והוא לבוש תפילין, ואפילו בתוך ד' אמות של קבר צריך לחלצם. 

ולא ילבש אדם תפילין והוא ערום עד שיכסה ערותו וילבש בגדיו, ולא ישא משוי על ראשו והם עליו ואפילו מטפחת לא ישים על ראשו והם עליו, אבל צונף הוא את מצנפתו על תפילין, בית שיש בו תפילין וספרים מונחין שם אסור לשמש מטתו בו עד שיוציאם או יניחם בכלי ויניח הכלי בתוך כלי אחר שאינו כלין, אבל בכלי שהוא כלין אינו מועיל אפילו עשרה כלים ככלי אחד חשובין, ואם מונחין בתיבה בלא כלי, פריש סודרא על התיבה, מותר, וכל זה בספר תורה ותפילין, אבל בשאר ספרים ובחומשין שלנו כתב ר' יהודה דמסתברא שאין להחמיר כל כך, ואם הניח כלי התפילין בתוך כלי אחר, מותר להניחן תחת מראשותיו בין כר לכסת שלא כנגד ראשו כדי לשמרן, ואפילו אשתו במטה. 

קדושת תפילין גדולה מאד שאפילו הכלי שהכינו להניחן בו אם הניחן בו נתקדש, ואסור להשתמש בו חול, ואסור לתלותן בין ברצועה בין בקציצה כתפלה עצמה, אבל תולה הוא את הכיס שהן מונחין בו, וכל מי שאינו מניח תפילין עובר בשמונה עשה שהרי בד' פרשיות צוה על התפילין של ראש ועל של יד הרי שמנה. 

וזמן הנחתן ביום משיכיר איש את רעהו ברחוק ד' אמות עד שתשקע החמה שנאמר (שם יג, י) ושמרת את החקה הזאת למועדה מימים ימימה, וכתב הר' יצחק ז"ל המשכים לצאת לדרך ומתירא שמא יאבדו מניחן בראשו וכשמגיע זמן הנחתן ממשמש בהן ומברך, והר' פרץ ז"ל אמר אתיא למאן דאמר לילה לאו זמן תפילין, אבל למאן דאמר לילה זמן תפילין כדקיימא לן, אם כן השכים לצאת לדרך קודם ליום מניחן ומברך עליהן מיד, עוד נראה דאפילו בלא חששא דשמא מותר להניחן לכתחלה קודם היום בהשכים ויוצא לדרך דליכא למיחש שישן כיון שהשכים לצאת, והר' שמשון כתב דהכי נמי אמרי בציצית אף על פי שיש לחלק, והריא"ף ז"ל אמר משמע מזה דלילה לאו זמן ציצית, ולפי מה שפסק בתוספתא דכסות יום חייב אפילו בלילה, אם כן גם בציצית יוכל לברך קודם היום. 

ואין מניחין אותן בשבתות וימים טובים שנאמר (שם יג, ט) והיה לך לאות יצאו שבתות וימים טובים שהן עצמן אות, וכתב הר' יצחק ובחולו של מועד יש לספק, וטוב להניחן בלא ברכה. 

וכשהוא מניחן מברך להניח תפילין, ומניח של יד שמאל דכתיב (שם יג, טז) על ידכה יד כהה, והאטר יד ימינו מניחן בימין לפי שהיא שמאלו, וכתב הר' יצחק והשולט בשתי ידיו מניח בשמאל כדרך כל אדם, אבל השולט בשמאל לגמרי מניחן בימין, והריא"ף ז"ל כתב שאם הוא שולט בשתי ידיו מניחן בשמאל כדרך כל אדם וכן אמר רבינו יחיאל מפרי"ש, וכשהוא מניחן בשמאל קושרן ומהדקן בימין, והיכן קושרן ומניחן בשמאל על הקבורת והוא הבשר התפוח שבין פרק הכתף ובין פרק הזרוע שקורין קוברי, נמצא כשהוא מדביק מרפקו לצלעיו תהיה התפילה כנגד לבו, לקיים מה שנאמר (דברים ו, ו) והיו הדברים האלה על לבבך, והרי"ף ז"ל כתב שאין כל אותו הפרק כשר כי החצי של צד האציל שקורין קוברי כדאיתא בשמות רבה, ואחר כך יברך על מצות תפילין ומניח של ראש ולא ישיח בנתיים, ואם שח בנתיים מברך על של ראש שתים להניח ועל מצות תפלין, כך נהגו רבני צרפת וחכמי קטלוני"א, וכן כתב הרב בעל העטור ז"ל, ורבינו תם והרי"ף ז"ל כתבו שאם לא שח בנתיים די לו בברכה אחת, ואם שח מברך על של ראש על מצות תפילין, והרמב"ם ז"ל (פ"ד ה"ד) כתב וזה לשונו, תפלה של ראש אינה מעכבת של יד ושל יד אינה מעכבת של ראש שהן שתי מצות זו לעצמה וזו לעצמה, וכיצד מברכין עליהן על של יד מברך להניח, ועל של ראש על מצות, במה דברים אמורים כשהניח אחת מהן, אבל אם הניח שתיהן מברך ברכה אחת להניח, וקושר של יד תחלה ואח"כ מניח של ראש עכ"ל. 

וכשהוא חולצן חולץ של ראש ואח"כ של יד, וכתוב בירושלמי כשהוא חולצן מברך בא"י אקב"ו לשמור חקיו אתיא כמאן דאמר בחקת תפילין הכתוב מדבר, אמנם לא נהגו בברכה זו כלל, ומניח לתוך כלי של ראש תחלה ואח"כ של יד, כדי שיפגע של יד תחלה כשירצה ללבשן, שאם יפגע לשל ראש תחלה יהיה צריך להניחן, ואין לאדם להניח מצוה הבאה לידו ויתעסק במצוה אחרת, ונמצא שיצטרך להניח של ראש בידו ולהוציא של יד לקשרו שאין מניחין של ראש תחלה, לפיכך צריך להניח בתוך הכלי של יד למעלה כדי שיפגע בהן תחלה, והעושה תפילין מברך אקב"ו לעשות תפילין. 

וצריך לכתוב על עור בהמה טהורה, וצריך עבוד לשמה, וכותבין בגויל במקום שער, ובקלף במקום בשר, וצריך לשרטט מארבעה רוחות, אבל בין שטה לשטה אין צריך, והכותב צריך שיוציא התיבה בשפתיו קודם שיכתבנה, וכשהוא כותב השם אפילו המלך שואל בשלומו לא יפסיק ולא ישיבנו, ולא יטביל הקולמוס בדיו באמצע השם, ואם צריך בדיו יקח באותיות שלפניו, ואם דלג אפילו אות אחת אין תולין אותה, כדאמרינן במסכת סופרים תולים בספרים ואין תולין בתפילין ובמזוזות, וצריך להזהר בכל האותיות שיהיו מוקפות גויל וצריך להזהר בצורת האותיות שלא תדמה הב' לכ', ולא הכ' לב', וג' לנ', ונ' לג', וכן כל כיוצא בהן עד שירוץ הקורא בהן. 

כיצד כותבין התפילין של ראש כותבין ארבע פרשיות של ארבע קלפין וגוללין כל אחד ואחד לבדו ומניחין אותה בתוך ד' בתים שהם מחוברין בעור אחד, ושל יד כותבין ד' פרשיות בד' דפין של קלף אחד וגוללו כמין ספר תורה מסופן לתחלתו ומניחן בבת אחת, ונהגו הסופרים כותבי תפילין לכתוב על כל פרשה ופרשה מתפילין של ראש בד' שטין, ואלו הן ראשי שטין של כל פרשה ופרשה, פרשה ראשונה, וידבר, מזה, הזאת, עשה, פרשה שניה, והיה, וכל פטר, ה' ממצרים, לה' כל, פרשה שלישית, שמע, נפשך, לבניך, על ידך, פרשה רביעית, והיה, עשב, לא תתן, בניכם, ותפילין של יד כל פרשה כותבין אותה כ"ז שטין, ואלו הן ראשי שטין של כל פרשה, פרשה ראשונה, וידבר, את היום, הוציאך, לתת לך, חג, ההוא, תורת, פרשה שניה, והיה, רחם, בשה, לאמר, כי הקשה, בהמה, לאות, פרשה שלישית שמע את, והיו, לבבך, ובלכתך, ידך, מזוזות, פרשה רביעית, והיה, ובכל נפשכם, ואכלת, ה' בכם, אשר ה', בין עיניכם, ביתך. 

וצריך להזהר במלא וחסר עד שיהיו ארבעתן כתובות כמו שכתובות בספר תורה הבדוק, ושאם כתב בחסר מלא פסול עד שיסיר היתר, ואם כתב במלא חסר פסול ואין לו תקנה, ואלו החסרות והמלאות שיש בד' פרשיות אלו, ראשונה, קדש לי כל בכור מלא, זכור מלא, בחזק חסר, הוציא מלא, יציאם חסר, יביאך מלא, והאמרי חסר, והיבוסי מלא, לאבתיך חסר, העבדה חסר, מצת חסר, השביעי מלא, מצות מלא, שאר חסר, גבלך חסר, בעבור מלא, תורת מלא, הוצאך חסר יו"ד, החקה חסר, למועדה מלא. שניה, יבאך חסר יו"ד, ולאבתך חסר, חמר חסר, בכור מלא, בחזק חסר, הוציאנו מלא. ויהרג חסר, בכור מלא, מבכר חסר, ועד בכור מלא, זבח חסר, וכל בכור מלא, לאות מלא, ידכה כתוב בה"א, על טוטפת חסר ו"ו אחרונה, עיניך מלא, בחזק חסר, הוציאנו מלא. פרשה שלישית, שמע ע' של שמע גדולה, מאדך חסר, לבניך מלא, בביתך חסר יו"ד שניה, ובקומך מלא, לאות מלא, ידך בלא יו"ד שניה, לטטפת בלא ווי"ן, עיניך מלא, מזזות חסר ו"ו ראשונה, ביתך חסר י' שניה, ובשעריך מלא. פרשה רביעית, והיה אם שמע חסר, מצותי בו"ו אחת, יורה מלא, ומלקוש מלא, ותרשך חסר ו"ו, והשתחויתם מלא, הטבה חסר, נתן חסר, אתם חסר, לאות מלא, לטוטפת חסר ו"ו שניה, עיניכם מלא, אתם חסר, ביתך בלא יו"ד שניה, ובשעריך מלא, לאבתיכם חסר ו"ו. 

ואלו הן האותיות המתויגות שבארבע פרשיות אלו פרשה ראשונה יש בה אות אחת בלבד והוא מ' סתומה של מימים ועליה ג' זיינין, פרשה שניה יש בה ה' אותיות וכל אחת מהן ה' ועל כל מחמשתן ד' זיינין, ואלו הן, ה' של ונתתה, ה' ראשונה ואחרונה של הקשה, וה' של ויהרג, וה' של ידכה, פרשה שלישית יש בה ה' אותיות, ואלו הן, ק' של ובקומך, יש עליה ג' זיינין, וק' של וקשרתם יש עליה שלשה זיינין, וטית טית ופ' של לטטפת על כל אחת משלשתן ד' זיינין, פרשה רביעית יש בה ה' אותיות, ואלו הן, פ' של ואספת יש עליה ג' זיינין, ת' של ואספת יש עליה זיין אחת, ט' ט' פ' של טטפת על כל אחת משלשתן ד' זיינין, כל האותיות המתויגות י"ו אם לא עשה התגים או הוסיף וגרע בהן לא פסל. 

ואין כותבין בנקב, ואם תוכו בחלל האות כשר, וצריך להניח גליון מלמעלה ומלמטה כמלא אטבא דספרא, ושערו הגאונים כמלא אחיזת חצי צפורן, וכן בסוף, אבל בתחלה היה מצריך הר' יצחק בר' שניאור כדי לגול כל ההיקף, והשטין יהיו שוות ולא יהיו אחת קצרה ואחת ארוכה אלא שוות, ואין כותבין ג' אותיות חוץ לשטה. 

וצריך לכרוך שער בהמה טהורה על כל פרשה ופרשה, ויש כורכין אותן במטלית ואחר כך כורכין בשער בהמה על גביו דהכי איתא בירושלמי בפ"ק דמגילה הלכה למשה מסיני שיהיו כתובין בעורות, ובדיו, ומסרגלין בקנה, וכורכין בשער, ונוטלין במטלית, ודובקין בדבק כקרע של ספר תורה באמצע יריעה, ותופרין בגידין יריעה בחברתה, ואין סברא להקפיד בכריכת המטלית אם יהיה קודם כריכת שער או אחריו, ויש שמקפידין שאין כורכין אותן אלא בקלף כשר. 

וסדר כתיבתן כאשר הן כתובין בתורה, קדש, והיה כי יביאך, שמע, והיה אם שמע, וכתב הר"ף ז"ל ובשל ראש שהן ארבעה קליפין חתוכין אין לחוש בסדר כתיבתן, וכן דעת רבי שמחה בשם ר' יחיאל ז"ל, מיהו נהגו גם כן להקפיד כותבי תפילין. 

ובהנחתן בבתים של ראש, נחלקו בו אבות העולם, כי רש"י ושמושא רבא והרמב"ם ז"ל כתבו סדר הנחתן כסדר כתיבתן בתורה, והר' שרירא גאון ז"ל ורבינו האי גאון בנו ור"ת ז"ל כתבו, קדש, והיה כי יביאך, מימין הקורא, וחוזר ומתחיל בשמאל, שמע, והיה אם שמע, נמצא השיני"ן מבחוץ וההויות באמצע, ומכל מקום בתפילין של יד לא נחלקו, והר"ף ז"ל כתב מיהו מדקאמר במנחות מי שיש לו שני תפילין תולה עור על אחד מהן כדי לעשותן של יד משמע דגם ביד הוי סדר כתיבת פרשיות כשל ראש ההויות באמצע, וכן פירש ר' ברוך ז"ל רק שיכתוב כסדר כתיבתן בתורה, וכתב הר' יצחק ירא שמים הרוצה לצאת ידי כולם יהיו לו שני תפילין של ראש ויניחן בבת אחת, ויבטל בלבו אותן שאינן עשויין כתקון חכמים, ויברך על מצות תפילין, כי מקום יש בראש להניח שתי תפילין, וזהו ממקום שמתחיל להשעיר עד חצי שפוע הראש זהו מקום הנחת תפילין בראש מן על הקדקוד שהוא סוף השער שכנגד הפנים והוא המקום שמוחו של תינוק רופס, וצריך לכוין אותו באמצע כדי שיהיה בין העינים לקיים מה שנאמר ולטוטפות בין עיניך, ויהיה הקשר בגובה העורף שהוא סוף הגלגולת, וצריך רצועות שחורות גם עור הבתים נראה שצריך שיהיה שחור. 

ואמר אביי שי"ן של תפילין הלכה למשה מסיני, וכתב בשמושא רבה שתי שיני"ן הן אחת בימין ואחת בשמאל, ואמניח קאי, של ימין מג' ראשין, ושל שמאל מד', וה"ר יצחק בה"ד זצ"ל אמר כי שי"ן של לוחות דהויא מן החקיקה וכן היא נעשית מקטמי העור, ואמרינן פרק הקומץ צריך שיגיע חריץ למקום תפר, פירוש אותן חריצין שהשי"ן נעשית מהן, ויש אומרים חריץ שבין בית לבית, וא"ר חנינה אמר רב תיתורא של תפילין הלכה למשה מסיני, פירוש מושבן של בתים, ומעברתא נמי אמרינן הלכה למשה מסיני, זהו מקום שעוברין בו הרצועות, ופרש"י שעשוין מעור הבתים שכופלין בו הבתים ועושין ממנו תתורא ומעברתא, ויש שעושין אותה מעור אחר, ויש מפרשים מעברתא עור שנותנין על בית שבזרוע, ותניא תפילין מרובעות הלכה למשה מסיני, ואמר רב בתפרן ובאלכסון שיהא התפירה מרובעת ויהא בה אלכסון גדול תרי חומשי על האורך, ויש מחמירין גם בעור הבתים שיהיו מרובעות. ומנין התפירות יש בשמושא רבא שנים עשר, ואם עשה י"ד או י' אין קפידא, ויש מחמירים להעביר חוט התפירה בן הבתים, ונראה שאין צריך. 

פרק הקומץ בעי, רצועה שנפסקה מהו למתפרה ומעייל לגאו אמר ליה פוק חזי מאי עמא דבר, ופריש רש"י לחומרא לאסורא, ורבינו תם פירש להקל, כמו בכל התלמוד בהאי לישנא, והכי קאמר נמי בירושלמי רבי אמי אפסיק ליה גידא דרצועתא ושרון ליה, הדר אפסיק ליה תנינות ושרון ליה, ולא מן אוליפנא, ויש מפרשים ההיא בגיד התפירה, ואורך הרצועה דימינא עד סבירא דשמאלא עד חזיא, יד זרועא עד אצבע צרדה, ורוחב הרצועה פחות משעורה ויתר על חטה, וכתב הר"ף ז"ל אם רחבות יותר משעורה אין לחוש, וקשר של תפלין הלכה למשה מסיני אמר רב ונוייהן לבר, פירוש נוי של קשר ונוי של רצועות, אין לוקחין תפילין אלא מן המומחה, ואם לקחן בודק שנים של ראש ואחד של יד, או להפך, ואין צריך עוד בדיקה אפילו לקח מהם הרבה, מצוה גדולה יש בתפלין, שהן אות כמו מילה ושבת ומזכירים לאהוב הקב"ה, בתפילין של יד לאהבה בכל לב שהם כנגדו, ובשל ראש לאהבה בכל נפש שהם כנגד עקרו של נפש, ומקיים שמנה עשה ומאריך ימים שנאמר למען ירבו ימיכם. 

ספר כלבו סימן כב 
================ 
דין הלכות ציצית 

הלכות ציצית, טלית של צמר צריכה ציצית של צמר, ושל פשתים צריכה ציצית של פשתים, שבזמן שאין תכלת כלאים אסורין בו, ושאר הבגדים חוץ מצמר ופשתים, אינן חייבין אלא מדרבנן, טלית של פשתן פטור אפילו במינו, וצמר ופשתים בין במינן בין בשאינן מינן פוטרין, ושאר מינין במינן פוטרין בשאינן מינן אין פוטרין והר"ף ז"ל כתב נכון להזהר שלא לעשות שום ציצית של פשתן אפילו בטלית של משי, וכולן חייבין בציצית אם יתכסה בהן, אבל אם היו מקופלים ומונחים בקופסא פטורין לפי שאינה חובת הכלי, רק היא חובת האדם הלובש הכלי, ובעלת ארבע ולא בעלת שלש, ובעלת חמש חייבת לפי דעת הרמב"ם ז"ל והרי"ף ז"ל שנאמר (דברים כב, יב) אשר תכסה בה, ויש בכלל חמש ארבע, אבל לבעלת חמש או יתר על כן לא יעשה ציצית אלא לד' כנפות המרוחקות זו מזו. 

וכיצד עושין אותה טווין את החוטין לשמן ושוזרין אותן משום נוי, ואם שזר כפול אפילו משמנה חוטין ונעשה פתיל אחד אינו נחשב אלא חוט אחד, וצריך למדוד החוטין תחלה ואחר כך פוסקן ביחד קודם שיתנם בכנף, שאם לא פסקן קודם שיתנם בכנף פסולה דכתיב (במדבר טו, לח) ועשו להם ציצית על כנפי בגדיהם, פירוש שיהיו עשויין ציצית קודם שיהיו על כנפי בגדיהם, וה"ר יצחק ז"ל כתב אם לא פסקן קודם שתחבן רק שלא קשרן כשרין, ואם קשרם קודם פסיקה פסולין, ואחר כך אוחז מג' אצבעות על שלשה אצבעות, שאינו כנף פחות מכאן, ונוקב שם ונותנן בתוך הנקב, וכתב הר"ף ז"ל אצבע היינו גודל, וטוב לעשות אמרא בטליתו כי בלא אמרא חוטי הערב מתפזרים מן הטלית למטה, וגם פעמים כי חוטי השתי בולטים בלא ערב, ואם כן יש להסתפק מאיזה מקום יתחיל למנות ג' אצבעות, בשם הר"ם ז"ל וכופל החוטין עד שיהו ח', השבעה מהן אורכן שלשה עשר אצבעות, והשמיני כדי שיוכל לכרוך בו וישאר כאורך האחרים, ועושה בהן ה' קשרים של קיימא, ולא יקשור חוט מהן אם נפסק, ובין ג' קשרים הראשונים הסמוכים לטלית בין כל קשר מהן יעשה שבעה חוליות, ובין קשר רביעי לחמישי יעשה שלשה עשר חוליות, וכתבו חכמי צרפת בשם הקדוש רבי יחיאל כי השבע חוליות כנגד שבעה רקיעים, ולפי שהתכלת הוא הרקיע תקנו שבעה חוליות כנגדן, ובין קשר רביעי לחמישי שלשה עשר חוליות כנגד שבעה רקיעים ושש אוירים, וכתב ה"ר יצחק סדר החוליות כורך שתי פעמים ובשלישי תוחב באמצע, ויש מפרשים כורך ג' פעמים וברביעי תוחב באמצע, ובזמן שאין תכלת אין לחוש לעשוי חוליות, אלא כורך עד שיהא בין קשר לקשר כמלא גודל עם הקשר, כדי שיהא הגדיל ד' אצבעות והענף ח', נמצא אורך הציצית שנים עשר אצבעות בגודל, כנגד שנים עשר שבטים, ואם הוא ארוך יותר אין לחוש. 

וצריך לתלות הציצית באורך הטלית ולא ברחבו ואם נפסקו ארכן מן החוטין כשר, רובן פסול, נפסק החוט מעיקרו אפילו חוט א' פסול, ואמרינן פרק התכלת אם גרדם תכלת וקאי אלבן כשרה, ומה שאנו קורין גרדומים זה שאינן ארוכים שנים עשר אצבעות, אבל אם גרדם שאין בו כדי עניבה אפילו פתיל אחד פסול, ויש אומרים שאינו פסול אחר שיש בגדיל כדי עניבה, נפסק הכנף חוץ לשלשה אצבעות תופרה במקומו, תוך שלשה לא יתפור, זוית הבגד שבין חוטי ציצית ובין הארוג שנתמעטה ולא נשאר אלא כל שהוא כשרה, ושיעור ציצית אין פחות מטפח, וגדולו כמו שירצה, ושעור הטלית כדי שיכסה ראשו ורובו של קטן, וכתב ה"ר יצחק ז"ל ושמעתי שהקטן זה רוצה לומר שהגיע לחינוך כדאמרינן קטן היודע להתעטף חייב בציצית, והעושה ציצית לעצמו מברך אקב"ו על מצות ציצית ושהחיינו, והרמב"ם ז"ל כתב שאין מברכין על הציצית בשעת עשייה לפי שאין המצוה אלא להתעטף בו, ועשיית ציצית כשירה בכל אפילו בנשים אבל לא יברכו בשעת עשייתן. 

המתעטף בטלית מצוייצת יברך אקב"ו להתעטף בציצית, וה"ר יצחק כתב בטלית קטן יברך על מצות ציצית ובטלית של עטוף להתעטף, ובכל פעם ופעם שילבשנו ביום מברך על כל אחת ואחת, ומאימתי מברך עליו בשחר משיכיר בין תכלת שבה ללבן שבה, ירושלמי כל הברכות מעומד ועל ברכת מצוה קאמר ולא על ברכת הנהנין, ברכות שראוי המברך לברכם מעומד, ברכת העומר ברכת ציצית, ברכת לולב, וברכת מילה, וכולהו נפקא להו מגזרה שוה מספירת העומר כדכתיב (דברים טז, ט) מהחל חרמש בקמה, ודרשו בקומה ודרשינן לכם, כתיב בעומר וספרתם לכם (ויקרא כג, טו), בציצית והיה לכם לציצית (במדבר טו, לט), בלולב ולקחתם לכם (ויקרא כג, מ), במילה המול לכם (בראשית יז, י), ואאבי הבן קאי שצריך לברך בעמידה, וכן רגילין, והמניח בלילה לא יברך כלל, כתב הר"מ טלית קטן כשמתעטף בה אם לא שח בנתים בין טלית קטן לטלית גדול אינו צריך לברך כמו לענין תפילין ע"כ, וכתב ה"ר יצחק בר יוסף ז"ל שבליל כפור מברך עליו, ויש שמחליפים טליתותיהם בליל כפור בשל חבריהם לאפוקי נפשייהו מפלוגתא, וכן הר"ף ז"ל כתב שאין לו לברך בטלית של חברו אלא אם כן נותנו לו במתנה גמורה על מנת להחזיר, אבל בשאולה לא, דהוה ברכה לבטלה, ומיהו יש אומרים אע"ג דטלית שאולה פטורה מן הציצית, מכל מקום יכול להחמיר ולהטיל בה ציצית ולברך עליה, ולא הוי ברכה לבטלה, מידי דהוה אנשים שמברכות אלולב ואשופר, ואע"פ שיש לחלק קצת, וגם התוספות משנץ פירשו כי המברך בטלית שאולה לא הפסיד, ולפי זה יש לו לברך בטלית של חברו אפילו בלא מתנה גמורה, רק שיתן לו חבירו רשות, ואפילו בלא רשות דניחא ליה לאיניש לקיומי מצוה בממוניה, ומיהו בטלית מקופל ומונח אומר ה"ר מנחם בן ה"ר שמואל צריך ליטול ממנו רשות משום דבעל קפיד, טלית שאולה פטורה כל שלשים יום. 

וכן נשים ועבדים וקטנים פטורין מן התורה ומכל מקום אם רצו לברך יברכו, ויש אומרים כי נשים ועבדים אם רצו להתעטף מתעטפין בלא ברכה, וקטן היודע להתעטף חייב בציצית, והר"מ כתב שאין למחות להתעטף ולברך עליו אע"פ שהוא מצות עשה שהזמן גרמה שהרי אין זמנן בלילה, וחובת ציצית ביום ולא בלילה שנאמר וראיתם אותו בשעת ראיה, ואמר רב נטרונאי גאון ז"ל האוחז ציציותיו בידו כשהוא קורא את שמע יהירותא הוא, ולפי שמצות ציצית שקולה כנגד כל המצות צריך אדם להיות זהיר בה שנאמר וראיתם אותו וזכרתם את כל מצותי, וציצית בגימטריא שש מאות וח' חוטין וה' קשרים הרי תרי"ג כמספר כל המצות, וקשיא דהא כולן ציצית כתוב הרי שאינן עולין כי אם תק"ץ, ותריץ הכי כי בפרשת ציצית כתיב בה ג' פעמים ציצית, ועשו להם ציצית, ונתנו על ציצית, והיה לכם לציצית, כל ציצית במקום החסרים מהג' והוא כמו שאם היה כתוב בכולן ציצית מלא, גנאי הוא לתלמיד חכם שיתפלל ואינו עטוף, ואע"פ שאין הפסוק משמע שיהא אדם חייב לקנות טלית מכל מקום נראה כי מצוה גדולה היא כדי שיזכור מצות בוראו שנאמר וזכרתם, ולמתים יש מסירין הציציות, ויש מניחין אותן, וטוב לקשרן תוך הכנף ואז לא הוי לועג לרש ממה נפשך, וכל הזהיר במצות ציצית זוכה ומשמשין אותו אלפים ות"ת עבדים שנאמר (זכריה ח, כג) והחזיקו עשרה אנשים מכל לשונות הגוים והחזיקו בכנף איש יהודי. 

מותר ליכנס בציצית בבית מרחץ ובבית הכסא, וכתב ה"ר אשר ז"ל נהגו שלא לשכב בטלית שיש בו ציצית, גם נהגו שלא תכבסנו גויה, וכל זה כדי שלא יהיו מצות בזויות עליו, נפסקו חוטי הציצית זורקן באשפה שאין בגופן קדושה, ומה שאמרו ז"ל המוכר טלית לגוי יתיר ציציותיו שבה לא מפני קדושה אמרו רק מפני הסכנה שמא יתעטף בה הגוי בציצית ויתלוה עמו ישראל בדרך ויחשוב שהוא ישראל ויעמוד עליו ויהרגנו. 

אין עושין ציצית מן הצמר הנאחז בין הקוצים, ולא מן הנימין שהן נתלשין מן הבהמה, ולא ממה שמשייר האורג מן הבגד, אלא מן הגזה של צמר או של פשתן, ואין עושין אותן מצמר הגזול, ולא משל עיר הנדחת, ולא משל קדשים, ואם עשה פסולה, המשתחוה לבהמה צמרה פסול לציצית, אבל המשתחוה לפשתן הנטוע כשר שהרי נשתנה, ציצית שעשאה גוי פסולה שנאמר (במדבר טו, לח) דבר אל בני ישראל ועשו, אבל אם עשאה ישראל אפילו בלא כוונה כשר, הלוקח טלית מצוייצת מישראל כשרה, וכן מגוי תגר, אבל מן ההדיוט פסולה, טלית שכלה אדומה או ירוקה או משאר צבעונין עושין חוטי לבן שבה כעין צבע אם אדומה אדומים אם ירוקה ירוקין. 

ספר כלבו סימן כג 
================ 
דין הלכות נטילת ידים 

הלכות נטילת ידים, כתבו מקצת הגאונים ז"ל שלשון נטילת ידים תקנו על שם הכלי שקורין אנטל, והוא מחזיק רביעית, כמו שאמרו ז"ל אנפק אנבג אנטל הוא רביעית של תורה, כתב הר"מ ז"ל שאין אדם צריך ליטול ידיו מרביעית כי אם לאכילה, לפי שלפני תפלה אם אין לו מים יכול לקנח ידיו באבן או בארץ דכתיב (תהלים כו, ו) ארחץ בנקיון כפי כלומר בכל מידי דמנקי ע"כ, וכשאדם יוצא לדרך נוטל עמו כלי מחזיק רביעית להיות נוטל בו ידיו, או יטבילם בנהר או במעין או במקוה שיש בו ארבעים מאה ויברך על טבילת ידים, והר"מ אומר שמברכין על שטיפת ידים, ויש מברכין על רחיצת ידים או על נקיון ידים, וכתב הרשב"א ז"ל ורז"ל הורו שמברך על נטילת ידים אף ע"פ שאין כאן נטילה יש בכלל טבילה נטילה, שהרי בכלל מאתים מנה, והרי זה כמטביל מפני שנצטוה על הנטילה ועל נטילה שנצטוה הוא מברך ע"כ, או נוטל אדם ידיו שחרית בביתו ומתנה עליהן כל היום כולו שמא לא ימצא נהר או מעין להטביל בהן ידיו, וכתב הרב רבינו שלמה ז"ל שאם שכשך ידיו בתוך הכלי שיש בו רביעית ידיו טהורות שכל מי שמשכשך בכלי כאלו נוטל ממנו, וכן דעת הרב רבינו שלמה ז"ל ושאר הפוסקים, ורבינו האי גאון ז"ל פירש בתשובה כי לשון נטילת ידים אמרו ז"ל על שצריך להגביה ידיו למעלה אחר הרחיצה והוא מלשון וינטלם וינשאם (ישעיה סג, ט), כתב הר"מ על הדברים הצריכין נטילת ידים ששאלת אם סגי בנקיות בעלמא בלא מים, דבר שאי אפשר להתברר בראיה ברורה אין לעשות פרוקא לסכנתא וטוב להחמיר לעשות נטילה, ואלו שבעה דברים צריכין נטילה אחריהם ואלו הן, ההולך מבית המרחץ, הנוטל צפורניו, החולץ מנעלו, הנוגע ברגליו, החופף את ראשו, ההולך מבית הכסא, והר"ף ז"ל כתב ולענין נקיות אמרינן בברכות דמי שאין לו מים שוטף ידיו בעפר או בצרור או בקיסם דכתיב (תהלים כו, ו) ארחץ בנקיון כפי כל מידי דמנקי, ומיהו הני מילי בנטילה שלא לצורך והלכה, כי הנך דברים, אבל לענין אכילת פת בעי נטילה במים דוקא, ומיהו היוצא לדרך והתנה בנטילת שחרית בשביל כל היום מועיל התנאי ג"כ לענין אכילה, רק שישמרם מטנוף, ועל זה אין לסמוך כי אם בשאין לו מים תוך ארבע מילין לפניו לדרכו, אבל אם יכול למצא מים תוך ארבע מילין ימתין, והני מילי לענין אכילה, אבל לענין תפלה אין צריך להמתין אלא יקנח בצרור ע"כ, ומה שאמרו ז"ל נוטל אדם ידיו שחרית ומתנה עליהן כל היום דוקא כששמר את הידים לאלתר שלא יסיח דעתו מהן שלא יגעו בשום טנוף ואז יועיל לו התנאי שלא יהיה צריך ליטול ידיו שנית לא לאכילה ולא לתפלה, אבל אם הסיח דעתו מהן אין התנאי מועיל לו, וכתב ה"ר דוד בר לוי ז"ל שאם הניחן אחר הנטילה בבתי ידים שקורין גאנץ שיועיל, וכל זמן שאדם נפנה ביום צריך לברך אשר יצר ואפילו לקטנים. 

ונשאלה שאלה לאחד מן הגאונים אם צריך לברך נטילת ידים עם ברכת אשר יצר בכל פעם ופעם שהוא נפנה, השיב, שאם ירצה לעסוק בתורה לאלתר או להתפלל או להוציא מפיו שום דבר קדושה אז יהיה צריך לברך על נטילת ידים ואשר יצר ואם לאו לא יברך רק אשר יצר בלבד, ואם בא לאכול אחר שנטל ידיו לנקביו אינו צריך ליטול ידיו שנית על האכילה ודי לו באותה נטילה, וראיה לדבר מה שאמרו ז"ל נוטל אדם ידיו שחרית ומתנה עליהם כל היום כולו, והרוצה לאכול פת שמברכין עליו המוציא צריך ליטול ידיו ואפילו אינן מלוכלכות ולא טמאות, וכן כל שטבולו במשקה, וכן לקריאת שמע, וכן לתפלה. 

מים אחרונים אשר בסוף כל אכילה חובה משום מלח סדומית שמסמאה את העינים, חזינן בדוכתא אחריתי דאמר אחר כל אכילתך אכול מלח מלמד בהאי מלחא איכא מלח סדומית לכך היא חובה דאין אדם רשאי לחבל בעצמו, וכיון דלרפואה קא עביד אינן צריכין ברכה, ועוד שהן הרגו את הנפש ואינן טעונין ברכה, ותכף יברך ברכת המזון בלי הפסק, ואין נוטלין אלא על גבי כלי או קינסא או אבנים וכיוצא בהן, ולא בחמין שהיד סולדת בהן, והרשב"א ז"ל כתב טעם לפי שהמים החמין מפעפעין את הידים ואין מעבירין הזוהמא ע"כ, אבל ניטלין בצונן או בפושרין, ולהוציא כח המלח ישפול ידיו למטה. 

מים אמצעיים שבין תבשיל לתבשיל רשות, מים ראשונים מצוה, והן ניטלין על גבי קרקע בחמין ובצונן, וצריך שיגביה ידיו למעלה שלא יצאו חוץ לפרק ויטמאו את הידים, ונטילת ידים עד הפרק, וזהו קשרי האצבעות המחוברים ליד כדאמרינן צריך אדם ליטול עד פרק שלישי ושיעורן רביעית, וכל דבר החוצץ בטבילה חוצץ בנטילה, כגון רובו שאינו מקפיד או מעוטו המקפיד, וכן גרב וגלד יבש שאינו מצטער בנטילתו, ומה שתחת הצפורן חוצץ, וכתב הר"ף ז"ל ועל כן נכון לנקר צפרניו בשעת נטילה, ויש מקילין דחשבין ליה למעוטו שאינו מקפיד. 

הטביל ידיו במי מקוה שאין בו שיעור, או במים שאובין בקרקע, אין מטהרין אותן, מים שנשתנה מראה שלהן, או שנתגלו גלוי האוסר משתיה, או שנעשה בהן מלאכה, כגון שהדיח בהן כלים שאין מודחין ולא חדשים, או ששרה בהן פתו כולן פסולים לידים, ושנפסלו מלשתות לכלב, בכלים פסולים לנטילה, ובקרקע כשרים להטביל, חמי טבריא מטבילין בהן את הידים במקומן, אבל שלא במקומן כגון שהפליג מהן אמת המים למקום אחר או שנטלן בכלי אין נוטלין מהן לידים, וכשנוטל ידיו יתן עליהן מעט מעט עד שיתן כשיעור, ואם נתן הכל בשטיפה אחת כשר, ורבים נוטלים בשטיפה אחת יד זה על גב זה, ובלבד שירפו את ידיהם כדי שירדו המים ויהיה בשטיפה זו רביעית לכל אחד ואחד, ולא יתן לחברו בחפניו שהנטילה צריכה כלי שלם ושיבא מכח נותן, ואין נוטלין בשברי כלים ולא בכלים שבורין שבירה המטהרת אותן מטומאותם, ולא בדופני הכלים, ולא בשולי המחץ, ולא במגופת חבית אלא א"כ תקנה לנטילת ידים, ולא בחמת אלא אם תקנה, ולא בשק ובקופה אע"פ שתקנה לנטילה, ונוטלים בכל הכלים אפילו כלי גללים וכלי אדמה והוא שיהיו שלמים ויחזיקו רביעית, ואם אינו מחזיק רביעית או שאין בו מים רביעית אין נוטלין בו, והכל נותנין למים אפילו חרש שוטה וקטן, וכתב הר"מ שאין ליטול ידיו שחרית ממי שלא נטל כדאיתא פרק ערבי פסחים אל תטול ידים שחרית ממי שלא נטל משום דקשה לרוח רעה, ואם אין שם נותן מניח הכלי בין ברכיו וצק על ידיו או נוטל ידו אחת וצק בזו על זו וחוזר וצק בראשונה על השניה, הקוף נותן לידים, השוקת שהניח ידו בה ועברו המים ושטפו את ידיו אינה נטילה לפי שאינה באה מכח נותן, ואם היו ידיו קרובות לשפיכת הכלי שהשטיפה באה מכח אדם כשרה, מים שהן ספק אם נעשה בהן מלאכה אם לאו, ספק נטל ידיו ספק לא נטל, וכן כל ספק בנטילת ידים טהור. 

לט אדם ידיו במפה ואוכל פת או כל דבר שטבולו במשקה ואינו צריך לנטילה אחרת, והרשב"א ז"ל אוסר, ואמר שלא התירו לאכול במפה אלא לאוכלי תרומה שהן זריזין חזקה נשמרין הן מליגע, מי שהיו אחרים מאכילין אותו, או מי שאוכל במגריפה צריך נטילה אף על פי שהוא אינו נוגע למאכל, שהרי אחרים נותנין לתוך פיו, אבל המאכיל אינו צריך נטילה, אין לו מים אלא כדי שיטול ידיו, יטול ידיו במקצתן ושותה מקצתן. 

הנוטל ידיו צריך לנגבן תחלה קודם שיאכל דאמר ר' אבהו פ"ק דסוטה כל האוכל בלא נגוב ידים כאלו אוכל לחם טמא, וכשינגב ידיו מברך כדאמרינן על כל המצות מברך עליהן עובר לעשייתן חוץ מטבילת גר דאכתי גברא לא חזי, וכן נהגו בנטילת ידים, והירושלמי מוסיף אחרת ברכת האור כדקתני במסכת ברכות אין מברכין על האור עד שיאותו לאורו, ופירש רבינו חננאל דוקא טבילה דגר, אבל שאר טבילות מברכין קודם, ויש אומרים מזה דנשים המברכות אחר הטבילה אין למחות בידן כיון דאיכא שום טבילה דמברכין לאחר טבילה מידי דהוה אנטילת ידים דסעודה דמברכין אחר הנטילה אף על פי שהוא נקי יברך קודם משום דאיכא ידים דבית הכסא דאינו יכול לברך קודם הנטילה לא פליגי רבנן הכא נמי לענין טבילה, והר"ף ז"ל כתב ומהאי טעמא היה רוצה רבי שמואל לומר דהאב מברך ברכה דלהכניסו קודם שימול המוהל, ומיהו בפרק רבי אליעזר דמילה משמע בהדיא שמברכים אותה אחר המילה, וכן המנהג, אף על גב דבעלמא מברכים עליהן עובר לעשייתן שאני הכא שהמברך דהיינו אבי הבן אינו עושה המצוה, מידי דהוה אברכת ארוסין שמברך אותה לאחר הקדושין, הלכך אפילו היכא דאבי הבן הוא מוהל לא שנא. 

ובתוך סעודה אם אדם יוצא להטיל מים נוטל ידו אחת אותה ששפשף בה ונכנס, כדאמר רבי אשי מצוה לשפשף ניצוצות שעל גבי רגליו כדי שלא יראה ככרות שפכה, דבר עם חברו והפליג, פירוש הפליג שעה אחת או שתים, נוטל שתי ידיו ונכנס לפי שהסיח דעתו מהן, והר"ף ז"ל כתב אך אין צריך ברכת המוציא דשנוי מקום אין צריך לחזור ולברך בפת, ור"ת פוסק שהיוצא להשתין אין צריך ליטול ידיו אם לא שפשף בידו, והלכה אפילו שפשף בידיו אין טעון ברכה, מידי דהוה אידיו מלוכלכות בטיט ובצואה שאין צריך לברך על נטילת ידים, והר"ף ז"ל כתב אך ברכת אשר יצר צריך לברך, וה"ר יצחק ז"ל ורבו היו נוהגין לברך נטילת ידים כשהיו רוצים לעסוק בתורה, וכן במלוכלכות בטיט ובצואה, ור"ף ז"ל כתב בברכת אשר יצר נמי שמברך לקטנים היינו דבר שבקדושה ואפילו הכי אינו מברך על נטילת ידים, וצ"ע, והר"ם כשבא מבית הכסא ורצה לאכול נוטל ידיו ומברך אשר יצר ואח"כ נוטל ידיו ומברך על נטילת ידים, ויש נוהגין ליטול פעם אחת ומברכין אשר יצר תחלה, ואחר כך על נטילת ידים, והר"מ אומר שזה הפסק, והר"ף ז"ל כתב נוהגין לברך כדרכם. 

האוכל פירות ובשר וגבינה או ירקות אין צריך נטילת ידים, וכל הנוטל ידיו להן הרי זה מגסי הרוח, וכתב הר"ש ז"ל במה דברים אמורים כשאכלן בפני עצמן, אבל אם טבלן במשקה או שנשרו במים ועוד המים עליהן, צריך נטילת ידים, שכל דבר שטבולו במשקה צריך נטילת ידים, וכן השותה יין או שאר משקין יראה לי שצריך ליטול ידו אחת שנוטל בה את הכוס, שמא יגע במשקין שבכוס, וכן האוכל כעכין וכיוצא בהן לתענוג ואינו קובע סעודתו עליהן נוטל ידו אחת ודיו, פעמים שאדם רוחץ בין תבשיל לתבשיל לנקיות לפיכך אין לברך עליהן, ויש אומרים שצריך לברך על רחיצת ידים, ודיניהן כדין מים אחרונים לכל דבר, ויתרים עליהן שצריכין נגוב, מים אחרונים אינן מצוה אלא חובה כדי לשמור עצמו מן הנזק ואין מברכין על החובה אלא על המצוה, ופעמים שצריך לברך מי שנוטל את הכוס של ברכה בלבד כיצד אכל דבר מזוהם צריך לרחוץ ויברך על רחיצת ידים, ומהו הדבר המזוהם, יש אומרים כל דבר שהוא לח אבל דבר יבש לא נקרא מזוהם, ויש אומרים כל שאינו ממין הקרב אצל המזבח נקרא מזוהם וכל הקרב פסקה זוהמתו עכ"ל הרשב"א ז"ל, והר"מ נוטל ידו כשאוכל בשר ורוצה לאכול דגים דחמירא סכנתא מאיסורא, והראב"ד ז"ל כתב בהלכות ידים שלו נמצא בתשובה קדמוניות על מים ראשונים מברך על נטילת ידים, ועל מים אחרונים על רחיצת ידים, לפי שאינן אלא לנקיות בעלמא, ובהלכות הרב ז"ל מים אחרונים חובה ואין טעונים ברכה, ויש לתמוה מאחר דמחד קרא נפקי ואקרא סמיכי להו כדאמרינן והתקדשתם אלו מים ראשונים והייתם קדושים (ויקרא כ, ז) אלו מים אחרונים, מה טעם אין טעונין ברכה, והלא פסולות הן לברכה עד שירחצם, ואומר אני לקיים דבר שניהם שאם אכל תבשיל שיש מזוהמות טעונות ברכה על רחיצת ידים, ואם אכל פת הרבה צריך מים אחרונים משום מלח סדומית, ואינן טעונות ברכה, ולא עוד אלא שאם לא נטל ידיו קודם ברכה יטול ידיו אחר ברכה ודיו, אבל בידים מזוהמות לא יברך עד שיטול ע"כ. 

אלו דברים שבין מים ראשונים למים אחרונים, ראשונים צריכין רביעית בין לגדול בין לקטן, אחרונים כדי שידיח בהן את הידים, ראשונים צריך שיפסיק בהן, אחרונים אין צריך להפסיק, ופירש בירושלמי מהו להפסיק שצריך ליטול ולשנות כמו ששנינו מים ראשונים מטהרין את הידים שניים מטהרין המים שעל גבי הידים, ראשונים ניטלין על גבי קרקע, אחרונים לא ניטלין אלא על גבי הכלי או על גבי קינסא או אבנים או קש משום רוח רעה, ראשונים אין ניטלין אלא מתוך כלי, אחרונים מכל דבר, ראשונים אין ניטלין אלא מכח אדם, אחרונים מכל מקום, ראשונים כל דבר שחוצץ פוסל בהן כעין טבילה, אחרונים אינו פוסל בהן, ראשונים אם הדיח בהן כלים פסולין לידים, אחרונים אינן נפסלין, ראשונים טעונין ברכה, אחרונים אינן טעונים ברכה, ודוקא שלא אכל מאכל לח שאין הידים מזוהמות ממנו, והמים אינן באים כי אם לרפואה, אבל אם אכל מאכל לח שהידים מזוהמות צריכין ברכה כדכתיב (שם) והתקדשתם והייתם קדושים ודרשינן והתקדשתם אלו מים ראשונים והייתם קדושים אלו מים אחרונים אני ה' אלהיכם זו ברכה, ועליהם אמרו מים ראשונים מצוה אחרונים חובה כי הראשונים אם ירצה יאכל אם ירצה לא יאכל לפיכך אינן חובה, אבל מים אחרונים כיון שאכל נתחייב ברכה, ואינו יכול לברך בידים מזוהמות עד שיטול ידיו, לפיכך הם חובה, למאי נפקא מינה לבטולי הנך מקמי הנך, שאם אכל עכשיו ואין לו מים אלא מים אחרונים והוא צריך לאכול סעודה אחרת כגון שלשה סעודות של שבת, מבטל הסעודה האחרת ונוטל ידיו לברכת המזון מפני שכבר נתחייב בברכה ואינו יכול לברך בידים מזוהמות, אבל ודאי אם לא אכל מאכל לח ואין ידיו מזוהמות מברך בלא מים אחרונים, ואחר כך נוטל ידיו ועולה לו לכאן ולכאן, ונראה לי שאם יש לו שמן ערב או יין מברך ואחר כך נוטל ידו במים ואוכל סעודתו, ראשונים צריך שיגביה ידיו למעלה, פירוש אצבעותיו, אחרונים ישפילם למטה משום זוהמא, ראשונים צריכין עד הפרק השלישי, פירוש מקום שהאצבעות כלות, אמצעיים עד הפרק האמצעי שאין המאכל מגיע מכאן ואילך, ואם הגיע צריך רחיצה, ראשונים על נטילת ידים, אחרונים על רחיצת ידים, ראשונים אם שפשף בגופו או בכותל אין צריך נטילה אחרת, אחרונים צריך רחיצה אחרת, ראשונים אם הסיח דעתו מהן צריך נטילה אחרת, אחרונים אין צריך, ראשונים אם אין לו מים מרובין ונטל ידיו שחרית מתנה עליהן כל היום ואוכל עליהן בשמירת ידיו, אחרונים אין תנאי מועיל בהן, ויש אומרים דאפילו שלא בשעת הדחק כגון שיש לו מים מרובין עושה כך ומתנה עליהן, ראשונים אין השמן והדבש ושאר משקין לבד מטהרים את הידים, אחרונים בכל מיני משקין מפני שהן מעבירים הזוהמה, ראשונים אין ניטלין לחצאין כגון דמשא פלגא פלגא דידיה וליכא משקה טופח על מנת להטפיח, אחרונים ניטלין לחצאין, ראשונים צריכין נגוב לאכילה, אחרונים אין צריכין נגוב לברכה, ראשונים בין בחמין בין בצונן, אחרונים אין ניטלין אלא בצונן, ראשונים כל שהפרה שוחה ושותה מהן נוטלין לידים, ואם לאו אין נוטלין, אחרונים אף על פי שהן עכורין הרבה ואין הפרה שותה מהן כגון שהיו סרוחים או מרים או מלוחין נוטלין מהן, ראשונים אין נוטלין בחמי טבריה בזמן שהן בכלים ואפילו הם צונן מפני שהן מרים ואין כלב ופרה שותין מהן, אחרונים אם צונן הם נוטלין מהם, והא דאמרינן בגמרא דחולין דפסקינהו בבת ברתא אע"ג דלית בהו ארבעים סאה מטבילין בהם את הידים, ודוקא שהן מחוברין לברתא דאית בהו הכשר מקום שהרי ראויין הן להטביל בהן מחטים וצנורות, ומשום הכי לא גזרינן בת ברתא אטו מנא, אבל אם אין מחוברין אין מטבילין בהן את הידים, וכיון דשיעור טבילה ליכא בעינן בנטילה ולא בטבילה והא בעינן כלי ומכח אדם כדכתיב לעיל, ראשונים אם שפשף ידיו זו בזו צריך שיהיה נזהר שלא יגע חוץ ממקום שנפלו בו את המים מפני שהן מטמאות זו את זו, אחרונים אין מקפידין בהן, שאלו הראשונים מים ראשונים מטהרין את הידים שניים מטהרין את המים שעל הידים ואחר שהמים ראשונים מקבלין טומאה מן הידים היאך השניים מטהרין את המים שעל הידים ויחזרו הראשונים שהן טמאים ויטמאו את המים, והשניים מקבלין עוד טומאה מן הידים ואין להם טהרה לעולם, שהרי אמרו שמא יצאו המים חוץ לפרק ויחזרו ויטמאו את הידים אלמא הראשונים מקבלין טומאה מן הידים שחוץ לפרק וחוזרין ומטמאין אותן, ואומר אני כי עיקר טומאת הידים שאמרו לא טומאה ממש היא אלא טומאת לכלוך מפני מגע זיעה או צואה או שהרגו מאכולת וגזרו עליהן טומאה מאותו הלכלוך כאלו נגעו בטומאה, ועשו אותן שניות לפסול את התרומה במגען ושלא לאכול בהן חולין על ידי הדחה, וזה שאמר ראשונים מטהרין את הידים כלומר מורידין מהן הזיעה והלכלוך שעליהן שממנו הן טמאות, ובאין השניים ומדיחין אותן המים שהן מטושטשות עם הזיעה והלכלוך ונשארו הידים נקיות, וזהו השניים מטהרין את המים שעל הידים כלומר מדיחין את המטושטשות עם הזיעה והלכלוך שעל הידים, ומפני זה צריך שיפסוק במים הראשונים שאם יתן כל הרביעית עליהן בבת אחת, הנה שהן מורידין הלכלוך מעליהן מכל מקום הנשארים על היד משירי הטשטוש הם, ולכך צריך שיפסיק בהן, כי המים הראשונים מדיחין את הטשטוש ומה שישאר על גב היד מן הנקיים הוא, הלכך חששו שמא יצאו מים שניים חוץ לפרק והן מטושטשות מאותו מקום שהם ראשון, ויחזרו ויטמאו את הידים טומאת לכלוך, ולפיכך צריך להגביה את ידיו בשניים, כך נראה לי באמת ובברור. 

ורביעית שאמרו לנטילת ידים מפני שעשו אותן כטומאות, והרביעית הלכה למשה מסיני הוא מקוה לטהר להטביל בו מחטין וצנורות אלא שבטלוהו כדאיתא בנזיר, וכיון שעשו אותן כטמאות תקנו להן ברביעית שהוא כמקוה קטן, אי נמי שיערו חכמים שאין הידים מודחות יפה מן הלכלוך אלא ברביעית, ואם תאמר אם בשביל כך למה אמרו ורביעית נוטלין לאחד ואפילו לשניים, והיאך שנים מדיחין יפה ברביעית, והלא רביעית צריך לאחד, הרי אמרו מוסיפין על השניים ואין מוסיפין על הראשונים כלומר צריך להוסיף בשניים עד כדי שיהא רביעית לכל אחד ואחד בין הראשונים והשניים, אבל בראשונים אין צריך להוסיף כדי שיהא בהן רביעית לכל אחד ואחד בתחילה, אבל ודאי די להם לשניכם ברביעית לעורר הלכלוך מידיהם, והקשר הרביעית עולה לשניהם הואיל ושניהם רוחצים בבת אחת, ואח"כ יבא הרביעית השני על השאר וידיח המים המטושטשים מידיהם, מכל מקום צריך שיהא בהן רביעית בבת אחת מן הטעם הראשון כדי שיהא כמקוה טהרה, ושני הטעמים צריכין זה לזה, ודוקא במקום שאין מים מרובין דהיינו משא ולא משא, אבל במקום שיש מים מרובין הא אמר רב חסדא אנא משאי מלא חפנאי מיא ויהבו לי מלא חפנאי טיבותא, הלכך בעיה טפי, ועוד כי אי אפשר לנטילת ידים בלא שפשוף מפני הזיעה ומפני הצואה שעל גבי ידיו, וכשהוא משפשף אינו יכול להזהר שלא יגע חוץ למקום המים והרי הוא צריך ליטול לכתחלה הלכך בעי טפי מרביעית, שהרי מן השפשוף ואילך צריך, וכל הדברים הנוהגים באחרונים נוהגים באמצעיים שבין גבינה לתבשיל של בשר, בין להקל בין להחמיר, חוץ משפשוף בגופו או בכותל, והסח הדעת שפוסלים באמצעיים ואינן פוסלים באחרונים, מפני שעדיין רוצה לאכול וידיו צריכות שמור, וחוץ מנגוב הידים שאף האמצעיים צריכין נגוב כראשונים, וחוץ משאר משקין שאינן כשרין למים אמצעיים מפני שהן שמנין וצחין ואינן מנקין את השומן ואת המאכל, ושוין לאלו ולאלו לענין ברכה שהרי חובה ולא יהיו אלא מצוה הרי טעונין ברכה שאינו רשאי לאכול עד שיטבול כדין מים ראשונים ומברך על רחיצת ידים כדין אחרונים ע"כ לשון הראב"ד ז"ל. 

ספר כלבו סימן כד 
================ 
דין הלכות סעודה וברכת הפירות 

הלכות סעודה, כשאדם בא לסעוד נוטל ידיו תחלה ומברך על נטילת ידים, כתב הר"מ אסור לאדם לדבר משעת נטילה עד אחר ברכת המוציא, משום הסח הדעת, כדאיתא בברכות תכף לנטילה המוציא, ולוקח פתו ומברך המוציא לחם מן הארץ, ירושלמי, אין מברכין אלא בשעה שהוא פורס, אמר רבי חייא הדא אמרה הדין דנסיב עגולא ובריך עלויי ולא אתי לידיה צריך לברוכי עלויה זמן תנינות, אמר רבי תנחום וצריך למימר ברוך שם כבוד מלכותו לעולם ועד שלא להזכיר שם שמים לבטלה, וכן דעת הרמב"ם ז"ל, ובעל הבית הוא שבוצע כדי שיבצע בעין יפה. 

עשר תיבות יש בברכה זו, כנגד עשרה מצות התלויות בתבואה, לא תחרוש, לא תחסום, שדך לא תזרע כלאים, לקט, שכחה, ופאה, חלה, תרומה, מעשר ראשון, מעשר שני, וכנגד עשר תיבות שיש בפסוק מצמיח חציר (תהלים קד, יד), שנים או שלשה או יתר שאכלו על שלחן אחד האחד פוטר את כולם מברכת הלחם, אם לא ירצו כל אחד לברך על עצמו, והר"ש ז"ל כתב שמצוה לחלק ולברך כל אחד לעצמו, והאחד המברך לכולם נוטל רשות מהם מדרך המוסר, ואומר ברשות רבותי והם עונים ברשות שמים, ונהגו כל ישראל שלא להאכיל בהמה חיה ועוף ולא גוי מחתיכה שנוגעת בה חתיכת המוציא כך כתב ה"ר אשר ז"ל, ועוד כתב וקודם שיבצע אדם צריך לברך, ואין הבוצע רשאי לבצוע עד שיכלה אמן מפי העונין, ויש שמברך ואחר כך חותך הלחם בסכין כי אם יחתוך קודם הברכה לא לחם שלם הוא, ואנחנו נהגנו לחתוך תחלה, כי כל זמן דאגידא החתיכה בלחם, שלם מקרי, ועוד כתב ואיכא דשאיל אמאי לא מברך בורא פרי האדמה בלחם, ונראה לי דבורא פרי העץ מברכין שכך רצה לומר הקב"ה בורא בעץ דבר שאין בו, אבל חטה יוצאה כמות שהוא מכניסה, ועל כן מברך המוציא כלומר מה שאדם מכניס בארץ הקדוש ב"ה מוציא, ואם תקשה והרי פולין ועדשין וזרעונים וכל מיני קטנית שאדם זורען והקב"ה מוציאן כמו שהן מברכין עליהן בורא פרי האדמה ולא פלוג רבנן ז"ל לברוכי עלייהו המוציא, והנכון בעיני כי באמת מברכין על החטה ב"פ האדמה כמו שמברכים על הענבים בורא פרי העץ, וכשעושין מהן יין מברכין בו פרי הגפן משום דאשתני לעלויא, וכן בחטה אם יכסוס אותה מברך עליה בורא פרי האדמה, וכשנעשה לחם מברך המוציא לחם מן הארץ כאלו הוא בעצמו הוציא הלחם מן הארץ דאין בגרגיר החטה שום פסולת שאף הסובין ראוי עם הקמח מעורב, שכך עני אוכל פתו בעיסה בלושה, אבל בענבים איכא פסולת הרבה וצריך לעשות בו כמה דברים עד שיהא ראוי לשתותו. 

ירושלמי עד כמה יפרוס, פירוש כמה ירצה לאכול, ר' חנניא ור' מונא חד אמר כזית, וחד אמר פחות מכזית, הלכך משמע דברכת המוציא כשאר ברכות הנהנין היא, ואמרינן אסור לאדם שיהנה מן העולם בלא ברכה ומברך על פחות מכזית המוציא, וכן על פחות מרביעית מברך בו פרי הגפן, ויש אומרים דעל פחות מכשיעור אינו מברך רק שהכל דברכת הנהנין היא, ובשם רב אחא גאון ז"ל מצאתי דעל פחות מכשיעור אין צריך לברך אפילו שהכל. 

ובשבת וביום טוב בוצע על שתי ככרות שלמות דכתיב (שמות טז, כב) לחם משנה והוא קרא יתירא דמדכתב רחמנא שני העומר לאחד לא אצטריך למימר לחם משנה אלא ודאי לאשמועינן דחייב לבצוע על שתי ככרות שלמות הוא דאתא, ויש נוהגין לבצוע התחתון לא העליון, ואנו נוהגים לבצוע העליון, ורב דבצע אכולא שירותיה פירש ה"ר שמואל ב"ר דוד ז"ל משום דקא דריש שתהא הבציעה פי שנים משאר ימות החול, ובתנחומא מצאתי כל מילי דשבת כפול, שני כבשים, מזמור שיר ליום השבת, לחם משנה, זכור ושמור, ונראה שהמנהג על זה להדליק שני נרות, כל זה מחבור ה"ר אשר מספר המנהגות. 

ועוד כתב שם מחייבי כל ישראל לאכול שלשה סעודות בשבת, ונהגו הקדמונים להפסיק בשחרית בין סעודה לסעודה ופורסין מפה ומברכין ברכת המזון, ויש מי שעומד מן השלחן והולך לטייל חוץ לבית או בתוך הבית ואומר פרק אחד או משנה אחת או מזמור, ומנהג יפה הוא, דפריסת מפה מקרי הפסק לגבי חבורה שהיו מסובין וקדש עליהן היום דפורסין מפה ומקדשין, וצריך לקבוע שלשתן על היין, ושלשתן יבצע שתי ככרות שלמות, ויברך המוציא, ורבו דעות חכמים בגמרא כיצד הוא עושה, והטוב והנכון שבכל המנהגות להיות שתיהן שלימות ובוצע האחת, כרב כהנא דנקיט תרתי ובצע חדא פירוש נקיט תרתי לזכרון לחם משנה ובצע חדא לזכר שהאחד לבו ביום, והשני מתקיים ומניח לשבת ולא הבאיש ורימה לא היתה בו, ואם מקלע ריפתא דעירובא בצעינן עלה, פירוש ליום השבת אחר שבשלו ואפו כל מה שהיו צריכים, והטעם הואיל ועבד ביה מצוה חדא נעביד בהו מצוה אחריתי, ונוכל ללמוד מזה לשאר דברים, כגון באגודה של הדס של לולב שמיחדין אותו להריח על הבשמים במוצאי שבת, וכן שירי פתילות של שבת שמדליקין אותן במוצאי שבת לברך על האור, הואיל ועבידנא בהו מצוה חדא נעביד בהו מצוה אחריתי. 

ואין הבוצע רשאי לבצוע עד שתכלה אמן מפי המסובין, והטעם לפי שאין אדם רשאי לבצוע עד תום הברכה, וזה שעונה אמן כמברך ולפיכך יוצא בענייתו, ואין אחד מהם רשאי לאכול, פירוש, מאותו הככר שבצע, עד שיאכל המברך, אם לא ברשות המברך, וכתב בירושלמי דאם כל אחד ככרו לפניו מותר לשון הר"ש ז"ל, ומקמי דליבצע בעו למיתן מלח או לפתן לפני כל אחד ואחד, ובתר דשרי ובצע אסור ליה לאשתעויי עד דטעים אותה פרוסה, ואי אשתעי מקמי דטעים צריך לחזור ולברך, והוא הדין בכולהו ברכתא דמיכלא ומשתיא, אי אפסיק להון צריך לחזור ולברך, אבל אי אפסיק לצורך מיכלא לא הוי הפסקה, והיכי דמי הפסקה זו, אמר רב טול ברוך טול ברוך לא הוי הפסקה והבא מלח או לפתן ואפילו גבול לתוריה לא הויא הפסקה, דכולהו צורך אכילה הוא דכתיב (דברים יא, טו) ונתתי עשב בשדך לבהמתך והדר ואכלת ושבעת וברכת, וכולהו בדיעבד, וכד שרי המוציא לא לבצע ויברך ואח"כ יאכל, אלא מברך תחלה ואח"כ בוצע, וצריך שתכלה הברכה עם בציעת הפת, והיכא דאקרי ואכל לחמא ואשתלי ולא שרי המוציא, ובתר הכי אדכר, הדר שרי המוציא ואכיל, ודוקא דלא גמר סעודתיה, אבל אי גמר סעודתיה ולא יכול למיכל טפי, לא ליברך, דמעיקרא הוה חזי ליה לברוכי המוציא, וכיון דאכיל וגמר ליה אדחי ליה, וכל נראה ונדחה שוב אינו נראה, והכי אמרינן בכל ברכות דמקמי מיכלא ומשתיא דכיון דגמר אדחי ליה ואינו חוזר ונראה ע"כ, וקודם שיעשה המוציא בשבת יקדש על הכוס שנאמר (שמות כ, ח) זכור את יום השבת אין לי אלא ביום בלילה מנין ת"ל את יום, ובהלכות שבת נבאר הלכות קדוש בג"ה. 

בא להם יין בתוך המזון כל אחד מברך לעצמו, ואין האחד יכול לפטור את האחרים כמו בברכת הלחם וברכת המזון, לפי שאין בית הבליעה פנוי, פירוש, שמתוך שאוכלין אין מכוונים לבם לברכה שזה מברך לפיכך אינן יוצאין בה, וצריך כל אחד ואחד לברך לעצמו, ויש מפרשין שאין בית הבליעה פנוי אינן יכולין לענות אמן בפה מלא, וכתיב (תהלים עא, ח) ימלא פי תהלתיך ולפיכך אינן יוצאין בו, והנכון שאינן יכולין לענות אמן מפני הסכנה, וכן נראה מהירושלמי ששנינו כל אחד מברך לעצמו שאין בית הבליעה פנוי, א"ר מונא הדא אמרי האי מאן דעטיש בגו מיכליה אסור למימר ליה אסותא משום סכנתא. 

כתב הר"י בא להם יין לאחר המזון בין שהוא טוב בין שהוא גרוע, מברך עליו הטוב והמטיב, כשיש אחרים עמו, ורבני איברא היו נוהגין שאחד פוטר את האחרים לענין הטוב והמטיב שאינו בא אלא לשמחה ובשביל האחרים ומסתברא טעמיהו, והר"ף ז"ל כתב ואחד מברך לכולן אפילו בתוך המזון ורבים נוהגין כן, ובמחזור דויטרי כתב שאם אמר סברי מורי שאחד מברך לכלן בורא פרי הגפן, ורבינו יחיאל אמר כיון דבתוך הסעודה הוא בא ואין בית הבליעה פנוי אם כן לענין הטוב והמטיב נמי כל אחד מברך לעצמו מידי דהוה אברכת בורא פרי הגפן, ואם תאמר אם כן מה שייך בכאן המטיב לאחרים, יש לומר דכיון ששנים נהנין מאותו דבר שייך ביה המטיב לאחריני אף על גב דכל אחד מברך לעצמו, וראיה מההיא דאמרינן אמרו לו ילדה אשתך זכר מברך הטוב והמטיב הטוב לנפשיה והמטיב לאחריני לאשתו, ומי לא עסקינן שעומד רחוק מאשתו שאין אשתו נפטרת בברכה זו שמברך הבעל לפי שאינה שומעתו, ואם כן גם היא צריכה לברך לעצמה הטוב והמטיב, אלא שמע מינה ששניהן נהנין מדבר אחד מברך הטוב והמטיב אע"ג דכל אחד מברך לעצמו, והיכא שמתכונים המסובין לפטור עצמן מבורא פרי הגפן יש להסתפק אם יפטור אותן אם לאו, ונראה דלא כפר"ח ז"ל דלא פליג רבנן, כתב הר"מ שותה יין חדש אחר יין ישן או להפך אינו מברך הטוב והמטיב כי אם בורא פרי הגפן, וכל שלשים יום של תסיסתו נקרא חדש, והר"ף ז"ל כתב שלא לחלק כי לעולם מברכין הטוב והמטיב אפילו מן הגרוע, רק שלא יהיה גרוע יותר מדאי. 

ודברים הבאים בתוך הסעודה מחמת הסעודה אינם טעונים ברכה לא לפניהם ולא לאחריהם, שלא מחמת הסעודה בתוך הסעודה טעונים ברכה לפניהם ולא לאחריהם, ובשמועה זו מפרשים הגאונים כמה פרושים, אמנם הנכון מה שפירש ה"ר יצחק ז"ל וזהו פירושו, דברים הבאים בתוך הסעודה מחמת הסעודה כגון בשר ובצים ודגים וגבינה שאין דרך לאוכלן שלא בשעת סעודה כמו שדרך לאכול פירות, אבל דרכן של אלו לאוכלן בשעת סעודה להשביע, וכן דרך דייסא וחביץ קדירה ושאר מיני קדירה, פירוש, דייסא תבשיל של חיטין כתושים, חביץ קדירה, תבשיל שעושין מקמח ודבש ונעשית עבה על ידי הדבש שדרך כל אלה לאכלן בשעת סעודה להשביע, וכיון שהדבר כן מעיקר הסעודה הן, שהרי משביעים, וכונתו של אדם להשביע, ואע"פ שאוכלן בלא פת אינו מברך לא לפניהן ולא לאחריהן לפי שנכללים עם הפת עצמו וברכת הלחם שברך תחלה, וכן ברכת המזון שיברך בסוף פוטרתן, אבל דברים שאינן באין מחמת סעודה, כלומר שדרכן לאוכלן כל היום אפילו שלא בשעת סעודה כגון פירות וכיוצא בהן אם הביאן בתוך סעודה ואוכלן בלא פת אינן מעיקרי הסעודה וטעונין ברכה לפניהם, שאין נגררים אחר ברכת המוציא שברך תחלה, אבל אין טעונים ברכה לאחריהם כיון שעתיד לברך ברכת המזון על מה שאכל גם זה נכלל עמו, ודברים הבאים לאחר סעודה כלומר אחר שסיימו כל סעודתן אין אותן הדברים נטפלים עם המאכל כלל אע"פ שעדיין לא ברכו ברכת המזון וצריך לברך עליהן ברכה הראויה להם תחלה וסוף, וכתב רבינו יצחק הזקן ז"ל כי מה שאמרו רז"ל דברים הבאין לאחר הסעודה טעונין ברכה בין לפניהם בין לאחריהם זהו בימי חכמי התלמוד שהיה מנהגם לעקור השלחן קודם ברכת המזון ועל כן אמרו שאין מצטרף כלל על מה שאכל אבל נראה כסעודה בפני עצמה ועל כן צריך לברך עליו תחלה וסוף, אבל בזמן הזה שאין המנהג לעקור השלחן עד אחר ברכת המזון אע"פ שנסיים לאכול כל זמן שלא נברך ברכת המזון אינו נקרא לאחר סעודה אלא דנין הדבר כמו בתוך הסעודה וטעונין ברכה לפניהם ולא לאחריהם, וכן צריך לפרש בכל מקום שנמצא בתלמוד לאחר המזון אין הדין נוהג אלא בימי חכמי התלמוד, אבל עכשיו יש לו דין כמו בתוך הסעודה. 

כתב הר"מ כשאוכלין שני מיני פירות או שלשה או אפילו מין אחד אם כולן לפניו בשעה אחת מברך על כל אחד ואחד לבדו ברכה ראשונה לבד מפני היסח הדעת, אבל לא ברכה אחרונה, והגיה הר"ף ז"ל עליו, מיהו כשאדם אוכל בבית חבירו כגון בברית מילה ופורים די לו בברכה אחת על כולן, ואפילו כלה מין זה קודם שיביא לו מין אחר, דכיון שתלוי בדעת בעל הבית אינו עושה היסח הדעת כדאמרינן בברכות אנן אדעתא דריש גלותא סמכינן, עכ"ל הר"ף ז"ל. 

עוד כתב הר"מ כשאדם אוכל פירות ודעתו לשתות יין אחריהן מברך קודם השתיה ברכה אחרונה על הפירות שהיא בורא נפשות רבות ואחר כך בורא פרי הגפן על היין כדי להרבות בברכות, וכתב אחד מן הגאונים ז"ל כל המברך לאחר היין שבתוך הסעודה קודם ברכת המזון הרי זה משובח, שהיין שבא לאחר ברכת המזון אינו פוטר היין הבא בתוך הסעודה, לפי שמפסיק בברכת המזון ומסיח דעתו בנתיים, וראיה גדולה על זה ממה שמברכין בורא פרי הגפן על הכוס של ברכת המזון, ואם אין ברכת המזון הפסק למה מברכין בורא פרי הגפן על זה הכוס והלא מן הדין הוא שיפטר ביין שבתוך המזון, הרי למדנו שיין של ברכת המזון אינו נגרר עם יין שבתוך הסעודה, ולפיכך צריך לברך לפניו ולאחריו שכיון שהדבר כן במה יפטר מברכה של אחריו אלא ודאי צריך לברך על הגפן ועל פרי הגפן קודם ברכת המזון, אמנם אותו הגאון ז"ל לא רצה לעשות כן בפני תלמידיו כדי שלא יטול עטרה ולקבוע הלכה לדורות אבל היה אומר כל העושה כן ינוחו לו ברכות על ראשו כי אין ברכת המזון פוטרת אלא דבר של מזון, וכן כתבו גאוני צרפת שבברכת שלש אינה פוטרת מעין שלש, ואם אוכל אדם דייסא או חביץ קדירה וכיוצא בהן אע"פ שהברכה של אחריהן היא מעין ברכת המזון אין ברכת המזון פוטרת, ומביאין ראיה ממה שאמרו ז"ל דברים הבאים לאחר סעודה טעונים ברכה לפניהם ולאחריהם, ואם כן שברכת שלש פוטרת מעין שלש למה נברך לאחריהם תפטרם ברכת שלש, ויש גאונים שחולקין קצת בדבר זה, ואומרים שדין זה ודאי בשאר דברים חוץ מן היין שודאי יין ברכת שלש שהיא ברכת המזון פוטרת מעין שלש, ואם שתה אחר שאמר הב ונברך שאמרו ז"ל אסור לשתות בלא ברכה מברך לפניו ואין מברכין לאחריו שברכת המזון תפטרנו ואפילו יברך ברכת המזון בלא כוס, וסיוע לדבר זה מה שאמרו ז"ל חמרא סעיד ומשמח והוינן בה ואם כן נברך עליה שלש ברכות ומשני לא קבעי אנשי עלויה נראה דאי קבעי אנשי עלויה היינו מברכין עליו שלש ברכות כמו על הפת, וכיון שכן דין הוא שתהיה לו מעלה יתירה על שאר המינים שתפטרנו ברכת שלשה כמו מעין שלש. 

השותה מים בסעודתו חייב לברך שהכל נהיה בדברו על כל פעם ופעם שהוא שותה לפי שאין קבע למים לפטור כל שתיותיו בפעם ראשונה כמו שיש ליין ששותין אותו לתאות נפש ולהשביע ולהברות ואפילו בלי צמא, לפיכך הדין נותן לפטור כל השתיות בפעם ראשונה, אבל מים שאדם נמלך מהן בכל פעם לא ישתה מהן אם לא מהכרח גדול ודעתו שלא לשתות עוד מהן אם יוכל לעמוד על עצמו, צריך לברך בכל פעם ופעם, והקובע סעודתו על המים כגון חולה או ערב תשעה באב בסעודה המפסיק בה או מי שאינו שותה יין כל עיקר כשיברך ברכת שלש אחרי אוכלו לא יקבענה על הכוס כלל, כך מצאתי, ור"ת ז"ל כתב שהשותה מים בסעודתו שלא לצמאו רק להעביר המאכל המעוכב בגרונו לא יברך עליהן כל עיקר לא לפניהם ולא לאחריהם כי מעיקר המזון הן, וכן דעת הר"ם מקוצי ז"ל ומביא ראיה ממה ששנינו מפני מה אמרו דברים הבאין בסעודה מחמת סעודה אין טעונין ברכה לא לפניה ולא לאחריה מפני שהפת פוטרת והוינן בה אי הכי יין נמי, ומשני יין גורם ברכה לעצמו, כלומר, היין יש לו חשיבות שבאה על ידו ברכה אחרת כגון קדוש והבדלה ושאר ברכות, מה שאין כן בשאר דברים, ויש מפרשים גורם ברכה לעצמו שפוטר שאר משקין, שאם ברך על היין ושתה אחר כן משקין אחרים אין צריך לברך עליהן לא לפניהן ולא לאחריהם שברכת היין שברך תחלה ושיברך בסוף פוטר אותן, כמו ששנינו פת פוטר כל מיני מאכל, ויין פוטר כל מיני משקים, ואע"פ שאין הלכה מהפת הלכה היא מהיין, ויש מפרשים גורם ברכה לעצמו שעל כל שאר הדברים אין מזכירין בברכה שם האילן המגדל אותן אלא בורא פרי העץ סתם היא כללית ועל היין מזכירין הגפן שיצא ממנו היין וזהו חשיבות ומעלה שיש לו על שאר פירות, הרי למדנו שמתוך חשיבות שיש לו אין הפת פוטרתו, אבל מים שאין לו טעם זה הפת פוטרתן, ויש דוחים ראיה זו ואומרים שאין לדמות המים ליין, כי ביין שהוא מזון ודאי היינו אומרים שהפת תפטרנו אם לא מטעם שגורם ברכה לעצמו, אבל מים שאינן מעין מזון אין הפת פוטרתן, ודחוי זה אינו כלום שאף המים הן מעין מזון אחר שבאין בסבת הפת, והלכך הדין נותן שתהיה הפת פוטרתן, ואע"פ שיצמא למים קודם שיברך על הפת, אין לומר שלא באו המים בסבת הפת שהיה צמא קודם לכן, ויהיה צריך לברך עליהן מעת שתיתו אותן, כי מאחר שלא רצה לשתות קודם אכלו הפת כדי שלא יזיקוהו המים בלתי הפת, נראה ודאי שאותה שתיה בסבת הפת הוא, הדין הוא שתהיה הפת פוטרתן. 

כתב גאון, מי שאינו בקי במטבע ברכה שנתקנה על הדבר שירצה לאכול יאכלנו בתוך הסעודה, דפת פוטרת הכל, ואם לא יעשה כן, מכל מקום מוטב שלא יאכל ממנו כלל, וכן מסיק בירושלמי ר' ירמיה בעי, הדין דאכיל סולת מאי מברך בסופיה, ומשני ר' לא אכל סולת מן יומוי שלא לברך אחריה ברכה שלא נתקנה, וכן אמרו ז"ל כל שהוא עיקר ועמו טפל מברך על העיקר ופוטר את הטפל, מכאן למדנו שאם מלפת אדם את הפת במיני פירות כגון תאנים וענבים ואגוזים ותפוחים והדומה להם, או במיני ירקות כגון תבשיל של מיני קטניות, או תבשיל של מיני דגן, או תבשיל של קמח והדומין להם, ואין צריך לומר דברים המיוחדין ללפת כגון בשר וגבינה ודגים וחלב ובצים כל אלו הפת פוטרתן, ואע"פ שלא היו על השלחן כשברך על הלחם, וכן יכול אדם לטבול פתו ביין ולא יברך על היין כלל, כי הפת עיקר והיין טפל, וכבר ברך על הפת, ולעולם אינו חייב לברך על המשקה לא בורא פרי הגפן ולא שהכל עד שישתה אותו בלי תערובת, וכן כשנותנים בקערה יין ומלח או שאר תבלין לעשות מטעמים לטבול בהן בשר, אין צריך לברך על אותו היין, לפי שהבשר עיקר וכבר נפטר בברכת הלחם שהרי בא ללפת הפת, ואם יאכל הבשר בלתי פת יברך על הבשר שהכל ויפטור הטבול שהוא טפל לו, ויש גאונים שחולקין על זה ואומרים כי ודאי דברים המיוחדין ללפת בהן כגון בשר ודגים ובצים וגבינה וחלב או תבשיל של ירקות שכל אלו אינן חשובים מזון בפני עצמן אבל מיוחדים הן ללפת אע"פ שלא היו על השלחן בשעה שברך על הלחם וגם לא היה בדעתו שיביאו אותן אלא שהובאו אחר כן דרך מקרה ומלפתין בו את הפת הפת פוטרתן. 

אבל מעשה קדירה של מיני מזון כגון תבשיל של חטים ושל קמח והדומים להם שהן מזון בעצמן אם הובאו על השלחן אחר ברכת הלחם אפילו אוכל אותן עם הפת אין הפת פוטרתן, לפי שבטלה דעתו אצל כל אדם שאינן מיוחדין ללפת, ולפיכך אין לפטור מברכה שלפניהן, אבל מברכה של אחריהם שהיא על המחיה ועל הכלכלה נראה ודאי שברכת מזון פוטרתן אחר שאוכל אותן בתוך הסעודה שברכת המזון פוטרת כל דבר מזון הבא בתוך הסעודה, והוא הדין לכל פירות האילן שהובאו על השלחן אחר ברכת המוציא כגון אגוזים ותפוחים וכיוצא בהן אם אוכלים אותן עם הפת כמו שדרך קצת בני אדם שמלפתין בהן את הפת, נאמר שבטלה דעתן אצל כל אדם וצריכים ברכה לפניהם לפי שאין ברכת הלחם פוטרת אלא דבר שיש לו תורת לפתן, מה שאין כן באלו, אלא אם הובאו על השלחן קודם ברכת המוציא שוב אין צריכים ברכה לא לפניהם ולא לאחריהם לא פירות ולא מעשה קדירה, כי כיון שעומדין לפניו בשעת המוציא היה דעתו על כל מה שהיה לפניו שמלפת את הפת, וכן אמרו רז"ל ברך על הפת פטר את הפרפרת, ופרפרת נקרא כל דבר הבא עם הפת, וכן כתב ה"ר יונה ז"ל שאם מביאין על השלחן מיני פירות ללפת ואח"כ אוכלין בלא פת אחר שאכלו בהן הפת שאינן צריכין ברכה מאחר שמתחלה עשו מהן עיקר הלפתן ונפטרו בברכת הפת. 

וכתבו הגאונים שמי שיש לפניו פרוסה של חטים ושלמה של שעורים, מברך על פרוסת החטים ופורס השלמה של שעורים, לפי שהחשוב עדיף והוא קודם לברכה, והרמב"ם ז"ל כתב שמברך ובוצע בשתיהן, בשלמה של שעורים שהשלמה מצוה מן המובחר ופתיתין של חטים משום דחשיבי, ואפילו היו שתיהן של חטין אלא שהפרוסה מסולת נקיה יותר מברך על הפרוסה לפי שהחביב קודם, אבל לעולם היו שתיהן שוות ישתדל אדם לברך על השלמה לפי שהשלמה לברכה מצוה מן המובחר לברך על הלחם שלם ומראשו. 

ולענין פירורין דקין כתב הרב רבינו יונה ז"ל ששלשה דינין חלוקין הן, בזמן שהפרורין מבושלין אם יש בפרוסות קיימות עד כזית מברך עליהן המוציא ושלש ברכות, ואם לאו אע"פ שיש בהן תואר לחם אין מברכין עליהן אלא בורא מיני מזונות, ולבסוף על המחיה ועל הכלכלה, לפי שכל זמן שהלחם מבושל לא תואר לו ולא הדר, ובזמן שאינו מבושל אלא שהוא מחובר על ידי מרק או דבש בלי שום בשול אם יש כזית בפרוסה מברך עליהן המוציא ושלשה ברכות, ובזמן שאין מבושלים ולא מחוברין אלא מפוררין לבד אף על פי שאין בהן כזית ולא תואר לחם שהן דקין מאד מברכין עליהן המוציא ושלש ברכות לפי שמאחר שהוא פת בפני עצמו אינו יוצא מתורת לחם, כל זה כתב הרב רבינו יונה בשם כמה גאונים ז"ל, ורבינו חננאל ז"ל כתב שאין מברכין המוציא על פרורין פחותין מכזית אפילו יש בהן תואר לחם. 

ורז"ל הזכירו בתלמוד לענין המוציא ולענין הפרשת חלה כמה מיני מאכלים שהיו עושים באותן הדורות ועכשיו אין אנו בקיאין בהן כגון נהמא דהנדקא, ומרתח גביל, ולחם העשוי לכותח ורבים כאלו, ועל כולן כתב רבינו תם ז"ל כלל גדול שאין להרהר אחריו וזהו הכלל, כל דבר שבלילתו רכה ולא נאפה בתנור פטורה מן החלה, וכל לבד שבלילתו עבה אף על פי שלא נאפה בתנור חייב בחלה, וראיה ממה שאמרו ז"ל במסכת חלה תחלתו עיסה וסופו סופגנין או תחלתו סופגנין וסופו עיסה חייב בחלה, עד שתהא תחלתו וסופו סופגנין, כלומר, אם גלגל אותו מתחלתו עב כמו שאר עיסות ולבסוף אפאו באלפס בשמן או בשאר משקין כמו שאופין הסופגנין חייב בחלה, כיון שבלילתו היתה עבה מתחלה, וכן אם היתה תחלתו סופגנין, פירוש, שהיתה בלילתו רכה כגון סופגנין שעושין בלילתן רכה, ועל זה נקראין סופגנין כלומר שהן רכים וחלולין כספוג, וסופה עיסה שנאפת בתנור כשאר עיסות חייבות בחלה, שבאחד מכל הדברים האלה היא מתחייבת, והוא הדין אם אפאה באלפס בלא שום משקה שאם יש שם משקה הוי תחלתה סופגנין, וראיה על זה מה שאמרו בירושלמי אמר ר' שמעון בן לקיש כל שהאור עובר תחתיו פטור מן החלה ואין מברכין עליו המוציא, אמר רבי יוחנן ובלבד על ידי משקה, וכל עיסה שנתגלגלה לעשות ממנה פת לאכילת אדם, אעפ"י שבלילתה עבה פטורה מן החלה, שכך אמרו רז"ל עיסת כלבים בזמן שאין הרועים אוכלין ממנה פטורה מן החלה אע"פ שבלילתה עבה, ויש מתירין לאכול חוטי הבצק הנקראין בלשון משנה ובלעז פינייול"ש לטריא"ה או וירמינ"ט בלתי חלה, אע"פ שבלילתן עבה מתחלה, ואין מברכין עליהן המוציא, כיון שלא לשו אותן מתחלה אלא לבשל, לא על מנת לעשות פת מהן, ולא דרך פת כלל, וכן כל כיוצא בזה, ויש מחמירים בדבר ואומרים שכל זמן שיעשנה כעכין, כלומר, ערוכה ומקוטפת כשאר עיסות שעושין מהן פת, אע"פ שלא נעשית לאכילה, חייבת בחלה מפני מראית העין, וכן אמרו רז"ל מעשיה מוכיחין עליה, עשאה כעכין חייבת בחלה, כלמודין פטורה, פירוש כלמודין כנסרים, פירוש, פתיתין ארוכין שאינו מקפיד על לישתן וקטופין, ולפיכך פטורה בזה, שכיון ששנה בה אין לחוש במראית העין, וכתב רבי יצחק הזקן ז"ל שבכל דבר שפטור מן החלה, פטור מברכת המוציא ומג' ברכות, והרב רבי יונה ז"ל כתב שיש לחלוק בדבר, שאם הוא דבר שבלילתו עבה מתחלה ואח"כ רכך אותה על ידי משקה, שודאי חייב בחלה לפי שהיתה הבלילה עבה מתחלה וחיוב החלה הגלגול אבל אין מברכין עליה המוציא לפי שהיה תלויה בלחם וזה נתבטל מתורת לחם, וכן אין מברכין עליו שלשה ברכות. 

וכתבו הגאונים ז"ל כי כשאדם קובע סעודתו על כמה מאכלין שעושין מעיסה בין שבלילתן עבה בין שבלילתן רכה אף על פי שאין דרך קביעות בכך מברך עליהן המוציא וג' ברכות אחר שהוא קובע סעודתו עליהן, ור' יצחק הזקן ז"ל כתב שאין הקביעות מועיל בכל דבר, אלא דברים שהן ראויין להיות מזון כגון פת הבאה בכסנין שהוא פת המתובל בתבלין, והרב רבנו אשר (ספר המנהגות לר"א מלוניל שלהי הל' ברכת הפירות) כתב פת הבאה בכסנין, פירוש, פת הבאה בעבור כסיסה ולא לרעבון, והוא פת העשוי מבשמים, מברך לפניו ולא לאחריו דברכת המזון פוטרתן, ותרגום נקודים של אשת ירבעם בן נבט הוא כסני, ונראה לי לכך נקרא שמו נקודים שהבשמים נראין בו נקודות אבל יבש היה נקודים אינו מתורת כסני, ונקרא נקודים שנראה בו העפוש נקודות נקודות עכ"ל, ויש מפרשין אותו פת שעושין מן העיסה בכיסין ומכניסין לתוכן סוכ"ר ושקדים ומיני מתיקה, וכגון לחמניות שקורין אובלי"ש או בראצדלי"ש וכגון נהמא דהנדקא שהוא בצק שצולין אותו בשפוד ומטגנין אותן בשמן או בבצים וכיוצא בדברים אלו, ודאי מועיל בהן הקביעות לפי שהן דברים הראויין למזון, אבל באלו הרקיקין הדקין ביותר שעושין בין שני ברזלים ונקראין ניבלא"ש אין קביעותן קבע, ואין מברכין עליהן רק בורא מיני מזונות, שאין קביעות אכילה בהן כלל. 

וכתב הרמב"ם ז"ל שבכל אלו הדברים אם אחרים קובעין עליהן, אף על פי שהוא אינו קובע חייב לברך, ואם אין אחרים קובעין, אף על פי שהוא קובע אינו מברך, שבכל אלו הולכין אחר הרוב ובטלה דעתו אצל כל אדם, ומה שאמרו ז"ל היו יושבין כל אחד מברך לעצמו, כלומר, שאכלו בלא הזמנה אלא שהיו יושבין וכל אחד התחיל לאכול ולא הסכימו לאכול יחדיו, אבל אם הסכימו אחד מברך לכולן, ודייקי רבוותא, הסבו אין, לא הסבו לא, ואי אמרי נזיל וניכול נהמא בדוך פלן, אף על פי שלא הסבו אלא שכל אחד אוכל מככרו אין צריכין לקבוע מקום, ואחד מברך לכולן, וכן אם היו רוכבין על גבי בהמה ואמרו נאכל, ולא ירדו מעל בהמתם, אף על פי שכל אחד אוכל מככרו מצטרפין בין לברכת המוציא בין לברכת שלש אם עמדו במקום אחד, אבל אם היו מהלכין צריכין כל אחד לברך לעצמו, ואם היו אוכלין בשדה מפוזרין ומפורדין, אף על פי שהיו אוכלין כולן בשעה אחת ומככר אחד כיון שלא קבעו מקום ואוכלין בפזור אינן מצטרפין, ועוד כתב רבינו יצחק הזקן ז"ל וכי מה שאמרנו הסבו אין, לא הסבו לא, היה בימי חכמי התלמוד שהיה מנהגם להיות בפני כל אחד ואחד שלחן ומפה בפני עצמו ועל כן צריכה הסבה להצטרף, אבל בזמן הזה שיש לכל החבורה שלחן אחד אין לחוש להסב כי בישיבה מצטרפין, ואף על גב שכל אחד אוכל מככרו, אחד מברך לכולן בין ברכת המוציא בין ברכת המזון, והר"י מקורבל"י ז"ל כתב והיכא שלא קבעו מקום לסעודה רק במקרה ישבו שלשתן יחד כל אחד מברך לעצמו, בין לענין ברכת המוציא בין לענין ברכת המזון, ואם קבעו מקום, אחד מברך לכולן, וכן אם היו מהלכין בדרך ואמרו נזיל וניכול במקום פלוני נתחייבו בזימון עכ"ל והגיה עליו הר"ף ז"ל ואמר מיהו בתוספות משמע לדידן הוי פת קביעות, אך כשמהלכין בדרך עד שישבו, צ"ע, עד כאן לשונו. 

ברכת היין בא"י אמ"ה בורא פרי הגפן, כתב הר"ם כשנכנס אדם בבית חבירו ויש לשם חבורות הרבה שאוכלין וכל אחד מושיט לו כוסו מברך על כל אחד ואחד בורא פרי הגפן בכל פעם הוא נמלך, וכתב רבינו יצחק הזקן ז"ל שיין שלפני המזון פוטר את שבתוך המזון לפי שהיין שלפני המזון לשתות, ושבתוך המזון בא לשרות, זה שבא לשתות פוטר זה שבא לשרות ולפיכך בשבתות וימים טובים שאדם מקדש על היין קודם אכילה ומברך בורא פרי הגפן אינו צריך לברך על היין שבתוך המזון, ולא מבעיא ברכת היין של קדוש לבד שאין קדוש אלא במקום סעודה ובדין הוא שיפטור יין שבתוך הסעודה, אלא אפילו ברכת היין, של הבדלה או כל זמן שישתה לפני המזון אחר שהסב לאכול, יין שלפני המזון פוטר שבתוך המזון, מהטעם שכתבנו. 

ואם בא יין אחר בתוך המזון מברך הטוב והמטיב כאשר כתבנו למעלה דקיימא לן שינוי יין אין צריך לברך בורא פרי הגפן כיון שברך על היין הראשון, אבל הטוב והמטיב מברך, ואפילו אם היה היין גרוע מן הראשון מברכין עליו ברכה זו על רבוי הטובה, ואמרו רז"ל שאין מברכין אותה אלא אם כן הוא מסב עם אחרים השותין אותו ונהנין עמו, דהכי פירוש דברכת הטוב לו והמטיב לאחרים, אבל אם הוא לבדו יושב אינו מברך הטוב והמטיב, שכך אמרו רז"ל קצבו של דבר, על שלו אומר שהחיינו, ועל שלו ושל אחרים אומר הטוב והמטיב, ובתוך המזון אין אחד יכול לפטור חבירו מברכה זו לפי שאין בית הבליעה פנוי כאשר כתבנו למעלה, ואם באו להם כמה יינות בתוך הסעודה צריך לברך על כל אחד ואחד, כדאמרינן בגמרא ר' פלוני על כל חביתא וחביתא דהוה פתח, מברך הטוב והמטיב, וכתב הראב"ד ז"ל שעל כל שינוי שיבא לו יברך הטוב והמטיב, וכן אם ברך על הפת שפטר את הפרפרת מברך עליו הטוב והמטיב, אבל בשינוי הפת לא ביאר שיברך הטוב והמטיב, ודעת קצת הפוסקים דדוקא על שינוי יין צריך לברך הטוב והמטיב אבל על שינוי פת אין מברכין לפי שהיין הוא ברצון הש"י ואין הדבר נותן לבני אדם לעשותו טוב או רע תדע שכן הוא שהרי מחבית אחד יצאו כמה חביות אחד טוב ואחד רע, אבל הפת בידי אדם הוא לעשותו יפה או ההיפך, ועל כן אין הדין נותן להיות מברך על השינוי כיון שברך על אותו שבתחלת הסעודה, ויש חולקין על זה ואומרים שעל רבוי נברך הטוב והמטיב, ואנו נהגנו כדעת הראשון. 

ברכת הפירות 

על כל פירות האילן מברכין בורא פרי העץ, ואם הפרי מחמש המינין כגון ענבים ותאנים ורמונים מברכין אחריהן בא"י אמ"ה על העץ ועל פרי העץ ועל ארץ חמדה טובה ורחבה שרצית והנחלת לאבותינו לאכול מפריה ולשבוע מטובה רחם ה' אלהינו עלינו על ישראל עמך ועל עירך ועל נחלתך ובנה ירושלים עירך במהרה בימינו ותטענו בה ותנחמנו בתוכה כי אל טוב ומטיב אתה בא"י על הארץ ועל פרי העץ, ועל שאר המינין כגון שקדים ואגוזים לוזים וערמונים ושאר פירות שאינן משבעה מינין מברך אחריהן בא"י אמ"ה בורא נפשות רבות וחסרונם על כל מה שבראת להחיות בהן נפש כל חי בא"י חי העולמים, כך נראה מהירושלמי שחותמים בשם, והר' יונה ז"ל כתב שאין חותמין בשם לפי שזה מטבע קצר הוא וכיון שלא הוזכר בתלמוד שלנו לא נחתום בשם מספק, והנכון לחתום שלא בשם ולומר בא"י אמ"ה בורא נפשות רבות וכו', וכן הוא הפירוש בורא נפשות רבות, וכל מה שצריכין וחסרונן מלשון וכל מחסוריך עלי על כל מה שבראת אתה חי העולמים לשון הר"ש ז"ל. 

כללא דמילתא, אי זהו מין עץ ואי זהו מין עשב, כל אילן דנתרין טרפיה בסיתוא ופיישן גווזיה, ועיילי מיא בגווזיה, ומהנפיק טרפיה מגווזיה, אילן הוא ומברכין על פירותיו בורא פרי העץ, וכל אילן דיביש בסיתוא וכלו לגמרי גווזיה וטרפיה, והדר פרי משרשין דידיה, עשב הוא ומברכין על פרותיו בורא פרי האדמה, כלל אחר כתוב בתוספתא כל שמוציא עלין מעציו עץ הוא ומברכין על פירותיו בורא פרי העץ, וכל שמוציא עלין מעיקרו עשב הוא, ומברכין על פירותיו בורא פרי האדמה עכ"ל הר"ש ז"ל, והר"ם מקוצי ז"ל כתב כלל אחר כל דבר שנלקט הפרי ונשאר העץ להוציא פירות בשנה האחרת קרוי עץ ומברך בורא פרי העץ שמין אילן הוא. 

כל שהוא מין דגן מחמשת המינין כגון חטה, ושעורה, וכסמת, ושבולת שועל, ושפון, בזמן שאוכלין אותן על ידי טחינה ואפיה שיעשה מהן פת מברך עליהן המוציא ושלש ברכות, ואם יעשה מהן מעשה קדרה כגון קמח מבושל או חטין מבושלין או תבשיל של חוטי בצק אם יאכלו בלא פת מברכין עליהן תחלה בורא מיני מזונות, ולבסוף בא"י אמ"ה על המחיה ועל הכלכלה ועל תנובת השדה ועל ארץ חמדה טובה ורחבה שנתת והנחלת לאבותינו לאכול מפריה ולשבוע מטובה רחם ה' אלהינו על עירך ועל עמך ועל נחלתך ובנה ירושלים עירך במהרה בימינו ונאכל מפריה ונשבע מטובה ונברך שמך עליה בקדושה ובטהרה כי אל טוב ומטיב אתה בא"י על הארץ ועל המחיה, וברכה זו נקראת מעין שלש, פירוש, מעין ברכת המזון, על המחיה מעין ברכה הזן, ועל ארץ חמדה מעין ברכת הארץ, רחם ה' על עירך מעין בונה ירושלים, כי אל טוב מעין הטוב והמטיב, אמנם אינה מן המנין לפי שאינה מן התורה. 

וכתב הרמב"ם ז"ל בברכת מעין שלש ובעל הגפן ועל פרי הגפן ובעל העץ ועל פרי העץ, צריך להזכיר מעין המאורע כמו שמזכיר בברכת שלש אחר שיאמר מעין בונה ירושלים, וכן מצינו בירושלמי, וצריך להזכיר בה מעין המאורע של שבת בשבת, ושל יום טוב ביום טוב, ושל ראש חודש בראש חודש, והורו רבינו חננאל ור"ת ז"ל שאם אכל אדם מיני מזונות ושתה יין ואכל פירות מז' המינין שכולל כלן יחד ויוצא בברכה אחת לכולן ויאמר כנוסח זה בא"י אמ"ה על המחיה ועל הכלכלה ועל תנובת השדה ועל הגפן ועל פרי הגפן ועל העץ ועל פרי העץ, וחותם על הארץ ועל המחיה ועל פרי העץ, וכתב רבינו אשר ז"ל ומצאתי בהלכתא גברתא שחיבר הנגיד ז"ל שאמר שאם אכל תאנים או ענבים ושתה יין בבת אחת מברך על הארץ ועל פרי העץ ועל פרי הגפן בשם רבינו האיי גאון ז"ל, וכן מצאתי בחבור הר"ם ז"ל, וכן מצאתי בו שאם אכל תאנים ושאר פירות שאינן משבעת המינין שמברך ברכת מעין שלש, ותו לא צריך לברך על שאר פירות דכלהו פרי העץ נינהו, אבל אם אכל בשר ושתה יין מברך על הבשר בורא נפשות ועל היין על הגפן, משום דבשר לא דמי ליין ולא לפירות, לפיכך אם אכל תאנים ואכל בשר כמו כן מברך על הבשר ולא יפטרו התאנים את הבשר ע"כ, ויש שחותם כל ברכה אחת מעין שלש בין של מיני מזונות בין של יין בין של פירות בא"י על הארץ ועל הפירות וכן דעת הר"ם מקוצי ז"ל, ובני ארץ ישראל, פירוש, היושבין בארץ ישראל מפני שבח הארץ חותמין על הארץ ועל פירותיה, אך אם פירש מן ארץ ישראל לחוצה לארץ אין צריך לשנות מטבע חוצה לארץ, אבל להפריש מהן מעשר, וכן עשה הר' יונה ז"ל להורות הלכה למעשה. 

ובני חבורה שישבו בהזמנה אחת לאכול פירות או לשתות יין והסבו, אחד מברך לכולן בתחלה, ולבסוף צריך שיברך כל אחד ואחד לעצמו, לפי שאין הסבה והזמנה מועילה, והרמב"ם ז"ל כתב דפירות לא בעו הסבה לפי שאין ראוי להחמיר עליהן כפת ויין, ואף אם יהיו בלא הסבה אחד מברך לכולן, כך מצאתי בתשובה שאלה שעשה לחכמי לוני"ל. 

ופסק הרי"ף ז"ל שהאוכל קמח שעורים או קמח של חטים כמות שהוא, מברך עליו שהכל ואחריו בורא נפשות רבות, ועל שבלים של חטים שחרכן באור כדרך שעושין קליות מברך עליהן בורא פרי האדמה, ועל שבלים של שעורים שהכל, לפי שהן מאכל קשה ואין דרך לאכלן, והוא הדין לכוסס את החטים שמברכין עליהן בורא פרי האדמה, והכוסס שעורים שהכל, וכן הורה רבינו יצחק הזקן ז"ל, ולבסוף כתב הר' יונה ז"ל שמברכין עליהן בורא נפשות רבות, והביא ראיות גדולות לדבריו, וכן כתב הרמב"ם ז"ל, ויש מן החכמים שאמרו שמברכין לבסוף על תנובת השדה ועל ארץ חמדה וכו' וחותם על הארץ ועל הפירות, ולפי שהוא מז' מינין ופרי האדמה, תקנו בה נוסח זה. 

ופת אורז ודוחן, כתב הר"ף ז"ל שעל פת אורז מברך תחלה בורא מיני מזונות ולבסוף בורא נפשות רבות, והר' יונה ז"ל כתב שניהן שוין לברכה ועל שניהם מברך בתחלה בורא מיני מזונות ולבסוף בורא נפשות, וכן בשאר דברים שאנו רואין שהן מזון כגון המין שקורין פניס"א מברכין תחלה בורא מיני מזונות ולבסוף בורא נפשות רבות, עוד כתב שהאורז שדרכו לאכלו שלם מברכין עליו בורא מיני מזונות ואפילו אכלו שלם כמות שהוא, אבל דוחן שאין דרך לאכלו אלא על ידי כתישה וטחינה אם אכלו שלם מברך עליו שהכל, פירוש אורז בלעז ריי"ש, פירוש דוחן, בלעז מי"ל, ובלשון ערבי קורין ארוז ארוז. 

ועל פת שעושין ממיני הקטניות כגון פת פולין ועדשין וכיוצא בהן, נראה לכאורה שאין מברכין עליו אלא שהכל, לפי שאין דרך לעשות מהן פת ואינן מזון כל כך, ועל הקטנית כמות שהוא בין חי בין מבושל מברכין עליו בורא פרי האדמה, ויש שואלין למה אין מברכין על פת קטנית בורא פרי האדמה כמו שמברכין על הקטנית כמות שהוא שאם נשתנה נשתנה לעלויא ולמה ירד מברכתו, יש לומר שלפי שנשתנה לעלויא ירד מברכתו לפי שאין לברך עליו בורא פרי האדמה שכבר יצא מתורת פרי וברכת הפת אין לברך עליו שאינו מה' המינין, ולפיכך מברכין עליו ברכה הכוללת הכל, כדאמרינן ועל הכל אם אמר שהכל יצא, או נוכל לומר כי באמת נשתנה לגריעות אחר שדרך הנאתן כשהן פרי, ועתה יוצא מתורת פרי ובאו לשלא כדרך הנאתן, נשתנו לגריעותא הלכך בדין הוא שיצאו מברכתן, ולפיכך מברכין עליהן שהכל. 

ועל לולבי גפנים והעלין שלהן כתבו חכמי צרפת שאין מברכין עליהן רק שהכל, וכן על חריות של דקל ועל השקדים הרכין שדרך לאוכלן בקליפתן, לפי שלא היתה נטיעתן של אלו מתחלה על דעת כן, רק על דעת הפרי שעושין לאחר זמן, נמצא שאין זה הפרי, ולפיכך אין מברכין רק שהכל, וכתב הר"ם מקוצי ז"ל על הבוסר פחות מפול הלבן אין מברכין עליו בורא פרי הגפן, לפי שאין שם פרי עליו עכ"ל, וכתב הרב בעל הלכות גדולות שהאוכל השקדים המרים בעודן רכין עם קליפתן מברכין עליהן בורא פרי העץ, ואחר גמר פריין אין מברכין עליהן אפילו שהכל, לפי שאין דרך לאכלן כל עיקר מפני מרירותן, ונראה שאם ממתקן במים חמין על ידי דברים אחרים שמברכין עליהן בורא פרי העץ, כאילו היו מתוקין מתחלתן, וגם דעת הר' יונה נוטה למה שכתב בעל הלכות גדולות וז"ל אע"פ שאמרו שבשקדים המתוקין אין מברכין עליהן כשהן קטנים אלא שהכל לפי שאין נטיעתן על דעת כן, בשקדים המרים מברכין עליהן בורא פרי העץ כשהם קטנים, לפי שהמרים ראויים לאכילה כשהן קטנים יותר מן הגדולים שעדיין אין מרירותם ניכר, נמצא שנטיעתן היתה על דעת כן ומברכין עליהן בורא פרי העץ, על גרעינין של אפרסקין ועל גודגדניות או של שאר פירות מברכין עליהן בורא פרי העץ, כך כתב ה"ר יונה ז"ל, והטעם לפי שאמרו ז"ל שהגרעינין חייבים בערלה, וכיון שיש להם דין פרי לענין ערלה הוא הדין לענין ברכה, ואם הם מרים אין מברכין עליהן כלל. 

ועל פלפל וזנגביל כתב הרי"ף ז"ל פלפלי רטיבתא בורא פרי האדמה יבשתא לא כלום דלאו אוכלא אינון, וכן זנגבלא רטיבתא בורא פרי האדמה יבשתא לא כלום, ולסברא זו נוטין מקצת הגאונים ז"ל, וה"ר יונה ז"ל כתב שאין דין הפלפל והזנגביל שוה אלא יבשה אין מברכין עליהן כלל, אבל ברטיבא על הזנגביל בורא פרי האדמה, ועל הפלפל בורא פרי העץ, ומביא ראיה לדבריו מה שאמרו רז"ל (ברכות לו ב) ונטעתם כל עץ מאכל (ויקרא יט, כג) לרבות הפלפלין, הנה נראה בפירוש כי הפלפל נקרא עץ, ומלבד ראיה זו מביא כמה ראיות אחרות שעל הפלפל הלח מברכין בורא פרי העץ. 

ועל מיני המרקחת שמביאין מארץ מרחק ואין אנו יודעין אם יש בהן פרי העץ או פרי האדמה, מברכין עליהן מספק בורא פרי האדמה שהיא כוללת פרי העץ, וכן אמרו רז"ל על פירות האילן אם בירך בורא פרי האדמה יצא, ויש אוסרין אותן המרקחת משום גיעולי גוים, ואע"פ שסתם כליהם אינן בני יומן, והיה לנו לומר שנותן טעם לפגם הוא ומותר בשאין האיסור בעין, באלה המרקחת הוי נותן טעם לשבח לפי שהכלים משביחין המרקחת וממתקין אותן, ואפילו אינן בני יומן, והרבי יונה ז"ל כתב שאין טעם זה נכון לפי שודאי טעם הכלי פוגם המרקחת אחר שהוא ממתקו ושבח המרקחת בהיותן חריפין, וכיון שכן מותרין הן, שכל נותן טעם לפגם מותר כשאין האיסור בעין, ועוד יש ראיה להתיר ממה שאמרו רז"ל (ברכות לו ב) האי המלתא דאתיא מבי הנדואי שריא, נראה באמת שלא חששו לכליהם כלל, וכתבו רבני צרפת ז"ל כי כמו שאמרו ז"ל בפלפל ובזנגביל ביבישתא לא כלום הוא, לכל דבר שהוא כיוצא בהן שאין לאכלן חיין כמו שהן אלא שמערבין אותן עם דברים אחרים. 

וכתב ה"ר יונה ז"ל שעל האגוז המבושם הנקרא נוז"א מושקא"ט מברכין בורא פרי העץ, ועל הקנה שנקרא קניל"א בורא פרי האדמה, ועל אותן שהן ספק מברכין שהכל, וכן כתב ר"ח ז"ל, ועל דבש הקנים שנקרא צוקר"י מברכין בורא פרי האדמה, וכן כתב הרב בה"ג, ור"ח ז"ל כתב שמברכין עליו בורא פרי העץ לפי שמוציאו מבשול הקנים המתוקים, והר"ם במז"ל (הל' ברכות פ"ח ה"ה) כתב שעל הצוקר"י מברכין שהכל, ואפילו על הקנים שלו שלא נתבשלו כל צרכן אין דנין הלחו' המתוקות שבהן אלא במים בלבד ואין מברכין עליהן שהכל, ועל דבש תמרים אין מברכין אלא שהכל לפי שאינו אלא זיעה בעלמא, ויש אומרים שאם הוא בעין מברכים עליו בורא פרי העץ שאין דנין אותו לזיעה, וכתב הרב רבי יונה ז"ל שאין זה נכון דודאי זיעה בעלמא הוא, שהרי לענין ערלה אינו חשוב משקה אלא היוצא מן הענבים והזיתים בפרק העור והרוטב, וכיון שאינו חשוב משקה לענין ערלה, הוא הדין לענין ברכה, ואין מברכים עליו אלא שהכל, ויש שואלין מפני מה אין מברכין על דבש תמרים כתמרים, ועל שכר שעורים כשעורים כמו שמברכין על מי שלקות כשלקות, אם תמצא לומר שדבש תמרים אשתני לגריעותא ולפיכך אשתני לברכה גרועה, אבל מי שלקות לא אשתני לגריעותא ולפיכך מברכין עליהן כשלקות, תינח דבש תמרים, אבל שכר שעורים מאי איכא למימר דהא אישתני לעלויא, ויש לומר שאין לדמות ענין שכר למי שלקות, לפי שמי שלקות לא יצאו מתורת אוכל שכן דרך בני אדם לאכול פתן בהן כמו בשלקות, לפיכך דין הוא שיהיו חשובין כשלקות לענין ברכה, אבל שכר שאינו עשוי כלל רק לשתיה נמצא שיצא לו מכללו רצה לומר מתורת אוכל, לפיכך יצא לו לענין הברכה מכלל השעורים, אין מברכין רק שהכל, והרבי יונה ז"ל כתב (פ' כיצד מברכין פז. ב בדפי הר"ן) כי לפיכך יצא השכר מכלל הברכה הראשונה, לפי שכבר יצאו השעורים האלה מכללם שלא יוכלו עוד להגיע למעלה גדולה מזו, אבל שכר שעורים נוכל לעשות מהן פת ונברך עליו המוציא, הלכך כיון שעשית השכר גרעון מהגיע אל מעלת הפת, גרעם גם כן בברכה ואין מברכין עליהן אלא שהכל, ופסקו הגאונים ז"ל כי אחד שכר שעורים ואחד שכר תמרים ואחד שמרי יין מברכין עליהן שהכל. 

ולענין שמרי יין מצינו בבבא בתרא אי רמא תלתא ואפיק ארבעה חמרא מעליא הוא וכיון שכן מברכין עליו בורא פרי הגפן, אבל בפחות מכאן אפילו יש בו טעם יין אין מברכין עליו אלא שהכל, והרי"ף ז"ל כתב בכלל שאין מברכין על שמרי יין רק שהכל, ואפשר שדעתו היה שמה שאמרו רז"ל רמא תלתא ואפיק ד' חמרא מעליא הוא, דוקא ביין שלהן שהיה חזק מאד, אבל היין שלנו שאינו חזק כל כך אפילו רמא תלתא ואפיק ד' אין מברכין עליו רק שהכל, ויש מן הגאונים שדנין דין זה במיא דפורצני, הוא המשקה שעושים בחרצני הענבים על ידי מים ואומרים כי שמרי יין ומיא דפורצני דין אחד להון, ויש מחשבים מיא דפורצני יותר משמרי יין ומברכים עליהן בורא פרי הגפן. 

ועל כל דבר שאין גדולו מן הארץ, כגון בשר וגבינה וחלב ודגים וביצים ומים ומלח זימית שקורין שלמויי"ר מברכין שהכל, ועל כל אלה מברכין שהכל, יין תפוחים, יין תותים ורמונים וכיוצא בהן, ועל הפת שעפשה, ועל היין שהקרים, ועל תבשיל שעברה צורתו, ועל הפירות שנשרו קודם בשולן והם נקראין נובלות, ועל הגובאי הוא מין ארבה שיש לו ד' סימני טהרה, ועל כמהין ופטריות שהן מינין ידועים הנבראים משומן ומלחלוחית הקרקע, ויש מהן נבראין בעצים, על כל אלה מברכין שהכל. 

ועל כל מיני ירקות כגון כרוב ותרדין והדומין להן מברכין בורא פרי האדמה, ובענין ירקות ושאר מיני פירות כתב ה"ר יונה ז"ל כלל גדול שאין לנטות ממנו ימין ושמאל, יש דרך אכילתן מבושלין ולא חיים, ויש חיים ולא מבושלין, ויש חיים ומבושלין, ועל כולן כתב ה"ר יונה ז"ל שג' דינין חלוקין הם, כל דבר שאינו נאכל כמות שהוא חי כגון כרוב ותרדין ודלועין ולפתות וכיוצא בהן שנעשין ראוין לאכילה על ידי בשול, אם אכלן חיין מברך עליהן שהכל, ואם אכלן מבושלין בורא פרי האדמה, וכל דבר שנאכל כמות שהוא חי ונגרע טעמו על ידי בשול, כגון, צנון וקשואים והחציר והבצלים והשומים, שכל אלו גרועין כשמבשלין אותן בפני עצמן מבלי בשר ותבלין ושאר מטעמים, אם אכלן חיין מברך עליהן בורא פרי האדמה, ואם אכלן מבושלין שהכל, וכל דבר שנאכל חי ומבושל כגון חבושים וערמונים וכיוצא בהן מברך עליהן בורא פרי האדמה כדינן קודם בשולן, ועל הדבש אין צריך לברך לפי שאין הדבש עיקר שאינו רק לתת טעם ולפיכך אין מברכין אלא על האגוזים, ויש אומרים שהדבש עיקר ומברכין עליהן שהכל, ואם נאמר שהפרי עיקר, כיון שהאגוזים אין דרך לאכלן מבושלין בפני עצמן, והדבש הוא ממתקן הרבה ומכשירן לאכילה אין מברכין עליהן אלא שהכל כך מצאתי. 

מי שהיו לפניו מינין הרבה, אם הן משבעה מינין כגון תאנים וענבים ורמונים כל הקודם בפסוק קודם לברכה, ויש לו להקדים ענבים לתאנים ותאנים לרמונים, ורמונים לזיתים, וזיתים לתמרים, ואם יש באותן המינין ממין ז' וממין אחר, בזמן שברכותיהם שוות כגון אתרוג וזית מברך על מין הז' ופוטר המין האחר, ואם אין ברכותיהן שוות, אם הברכה אחת שהכל והאחרת בורא פרי העץ או בורא פרי האדמה, מקדים בורא פרי העץ או בורא פרי האדמה לפי שהיא חשובה, ואם הברכה האחת בורא פרי העץ והאחרת בורא פרי האדמה מקדים החביב לו יותר תחלה, ואם תאמר היאך נוכל לומר שיקדים פרי העץ לפרי האדמה אם הוא חביב לו והא אמרינן כל המוקדם בפסוק מוקדם לברכה ופרי האדמה מוקדם בפסוק דכתיב (דברים ח, ח) ארץ חטה ושעורה, ויש לומר שמה שאמרו רז"ל כל המוקדם בפסוק קודם לברכה, לא אמרו בכל ז' מינין אלא בפרי האדמה בפני עצמו, ובפרי העץ בפני עצמו, כגון אם היו לפניו חטה ושעורה שיש להקדים חטה לשעורה, או אם היו לפניו גפן ותאינה שיש לו להקדים גפן לתאינה, אבל אם היו לפניו חטה וגפן מקדים החביב לו יותר כמו שביארנו, ועוד יש לומר כי בכל שבעה המינין אע"פ שאין ברכותיהם שוות אמרו רז"ל כל המוקדם בפסוק מוקדם לברכה ואם היו לפניו חטה וגפן יש לו לברך על החטה תחלה, והוא שיאכל החטה על ידי תבשיל שברכתו חשובה שהיא בורא מיני מזונות, ומה שאמרנו שאם היו לפניו פירות האילן ופירות האדמה שיקדים החביב לו, דוקא כשברכותיהן שוות בורא פרי האדמה ובורא פרי העץ כמו שיאכל החטה כמות שהיא. 

וכתב ה"ר יונה ז"ל שאם בירך על פרי האדמה בורא פרי האדמה, ואחר כך הביאו לו פרי העץ, שצריך לברך עליו בורא פרי העץ, אף על פי שאמרו בירך על פרי העץ בורא פרי האדמה יצא, זה לא יצא, לפי כשבירך על פרי האדמה לא היה מתכוין שיביאו לו מין זה הטעון ברכת פרי העץ, אבל אם היה מתכוין ויודע שיביאו לו מין זה, ודאי יצא בברכת בורא פרי האדמה, וכתב הבה"ג שאם היו לפניו פירות האילן ופירות האדמה, שיש לו להקדים ברכת פירות האילן דהיא ברכה חשובה שהיא פרטית לפירות האילן בלבד, אבל לא ברכת פרי האדמה שהיא כללית אף לפרי העץ כמו שאמרו רז"ל ברך על פירות האילן בורא פרי האדמה יצא, ורוב הגאונים חולקין עליו על זה ואומרים כי לעולם שיהיו לפניו פירות האילן ופירות האדמה מקדים החביב תחלה כמו שכתבנו. 

וה"ר דוד בר לוי ז"ל כתב פסקא דמלתא הכי הוא, דכי יש לפניו מינין הרבה כל היכא דחד עיקר וחד טפל מברכין על העיקר ופוטר את הטפל, אפילו בצנון וזית דצנון פרי האדמה וזית פרי העץ מז' המינין, אם הצנון עיקר והזית טפל ברכת הצנון פוטרת הזית, ואם אין שם טפל לחבירו הולך אחר החביב לו, ואפילו בצנון וזית נמי מברך על הצנון ואחר כך מברך על הזית, ואם ברכותיהן שוות כגון אתרוג וזית מברך על החביב ופוטר האחרים, ואם אין אחד מהם חביב יותר אם ברכותיהן שוות מברך על של ז' המינין ופוטר את האחרים, ואם יש שם ב' או ג' מז' המינין מברך על כל המוקדם בפסוק, ואם הן רמון ותמר מברך על התמרים שהוא שני לארץ אחרון שבפסוק, וכן נמי בזית ורמון מברך על הזית, ואם היו שם ממין שבעה ומשאר פירות האילן ושוין בחביבותן מברך על מין ז' ופוטר את האחרים, ואם היו פירות האילן ופירות האדמה ואין שם משבעה המינין וגם אין שם חביב יותר מברך על פירות האילן שחשובין יותר וחשובה ברכתן, ואם היו פירות האילן או פירות האדמה וכמהין ופטריות או ביצים או שאר דברים שברכתן שהכל, אפילו חביבין יותר הדברים שברכתם שהכל, אין ראוי להקדים ברכתם משום חביבותם, שברכת שהכל לאו ברכה חשובה היא, ומברך תחלה על הפירות דחשיבי וחשובה ברכתן, וזה דעת הרב בעל ההשלמה ז"ל ומוכח ליה מעובדא דמייתי בגמרא (ברכות לט ב) מתרי תלמידי דיתבי קמיה דבר קפרא ואייתי לקמייהו כרוב ופרגיות, וברכת כרוב בורא פרי האדמה וברכת פרגיות שהכל שהן מין בשר, ופסק דחשיב עדיף דהיינו כרוב דחשיב בברכה, ואע"ג דפרגיות חביבי ליה טפי כדאמרינן בגמרא. 

וכל זה שאמרנו הוא דיני ברכה שלפניהם, אבל ברכה שלאחריהם, אם היו מינים הרבה והיו בהן ממין ז' מברך עליהם על העץ ועל פרי העץ, ופוטר נמי שאר מינין שהיא כוללת כל מיני פרי העץ, וכן כתב הרמב"ם ז"ל, ואם היו משאר מיני פרי העץ ופרי האדמה הוי ברכה שלאחריהם בורא נפשות ופוטר את הכל, אבל אם אכל פירות ממין ז', ובשר או ביצים או שאר דברים שברכתן שלאחריהם בורא נפשות, אין ברכת פירות העץ פוטרת השאר, ומברך על זה וחוזר ומברך על זה, וכן כתב הרמב"ם ז"ל, וצריך לעיין לזה שאמרנו דאפילו בצנון וזית שאם היה הצנון עיקר ברכת הצנון פוטרת ברכת הזית מברכה שלפניה, אם נאמר שיפטור אותה מברכה שלאחריה גם כן, או לא, ואפשר דהוא הדין דפוטר אותה מברכה שלאחריו גם כן. 

וכתב אחד מתלמידי רבני צרפת על רבו, כמה פעמים ראיתי מורי הרב כשמביאים לפניו על השלחן בשר של חדוש או בשר מבושם או בצים מטוגנין בדבש או דבר שהוא חביב בעיניו נוטל אותו דבר ומברך עליו קודם שיברך על הפת המוציא ואומר זה חביב עלי יותר מן הפת ונוח לי לברך עליו תחלה לשבח את קוני באשר אני אוהב, וגם ראיתי כשמביאים לפניו שני מיני פירות מז' המינין בזה אחד זה שמברך על השני אע"פ שבירך על הראשון כיון שלא היה לפניו בשעה שבירך על הראשון. 

וכתב אחד מן הגאונים שמי שהיו לפניו שני מינים שאין ברכותיהם שוות כגון צנון ואתרוג, ואינן מז' המינים, מברך על החביב תחלה, ואף על פי שאינו רוצה בו אלא בסוף, ויאכל מעט ממנו, ואחר כך יברך על המין האחר ויאכל אותו, ואחר כך אוכל המין האחר בלא ברכה כלל שאין אכילת המין השני הפסק אחר שדעתו היה לאוכלו בסוף. 

ולענין ברכה שלבסוף נסכמו הגאונים שעל דבר שאינו בריה שלימה ואין בו כזית אין מברכין אלא לפניו בלבד כדי שלא יהנה מן העולם בלא ברכה, אבל לאחריהם אין מברכין כלל, ועל כל דבר שיש בו כזית, ואף על פי שאינו בריה שלימה, או שהוא בריה שלימה אע"פ שאין בו כזית, כגון גרעין של רימון, או של ענב, או גודגדניות וכיוצא בהן מברכין עליהם תחלה וסוף ברכה הראויה להן, ויש מקשין על זה ממה שמצינו בתלמוד אני ראיתי ר' יוחנן שאכל זית מליח וברך עליו תחלה וסוף, ומקשה התלמוד ולמה בירך לסוף, והלא אם יוציא ממנו הגרעין לא ישאר בו שיעור כזית ובפחות מכזית אין מברכין עליו בסוף, ומשני, זית גדולה היה שהיה בו שיעור זית בינונית בלתי הגרעין, וא"כ הוא שאין להקפיד על שיעור בדבר שהוא בריה, מה לו לתרץ ולהשיב שזית גדולה היה, תיפוק לי שהיה בריה שלימה, ואין לחוש כדי לשיעור, וכמו כן תירץ הירושלמי כדאמרינן התם שלפיכך בירך רבי יוחנן לבסוף לפי שהיה בריה שלימה, והרבי יונה מעמיד תלמוד שלנו עם הירושלמי ואומר שאם הוא דבר שאין דרך לאכלו עם הגרעין כגון זית וכיוצא בו צריך שיהיה בו שיעור לבד הגרעין, שמאחר שאין דרך לאכלו עם הגרעין לא ישאר בריה שלמה כשמוציאין ממנו הגרעין, ומפני זה הוצרך התלמוד להעמיד הדבר בזית גדול, אבל כל דבר שדרך לאכלו עם הגרעין כגון פרידה של ענב או של רמון או גודגדניות וכיוצא בהן, אף על פי שאין כזית בין הכל, דנין אותה לבריה שלמה ומברכין עליו תחלה וסוף. 

מי שברך על הדבר ונפל מידו ואינו מוצאו כתב הרבי יונה ז"ל שצריך לחזור ולברך כשחוזר ואוכל מאותו המין, ונשאלה שאלה אל ר"ת ז"ל על אדם שברך על כוס אחד ונפל מידו קודם שישתה, אם צריך לברך על כוס שני והשיב דלא צריך, והר' יונה ז"ל כתב גם כן כי מי שברך ברכה שאינה צריכה יש לו לסיים ולומר למדני חקיך, כדי שיראה כקורא פסוק, ולא יהיה זוכר שם שמים לבטלה, כך כתב הר' יונה ז"ל בשם גאון, וכתב ר' עמרם בשם רב פלטי ז"ל כי השותה מים שלא מחמת צמא, אלא מחמת דרך רפואה כגון להעביר המאכל שיש לו בבית הבליעה, שאין לו לברך תחלה כיון שאינו שותה להנאה, אבל לסוף מברך בורא נפשות רבות, שכבר נהנה, ורבני צרפת חולקין בדבר זה ואומרים שמה שאמרו ז"ל לענין שמן זית החושש בגרונו נותן שמן הרבה לתוך אניגרון שהוא מי שלקות של תרדין ובולע ומברך תחלה בורא פרי העץ על שמן זית שהוא עיקר, ואע"פ ששותה אותו לרפואה כיון שנהנה ממנו, דוקא בשמן זית או בדברים אחרים וכיוצא בו שהנאתן מצויה בכל ענין, אבל במים שאין בהן הנאה כלל אלא כשהוא צמא, עכשיו כשאינו שותה מהן אלא כדי להנצל מן הצער, אינו מברך עליהם לא בתחלה ולא בסוף. 

ואמרו ז"ל ברך על פירות האילן בורא פרי האדמה יצא, על פירות האדמה בורא פרי העץ לא יצא, ועל כולן אם אמר שהכל יצא, ואפילו על הפת ועל היין, על כל עצי בשמים כגון פלפל, זנגביל, נרד, וכרכום, קנה, וקנמון, וכיוצא בהן מברך עליהן בורא עצי בשמים, וכן על כמה שמנים שמערבין בהן מיני עצי בשמים מברכין עליהן בורא עצי בשמים, וכתב הראב"ד ז"ל דוקא כשהעצים שם אבל אם הוציאו העצים משם אין מברכין עליהן אלא בורא מיני בשמים, ועל כל מיני עשבים שיש להן ריח טוב מברכין עליהן בורא עשבי בשמים, ועל המוס"ק שהוא מחיה, ויש אומרים שהוא זיעת חיה, ויש אומרים שהוא נעשה בחטוטרת חיה ידועה שמתקבץ על צוארה כמין דם ונקפה שם ונעשה מוס"ק, ודאי מברכין עליו בורא מיני בשמים, ועל הורד, ומי הורד הנקרא אייג"א רוש"א, והלבונה, והמצטק וכיוצא בהן כתב הרמב"ם ז"ל שמברכין בורא עצי בשמים, והאוכל מן הורד או שתה מי הורד מברכין בורא פרי העץ, ויש אומרים בורא פרי האדמה דלאו פרי עץ נינהו אלא כפרי האדמה, מפני שהזרע שלו עיקר הפרי והעלין הן הפרחים, ולענין ערלה כתב הראב"ד ז"ל שאין חוששין לפי שאינן פרי ממש ואין להן דין שומר לפרי, דלא ידעינן כי שקלינן להו סמדר אי לקוט פירא או לא, ולא ראינו אדם נזהר בזה, ואפשר כי מפני שהוא ספק ערלה בחוצה לארץ שמותר, והראב"ד ז"ל כתב שעל מי הורד והלבונה והמצט"ק אין מברכין אלא בורא מיני בשמים, ונתן ר' יונה טעם לדבריו שאין מי הורד באין מעץ הורד, אלא מהפרי הנברא בתוכו, אמנם נוכל להעמיד דברי הר"ם אחר שבאין מהדבר שנברא בעצי הורד, אכן כל דבר שלא נודע על נכון הברכה טוב לברך בורא מיני בשמים, ויצא. 

ועוד כתב הרמב"ם ז"ל שאם היו לפניו עצי בשמים ועשבי בשמים, שמברך על זה וחוזר ומברך על זה, שאין האחד פוטר את חבירו אחר שאין ברכותיהן שוות, ועוד כתב על ריח טוב של איסור, או בריח בגדים מוגמרים בבשמי היתר, שאין עיקר הבשם בהן, שאין מברכין עליהן כלל, ועוד כתב הראב"ד ז"ל שאם היו עצי הבשמים ועשבי בשמים מעורבין זה בזה שמברכין עליהן בורא מיני בשמים, שהיא ברכה כוללת הכל, המריח אתרוג או תפוח או חבוש או כל פרי שיש לו ריח טוב, מברכין שנתן ריח טוב בפירות. 

והאוכל אתרוג, או חבוש, או שאר מיני פירות מרוקחין בדבש ומתובלין בבשמים, אין מברכין אלא על הפרי, לפי שהוא העיקר והשאר טפל ונפטר בברכת העיקר, וכן הדין באוכל המרקחת שעושין מן הורדים, שמברך על הורד ופוטר את הדבש או הצוקר"א, לפי שהכל טפל לורד, ולפי ענין זה כתב הר' דוד בר' לוי ז"ל וזה לשונו, אפשר לומר בזה, שנהגו ברוב מקומות לעשות מעט מעט משתה יין שקורין מרקחת, ופעמים שנותנין מרקחת על רקיקין דקין, ואותן רקיקין טפילין למרקחת, שהדבר ידוע שאין באין שם לאכול לחם, ואותן הרקיקין אינן אלא לדבק המרקחת עליהן כדי שלא יטנפו הידים בדבש, הלכך הרקיק היא טפילה, וברכת המרקחת פוטרה, וכבר בארנו שאין מברכין אלא על האגוז ולא על הדבש. 

והאוכל או השותה דבר לרפואה ולא להנאה כלל, והוא דבר שאינו מוטעם, אין מברך עליו כלל, כיון דליכא הנאה לגרונו כמו שאינו מברך על המים ששותה לא לצמא, אלא דחנקתיה אומצא או להעביר המאכל כמו שכתבנו, והמריח בפת ונהנה מברך עליו בורא מיני בשמים, ועל זה נהגו מקצת אנשים שאין להם הדס במוצאי שבתות לברך עליו ולהריח בו במקום הדס, ולכל ריח שבעולם אין מברכין לאחריו כלל, והטעם לפי שכשמפסיק הריח מחוטמו, עברה הנאתו, מה שאין כן באכילה. 

היו לפניו שתי ברכות אחת של טעם ואחת של ריח, נותן המין של טעם בימינו ומברך עליו תחלה, לפי שהיא חשובה שאותה הנאה היא נכנסת בגוף ונהנה ממנו, ואחר כך נוטל של ריח ומברך עליו, ויש ללמוד מזה מה שאנו נוהגין במוצאי שבת כשמתחילין על הכוס לאחוז היין בימין ומברך בורא פרי הגפן, ואחר כך נוטלין הכוס בשמאל ואוחזין ההדס בימין ומברך בורא עצי בשמים, שהדבר שמברכין עליו ראוי לאחוז בימין בשעה שמברך. 

שכח והכניס אוכלין לתוך פיו בלתי ברכה, אם היו משקין, בולען ומברך עליהן ברכה שלאחריהן, אבל ברכה שלפניהן הלכה לה, והראב"ד ז"ל כתב דכי אמר דמשקין בולען, דוקא כשאין לו עוד מאותן המשקין, דודאי מוטב שיבלעם ויברך ברכה שלאחריהן ולא שיפסיד אותן ויפסיד המשקה והברכה, אבל אם יש לו עוד מן המשקה, מוטב שיפליט אותו ולא יהנה בלא ברכה, ויברך על השאר תחלה וסוף ואין חוששין להפסיד מלא פיו משקין, ואם הכניס אוכל לתוך פיו בלא ברכה במידי דמאיס מסלקין לצדדין ומברך כדי שלא יהנה בלא ברכה, וכיון שלא אפשר לא חיישינן למלא פי תהלתך, וכתב הר"ם מקוצי ז"ל נסתפק לו אם ברך אם לא ברך, אינו חוזר ומברך לא בתחלה ולא בסוף, מי שאכל ולא ברך המוציא אם לאחר שגמר סעודתו נזכר אינו חוזר ומברך קודם לכן חוזר ומברך, וכתב הרב בעל התוספות ז"ל דכיון דברכת הנאה לפניו אסמכוה רבנן אקרא דקדש הלולים כמו שאמרו רז"ל אסור ליהנות מן העולם בלא ברכה וכל הנהנה בלא ברכה כאלו נהנה מקדשי שמים משום לה' הארץ ומלואה, כיון שכן האי מאן דמספקא ליה אם ברך אם לא ברך ועדיין הוא אוכל, חוזר ומברך, וכל שכן שכח ולא ברך דחוזר ומברך, ואפילו בהנאה פחות מכזית צריך לברך לפניו, ספק ברך לאחריו ספק לא ברך לאחריו, בכל ז' המינין שהן מן התורה חוזר ומברך, אבל בשאר המינין אינו חוזר ומברך, נשלמו הלכות ברכות הנהנין ת"ל. 

כלל גדול אמרו רז"ל באוכלין ומשקין דכל הפסד אוכלין ומשקין דרך בזוי ובענין שימאסו מלאכול או מלשתות אסור, כיצד, אין זורקין אוכלין בכדי שימאסו ויפסדו מלאכול, ואין סומכין הקערה בפת, ואותן אנשים הסומכין הקערה בפת אף על פי שאוכלין אותו אחר כן לא טוב עושין, כתב הר"ם נ"ע אין לעשות כף מן הלחם לאכול בו, אלא אם כן אוכל מן הכף בכל פעם, וגם אין לחתוך בשר על הפת שלא יהא הפת נמאס כשצריך לאכול מן הפת כל פעם והוא נמאס, והר"ף ז"ל כתב מיהו אם אוכל אותו אחרי כן אין לחוש, ולא נוטלין הידים אלא במים, ולא נטילה של מצוה בלבד דבעינן בה מים דאסמכינהו רבנן אקרא דידיו לא שטף במים אלא אפילו נטילה לנקיות בעלמא לא, משום הפסד אוכלין חששו בו. 

ספר כלבו סימן כה 
================ 
דין הלכות ברכת המזון 

שנים שאכלו כאחד, מצוה לחלק, ופרש"י ז"ל בין ברכת המוציא בין ברכת המזון, אמנם אין המנהג רק בברכת המזון, והטעם בברכת המזון משום דאסמכוה רבנן אקרא דגדלו לה' אתי ואין אחד יכול לומר לאחד גדלו, ולפיכך אין יכולין לזמן אם לא בשלשה, אבל ברכת המוציא האחד יוציא את חבירו, ורבינו שמואל כתב דטעם הדבר שברכת המוציא שאינה מן התורה הקלו בה להיות האחד פוטר את חבירו, אבל ברכת המזון שהיא מן התורה החמירו להיות כל אחד מברך לעצמו, ואסמכוה רבנן אקרא דואכלת וברכת מי שאכל יברך, ורב יצחק הזקן ז"ל כתב טעם אחר כי לפיכך אמרו ברכת המזון שמצוה לחלק לפי שסיימו האכילה ונסתלק הקביעות מהן ודומה כאלו אכלו כל אחד לעצמו, אבל ברכת המוציא שמתחילין לאכול ולקבוע עצמן דין הוא שיפטור זה את זה, והמברך לעצמו אומר ברוך משביע רעבים ברוך משקה צמאים, ברוך אתה ה' אלהינו מלך העולם הזן את העולם, ויש מתחילין בא"י אמ"ה הזן את העולם וכו' וכל הג' ברכות. 

ואם היו שלשה שאכלו כאחד חייבין לזמן, ואחד מברך ופוטר את כולן, ואומר נברך שאכלנו משלו, והן עונין ברוך שאכלנו משלו ובטובו חיינו, והוא גם כן חוזר ואומר ברוך שאכלנו וכו', ואומר אחר כך בא"י אמ"ה הזן את העולם וכו', וכתב הר"ף ז"ל שיש לכל אחד ואחד לברך ברכת המזון בלחש אף כשיזמנו, לפי שאינן יכולין לכוין כל תיבה ותיבה מפי המברך, ומכל מקום לא יתחיל לברך עד שתכלה ברכת הזן מפי המברך, שעד כאן היא ברכת המזון, אבל הר"ם נ"ע לא היה מברך בלחש, ועל הסדר הזה מברך מג' עד עשרה, ומעשרה ולמעלה חייבין לזמן בשם, ואומר נברך אלהינו וכו' והן עונין ברוך אלהינו וכו' והוא גם כן חוזר ואומר ברוך אלהינו, ואין לומר נברך לאלהינו, ברוך לאלהינו, לפי שלא מצינו השם הנכבד סמוך בברכה בלשון שנאמר (תהלים סח, כז) במקהלות ברכו אלהים, ברכו עמים אלהים. 

ובסעודת הנשואין אומר נברך אלהינו שהשמחה במעונו, והמסובין עונין כמו כן, והוא גם כן עונה אחר כן ברוך אלהינו שהשמחה במעונו, אבל בסעודת ברית מילה אין אומרים שהשמחה במעונו, והטעם שאין מזכירין שמחה, משום צערא דינוקא, ומצוה בגדול לברך משום כבודו, ואם יש שם אורח הוא מברך כדי שיברך בעל הבית, ויש מי שאומרים שאם אמר בעל הבית איני חושש לברכת האורח, וטוב לי שאברך אני בעצמי ואודה השם המספיק על ידי, הרשות בידו, ומדרך המוסר לכל מי שיברך שיטול רשות מן הגדולים המסובין שם, ואומר ברשות רבותי נברך וכו', ואם לא ירצה ליטול רשות רק מאחד אומר ברשות מורי, ומברך הג' ברכות וברכת הטוב והמטיב והרחמן ואחר כך מברך על הכוס, ומצאתי כתוב בשם רבינו יחיאל מפרי"ש שברכת המזון טעונה כוס אפילו ליחיד כך מצאתי, והרמב"ם ז"ל כתב בחבורו ברכת המזון אינה טעונה כוס, והר"ם נ"ע כתב שברכת המזון טעונה כוס אפילו ליחיד, הלכך כששנים אוכלין יחד צריך כל אחד לקחת כוסו לברכת המזון, ואם יש שם גדול או גדולים אומר סבר מרי או סברי מורי בא"י אמ"ה בורא פרי הגפן, ולפיכך סוברין על היין של ברכת המזון לפי שיש דעות חלוקין בענין ברכת המזון אם טעונה כוס אם לא, ורוצה לומר סברי מורי כלומר יש בדעתיכם שנברך על הכוס, והן עונין לחיים, כלומר דעתינו שנברך עליו לחיים, לא כברכת כוס יין של הרוגי ב"ד, שהיו משקין אותו שתטרף דעתו שנאמר (משלי לא, ו) תנו שכר לאובד ויין למרי נפש, ויש אומרים טעם אחר לפי שבשביל היין קלל נח את כנען בנו, ולכך שואל המברך יש בדעתיכם לברך על היין, והם אומרים לחיים כלומר זכה לשתותו לחיים, ויש אומרים שבכל יין סברין, והטעם, כי ברוב שותין בתוך המזון וכדי שיפנו אוכלין שבבית הבליעה אומר להם סברי מורי כלומר כוונו דעתיכם ופנו בית הבליעה כדי שתוכלו לענות אמן בפה מלא ותצאו בברכה זו, וגם באותו שקודם סעודת סוברין לפי שאין אדם קובע סעודתו על היין לישאל להם אם דעתם בברכה זו. 

ואחר ברכת היין שותה כל אחד מהם מכוס על ברכה מלא לוגמיו או מהכוס שמזגו לפני כל אחד בשביל ברכת המזון, ואין לחוש להמתין שישתה זה שברך תחלה אם לא מדרך המוסר אחר שישתו משאר כוסות שלא ברכו עליהן, וגם אין לחוש לתת מכוס של ברכה לתוך שאר כוסות כמו שנהגו קצת אנשים, וראיה לשני דברים מה שמצינו בערבי פסחים במעשה ההוא סבא דקא גחין ושתי ולא המתין לשתית המברך ולא שיתנו בכוסו מיין כוס הקידוש, ומה שאמרו רז"ל אין המסובין רשאים לטעום קודם המברך או המקדש, לא אמרו אלא מאותו הככר שבצע או מאותו הכוס שברך או שקדש עליו, והא דאמרינן המברך או המקדש אם טעם מלא לוגמיו יצא ואם לאו לא יצא, יש אומרים דלאו דוקא שיטעום הוא בעצמו שאפילו בטעימת אחר יצא, ומוכיחים האי סברא מהא דאמר אין אומר זמן על הכוס של קידוש יום הכפורים בשבתות וימים טובים משום דלא אפשר בגדול, וכי תימא לטעמיה לינוקא, אתי למסרך, משמע דאי לא אתי למסרך מקדשין על הכוס ויוצאין בטעימת התינוקות. 

ואחר כך מברכין לאחריו בא"י אמ"ה על הגפן ועל פרי הגפן ועל ארץ חמדה טובה ורחבה שרצית ושהנחלת לאבותינו רחם ה' אלהינו עלינו ועל ישראל עמך ועל ירושלים עירך ועל מקדשך ועל מלכות בית דוד משיחך ובנה ירושלים עיר קדשך והעלנו בתוכה במהרה בימינו ונאכל מפריה ונשבע מטובה ונברך עליה בקדושה ובטהרה, ברוך אתה ה' על הגפן ועל פרי הגפן והר"ם מקוצי ז"ל כתב ושאר הגאונים שחותם על הארץ ועל הפירות, ואין חייב לברך ברכה זו אם לא שתה מלא לוגמיו, ואם ברך יהיה ברכה לבטלה, כי בודאי בברכה שלאחריו צריך שישתה כשיעור ביין או במים מלא לוגמיו, ובפירות כזית, ואמרינן בירושלמי שעל דבר שהוא בריה צריך ברכה לפניו ולאחריו כגון פרדה של ענב אף על פי שאין בה כזית, כאשר כתבנו למעלה. 

וענין הזמון הוא ריבוי שבח וגדולה אל הש"י שמזמנין ומתרין זה את זה ומתועדין יחד להודות לו ולשבחו על שפע טובתו כדכתיב (תהלים לד, ד) ונרוממה שמו יחדו, ומי שבא עליהן ומצאן כשהן מברכין אם בא כשאומר המברך נברך והם עונים ברוך שאכלנו משלו, זה שבא עליהן אומר ברוך הוא ומבורך, ואם בא כשאמר בא"י אמ"ה הזן או בשאר הברכות כשיגיע לסוף הברכה עונה אמן עמהן, ואף על פי שלא אכל עמהן, כדאמרינן עונין אמן אחר ישראל מברך, ואמרי רבותא דהוא הדין אם היו עשרה או יותר שמברכין בשם עונה זה שבא עליהם ג"כ בשם ואומר ברוך אלהינו ומבורך, ויש אומרים ברוך ה' המבורך לעולם ועד. 

ג' שאכלו כאחת ויצא א' מהם לשוק, קורין לו ומזמנין עליו, כלומר, מודיעין לו שיתכוין להצטרף עמהם ויענה ממקומו שהוא שם, והוא שישמע משם דברי המברך בבאור, וכשיגמור מלאכתו יבא הביתה במקום שאכל ויברך ברכת המזון לעצמו שלא יצא אלא מן הזמון, מיהו אם נשתהה שם עד גמר הברכה וכיון לבו יצא ידי הכל ואין צריך לברך, והני מילי לג', אבל לעשרה אחר שמזכירים השם צריך לבא ולישב במקומו עם המברכים יחדיו (שם סח, כז) כדכתיב במקהלות ברכו אלהים. 

שנים שאכלו כאחד אחד בקי לברך ואחד בור, יברך הבקי בקול רם, והבור יכוין דעתו וישמע ויוצא, והבקי נקרא בלשונם סופר, ובעל הבית עם בניו ואשתו, הוי כסופר מברך ובור יוצא, ולפיכך צריך לברך בעל הבית בקול רם כדי שישמעו בניו ואשתו ויצאו בברכתו, ומי שברך בלחש טועה, אם יש שם אשה ובנים. 

ג' שאכלו כאחת אין רשאין ליחלק לפי שכבר נתחייבו בזמון ואינן רשאין לפטור עצמן ממנו ולברך כל אחד לעצמו, וכן ד' או ה' אין רשאין ליחלק שיזמינו הג' והשנים יברכו לעצמן לפי שכולם נתחייבו בזמון, וצריך שיזמנו כולם ביחד, אבל ו' נחלקים ג' ג', ועשרה אין נחלקים עד עשרים לפי שכבר נתחייבו לזמן בשם, אבל עשרים רשאין ליחלק י' י', ומצינו בתלמוד לשון אחר, ג' שישבו לאכול אין רשאין ליחלק, וכתב ר"ח ז"ל והרי"ף ז"ל שפירוש הלשון כך הוא, ג' שישבו לאכול אף על פי שכל אחד אוכל ככרו, אין רשאין ליחלק כיון ששלשתן אוכלין יחד, וכן כתב הרמב"ם ז"ל פרק ה' להלכות ברכות, וקצת רבני צרפת מפרשין בענין אחר, ג' שישבו לאכול וברכו המוציא אין רשאין ליחלק, לפי שבשעה שברכו המוציא ביחד חל עליהן תורת זמון, וכן נמי דעת הר' יצחק ז"ל וז"ל, וג' שאכלו ובתחלה ברכו ברכת המוציא יחד אינן רשאין ליחלק, אלא ממתינין זה את זה, ואם ברכו המוציא כל אחד ואחד לעצמו רשאין ליחלק, אבל אם גמרו סעודתם יחד חייבין לזמן, והר' יונה ז"ל פירש, ג' שישבו מתחלה בהזמנה אחת וגמרו לאכול יחד, אבל לא ברכו יחד המוציא, אף על פי שאכלו כל אחד בפני עצמו אין רשאין ליחלק לפי שכבר הסכימו וגמרו בדעתן לעשות מצות זמון, וכיון שכן אי אפשר ליפטר בלא זימון. 

אמרו ז"ל שתי חבורות שאוכלות בבית אחד, בזמן שרואות זו את זו מצטרפין, ואם לאו אין מצטרפין, ואלו מזמנין לעצמן ואלו לעצמן, ואם יש שמש ביניהן השמש מצרפם ואף על פי שאין רואין אלו את אלו, והוסיף על זה הרמב"ם ז"ל שצריך שישמעו כולם דברי המברך בבאור, וכתב הבה"ג שאפילו אוכלין בשתי בתים השמש מצרפן, ומפרש, כי מה שאמרו ז"ל שאוכלים בבית אחד לאו דוקא דהוא הדין לשני בתים אם מקצתן רואין אלו את אלו או שמש אחד ביניהן, והאי דנקט בית אחד אורחא דמילתא נקט, וכן מצינו בירושלמי ר' ברכיה מוקים ליה לאמוריה על תרעיה מציעה דבי מדרשא, ומזמנין אלין לאלין, ואם רשות הרבים מפסקת ביניהם נראה לכאורה שאין מצטרפין בשום ענין. 

ג' בני אדם שבאו מג' חבורות אין רשאין ליחלק והוא שבאו מג' חבורות של ג' ג' בני אדם, כלומר, שכל אחד חייב בזמון במקומו, וכיון שכן, לא נסתלק חיוב הזמון מהן, וכשפגעו עכשיו זה בזה אינן רשאין ליחלק ומזמנין כולן יחד כדי שיפטרו מן הזמון, והתלמוד מדקדק על זה ואומר, אמר רבא לא אמרן אלא דלא אקדימו הנך ואזמינו עליהו אבל אקדימו הנך ואזמינו עליהו פרח זמון מהני, יש מפרשים שכן פירושו של מימרא זו, לא אמרן שאין רשאין ליחלק, אלא כשלא זמנו עם בני חבורתן שלא נסתלק הזמון, אבל אם כבר זמנו עם בני חבורתם, נסתלק מהם הזמון ושוב אין מזמנין, ואין זה הפירוש נכון, שאם זמנו עם חבורתן מה זה בא ללמדנו ושאין מזמנין עוד פעם אחרת, פשיטא שאין לאכילה אחת רק זמון אחד, לפיכך פי' רבינו יהודה ז"ל כגון שבאו אלו הג' ונפטרו שנים ובא אחר ואכל כזית ונצטרף עם השנים וזמנו עמו, אף על פי שעדיין לא זמנו אלו אלא שהלכו לדרכם, כיון שזמנו בני חבורתם נסתלק מהם הזמון שהרי אינן יכולין לזמן עם בני חבורתם שכבר זמנו ואין לזמן על אכילה אחת ב' פעמים, וכיון שכן גם הן אינן מזמנין, ולשון עליהו אינו רוצה לומר עמהם, אלא שחבריהם זמנו במקומן על עצמן, ובא ללמד שאף על פי שאלו הג' לא זמנו נסתלק הזמון מהן כיון שזמנו בני החבורה, והר' יונה ז"ל פירש, כגון בג' בני אדם שנפטרו מג' חבורות ג' בני אדם, ויצא אחד לשוק אחד מכל חבורה והשנים הנשארים קראו השלישי שיצא לשוק וזמנו עליו והוא ענה ממקומו כמו שכתבנו למעלה, נמצאו שאלו השנים שישבו במקומן יצאו ידי זמון אבל לא השלישי אף על פי שענה ממקומו כיון שלא בא אצל חבריו, ובא ללמד שאף על פי שאלו הג' לא יצאו ידי זמון אם פגע זה את זה אחר כן, אין יכולין לזמן שהרי נסתלק הזמון מהן כשזמנו עליהן בני חבורתן, כי בהפרדם נסתלק מהם שם ג', ועל ידי שזמנו עליהן הראשונים נסתלק מהם שם זמון, ואף על פי שחוזרין אחר כן לכלל ג' אין יכולין לחזור לכלל זמון: עוד כתב הרבי יונה כי לכאורה משמע שאפילו אכלו אחר שזמנו עליהן כל אחד ואחד, ואחר שאכלו פגעו שלשתן זה את זה, שאין מזמנין, אחר שלא נועדו יחד לאכול, ואף על פי שהדבר פשוט הוא שאם אכלו שנים בהזמנה אחת ולבסוף בא שלישי ואכל כזית שמצטרף לזמן, זהו מפני שכבר נועדו השנים מתחלה, ולפיכך זה נגרר עמהם, אבל כאן שלא נועדו כלל לא השנים ולא הג' אין נגררין זה עם זה לומר אף על פי שלא יצאו ידי זמון מהאכילה הראשונה שאכלו עם חבריהן, כי פרח מהן הזמון אחר שנפטרו חבריהן מהזמון על ידם. 

ואמרו ז"ל ג' שאכלו כאחת אחד מפסיק לשנים ואין שנים מפסיקין לאחד, פירוש, אם אכלו ג' כאחד ויש לשנים נחץ לצאת חוץ ועדיין לא גמר האחד מלאכול, חייב אותו האחד להיות מפסיק בשביל השנים ויענה לזמון, ואח"כ יחזור ויאכל, אבל אם האחד רוצה לצאת והשנים לא גמרו עדיין לאכול אינן חייבין להפסיק אכילתן לזמן עם האחד אם לא ירצו, ופסק הרי"ף ז"ל שכשאחד מפסיק לשנים מפסיק עד שיענה ברוך שאכלנו משלו ובטובו חיינו ודי לו בזה, שעד כאן הוא עיקר הזמון, ואח"כ יחזור ויאכל, ובה"ג כתב שצריך להפסיק עד סוף ברכת הזן, ואח"כ יחזור ויאכל, ואינו צריך לברך ברכת המוציא ולא נטילת ידים, אלא אוכל והולך, ואח"כ יברך ברכת המזון, ואפילו אם נמלך אחר כן שלא יאכל, מאחר שהיתה כונתו בשעה שהפסיק לחזור לאכול לא יצא בברכה זו שברכו חבריו, והראב"ד ז"ל כתב דלכל הברכה צריך להפסיק ויוצא ידי ברכה על מה שאכל ואם ירצה לאכול עוד צריך נטילת ידים והמוציא שכיון שנתחייב בזמון על כרחו הפסיק אכילתו בזמון, דמיכל וברוכי בהדי הדדי לא אפשר, ואין יתכן שיאכל באמצע הברכה כי הזמון אחת מהברכות של ברכת המזון הוא ואיך יברך ברכה אחת ואח"כ ישלים ברכתו, והר' משולם ז"ל כתב דכבוד הרב מונח במקומו דנהגו העם להיות אחד מפסיק עד נברך, וחוזר ואוכל בלי נטילת ידים ובלי המוציא, וטעמא דמלתא משום דהא דאמרינן אחד מפסיק לשנים מדעתו קאמרינן, ולא בעל כרחו, שדרך ארץ הוא שיפסיק מדעתו, ולא הוי הפסק אותו הזמן שיהיה מדעתו, ולא גרע מיצא לשוק שאין צריך לעמוד עמהן אלא עד נברך לרב נחמן ועד הזן לרב ששת, הכא נמי לא שנא, אבל שנים אין מפסיקין לאחד שעל כרחו צריך להמתין אותן, שאינו רשאי להפקיע הזמון לא ממנו ולא מהם, ועוד אמרו ז"ל ג' שאכלו כאחד וקדם א' מהם וברך הן יוצאין בזמון שלו, והוא אינו יוצא בזמון שלהן כלל, ואף על פי שברך, הוא נגרר להצטרף עמהם אחר שהם רבים ממנו ופוטר אותן מזמון כיון שלא ברכו עדיין, אבל הוא אינו נפטר מזמון שלהם כיון שברך לפי שאין זמון למפרע. 

וכתב הר' יונה ז"ל שנשים חייבות לזמן לעצמן כשהן שלש, וכן נראה מלשון התלמוד שאומר נשים ועבדים וקטנים אין מזמנין עליהן, ויש לדקדק שאין מזמנין עליהן עם האנשים משום חשש פריצות, אבל לעצמן מזמנות אם הן שלש, ועוד שהרי אמרו ז"ל בפירוש נשים מזמנות לעצמן, ועוד כתב הר' יונה ז"ל שהנשים שאין מבינות בלשון הקודש צריכות לברך ברכת המזון לעצמן שאינן נפטרות בברכה ששומעין מן האנשים, כי מה שאמרו ז"ל סופר מברך ובור יוצא היה בזמנם שהכל היו מדברין בלשון הקודש ומבינים אותו, ובור שאמרו ז"ל שאינו יודע נוסח ברכת המזון אבל מבין הוא בלשון הקודש, ואם אינו מברך בלשון הקדש לדברי הכל יצא, וכן הדין נותן בנשים שגם הנה חייבות בברכת המזון ואף על פי שאמרו ז"ל גבי מקרא מגילה הלועז ששמע אשורית יצא שאני התם שאין הדבר רק בפרסום הנס וכל זמן שיודע שזהו מקרא מגילה יש בו פרסום, אבל בברכת המזון הדבר תלוי לתת שבח והודאה אל הש"י על שפע טובתו ומזונו ודאי נראה שצריך שיבין השומע ויצא, והר' דוד ברבי לוי ז"ל כתב בשם הר"ר שמואל שקילי ז"ל מה שכתוב למעלה בענין בעל הבית ואשתו ובניו, וכן פשט המנהג. 

ואמרו ז"ל קטן היודע למי מברכין מזמנין עליו, ודעת הרמב"ם ז"ל ע"ז שיהיה כבן עשר או כבן תשע ודעת הרי"ף ז"ל כתב בתשובות שאלות וז"ל ראיתי רבים וגדולים טועים בענין זמון שסומכין על הקטן כשהוא דברן ויודע לומר מה שמלמדין אותו, וכששואלין אותו למי מברכין שהוא עונה לאל היושב בשמים ואין זה דעת גאון ודעת הרי"ף ז"ל דבעי בן ט' או בן עשרה, ועל כולם אני אומר שלא התירו צרוף של קטן אלא לזמון של י' שמקילין גם כן באכילת ירק או בשתיית יין, אבל לזמון של ג' לא הקלו, וצריך שיביא שתי שערות, וכל הנוטה מזה עובר על משנתינו דתנן בהדיא נשים ועבדים וקטנים אין מזמנין עליהן והלא הנשים ועבדים יודעין למי מברכין יותר מן הקטנים ואעפ"כ אין מזמנין עליהן, לפי שאינן בני קביעות, וכל שכן קטן, ואפילו שיודע למי מברכין, וכן בירושלמי מתמה ואומר, אם תמן שמזכירין שם שמים עושין אותו סניף, כאן שאין מזכיר שם שמים לא כל שכן אמרו ליה והיינו, כלומר היא הנותנת תמן ע"י שמזכירין עושים אותו סניף, כלומר לעשרה דוחקין עצמן לעשות סניף כדי להרבות בשבחו של מקום אבל לג' לא איכפת לן א"ר נסא זמנין סגיאין אכלית עם אבא ועם ר' ענני בר סיסי חביבי ולא זמינו עד דאייתיתי שתי שערות, מכל זה משמע שאין שום קטן נעשה סניף אלא לעשרה, אבל לג' עד שיביא שתי שערות, כסתמא דמתניתין עכ"ל, והרמב"ם ז"ל כתב קטן היודע למי מברכין מצרפין אותו בין לזמון ג' בין לעשרה ולדעת אלו שמצרפין אותו לג' דוקא אחד, אבל שנים לא, דרובא בגדולים בעינן, אבל לעשרה יש מצרפין אפילו ג' קטנים כמו שמצטרפין ג' אוכלי ירק, ויש להביא ראיה לאלה מצרפין לג', ממה שמצינו בתלמוד (ברכות מח א), אביי ורבה בר בר חנה הוו יתבי קמיה דרבה במטללתא בסעודתא, אמר להו רבה למי מברכין אמרו ליה לרחמנא, אמר להו ורחמנא היכא יתיב, אביי נפק לברה ואחוי כלפי רקיעא, רבה בר בר חנה אחוי כלפי טללא, אמר להו רבה תרוייכו רבנן תהוון כדאמרי אנשי בוצין בוצין מקטפייהו ידיעי, נראה מכאן שאין לדקדק כל כך בקטן, ובלבד שידע למי מברכין, אמנם אין להביא ראיה מזה שנוכל לצרף שנים שהרי אלו שנים היו, לפי שאפשר שהיו בעשרה או היו שם שנים גדולים, ויש מן הגאונים שכותבים שאין מזמנין עם הקטנים אא"כ הביאו ב' שערות, או היו בני י"ג שנה, ואומרים כי מעשה זה דאביי ורבה בר בר חנה לא היה כדי לזמן עמהן, אלא שהיה מנסה אותם לראות חדודם ופלפולם, ומה ששנינו נשים ועבדים וקטנים אין מזמנין עליהן, רצה לומר קטנים שלא הגיעו לי"ג שנה או שלא הביאו שתי שערות שכל זמן שלא הגיעו לכלל זה אינן בכלל המצוה וקורא אותן קטנים, והרבה מן החכמים מדקדקין על עצמן ועושין על פי דעת זה ואין מזמנין על קטן שאינו בן י"ג שנה או עד שיביא ב' שערות וסומכין על הירושלמי שכתבנו בדברי הראב"ד ז"ל וכן נמי דעת הר' יצחק והר"ף ז"ל, ועוד כתב הר' יצחק ומה שנהגו למסור חומש לקטן זהו מנהג טעות, ובירושלמי יש רב שאומר דשכור מברך ואפילו מדומדם עכ"ל, והר' יונה ז"ל וכן נמי דעת ר' יצחק שיותר נראין דברי הרי"ף ז"ל כיון שמצינו בתלמוד קטן היודע למי מברכין מזמנין עליו ואם בדברי שאר הגאונים שמעמידין הדבר בקטן שהגיע לי"ג לא היה צריך לומר היודע למי מברכין, אלא ודאי יש לנו לומר שמדבר בקטן בן ח' או בן ט', ולפיכך הוצרך לומר היודע למי מברכין, לפי שיש מהם שלפי קטנם אינם פקחים, כל כך להכיר בוראם ב"ה. 

וכתב הר"ז ז"ל דקטן ואשה כיון דאפילו אכלו ושבעו לא מחייבי מדאורייתא לא מפקי אחריני דאכלו ושבעו, וכן כתב הרמב"ם ז"ל דאשה וקטן אין מוציאין אלא הגדול שלא אכל אלא כזית, אבל גדול שאכל ושבע אין מוציאין, ועד כמה מברכין, כתב הרי"ף ז"ל דאם אכל כזית חייב לברך מדרבנן דקרא אסמכתא בעלמא הוא, ואית דאמרי דלענין זמון שלשה הוא דאמר דבעינן כזית לדעת המצריכין לשלשה שיאכלו פת, אבל לזמון עשרה דסגי בירק או בשתיה לא בעינן כזית לאותן שהן שם יתירים על השבעה, אבל לאותן שבעה לא מצטרף אלא בכזית פת, ואיכא נמי למימרא דהתם נמי דכזית פת לא בעינן מיהו כזית ירק או רביעית יין בעינן, וכתב הרי"ף ז"ל דכי לא בעי שיאכל כזית דגן הני מילי לענין אצטרופי לבי עשרה, אבל להוציא אחרים ידי חובתן בעינן שיאכל כזית דגן, וכן נמי אמרינן גבי עובדא דינאי, רבי שמעון בן שטח דעבד לגרמיה הוא דעבד, להוציא אחרים ידי חובתן, עד שיאכל כזית דגן, ודעת הר"ש ז"ל שמוציא אף מי שאכל ושבע וחייב מן התורה, כיון דהוא גדול, דבר חיובא הוא, וכן דעת הר"ש ז"ל דגדול שאכל כזית, דאי אכל ושבע מפיק אחרים הכא נמי אפילו לא אכל אלא כזית, מפיק אחרים דאכלו ושבעו, וכתב הרי"ף ז"ל דדוקא לגבי עשרה הוא דמצטרפי אוכלי ירק או שותי יין, אבל לגבי שלשה לא מצטרפי אלא אם כן אכל כזית דגן, ואפשר לומר שאם אכל תבשיל של דייסא או שאר מעשה קדרה יהיה נחשב כזית דגן, אך הרמב"ם ז"ל כתב בפירוש שיהיו שלשתן אוכלי פת, ובספר האשכול מביא הירושלמי שאומר שנים שאכלו דגן ואחד ירק מצטרף, ויש מן הגאונים שאמרו דלאפוקי אחרים שאכלו ושבעו בעינן שיאכל וישבע גם כן, ולא יוציאם באכילת כזית, דלא אתי דרבנן ומפיק דאורייתא, כתב בספר היראים אדם שאכל ולא שתה אינו חייב לברך אלא מדרבנן דמן התורה אינו חייב עד שיאכל וישתה כדכתיב (דברים ח, י) ואכלת ושבעת וברכת ושביעה זו הוא שתיה, ודוקא אם צריך לו לשתות אבל אם אינו צריך לשתיה לא אמרה תורה עד שישתה שלא לתאבון וחייב לברך, הלכך אם אכל ולא שתה והוא צריך לשתיה וחביריו אכלו ושתו אינו יכול להוציאן ידי חובתן דאיהו מחייב מדרבנן ואינהו מחייבי מדאורייתא ולא אתי מדרבנן ומפיק מדאורייתא עכ"ל. 

כיצד הוא צרוף לעשרה שבעה שאכלו דגן ושלשה שאכלו ירק מצטרפין ומזמנין בשם אחר שיש בהם רובא דמינכר אוכלי דגן, אבל ששה שאכלו דגן וארבע שאכלו ירק אין מצטרפין לפי שאין באוכלי דגן רובא דמינכר, ומכל מקום להוציא את אחרים צריך שיברך מאוכלי דגן, ויש תמהין לפי מה שכתב הרי"ף והרמב"ם ז"ל לענין שלשה שצריך שיהיו שלשתן אוכלי דגן, ובעשרה לא החמירו כל כך ששלשה אוכלי ירק מצטרפין, וגבי יצא אחד מהם לשוק הקלו בשלשה שקורין לו ועונה ממקומו ודי, ובעשרה צריך שיבא אצלם ואין די לענות ממקומו, נמצא שעשרה חמורים משלשה, ויש להשיב, לענין יצא אחד לשוק ראוי להחמיר בעשרה לפי שהדבר תלוי בישיבה שהשכינה שורה עמהם כשהם עדה ואז יברכו בשם, לפיכך ראוי להחמיר שיבא אצל חביריו, אבל לענין צרוף שכולם יושבין שם והם עדיין באותו מעמד נראה שמספיק בדבר מועט שיראה הצרוף והוא אכילת ירק ובלבד שיהיה העיקר רוב הניכר, אבל לזמון שלשה שהן מועטין צריך שיהיו כולם אוכלי דגן, והרב רבי יונה ז"ל פסק כמו הירושלמי שמצטרף אוכל ירק עם השנים, ולעולם צריך שיברך מאוכלי הדגן כמו שביארנו, ואפילו אוכל כזית פת לא יוציא אלא אחרים שלא אכלו רק כזית כמותו, ולפי דעת קצת הגאונים כמו שכתבנו, ורבי יצחק ז"ל אומר שאפילו אחרים אכלו כדי שביעה מוציא, לפי שמן הדין היה שאפילו מי שלא אכל כלל יוציא הרבים ידי חובתן, שכל ישראל ערבין זה לזה, אלא שברכת הנהנין אינו יכול לברך עד שיהנה, וכאן כיון שנהנה ונתחייב ברכה מדרבנן פוטר האחרים ואפילו אותן שאכלו ושבעו, לפי שכל ישראל ערבין זה לזה. 

ואמרו ז"ל אכל טבל ומעשר ראשון שלא ניטלה תרומתו ומעשר שני והקדש שלא נפדו אין מזמנין עליו, וכתבו הגאונים ז"ל מכאן אנו למדין שמי שאכל דבר של אסור אינו מצטרף עם האחרים לזמן, וכן אכלו כולן דבר של אסור אין מזמנין כלל, אבל ודאי חייב כל אחד לברך תחלה כיון שיהנה בו, והרמב"ם ז"ל כתב בהלכות ברכות פ"א שאינו מברך כלל לא בתחלה ולא בסוף, והראב"ד ז"ל הגיה עליו וזה לשונו טעה בזה טעות גדולה, שלא אמרו שאין מברכין אלא שאין מזמנין עליו לפי שאין להם קבע מזון, אבל ברכה תחלה וסוף למה לא יברכו, הואיל ונהנו, ורבינו שמואל איש רומי כתב שאם היו אוכלים שלשה בני אדם יחד, והאחד אוכל פת של עכו"ם והשנים נזהרים מלאכלו, שמצטרף לזמון, אף על פי שהשנים אין אוכלים מפתו של שלישי דהא שוייה לנפשיה חתיכה דאסורא, כיון שהשלישי יכול לאכול מפתן מצטרפין, ועוד כתב שאם היו שלשה בני אדם שהיו אוכלים והדירו הנאה שלשתם, כיון שאין אחד מהן רשאי לאכול מפת חבירו אין מצטרפין לזמון, ואף על פי שיכול כל אחד להיות נשאל על נדרו ויהיו מותרים זה בזה, מכל מקום כל זמן שלא נשאלו אסורין, ולפיכך אין מצטרפין, אבל כל זמן שהאחד יכול לאכול מן השנים מצטרפין, והביא ראיה לדבריו ממה ששנינו במסכת ערכין דתנן הכל חייבין בזימון כהנים ולוים וישראלים, ומקשה בגמרא פשיטא ומשני לא צריכא דכהנים אכלי תרומה וקדשים, וחד אמר אפילו חולין מהו דתימא כיון דזר לא מצי אכיל קדשים לא מצטרף, קא משמע לן כיון דכהן מצי אכיל חולין שפיר דמי, ומכאן אנו למדין שכל זמן שאחד יכול לאכול משל חברו מצטרפין, אבל אם אין אחד מהן שיוכל לאכול משל חביריו אין ספק שאין מצטרפין, וכן הורה רבינו יצחק הכהן ז"ל, ואז"ל אכל כשהוא מסב, יושב ומברך, פירוש, שלא יהיה מברך והוא מסב דרך גאוה, אלא יברך בלא הסבה דרך כבוד ואימה. 

כתב הר"ש ז"ל שינוי מקום צריך לברך בין בדברים שטעונין ברכה לאחריהם במקומן, כגון פת ומיני דגן, בין בדברים שאינן טעונין ברכה לאחריהן במקומן כגון פירות ויין צריך לברך, דהלכה כרב ששת, והיכא דקא אכיל נהמא וצריך לאפנויי ואזל ואפני והדר אתא, שרי המוציא ברישא והדר אכיל, והר"ף ז"ל פסק דשינוי מקום אין צריך לחזור ולברך המוציא, אפילו יצא ודבר עם חבירו והפליג שעה אחת אין צריך לברך המוציא, אך צריך ליטול ידיו לפי שהסיח דעתו מהם. 

וה"ר אשר ז"ל כתב בני חבורה שהיו מסובין וקדש עליהם היום שיפרסו מפה ויקדשו ואחר כך יברכו המוציא, ולא ברכת המזון, אם לא יצאו חוץ או לא עקרו מאכילתן, והכי קבע הרי"ף ז"ל: והרב רבי יצחק זכרונו לברכה כתב, בני חבורה שהיו מסובים ועקרו רגליהם ללכת לקראת חתן או לקראת כלה והניחו מקצתן, אינן טעונים ברכה לפניהן, פירוש, ברכת המוציא, ולא לאחריהם פירוש למפרע ברכת המזון, והר"ף כתב ומה שהזכיר ברכה למפרע לאו דוקא בשביל שהניחו שם מקצת החברים, דהא הסח הדעת אינו גורם ברכה דלמפרע דהיינו ברכה דלאחריו כי אם ברכה דלכתחלה, כדמפרש בתוספ' גבי הב לן ונבריך, והא דקתני בברייתא דאי לא הניחו מקצת חברים דטעונים ברכה למפרע, עצה טובה קא משמע לן דשמא ישתהו קודם חזרה עד שיהיו רעבים מאותה אכילה, ותו לא מצו לברך ברכת המזון. 

וכתב ה"ר יצחק ז"ל אכל פת במקום אחד וחזר ואכל פת במקום אחר צריך לחזור ולברך במקומו הראשון ברכת המזון, ואין צריך לברך במקום שני לפניו, דאמרינן לקבעיה הדר, והגיה עליו הר"ף ז"ל מיהו לעיל פירש דאדם שהוא אוכל כשהוא מהלך יושב ומברך ופוק חזי עמא דבר, במהלכין בדרך ואוכלין דרך הלוכן עד פרסה או יותר יושבין ומברכין במקום סיום אכילתן, ואין חוזרין ומברכים למקום שאכלו בראשונה, וכן פסק בספר הגדול, ומאי טעמא לא הוי שינוי מקום היסח הדעת, משם דלקביעה קמא הדר, וכמדומה שראיתי בפירוש רבינו יחיאל ז"ל שנסתפק אם יברך פעמים במקום ראשון ופעמים במקום שני, ומיהו בפר"ש ז"ל בפרק ערבי פסחים משמע דאינו מברך כי אם ברכה אחת על שתיהם במקום שני, ובכל שינוי מקום צריך לברך אחריהן במקום שני שגמר סעודתו, בין שינוי מקום דהולכי דרכים, בין שינוי מקום דסעודה קבועה, אפילו מבית לבית, ולפניהם אין צריך לברך וכן נראה עיקר עכ"ל הר"ף ז"ל, ואמרו ז"ל אכל כשהוא מהלך יושב ומברך, וכתב בתוספת דכי אמרינן אכל כשהוא מהלך דיושב ומברך הני מילי מהלך בבית, אבל מהלך בדרך אינו צריך לישב אלא עומד ומברך דישוב הדעת עדיף, כדאמרינן ברוכב בתפלה דאין צריך לירד משום ישוב הדעת, אפילו בתפלה נמי יש שאמרו מהלך בדרך דאין צריך לעמוד אלא ג' ראשונות וג' אחרונות, והשאר מתפלל והוא מהלך אם הוא נחוץ, ויש מן הגאונים שהחמירו בזה ואמרו שאין לברך ברכת המזון לעולם אם לא מיושב לפי שהיא מן התורה החמירו בה שצריך לישב במקומו, כמו שאמרו בפסוק ראשון של קריאת שמע, אם אוכל והוא רוכב צריך להעמיד הבהמה עד שיברך שלשה ברכות, לפי שרוכב כמהלך דמי כך פסקו מקצת הגאונים ז"ל. 

ברכת המזון היא ג' ברכות, ראשונה ברכת הזן, ומשה רבינו תקן אותה, ולכך יש אומרים שאין לומר בה כאמור פותח את ידיך רק חותמין בא"ה הזן את הכל בלי שום פסוק, וטעמא דמסתברא היא, כי איך נביא פסוק שאמרו דוד לדברי משה רבינו ע"ה, שניה ברכת הארץ, ויהושע תקן אותה, ובחנוכה ופורים מוסיפין בה על הנסים כשיגיע בכל עת ובכל שעה, שכח ולא אמרו כאן אין מחזירין אותו, ויש אומרים כשסיים, אבל אם לא סיים כשיגיע להרחמן יאמר הרחמן עשה לנו נסים ונפלאות כמו שעשית לאבותינו בימים ההם בזמן הזה בימי מתתיהו וכו', ואחר כך משלים, וכן נמי יעשה בפורים, שלישית בונה ירושלים ודוד ושלמה תקנוה וחותמין ברוך אתה ה' בונה ירושלים, ויש אומרים בונה ברחמיו ירושלים, ואין הנוסחא דוקא לפי שלא תבנה ירושלים כי אם במשפט שנאמר (ישעיה א, כז) ציון במשפט תפדה, ובשבתות ובימים טובים ובראשי חדשים ובחולו של מועד מזכירין בה מעין המאורע, בשבת דכתיב זכור וזכרת, מלמד שטעון זכירה בין בקידוש בין בברכת המזון, ובשבתות אומר בלשון זה כשיגיע ולא נבוש לעולם ועד, יאמר, רצה והחליצנו וכו' וחותם בא"י מנחם עמו ישראל בבנין ירושלים, ואין נוסח זה שתי חתימות, דאין חותמין בשתים שהכל אחד כי נחמת ישראל בבנין ירושלים, והר"י ז"ל כתב שאין לחתום כן משום דהוי כחותם בשתים, והראיה שכן בתפלת הביננו תקנו וישמחו צדיקים בבנין עירך במקום שתי ברכות לפיכך כתב שחותמין בא"י בונה ירושלים. 

וכתב הרי"ף ז"ל שצריך בשבת לשנות מטבע החול בברכת רחם ומתחיל אותה בלשון זה, נחמנו ה' אלהינו בציון עירך, ושמחנו מלכנו בבנין בית בחירתך, ומלכות בית דוד משיחך במהרה תחזירנה למקומה, רצה והחליצנו וכו' והטעם לפי שאמרו ז"ל בשבת מתחיל בנחמה ומסיים בנחמה, ור"ש ז"ל כתב שאין לשנות מטבע החול רק שיכלול ענין שבת באמצע כמו שהסדרנו, כי כשמזכיר רחמים תחלה ובנין ירושלים בסוף זו היא נחמה, שזאת היא נחמת ישראל ברחמי שמים ובבנין ירושלים, ולא אמרו מתחיל בנחמה ומסיים בנחמה רק לומר שאומר קדושת היום בין שתי נחמות, ולסברא זו נוטה הרז"ל, ומביא ראיה מן הירושלמי שאמר אל ישאל אדם צרכיו בשבת, ופריך, והא אמרינן זוננו פרנסנו וכלכלנו, ומשני נוסח הברכה כך היא, שמע מינה שאין משנין נוסח הברכה אפילו בשבת, ביום טוב ובחולו של מועד ובראשי חדשים אומר יעלה ויבא, וחותם ובנה ירושלים עירך וכו', שכח ולא הזכיר בשבתות וימים טובים קדושת היום, אם נזכר קודם שיתחיל ברכה רביעית, בשבת אומר ברוך אשר נתן מנוחה לעמו ישראל לאות ולברית קודש בא"י מקדש השבת, וביום טוב אומר ברוך אשר נתן מנוחה לעמו ישראל לששון בא"י מקדש ישראל והזמנים, ובשבת ויום טוב יחד אומר ברוך אשר נתן שבתות למנוחה לעמו ישראל וימים טובים לאות ולמופת ולשמחה ולזכרון בא"י מקדש השבת ישראל והזמנים, והראב"ד ז"ל כתב שאין צריך לחזור כי אם לראש בונה ירושלים. 

שלשה שאכלו בשבתות וימים טובים וזמנו ושכחו להזכיר מעין המאורע ולא נזכרו עד אחר שפתח בהטוב והמטיב והם צריכים לחזור לראש ברכת המזון יברכו כל אחד לעצמו, כי מידי זמון יצאו ואין רשאין לחזור ולברך, כך מצאתי. 

בראש חודש שכח ולא אמר יעלה ויבא אם נזכר קודם שיתחיל בברכה רביעית אומר ברוך אשר נתן ראשי חדשים לעמו ישראל לאות ולזכרון ברוך אתה ה' מקדש ישראל וראשי חדשים, כך כתב בה"ג, והרמב"ם ז"ל כתב שאינו חותם בה לפי שהוא מטבע קצרה, ומתחיל בברכה רביעית, ואם נזכר אחר שמתחיל ברכה רביעית גומר אותה ואינו חוזר, וכן בחולו של מועד ואף על פי שמחזירין אותו בתפלה, והטעם לפי שתפלה חובה על כל איש ואי אפשר שלא יתפלל אבל ברכת המזון אינה חובה כי אפשר שלא יאכל דברים הטעונים ברכת שלש, ובלבד שלא יתענה, ואפשר בפירות או בדברים אחרים, ויום טוב או ראש חודש שחלו בשבת אומר רצה והחליצנו תחלה, ואחר כך יעלה ויבא ומזכיר קדושת שבת בפני עצמו, ומעין המאורע בפני עצמו, ושבת תחלה לפי שהוא תדיר, ותדיר ושאינו תדיר תדיר קודם, ואינו מזכיר ביעלה ויבא שבת, שכבר הזכירו ברצה והחליצנו, וכן ברצה והחליצנו לא יזכיר שום דבר רק ענין שבת. 

ור"ח טבת שחל להיות בשבת, מזכיר על הנסים בברכת הארץ ורצה והחליצנו ויעלה ויבא ברחם, ואף על פי ששבת ור"ח תדיר מחנוכה מזכיר של חנוכה תחלה בברכת הארץ שהיא ברכת הודאה דכיון דתקנוה בברכת הודאה מעין תפלה שקבעוה בברכת הודאה מזכירין אותם בה, ואין חוששין להקדים ראש חדש דתדיר. 

וכל אחת מאלו השלשה ברכות היתה ראויה להיות פותחת בברוך ובהזכרת השם ומלכות כדין כל ברכה שאינה סמוכה אבל כיון שסדרום יחד תקנום כדין כל ברכות הסמוכות שאין פותחות בברוך ואין בהן מלכות, לפיכך הצריכו להשלים המלכות הראוי לומר בהם וקבעוהו בהטוב והמטיב כדאמרינן בגמרא אמר רב פפא צריכה הטוב והמטיב שתי מלכיות לבר מדידיה, וכן המנהג דמלך העולם הוא מלכות דידיה, ועוד אבינו מלכנו והמלך הטוב והמטיב הרי שתים לבד מדידיה, ויש שואלים למה הצריכו להשלים המלכיות שחסרו באלו יותר משאר ברכות הסמוכות כגון שמונה עשרה וכיוצא בהן, ואומר הראב"ד ז"ל משום דכולה תוספת היא עשו בה כדי שתראה תשלום לחסרון האחרות, דהטוב והמטיב אינה מברכת המזון, כדאמרינן בגמרא הטוב והמטיב ביבנה תקנוה על הרוגי ביתר, כדאמרינן התם באיכה רבתי חמש מאות בתי מדרשות היו בביתר, ובכל בית מדרש היו חמשה מאות מלמדי תינוקות, ואנשי העיר בעלי אומנות ששים רבוא, ובמלכות אדריאנוס לקחו אותם הרומיים וישפכו דם לרוב מאד ויהרגו עד תום כל העיר טף ונשים ויצו המלך לבלתי קברם ויהי שם מחוץ לעיר כרם גדולה רחבה שנים עשר מילין ויקיפו את הכרם סביב סביב ממתי ישראל זה על זה ויעמדו שם כ"ה שנים כל ימי אותו המלך ולא הסריחו, ויהי אחרי מות אותו המלך ויעמד מלך אחר ויצו לקברם וילכו כל העם מן העיר לקברם ויקברום במקומם בכרם, בו ביום תקנו הטוב והמטיב הטוב שלא הסריחו, והמטיב שנתנו לקבורה, וזה שקבעוה כאן יש אומרים משום דאמרינן בירושלמי על חורבן ביתר באותה שעה נגדעה קרן ישראל ואינה עתידה לחזור עד שיבא בן דוד, ולפיכך קבעוה אחר בונה ירושלים, ופותחת בברוך לפי שאינה סמוכה לאחרות ויש בה הזכרת השם ומלכות מזה הטעם כי מאחר שהראשונות מן התורה וזו מדרבנן ודאי אין לדון אותה לסמוכה להן. 

ואמרו ז"ל כל שלא אמר ארץ חמדה טובה ורחבה לא יצא ידי חיוב, ששבח זה הוזכר למשה רבינו ע"ה כשנגלה לו השם בסנה כמו שכתוב (שמות ג, יז) אעלה אתכם מעני מצרים וגו', והוסיפו לומר חמדה שעל ידי שהיא זבת חלב ודבש היא ארץ חמדה, ונמצא שבזה הלשון נכללו כל שבחיה אשר בכתוב. 

ועוד אמרו ז"ל כל שלא אמר ברית ותורה לא יצא ידי חובתו, וצריך להקדים ברית לתורה, שהברית הוא ברית המילה שנכרתו עליה שלשה עשר בריתות, ועל התורה כלה לא נכרתו רק ג', וזה להורות שבזכות ברית המילה והתורה זכינו לארץ, וכתב הראב"ד ז"ל דנשים ועבדים לא אמרו להו דנשים לאו בני ברית ועבדים לאו בני תורה. 

ואמרו ז"ל כל שלא אמר מלכות בית דוד בבונה ירושלים לא יצא ידי חובתו, ולפיכך צריך להזכיר מלכות שמים בהטוב והמטיב כנגד מלכות בית דוד שבבונה ירושלים, משום דלאו אורח ארעא שלא יזכור מלכות שמים כיון שהזכיר מלכות בית דוד, ובברכת בונה ירושלים עצמה לא רצו להזכירה שלא לשתף מלכות שמים למלכות בית דוד, אי נמי שלא לשנות מטבע הברכות, לפי שהן סמוכות כמו שכתבנו, והראב"ד ז"ל כתב דמהא שמעינן שאין בברכת בונה ירושלים מלכות שמים ואלו שאומרים ומלכותך ומלכות בית דוד טועים הם שאין בה אלא מלכות בית דוד בלבד, והדין נותן שאם היה צריך להזכיר מלכות שמים בבונה ירושלים למה הצריכו להשלים אותו בהטוב והמטיב שכתבנו, ומלכות שני של הטוב והמטיב משום ברכת הארץ צריכה מלכות, ולא היתה צריכה מלכות לפי שהיא סמוכה לחברתה, אבל לפי שצריך להזכיר מלכות של בונה ירושלים כמו שכתבנו יזכיר גם כן מלכות של ברכת הארץ וכן מצינו במדרש שצריך להזכיר בהטוב והמטיב ג' מלכיות ושלשה הטבות ושלשה גמולות, שלשה מלכיות כמו שכתבנו, שלשה הטבות הטוב והמטיב לכל הוא ייטיב לנו, ויש אומרים הוא מטיב לנו הוא הטיב לנו הוא ייטיב לנו, תחלה בלשון הווה ואחד לשעבר, ואחד להבא על דרך ה' מלך ה' מלך ה' ימלוך, ג' גמולות הוא גומלנו הוא גמלנו הוא יגמלינו, וכשמברכין בבית האבלים מוסיף בברכה זו ככה, המלך החי והטוב והמטיב לכל אל אמת דיין אמת שופט בצדק ואמת שליט בעולמו לעשות כרצונו שאנחנו עבדיו ועמו ובכל אנחנו חייבים להודות לו ולברכו, ומאריך כרצונו לבקש רחמים על האבל ולנחמו, ויש שואלין, אחר שצריך לומר בברכה זו כל אלה הענינים, למה אין חותמין בה בברוך שהרי מטבע ארוך הוא, ורבני צרפת מתרצין ואומרים שכל אלו הענינים ענין אחד הם, לפי שאלו השמות הם שמות תואר אצל הבורא יתברך הכל ענין אחד, והלכך לא הוי מטבע ארוך, והרב ר' יונה ז"ל תירץ כי מתחלה כשנתקנה הטוב והמטיב היה מטבע קצר, שלא תקנו בה רק הטוב והמטיב בלבד, ואחר כך הוסיפו בה כל הדברים האלה, ולפיכך כשנתקנה לא תקנו בה חתימה, ומה שאמרו במדרש שצריך לומר בה אחר התוספת היה, ואחר זאת הברכה אומר הרחמן ומאריך כרצונו. 

ואם יש שם אורח מברך ברכת המזון כדי שיברך בעל הבית כדכתיב (דברים ח, י) ואכלת ושבעת וברכת את ה' אלהיך, ואמרו ז"ל את לרבות בעל הבית מכאן סמכו ז"ל לתקן ברכה בפני עצמה לברך בעל הבית, ואומר הכי, הרחמן הוא יברך מורי בעל הבית הזה אותו ואת ביתו ואת כל אשר לו כמו שנתברכו אבותינו אברהם יצחק ויעקב בכל מכל כל כן יתברך ונתברך כלנו יחד בברכה שלימה ונאמר אמן יהי רצון מלפני אלהי השמים שלא יבוש מורי בעל הבית הזה בעולם הזה ואל יכלם לעולם הבא ויהיו נכסיו מוצלחים וקרובים לעיר ואל יזדקק לפניו שום דבר חטא והרהור ועבירה ועון ואל ישלוט שטן במעשי ידיו ממרום ילמדו עליו זכות שתהא משומרת לשלום ישא ברכה מאת ה' וצדקה מאלהי ישעו וימצא חן ושכל טוב בעיני אלהים ואדם. 

ובסעודת הנשואין אומר ברכה זו, הרחמן הוא יתמוך ויסעוד ויכלכל וירומם מעלה מעלה החתן החמוד והכלה הנעימה וכל רבותי המסובין כאן כמו שנתברכו אבותינו וכו', ויש מוסיפין בסעודת נשואין ובכל סעודה של שמחה בכל ברכה וברכה זה התוספת, בברכת הזן כשמגיע ומשביע לכל חי רצון מוסיף, יחיד ונשגב ואין מלבדו, המעדיף לכל יצורי חלדו, ומכין לכל חי מזונו וצידו, דשני ארץ בפתיחת ידו מפארים, כי לעולם חסדו, חסדו ימשך לכל, כאב שלח אבימלך ופיכול ונודה על פרי האשכול, בא"י הזן את הכל, נודה לך על הארץ הטובה אשר נתן לך ומוסיף זה, יה כי הוציאני ממאסר כבלי, הכה בעשר רועה אוילי בריתו, ודתו הודיעני להועילי, דגן שמים הכין מאכלי, אשר עשה עמי נס להפליא, ולא יבושו עמי לעולם, לעולם אל יהי עמנו בחפזון, ננצל בטובך מרעב ורזון, ונברך על ישיבת הפרזון, ברוך אתה ה' על הארץ ועל המזון, רחם וכו' עד נדחי ישראל יכנס ואחר מוסיף זה, ימינך הופיע נורא ועליון, והושע בעזך פלטת כליון, ונחם ה' את ציון ובחר עוד בירושלים, ברוך אתה ה' בונה ירושלים אמן, ויכלכל וירומם מעלת אבי הבן, והבן, והמוהל, והסנדקנים, וכל רבותי המסובין כאן כמו שנתברכו אבותינו וכו', הרחמן הוא ידרשנו לטוב וכו' ויברך אותנו כל אחד ואחד בשמו וכו', ואם יש שם כותי אומר כל אחד ואחד ממנו בני ברית בשמו, לפי שאסור לברך הכותי כדכתיב (שם ז, ב) לא תחנם לא תתן להם חן. וכתב הרב רבינו אשר ז"ל ונהגו לרחוץ כוס של ברכה אחר שתיתו, ומעביר אותן המים על עיניו, שלא לשפוך יין של ברכה לארץ למקום בזיון ע"כ. 

ומה שאמרו ז"ל העונה אמן אחר בונה ירושלים הרי זה משובח יש אומרים כי הטעם כדי לחלוק בין הג' ברכות שהם של תורה, וברכה רביעית שהיא מדברי סופרים, ואין זה נכון, כי סוף כל ברכות שבעולם יש לו לענות אמן, כגון, אחר סיום התפלה כשיגיע אל המברך עמו ישראל בשלום, וכן בסוף ברכות של קריאת שמע שחרית וערבית, ואין בזה הפסק כיון שצריך לאומרו, וכן כתב הר"ש ז"ל, ועוד כתבו הגאונים רב יהודאי ורב האיי ז"ל שאחר אכילת פירות צריך גם כן לענות אמן בסוף הברכה שאחר אכילתן, שכיון שזהו סוף הענין ראוי לענות אמן, ומה שאמר בתוספות העונה אמן אחר ברכת הפירות ואחר ברכת המצות הרי זה דרך בורות, לא אמרו אלא ברכה הראשונה שאם יענה אמן קודם עשית המצוה נראה כמפסיק, לכך אמרו שהוא דרך בורות שאין זה נקרא סוף הברכה, אבל אחר ברכה אחרונה ודאי צריך לענות אמן, שהרי סוף הענין הוא, והרמב"ם זכרונו לברכה חולק על זה ואומר כי מה שאמרו ז"ל העונה אמן אחר ברכות הרי זה משובח כשאומר שתי ברכות או יותר מחבירו, אבל בברכה אחת בלבד אין לענות אמן אחריה, ולפי דבריו נראה שאחר ברכות קריאת שמע של ערבית עונין לפי שהן שתי ברכות, אמת ואמונה והשכיבנו, אבל בשחרית שאין אחר קריאת שמע רק ברכה אחת שהיא אמת ויציב אין לענות אמן אחריה, וה"ר יונה כתב שיותר נכונים דברי הגאונים רב יהודאי ורבינו האי ז"ל שאחר כל ברכה אחרונה צריך לענות אמן שסוף ברכה נקרא, ובשחרית עונין אמן אחר גאל ישראל, וכן אחר ברכה אחרונה של אכילת פירות, אף על פי שאינה אלא ברכה אחת, ואחר הבוחר בעמו ישראל באהבה שהיא ברכה שלפני קריאת שמע ערבית כתב הרמב"ם ז"ל שאין לענות אמן אחר שהברכות באות על קריאת שמע אין להפסיק בין הברכה והמצוה, וכן דעת ה"ר מאיר והרמב"ם ז"ל, וגם כתב הרמב"ם ז"ל שאין לומר אל מלך נאמן אחר אלו הברכות שהזכרנו לפני קריאת שמע, לפי שאל מלך נאמן הוא נוטריקון של אמן, והוא במקום אמן, וכתב שאין להפסיק בין הברכות לקריאת שמע באמן. 

וכתב ר' אחא גאון ז"ל לענין מים אחרונים שהמברך ברכת מזון נוטל ידיו או קודם שיברך או אחרי כן, שאין נוטלין אלא מפני הסכנה, ואחר נטילת ידים לברכת המזון אין לשתות כלל, אפילו בברכת הנהנין, עד אחר ברכת המזון, משום דנטילת ידים הוי הפסק לגמרי, ויש שכתבו שאפילו הב ונבריך הוי הפסק, ואפילו לשתות, אפילו בברכת הנהנין עד אחר ברכת המזון, ולדברי הכל כיון שאמר הב ונבריך אסור לשתות אם לא יברך ברכת הנהנין, והיינו בורא פ"ה, ובהגהות הראב"ד ז"ל כתב דלענין אכילה לא הוי הפסק אלא במים אחרונים או בשינה, ובפרק כיצד מברכין כתב דכיון דאמר הב ונבריך אסור לאכול ולשתות אפילו בברכה, והביא ראיה ברורה לדבריו ודוק. 

ולענין לברך על הנטילה, נראה שהמברך ברכת המזון כיון שיש לו לעשות המצוה צריך לברך, אבל המנהג ברוב שלא לברך, ורבני צרפת נותנין טעם לדבר, לפי שבימי חכמי התלמוד שהיה המנהג להביא שמן אחר הנטילה להעביר הזוהמה מן הידים היו מברכין, אבל עכשיו שאין אנחנו עושין המצוה כתיקונה, שאין לנו שמן ערב נראה שאין צריך לברך, אפילו המברך ברכת המזון, וכן כתב הרמב"ם ז"ל שאין מים אחרונים טעונים ברכה, וכן כתב הרב עמרם ז"ל, והראב"ד ז"ל כתב שמברכין עליהן על רחיצת ידים, ובהלכות נטילת ידים כתבנו דעת הראב"ד ז"ל, אמנם לדברי הכל צריך המברך ליטול ידיו קודם שיברך, ועוד היום נוהגין בו חכמי קטלוניי"א ואנשי מעשה שבהם ומנהג יפה הוא וראוי להתנהג בו. 

ואמרו ז"ל אין משיחין על כוס של ברכה ופיר"ש ז"ל שאחר שלקח המברך את הכוס אין לו לשוח אלא שיברך מיד, ורבני צרפת ז"ל אומרים שאם עומדין שם אחרים ויוצאין עמו, גם הם אסורים לשוח, ולדברי הכל אחר שהתחיל לברך אין להם לשוח באמצע הברכה, אלא צריך שיכוונו לבם אל הברכה ולצאת ידי חובתן, ואין אומרים הבא כוס של ברכה לברך ברכת המזון על השכר אם לא יהיה קובע סעודתו עליו, אבל על כוס של מים אין מברכין ברכת המזון, ואפילו יהיה קובע סעודתו עליו, כגון שהיה חולה או מי שאינו שותה יין, או בערב ט' באב בסעודה המפסיק בה. 

ואמרו ז"ל עשרה דברים נאמרו בכוס של ברכה, ואלו הן, הדחה, שטיפה, חי, מלא, עטור, עטוף, ומנטלו בשתי ידיו, ומניחו בימין, ומגביהו מן הקרקע טפח, ונותן עיניו בו, ומשגרו לאנשי ביתו במתנה, ואנו אין לנו אלא ארבעה, וסימן חמש"ה חי, מלא, שטיפה, הדחה, ופירוש הדחה מבפנים ושטיפה מבחוץ, ופירש רבינו יצחק הזקן ז"ל שלא הצריכו שטיפה והדחה אלא משום שיורי כוס, אבל אם הכוס נקי מבית ומחוץ אינו צריך, אך נהגו העם לעשות הדחה ושטיפה, והרב רבי יונה ז"ל כתב שאם לא שתו באותו הכוס באותה סעודה והוא נקי שאינו צריך, חי מלא יש מפרשים חי שיהיה היין בלי מים כלל. 

ומה שאמרו ז"ל שאין מברכין ברכת המזון על היין עד שיתן לתוכו מים, רצה לומר מברכת הארץ ואילך, וכן כתב הרמב"ם ז"ל שנותן לתוכו מים כשמגיע לברכת הארץ ואילך, והטעם לפי שבא להזכיר שבח הארץ ובנתינת המים ביין ניכר השבח שמראה שהיינות חזקים וצריך ליתן בהם מים, לפיכך צריך שיהיה חי עד שיתחיל ברכה זו, וה"ר יונה ז"ל כתב שאין זה הפירוש נכון, כי באמת אין הלשון מוכיח שלא יתן בו מים עד ברכת הארץ, שהרי אומר שאין מברכין על היין עד שיתן לתוכו מים נראה שאין לברך עליו כל עיקר עד שיתן לתוכו מים, על כן נראה כמו שפירש ה"ר, שחי רצה לומר מזוג ואינו מזוג, וסיוע לדבריו מה שמצינו בירושלמי בן סורר ומורה אינו חייב עד שיאכל טרתימר בשר וישתה חצי לוג יין, ופירשו שם מזוג ואינו מזוג, פירוש שלא ימזגנו כל צרכו עד ברכת הארץ וכשיגיע לברכת הארץ ישלים המזוג, ועכשיו מיושב הלשון שאין מברכין על היין עד שיתן לתוכו מים, שהרי נותן בו המים מיד, ואין להקשות מה שאנו מצריכים להיות מלא, איך יוכל לתת בו מים שלא ישפך, כיון שאינו חסר כל כך בברכה ראשונה וממלא אותו לגמרי כשמגיע לברכת הארץ די לנו בכך, ור"ש ז"ל פירש שימזוג אותו אחר שנתנו בכוס חי, אבל לברך עליו כשהוא חי אין לומר שהרי אמרנו אין מברכין על היין עד שיתן לתוכו מים, עוד פירשו ז"ל פירוש אחר, שחי רצה לומר פריש"ק, כלומר, שיביאנו מן החביות לאלתר לשם ברכה, ויש מפרשים חי על הכלי, שיהיה שלם ולא פגום ולא נשבר כההיא דאמרינן יצאו כלים ששבירתן זו היא מיתתן אלמא שלמותן היא חייהם, ופירוש רבינו תם ז"ל הוא הנכון, וכן פירש הרב רבינו יונה ז"ל. 

כתב הר"ם אפילו בלא זמון צריך לכוס של ברכה, שטיפה, הדחה, חי, מלא, ונטילת ידים, ואמרו ז"ל כל המברך על כוס מלא, זוכה ונוחל שני עולמות (שם לג, כג) שנאמר ים ודרום ירשה, ויש שואלין היאך נלמוד מזה הפסוק העולם הבא, שהרי אינו מדבר רק מהעולם הזה והוא אומרו ים ודרום ירשה, ותרצו רבני צרפת ז"ל דשכר העולם הבא לא צריך קרא, לפי ששכר רוב המצות לעולם הבא, אבל להודיע שכרו בעולם הזה הוצרך הכתוב לפי שאין רוב שכר מצות בזה. 

וכתב הר"ם ז"ל בבית חתנים מברכין ברכת חתנים אחר ארבע ברכות אלו בכל סעודה שעושין שם, ואין מברכין ברכה זו לא עבדים ולא קטנים, עד כמה מברכין אותה אם היה אלמן שנשא אלמנה, מברכין אותה ביום ראשון בלבד, ואם היה בחור שנשא אלמנה, או אלמן שנשא בתולה, מברכין אותה כל שבעת ימי המשתה, וברכה זו שמוסיפין בבית חתנים היא ברכה אחרונה משבעה ברכות של נשואין, במה דברים אמורים, שהיו האוכלין שעמדו בברכת הנשואין ושמעו הברכות, אבל אם היו האוכלין אחרים, שלא שמעו ברכת הנשואין, מברכין בשבילן אחר ברכת המזון שבע ברכות, כדרך שמברכין בשעת הנשואין, והוא שיהיו עשרה, וחתן מן המנין עכ"ל, ומה שאמרו ז"ל ברכת חתנים בעשרה, וחתנים מן המנין, פירוש לא שנא כולהו שבע, ולא שנא אשר ברא בשאר יומי, בעינן עשרה, וכן נמי כתב ה"ר יצחק מאורביי"לי בעל המנהל בשם רבו וז"ל כי לאשר ברא דשבעת ימי המשתה נמי צריך עשרה, דברכת חתנים נקראת, וכן אמר המיימון ומחזור ויטרי עכ"ל, ואומר השר השמשין האוכלין אחר סעודה של נשואין אין מברכין שבע ברכות, וה"ר טוביה אומר שמברכין, ועכשיו נהגו לברך שבע ברכות אחר ברכת המזון יום ראשון של חופה, והמנהג לברך הכל על כוס אחד, מאחר שהסעודה היא מפני השמחה הכל עולה לענין אחד, כמו שתקנו קדוש והבדלה ענין אחד שהכל נקבע לקדוש היום, אך גדולי צרפת לא נהגו כן, ונראה כי הטעם שמברכין אותן יום ראשון, לפי שאי אפשר שלא יהיה שם מי שלא שמען בשעת נשואין, מיום ראשון ואילך אין אומר רק אשר ברא אם אין שם פנים חדשות שלא שמעו עדיין שבע ברכות, והוא שיהיה אדם גדול ונכבד שיש לו להרבות בשבילו, שאם לא כן לא יברך בשבילו שבע ברכות, וכל זה תוך שבעת ימי חופה, ונהגו גם כן לברך שבע ברכות בשבת תוך ז' ימי חופה, לפי שאין לך פנים חדשות גדולות ונכבדות משבת, ור"ש ז"ל פירש פנים חדשות, שלא היה שם מאתמול, ויש מפרשים שלא אכל סעודת הנשואין, ואותן האנשים שאוכלין בחדר סביבות החופה, אין מברכין ברכת חתנים, שאין שמחה אלא בחופה, אמנם אם שמש אחד לכולן השמש מצרפן, אבל שהשמחה במעונו ליכא מאן דפליג דאומר כל שבעת ימי המשתה לבחור שנשא אלמנה, ולאלמן שנשא אלמנה יום ראשון בלבד, כדאמרינן אלמן שנשא אלמנה יום ראשון לברכה וג' לשמחה, ואית דבעי למימר דג' של אלמון שנשא אלמנה אומר שהשמחה במעונו, כיון דאמרינן וג' לשמחה, והראב"ד כתב דלענין שהשמחה במעונו ליכא חילוק בין אלמנה לבחורה, ובדין הוא לומר שהשמחה במעונו כל שלשים יום, אבל נמנעו עכשיו לברך אותה אחר שבעה, לפי שעברו השמחות עד כי יבא שילה ונבא לציון ברנה ומה שאמרו ז"ל שאומר שהשמחה במעונו מכי רמו שערי באסינת' הני מילי לדידהו דהוו מקדשי מעיקרא וכבר התחילה השמחה, אבל אנן שלא מקדשים עד יום הנשואין, לא מברכין שהשמחה במעונו עד יום הנשואין, ואפילו בסעודה שעושה שושבין החתן ליל חמישי, והוא הדין שאומר שהשמחה במעונו לכל סעודה של שמחה, כגון סעודת פדיון הבן, וכיוצא בה, מדאמר גבי סעודת ברית מילה שאין אומרין אותה משום צערא דינוקא, מכלל דאי לאו הכי אמרי ליה בכל סעודת שמחה, ולעולם אומר אותו כל זמן שיש זמון אפילו בלא עשרה מה שאין כן בברכת חתנים, ופירוש שהשמחה במעונו, שהשמחה השלמה במעונו של ה' יתברך לפי שהיכולת בידו לחדש לו תמיד פנים חדשות, שהרי הרקיע שבו מלאכי השרת, נקרא מעון, ובו אומרים שירה בכל יום ושמחים ועולזים לפניו, ובכל יום ויום נבראים המלאכים, אבל השמחה החסרה והשפלה אצלנו היא שאין אנו יכולין להביא פנים חדשות לרצוננו. 

נשלמו משפטי ברכת המזון תהילה לאל. 

ספר כלבו סימן כו 
================ 
דין ברכת המזון קצרה 

ברכת המזון קצרה, ברוך אתה ה' אלהינו מלך העולם הזן את העולם כולו ברוב גדלו, המכין לכל בריות מאכלו, ושלחנו ערוך לכל, ברוך אתה ה' הזן את הכל, נודה לאל גואלנו המעריף מטובו עלינו, לא חסר כלום ממאכלנו, ברית ותורה וחיים ומזון, ברוך אתה ה' על הארץ ועל המזון, רחם על עם עני ואביון הנתונים ללעג ולבזיון, ודוד עבדך מהרה תמליך בציון, ותכין בתוכה עם עמוסי ירכים, ברוך אתה ה' בונה ירושלים אמן, בחיי יהודה ואפרים תמליך מלך בירושלים, ותבט עניי עמך ותפן, ברוך אתה ה' אמ"ה בורא פרי הגפן. 

ספר כלבו סימן כז 
================ 
דין תפלת המנחה 

תפלת המנחה זמנה בתשע שעות ומחצה, שבאותה שעה היה קרב תמיד של בין הערבים, ולפי שבערב פסח שחל להיות בשבת שוחטין את התמיד בשש שעות ומחצה, אמרו רבותינו ז"ל שהמתפלל אותה אחר זמן זה יצא, וזו היא נקראת מנחה גדולה, וזמן המנחה עד שישאר מן היום שעה אחת ולפי שאין אדם יכול לכוין את זה אמרו ז"ל שיתפלל אותה עד שתשקע החמה, ודיני טעה בתפלת המנחה תמצאם בהלכות תפלה הכל כמבואר. 

וזהו סדר התפלה, אומר אשרי וקדיש זוטא, ואין לומר תהלה לדוד במנחה עד שישלמו לבא מנין, כדי שיאמר עליו קדיש של תפלת המנחה, ולכך פירש רב עמרם ז"ל שיש לחזן לומר ישתבח בתפלת שחרית לפני התיבה מעומד כדי לומר עליו קדיש כך מצאתי, ומתפללין שמונה עשרה על הסדר בלחש, ואחר כך חוזר שליח צבור התפלה להוציא מי שאינו בקי כמו בתפלת שחרית בקול רם, וכתב הר"ש ז"ל וזה לשונו ושליח צבור שנכנס לבית הכנסת ומצא צבור שהתפללו בלחש, והוא צריך לעבור לפני התיבה, לאלתר יורד לפני התיבה ומתפלל בקול רם לצבור, והוא אינו צריך לחזור ולהתפלל בלחש, לאחרים מוציא, לעצמו לא כל שכן, ואין בזה לומר המשמיע קולו, כיון דעל ידי הדחק הוא עושה אין בזה משום קטני אמנה, וצבור שלא התפללו ואין שהות ביום להתפלל הצבור בלחש ולירד שליח צבור לפני התיבה, אע"פ שאסור לבא לידי כך, אפילו הכי יוצאין הצבור ידי חובתן בתפלת שליח צבור, וזהו חובתן, צריכין הצבור לעמוד אחריו בשעה שהוא יורד מראש התפלה ועד סופה, כאדם שהוא מתפלל לעצמו, ואין מפסיקין, ואין משיחין, ועונין קדושה, ואח"כ נופלין על פניהם ואומר תחנה ואח"כ קדיש שלם. 

ספר כלבו סימן כח 
================ 
דין תפלת ערבית 

תפלת ערבית אף על פי שאינה חובה, המתפלל אותה צריך להתפלל אותה מתחלת הלילה עד שיעלה עמוד השחר, וזהו סדר התפלה, קורין קריאת שמע ומברכין לפניה ולאחריה, ומאימתי קורין אותה, משעת יציאת הכוכבים עד שיעלה עמוד השחר, וכבר הארכנו במשפט הקריאה ובברכותיה למעלה בהלכות קריאת שמע, וקודם שיתחיל בברכת קריאת שמע פותח החזן ואומר והוא רחום עד כל חמתו, פירוש כל חמתו, כלל מחמתו כמו ולרש אין כל, ואמרינן לעולם לא לן אדם בירושלים ובידו עון, שתמיד הבוקר מכפר עונות הלילה, ותמיד הערב מכפר עונות היום, ולכך תקנו ערבית ושחרית לחלות פני המקום שיכפר עונותינו יומם ולילה, שחרית אנו אומרים אותו בסדר קדושה, ותקנוהו נמי בפסוקי דזמרה בשביל ליל שבת שאין אנו אומרים אותו, לפי שאין אברי תמיד הערב קרבים בליל שבת דכתיב (במדבר כח, י) עולת שבת בשבתו ולא עולת חול בשבת, וכן ביום טוב, ולכך תקנו לומר והוא רחום בתפלת ערבית מה שאין כן בשחרית ומנחה לפי שבאותן התפלות היו מקריבין תמידין והיו מכפרין, ובתפלת ערבית אין מי יכפר ותקנו בה לומר והוא רחום, ועוד שכל היום אדם חוטא, ובערב צריך אדם לומר כפרה על חטאו, ובעוד החזן אומר והוא רחום יאמרו הקהל אל רחום ה' אלהינו לא תרפנו ולא תשחיתנו ולא תשכח את ברית אבותינו אשר נשבעת להם כמו שכתוב (דברים ד, לא) כי אל רחום ה' אלהיך לא ירפך ולא ישחיתך ולא ישכח את ברית אבותיך אשר נשבע להם, וחוזרין ואומרים והוא רחום. 

ואומר החזן ברכו, והצבור בלחש עונין ברכי נפשי וכו', וקורא קריאת שמע בברכותיה, וברוך ה' לעולם וכו' עד על כל מעשיו, וסומך גאולה לתפלה, דאמר רבי יוחנן איזהו בן העולם הבא הסומך גאולה של ערבית לתפלה של ערבית, ואע"ג דבעי למימר השכיבנו, ההוא כיון דתקינו ליה רבנן בגאולה, כגאולה אריכתא דמי, וכתב הרב בעל האשכול בשם ה"ר יצחק בן מרון הלוי ז"ל כי השכיבנו מעין גאולה, כי בעת שיצאו ישראל ממצרים ואכלו הפסח ואמר להם לא תצאו איש מפתח ביתו עד בוקר (שמות יב, כב), וגם הבטיחם שלא יתן המשחית לבא אל בתיהם לנגוף, היו מתפללין זאת הברכה ואמרו, השכיבנו ה' אלהינו לשלום, והסר שטן מלפנינו ומאחרינו, ושמור צאתינו ובואנו מעתה ועד עולם, שהוא מן הענין שאנו צריכין, הלכך בדין הוא שיהיה כגאולה אריכתא. 

ורבנן בתראי תקנו למימר ברוך ה' לעולם אמן ואמן, יראו עינינו, ומחתם עליה המלך בכבודו, משום דאקבע הלכה דתפלת ערבית רשות, ומפסיקין בקדיש דמשמע דגמר הכל, ומי שרוצה לילך ילך, שמוציאין עצמן מן תפלת ערבית באותן הפסוקים שבברוך ה' לעולם שיש בהן י"ח אזכרות כנגד י"ח ברכות שבתפלה הואיל שאינה חובה, וכיון שאמרו כל אלו הפסוקים תקנו גם כן ברכה לאחריהן והיא יראו עינינו, וכל זה תקנו להקל מעליהן שלא יתאחרו בלילה בבית הכנסת מפני המזיקין, ועכשיו קבלו עליהם כל אחד ואחד תפלת ערבית כחובה ומתפללין י"ח ברכות, ותקנת ברוך ה' לעולם לא זזה ממקומה ואומר הכל, אמנם אומר קדיש אחר יראו עינינו להזכיר שאינה חובה, ואין מתפללין אותה רק בלחש, שאין החזן חוזר לאומרה בקול רם כשאר תפלות להוציא מי שאינו בקי לפי שהיא רשות. 

ומצאתי כתוב בשם רבינו האי גאון ז"ל, וצבור דמצלו תפלת ערבית וקרו קריאת שמע קודם צאת הכוכבים ולא יכול איניש לעכובינהו ולא לאחרינהו, דבעונות כמה קהלות אקילו על נפשיהון בכך ומצלי קודם צאת הכוכבים, אי זה עדיף ליצלו איניש בהדי צבורא י"ח ברכות משום ברוב עם הדרת מלך, ושביק קריאת שמע וברכות שלפניה ושלאחריה עד צאת הכוכבים, או לעכובינהו עד צאת הכוכבים ומתפלל ביחיד דסמיך גאולה לתפלה כרבי יוחנן, דבארץ ישראל הכין עבדין מצלו של ערבית, ובתר הכי כי מטא זמן קריאת שמע קרו, ולא איכפת לן למסמך גאולה לתפלה בערבית, ואנחנא הכין חזינן דקריאת שמע בעונתה וסימן לדבר צאת הכוכבים דאורייתא וטפי עדיפא מלמסמך גאולה לתפלה, ואי חזי לצלויי ראשונה דבהדי צבורא רשות ושניה חובה שפיר דמי, והמדקדקין קוראין את שמע בלא ברכותיה ומתפללים עם הצבור, ובשעת צאת הכוכבים קורין אותה בברכותיה, ואף על פי שאין סומכין גאולה לתפלה אין בכך כלום, ונראים הדברים שלא נאמרה גאולה לתפלה אלא לשחרית דאם כן דבתפלת ערבית נמי אמרינן הכי אמאי אמרינן קדיש בין גאולה לתפלה, ועוד שאומר השכיבנו ברוך ה' לעולם זה לשון ה"ר אשר ז"ל, והריא"ג ז"ל חבר בהלכותיו, ומי שקרא את שמע ומתפלל פעם אחרת ויסמוך גאולה לתפלה בביתו הרי זה משובח, אבל צריך כונה גדולה לזה, שהתפלל בבית הכנסת, ורוצה חוזר ומתפלל בביתו פעם שניה בעבור שהיא תפלה יתירה ע"כ, ור"ש ז"ל כתב, היכא דאיכא איניש בבי כנשתא דצלי מנחה כבר וקמו צבורא וצלו תפלת ערבית קאים אינהו ואתי ומצלי בהדי צבורא והדר קרי קריאת שמע דערבית בשתים שלפניה ושתים לאחריה כהלכתן. 

ואחר י"ח יאמר קדיש ותתקבל, ואחר כך אומר שיר מזמור, ויש מקומות שאומרים קודם שיר מזמור שיר המעלות לדוד לולי ה' (תהלים קכד) וכו', ואח"כ אומר שיר מזמור, ויש שאומרים לעולם אחר שיר מזמור אין כאלהינו ואמר רבי אלעזר א"ר חנינא וכו' בין בערב בין בבוקר, ויש מקומות שאומרים פטום הקטורת והכל לפי המנהג, ואחר כך אומרים קדיש יהא שלמא וכו' ובמקומות שאומרים פטום הקטורת ואין כאלהינו אומר על ישראל ועל רבנן וכו', ואחר כך אומרים עלינו לשבח, ויוצאין מבית הכנסת, והולכים לבתיהם לשלום. 

נשלמה תפלת ערבית של חול תהילה לאל. 

ספר כלבו סימן כט 
================ 
דין קריאת שמע על מטתו 

כשיכנס אדם לישן על מטתו בלילות, צריך לקרות את שמע סמוך למטתו, ואע"פ שקראה בברכותיה, שנאמר (שם ד, ה) אמרו בלבבכם על משכבכם ודומו סלה, ואמרו רז"ל כל הקורא את שמע על מטתו כאלו אוחז חרב של שני פיות, כמו שנאמר (שם קמט, ו) רוממות אל בגרונם וחרב פיפיות בידם, ותלמיד חכם, והוא שתורתו אומנתו, אינו צריך, ויש אומרים דוקא כשקראה בעונתה והוא צאת הכוכבים, אבל אם לא קראה בעונתה אפילו הוא תלמיד חכם צריך לקרותה על מטתו, אבל אומר פסוק אחד מפסוקי דרחמי כגון בידך אפקיד רוחי (שם לא, ו), ונהגו כל ישראל שאין אוכלין ושותין ואין מדברין אחר קריאת שמע שאומרים על מטתן, וסמכו אהאי קרא אמרו בלבבכם על משכבכם זו קריאת שמע ודומו סלה. 

וקודם שיקרא את שמע על מטתו אומר ברכה זו ברוך אתה ה' אלהינו מלך העולם המפיל חבלי שינה על עיני וכו', ואומר פסוקי דרחמי כגון ברוך ה' ביום ברוך ה' בלילה וכו' וכגון ויאמר ה' אל השטן וכו' (זכריה ג, ב) ה' ישמרך מכל רע וכו' בידך אפקיד רוחי וכו' (תהלים לא, ו) וברכת כהנים, וקורא פרשה ראשונה של שמע, ויש קורין כל קריאת שמע שיש בה רמ"ח תיבות כנגד רמ"ח איברים של אדם ישמרם השם בזכות הקריאה, וכתב הרמב"ם ז"ל שלפני קריאה זו של שמע מברך ברכה זו ברוך אתה ה' אלהינו מלך העולם אשר קדשנו במצותיו וצונו לקרא קריאת שמע, כדי שיקבל עליו מלכות שמים שלמה ולהמליכו עלינו בלב שלם וקורא את שמע, ויש אומרים שאין לזאת הברכה שורש כלל, וחשש ברכה לבטלה, דאם איתא להאי ברכה הוה לן למימרא כעיקר קריאה דשחרית וערבית כך מצאתי. 

ואחר קריאת שמע אומר ויהי נועם עד אורך ימים, ויש שמתחיל יושב בסתר עליון עד כי אתה ה' מחסי, ולפיכך אומרים מזמור זה מפני שהוא שיר של פגעים יצילהו השם מכל פגע רע בקריאתו, ויש אומרים ויאמר אם שמוע תשמע לקול ה' אלהיך וכו' הנה מטתו שלשלמה וכו' מימיני אל וכו', ומאריך בפסוקי דרחמי כאשר ירצה, והר"מ היה נוהג כששכב עצמו לישן ביום לקרא ויהי נועם, כדאיתא במסכת שבועות ר' יהושע קרי להנהו פסוקי וגני, ואינו אומר ברכת המפיל חבלי שינה וכו', ויש גאונים נותנים טעם לקריאת שמע על מטתם, כלומר, סמוך למטתו כדי לצאת חיוב קריאתה בעונתה שהיא צאת הכוכבים, ולפי שמקדימין לקרות קודם זמן זה, לפי שנזקקין לתפלת המנחה קודם שקיעת החמה מעט, ואם יפסקו אח"כ להמתין צאת הכוכבים אפשר שיתרשלו בזה וילכו איש לאוהליו ותבטל הקריאה לגמרי, ומוטב שיקדימו הקריאה מעט, משיבטלוה לגמרי, וכשיכנס לישן על מטתו ויקראנה יצא ידי קריאה בעונתה, ואם תאמר אם כן שאין עונת הקריאה כשאנו קורין אותה קרוב לתפלת המנחה איך לא חששנו כשקורין אותה בברכותיה לברכה לבטלה, ותירץ הרב בעל ההשלמה ז"ל דהא דאמרינן הקורא מכאן ואילך לא הפסיד בברכות הוא הדין לקורא קודם זמנה מעט, מכל מקום יש לתמוה אם כן יקראוה על המטה בברכותיה ובכל פרשיותיה וצ"ע, ויש אומרים כי עכשיו כשקורין אותה קודם צאת הכוכבים סמכו על אותן חכמים נתנו שעורה בגמרא בעוד היום גדול, וכדאי הם לסמוך עליהן בשעת הדחק, רצה לומר, מפני חשש בטולה לגמרי כדאמרינן. 

ספר כלבו סימן ל 
=============== 
דין הטבת חלום 

הרואה חלום, ונפשו עגומה עליו, יטיבנו בפני שלשה, ויאמר בפניהם ג' פעמים, חלמא טבא חזאי, ויענו לו חלמא טבא חזית ג' פעמים, טבא הוא, טבא להוי רחמנא לשוייה לטב, ולגזרו מן שמים דליהוי טבא, ויהא טבא, ואומר כסדר הזה ג"פ ויש אומרים ה' פעמים ויש אומרים שבעה פעמים, ואחר כך אומר ג' הפיכות וג' שלומות וג' פדיות, ואלו הן ג' הפיכות הפכת מספדי וגו' (שם ל, יב), אז תשמח בתולה וגו' (ירמיה לא, יב) ולא אבה ה' אלהיך וגו' (דברים כג, ו), ג' פדויות פדה בשלום נפשי וגו' (תהלים נה, יט), ופדויי ה' ישובון וגו' (ישעיה נא, יא), ויאמר העם אל שאול וגו' (שמואל - א יד, מה) ג' שלומות בורא ניב שפתים וגו' (ישעיה נז, יט), ורוח לבשה את עמשי וגו' (דברי הימים - א יב, יט), ואמרתם כה לחי וגו' (שמואל - א כה, ו) ה' עוז לעמו יתן ה' יברך את עמו בשלום (תהלים כט, יא), ואחר כך אומר לו לך אכול בשמחה לחמך, וכתב הר"ם בשם ר' יהודה חסיד שאין לאמרו לפי שיש תיבות אבל, אבל אומר לך אכל לחמך בשמחה. 

הרואה חלום ולא ידע מה ראה, יעמוד לפני הכהנים כשנושאין כפיהם ואומר רבון העולמים אני שלך וחלומתי שלך, חלום חלמתי ואיני יודע מה הוא אם טוב ואם רע, אם טוב הוא חזקהו ואמצהו כחלומותיו של יוסף, ואם צריך רפואה רפאהו כמי מרה על ידי משה וכמי יריחו על ידי אלישע, וכמרים מצרעתה, וכנעמן מצרעתו, וכחזקיה המלך מחליו, וכשם שהפכת קללת בלעם בן בעור לברכה, כן הפכהו לטובה ולברכה, וישלים בקשה זו כשיסיימו הכהנים ברכת הכהנים, כדי שיענו כל העם אמן, ואם אין שם נשיאות כפים יאמר הבקשה בעת שיענו הצבור אמן אחר שליח ציבור, ויש אומרים אותה כששליח צבור אומר ברכת כהנים. 

נשלמו סדר ימי המעשה והלכות תפלתן ת"ל. 

ספר כלבו סימן לא 
================ 
דין הלכות שבת והדלקת הנר, ודין שלש סעודות, ודין הקדוש 

מקום שנהגו לעשות מלאכה בערבי שבתות עושין, שלא לעשות אין עושין, ובכל מקום מן המנחה ולמעלה אין עושין, פי' הר"מ ממנחה גדולה ולמעלה שהוא משש שעות ומחצה ולמעלה, שמא מתוך טרדת המלאכה יבא לידי חלול שבת, אבל סמוך למנחה מותר, ומן המנחה ולמעלה בשמתא דרבנן קאי העושה מלאכה, ומאי שמתא, שם מיתה, כלומר, כל העובר על דברי חכמים חייב מיתה. וכתיבה גם כן אסורה מפני שהיא מאבות מלאכות, וכתב הר"ם שמותר לכתוב דבר הלכה שאדם כותב לעצמו לאחר חצי היום לפי שהיא מלאכת שמים, אבל סופרים שכותבין בשכר אין להם רשות לכתוב לאחר חצי היום עכ"ל, וה"ר יצחק ז"ל כתב הני נשי דנהיגי דלא למעבד עבידתא במעלי שבתא, לא מנהגא, מן מנחתא ולעיל, מנהגא, עכ"ל. 

ורחיצת פניו ידיו ורגליו בחמין בערבי שבתות חובה, ומחליף בגדי החול ולובש בגדי שבת לכבוד שבת ושיזכור שהוא יום קדוש ואסור בעשית מלאכה, ויתיר חגורו להתיר מה שתלוי בו, אין לו בגדים ישלשל בבגדיו פירוש יתירם, כדי שלא ילבשם כדרך שלובשם בחול מקופלים בחגורו כדי שלא יתלכלכו בטיט החוצות או שלא יכבדו עליו במרוצת הלוכו כבחול, ולשון שלשול הוא מלשון המשלשל דפנות מלמעלה למטה, וזה אי אפשר בלי התרת חגורו, ומצוה על כל אדם לעסוק בסעודת שבת, כגון קניבת ירק וכיוצא בו, אפילו יש לו על מי שיסמוך כדאמרינן בגמרא רב (פפא) [ספרא] מחריך רישא, רבא מלח שיבוטא, ומשחיזין הסכין בכל ערב שבת, דהכי דרשינן בספרי וידעת כי שלום אהליך (איוב ה, כד) זו השחזת סכין, וכתב במכילתא זכור ושמור זכרהו בכניסתו שתקבלהו קודם שקיעת החמה הרבה, שיהיה הכל מתוקן, ושמור ביציאתו, כאדם ששומר אוהבו שהוא עמו ואינו רוצה שילך מאתו כל זמן שיוכל לעכבו, ולמדנו שעד צאת הכוכבים הוא יום, ועל כן צריך שיזהר החזן שלא יפתח בברכו במוצאי שבת עד אחר צאת הכוכבים, לפי שהנשים מדליקות הנר מיד, וכן נהגו הקדמונים להקדים מאד בערבי שבתות ולהחשיך מאד במוצאיהן כדי שלא יפשעו ויעשו מלאכה. 

ומדליקין הנרות בערבי שבתות לפני שקיעת החמה, והדלקת נר בשבת חובה, ואפילו אין לו מה יאכל, שואל על הפתחים ולוקח שמן ומדליק, שזהו מכלל עונג שבת, וכתב ה"ר יצחק יש חכמים שמצוין לברך, ויש חכמים שמצוין שלא לברך, משום דחובה היא, אך נהגו לברך על פי רבינו תם, וכן נמי כתב הרמב"ם ז"ל שמברך קודם שידליק ברכה זו בא"י אמ"ה אקב"ו להדליק נר של שבת, ואחד האיש ואחד האשה מברכין בהדלקתה, ואחר כך מדליקין, וכן הדין בימים טובים, ואומר הר"ם כשמדליקין בערב שבת יכולין להתנות שאין מקבלין עליהן שבת עד שיתחיל החזן להתפלל תפלת ערבית כדמוכח פרק במה מדליקין הדליק המדליק וכו', ור"ף ז"ל כתב דוקא לבני הבית, אבל אשה שמדלקת היא אסורה לעשות מלאכה לאחר שהדליקה, דכיון שמברכת עליה אין לך קבלה גדולה מזו, ואין מועיל לה שום תנאי, וכתב ה"ר אשר וראיה לדבר מהא דאמרינן בברכות (כז ב) מי בדלת, אבל אם הוא מעונן, וכסבור ששקעה החמה, ועדיין לא שקעה, יכול הוא להדליק ולהוסיף שמן בנר, דקבלה בטעות הוא, ונראה בזה שאם לא הבדיל ולא קבל עליו שלא לעשות מלאכה, אם התנה מותר להדליק נרות הבית או נרות (חובה) [חנוכה] מותר, מדקאמר מי בדלת משמע שברשותו הוא, ירצה יקבל, ואם לאו לא יקבל, עכ"ל ה"ר אשר ז"ל. 

והר"ם כתב ומצוה לעשות לשבת ב' פתילות לפחות, אחת כנגד זכור, ואחת כנגד שמור ע"כ, וכיון שהדלקת נר שבת חוב, מדליק אפילו אין לו לסעוד, כגון בליל יום הכפורים או בליל פורים, אם סעד מבעוד יום, כל זה דעת ה"ר דוד ב"ר לוי ז"ל פרק במה מדליקין, וכתב הר"ם שמותר להדליק נר בעששית בבית ולאכול בחצר או באי זה מקום שירצה ואומר שרבינו ברוך אמר לו שאביו רבינו שמחה היה רגיל בקיץ לעשות כך להדליק נר בביתו ולאכול בחצר, והר"ף ז"ל כתב מיהו היינו דוקא ארץ אשכנז שאוכלין מבעוד יום, אבל כבר פירשו כל גדולי צרפת שאין אוכלין מבעוד יום כל כך, כדאמרינן ובלבד שלא יקדים ולא יאחר, לפי זה אין לאכול כי אם במקום הנר, ועוד סמך מדאורייתא, משום שלום הבית, ואם היה מותר להקל כל כך ולאכול מבעוד יום, מה שלום הבית איכא, והר"ם כתב כי אותן בחורים ההולכים ממקום למקום שלא אכלו אצל נשותיהן, צריכין להדליק נר השבת ולברך עליו, משום דהדלקת נר שבת חובה, משום שלום הבית, פירוש, שלא יכשל באבן או בעץ או בשום דבר, אבל מי שהוא אצל אשתו אינו צריך להדליק בחדרו נר, לפי שאשתו מברכת בשבילו, וכבר ביארו רז"ל הפתילות והשמנים שמדליקין בהם והטעם לפי שאינן דולקים יפה ויבא להטות, כמו שאבאר במקומו בע"ה. 

המלאכות שחייבין עליהן בשבת, מהן אבות, ומהן תולדות, והאבות ארבעים חסר אחת, ואלו הן, אסור לחרוש, לזרוע, לקצר, לעמר, לדוש, לזרות, לברר, לטחון, לרקד, ללוש, לאפות, לגזוז, ללבן, לנפץ, ולצבוע, לטוות, לעשות הנירין, להכניס המסכה, לארוג, להפריד הארוג, להוציא השתי מן הערב, לקשור, להתיר, לתפור, לקרוע, לבנות, לסתור, להשלים המלאכה והוא הנקרא מכה בפטיש, לצוד, לשחוט, להפשיט, לעבד העורות, למחקו, לחתכו, לכתוב, למחוק, לשרטט, להבעיר, לכבות, להוציא מרשות לרשות, כל אלו המלאכות נקראו אבות, והדומות להם נקראו תולדות, ואחד העושה אב מהאבות, או תולדה מהתולדות במזיד שלא בעדים חייב כרת, בעדים חייב סקילה, בשוגג חייב חטאת קבועה, ואחד חרישה ואחד חפירה כל שהוא בכלל חורש, והנוטע או המבריך והמרכיב או זומר בכלל זורע, שהרי כוונתו להצמיח, וכל העוקר מגדולו הרי הוא בכלל קוצר, והמחתך ירק מעט מעט, תולדת טוחן, וכן השוחק תבלין או סמנין, והנותן קיבה לתוך חלב לחבצו תולדת בורר, והמגבן תולדת בונה. 

המתעסק לעשות מלאכה והתחיל בה ועשה כשיעור שנתנו חכמים אף על פי שלא השלים כל מה שנתכון לעשות, חייב, וכל מלאכה שאחד יכול לעשותה לבדו, אם עשאוה שנים בשותפות פטורין, אבל אם אין אחד יכול לעשותה לבדו ועשאוה שנים שניהם חייבין, ושעור אחד לשניהם, היה כח באחד לעשותה ואין כח בשני לעשותה ועשאוה שניהם, זה שהיה יכול לעשותה חייב, והשני פטור, שאין בו אלא כמסייע שאין בו ממש, וכל העושה מלאכה שאינו מתכוון לה פטור עליה, וכל המקלקלין וכונתם לקלקל פטורין, אבל אם קלקל על מנת לתקן חייב, כגון הסותר על מנת לבנות, והמוחק על מנת לכתוב, ואסור להשקות אילנות והצמחים בשבת שהוא תולדת זורע. 

וכתב הרב בעל התרומה ז"ל שאין ראוי לאכול בשבת בפרדס, ובכל מקום שיש בו עשבים שאי אפשר להזהר לשפוך שם מים בנטילת ידים או ברחיצת הכוס, ומשקה העשבים והזרעים ומצמיחן, ואפילו שאינו מתכוין, זה ודאי פסיק רישיה הוא, אבל להסך רגליו על גבי עשבים מותר, לפי שמי רגלים עזים הם, ואין מצמיחין, וכן הדין לשפוך יין עליהן שמותר, שגם היין חזק ואינו מצמיח, בספר היראים כתב שצריך להזהר שלא ישליך אדם זרעים לתרנגולים לחצר במקום ירידת גשמים שסופן לצמוח שם, הלכך יזהר שלא ישליך אלא שיעור אכילת התרנגולים לבו ביום או ליומים, ואם הוא מקום דריסת אדם שאין סופן לצמוח שם, אין כאן משום זריעה, ומותר, והר"ם ז"ל אוסר לשרות שעורים במים, גבשושית עפר שעלו בה עשבים והוא על גבי יתדות, המניחה על הארץ חייב משום זורע, היתה על הארץ והניחה על גבי יתדות, חייב משום תולש. 

המקבץ דבילת תאנים בעגול, או שנקב תאנים והכניס בהם חבל עד שעשאן כגוף אחד, חייב משום מעמר, וכן כל כיוצא בזה, החולב בהמה וצריך להם, וכן החולב את הבהמה תולדת דש, אבל להזיק פטור, שכל המקלקלין פטורין, וחובל בחברו ואפילו נתכוון להזיק חייב, לפי שהוא מתקן בשככו חמתו, בשר שנבלע ממרק יזהר שלא יסחטנו, וכן אם שורה פת ביין או במים ומחזיר לפיו ומוצץ המשקין חוששין מסחיטה, וכל שכן שלא ימצוץ בפיו פירות, כגון ענבים וכיוצא בהם, והסוחט פירות חייב, ומותר לסחוט אשכול של ענבים לתוך האוכל, אבל לא לתוך הכלי, וכן החולב בתוך האוכל או היונק בפיו פטור וכתב ה"ר דוד בר לוי ז"ל וזה לשונו שלשה דינין חלוקין בסחיטת פירות, זתים וענבים, ותותים ורמונים, ושאר פירות, זתים וענבים לא יסחוט, ואם יצאו מהן משקין מעצמן אסורין, אפילו הכניסן לאוכלין, ותותים ורמונים לא יסחוט, ואם יצאו מהן משקין מעצמן אם הכניסן לאוכלין היוצא מהן מותר, ואם למשקין היוצא מהן אסור, ושאר מיני פירות כגון פגיעין ופרישין ועוזרדין מותר לסחוט לכתחלה, ואפילו סוחטן לשם משקה, דלא אמרינן כיון דחשבינהו הוה להו משקה, וכן דעת הבעל ההשלמה ז"ל, והיא דסוחט אדם אשכול של ענבים לתוך האוכל, דעת הר"מ והרי"ף והר"ף ז"ל שמותר אפילו בשבת, והטעם משקה הבא לכלל אוכל הוא, אבל לא לתוך הכלי הריקן. 

וחולב בשבת לתוך האוכל פטור אבל אסור, דאולודי אוכלא בשבת אסור, וזה ודאי אולודי אוכלא הוא, ועוד דבשבת החלב מוקצה מחמת איסור שהרי אמה אסורה בו ביום, וכתב הר"ם חלב שהגויה חולבת בשבת יקנה ממנה בדבר מועט בתפוח או בכל דבר שירצה, אפילו אינו שוה פרוטה, ומותר לאכילה, והגיה עליו הר"ף ז"ל ואמר מיהו בשבת עצמו אסור לאכלו, ואף על פי שהגויה (הלכה) [חלבה] לעצמה מכל מקום אסורה, מידי דהוה אפירות שנשרו, ומשקין שזבו עכ"ל, אבל ביום טוב אם העז עומדת לאכילה מותר לחלוב בתוך האוכל, וכתב הר"ף ז"ל וז"ל ומכאן אסר ר"ת אפילו ביום טוב לסחוט הבוסר בתוך המורייס, ואע"ג דמאכל הוי המורייס, והוה ליה משקה הבא לאוכל, מכל מקום הוי בורר, כיון שהבוסר לא חזי לאכילה בעיניה, והראב"ד ז"ל נמי כתב דהא דאשכול מיירי בין בשבת בין ביום טוב, מיהו דוקא באשכול העומד לאכילה, אבל למשקה אסור, והבעל ההשלמה ז"ל כתב דאשכול מיירי בין לאכילה בין למשקה ודין זתים וענבים לא הכניסן למשקה ולא הכניסן לאוכלין חד דינא אית להו. 

המוציא חמאה מן החלב והוא הנקרא לחבץ הרי זה תולדת בורר, וכן הבורר השמרים מתוך המשקין, ומותר לברור ביד, האוכל מתוך הפסולת, לאכול לאלתר, אבל לא להניח לאכול אפילו בו ביום, ולא פסולת מתוך האוכל, אפילו לאכול לאלתר, היו לפניו שני מיני אוכלים מעורבין, בורר אחת אחת ומניח, לאכול מיד, אבל לא להניח לאכול אפילו בו ביום, ויזהר שלא יאסוף פירות ולקבצם יחד דהוי כמעמר, ומסננין יין שאין בו שמרים כדי שיהיה צלול מפני הקמחים שבו, וכן הדין מפני היבחושין שבו, אם אפשר לשתותו בלא סנון, ומותר לסננו אפילו בסודרין, ולא חיישינן לסחיטה לפי דעת ר"ת שאסור סחיטה משום כבוס, יין לאו בר כבוס דאדרבה מלכלך הוא, ונותנין מים על גבי שמרים בשביל שיצולו, ונותנין ביצה טרופה במסננת של חרדל כדי שיצולו, וחרדל שלשו מערב שבת ממחו בשבת בין ביד בין בכלי, פירוש לערבו בכף, אבל לערבו במכתש ובעלי ודאי אסור, שאי אפשר בלי סחיטה, ונותן לתוכו דבש ובלבד שלא יטרוף הדבש בכף ובחרדל, וכתב ה"ר יצחק ז"ל וז"ל הא דשרי לערב משקה בחרדל היינו דוקא כשנתן המשקה מבעוד יום, אבל בשבת אסור לתת יין או משקה בחרדל או בשום שכתשו מאתמול, כדאיתא בירושלמי פרק כלל גדול האי מאן דשחיק תומי חייב משום דש, דיהיב משקה חייב משום לש, המברר בקליפתיה חייב משום בורר, ומההיא אין לאסור לקלוף שום ובצל לאכול לאלתר, דההיא מיירי בקולף להניח, כמה שמפרש שרוצה לעשות מורייס ולכן אסור כמו שפוסק ר"ת ז"ל, והיינו דאמרו גבי שום שרסקו, ולא ישחוק אלא מבערב, וכל דבר שלא נפרשו השמרים כגון יין מגתו כל זמן שהוא תוסס מותר לסננו, שהכל גוף אחד, והמגבל עפר תולדת דש, ואין גיבול באפר ולא בחול הגס ולא במורסן, ולפיכך מותר לתת מים על גבי מורסן בשבת דלאו תולדת דישה עביד. 

המבשל אוכל או סמנין, או המדיח בשר מליח או דג קטן ביותר בחמין חייב, שהדחתן בחמין זהו בישולן, הנותן ביצה בצד המיחם להתגלגל ונתגלגלה חייב כמבשל באש עצמה, שזהו תולדת האור, אבל ביצה בבגד חם או באבק דרכים שהן חמים מפני השמש או המבשל בחמי טבריא פטור, שאינן כחמי האש, אבל גזרו עליהו מפני תולדת האש, ומותר לתת בחמה צונן או ביצה וכיוצא בה מדבר שקל להתבשל ולא גזרו חמה אטו אור, וסימן יפה כח הבן מכח האב, כלומר בחמה עצמה לא גזרינן ובתולדת חמה גזרינן כגון באבק דרכים, המבשל דבר שהיה מבושל כל צרכו או שלא היה בשול כלל פטור, וכל שבא בחמין מלפני השבת, כלומר, שנתבשל, שורין אותו בחמין בשבת, ואפילו בכלי ראשון, ובלבד שלא יהיה על האש, גזירה שמא יגיס בה ויתחייב משום מבשל, ואפילו לשרות בתוכה הרבה מותר דאין בישול אחר בישול, ויש שהתירו לצלות הבשר המבושל מערב שבת כנגד המדורה כדי שיצטמק כעין צלי, דאין צלי אחר בישול, ומביאין ראיה מפסח שאמרו בפסח שני שאם בישלו ואח"כ צלאו פסול שאין זה צלי אש כיון שנתבשל מעיקרא, ויש דוחין זאת הראיה ואומרין שאין טעם בפסח משום דאין צלי אחר בישול שהרי אם צלאו ואח"כ בישלו פסול, ואע"פ שהיינו יכולין לומר שאין בישול אחר צליה אלא מקראי יתירי דרשינן הכי, אבל המחמיר תבא עליו ברכה, והרז"ל כתב ג' מחלוקות בדבר, כל דבר לח וצלול יש בישול אחר בישול ובדבר יבש אם ענין ראשון ושני דרך אפיה וצליה והשני בבישול תוך מים או יין אומר ה"ר אליעזר דיש בישול אחר אפיה וצליה דומיא דההיא דפסחים דאמרינן אין יוצאין במצה מבושלת אע"פ שלא נמוחה, שהבישול מבטל האפיה, ולפי זה מותר להניח צלי או בשר מבושל סמוך לאש כדי לחמם אע"פ שמחממין כל שהיד סולדת בו, ויש אומרים דלא נראה, דאין לאסור כי אם היכא שמבשל לבסוף במים או ביין, וכל שלא בא בחמין מערב שבת מביאין אותו בחמין בשבת בלתי שריה ובלבד שלא יהיה מליח כמו שכתבנו. 

המתיך אחד ממיני המתכות או המחמם המתכות עד שיעשה גחלת או הממסס הדונג או החלב וכיוצא בהן חייב משום מבשל, וכן המבשל דבר רך עד שיעשה קשה כגון המבשל כלי אדמה עד שיעשהו חרס חייב משום מבשל, אבל מניח אדם פך שמן כנגד המדורה כדי שיפשר, וכתב ה"ר דוד ב"ר לוי דיש לומר אפילו נקפא השמן כמו שנקפא מרוב הקור מפשירו, דהפשירו לא זהו בשולו, אחר שאין תחלת בריתו להיות נקפא, ולא דמי לחלב ולדונג דהנהו תחלת בריתן להיות קפואים, וכן הדין נמי להניח טפלה שקורין פנאד"א כנגד המדורה, ואע"פ שנפשר השומן והמרק שנקפא בתוכה אחר שכבר נתנו על ידי בישול מערב שבת אין בכך כלום אם נקפאו אחר כן ונפשרו כנגד המדורה עכשיו, והר"ם מתיר להחם הטפלה בשבת מרחוק במקום שאין היד סולדת, ואינו חושש שמא יקרב ממש אצל האור, אבל אינו יכול להניח על גבי התנור ממש לפי שהוא תולדת האור, ואם אינו יכול לבא לידי היד סולדת בו אם יש דפין עשוין על גב התנור כמו שעושין בהרבה מקומות אז מותר להניחן על גבי דפין עכ"ל, והרב בעל התרומה ז"ל מחמיר בזה, ולא הביא ראיה ברורה, כי עיקר ראיתו משום דאין מרסקין את השלג ולא את הברד, דאיהו סבר טעמא משום אולודי המים, ואע"פ שחוזרין לקדמותן קרי ליה אולודי, והרמב"ם ז"ל פירש הטעם משום סחיטה כמו בשלג. 

הגוזז את הצמר או השער מן הבהמה או מן החיה, אפילו מן השלח שלהן, והתולש כנף מן העוף חייב, לפיכך תרנגולת שברחה אין מדדין אותה, שמא יתלוש מן אגפיה, וכתב הרב בעל ההשלמה ז"ל התולש כנף מן העוף אפילו לאחר מיתת העוף חייב, וכן באר בירושלמי, ומפני זה הירושלמי הורה רבי שמואל שקילי שמותר למרוט צואר העוף ביום טוב לפני השחיטה, אף על פי שהביא הר"ם ז"ל דאסור כמו שמפורש בבכורות, אפשר שהם ז"ל לא אסרו אלא במקומות שדרכן למלוג העופות אחר שחיטה, דכיון שלא ימרטו אחר שחיטה לא ימרטו קודם שחיטה, אבל אנחנו שדרכנו למרוט אחר שחיטה למה נאסור לפני השחיטה, והלא המריטה אחר השחיטה מלאכה גמורה כמקודם שחיטה בעוד העוף חי כמו שביארנו בירושלמי, והודו לו חכמי לוני"ל ז"ל, ותרנגולת שברחה דוחין אותה עד שתכנס בלול, וכל התולש חייב משום קוצר, ואסור לרדות מכוורות, ולהשתמש במחובר ולעלות לאילן, פירות שנשרו בשבת אסור לאכלן עד מוצאי שבת שמא יתלוש, וכל דבר הראוי לאכילה, אסור להריח בו במחובר, לפי שאין הנאתו לריח ויבא לתלוש כדי לאכלו, אבל הדס במחובר מותר להריח בו, לפי שאין הנאתו אלא לריח, והרי מצוי בלתי תלישה, וכל הרוחץ את ידיו בדבר שמשיר את השער חייב, לפיכך אין רואין במראה של מתכת בשבת, שמא יסיר בה נימין שאדם עשוי להשיר במראה עצמה נימין המדולדלין, ואפילו במראה אסור שלא תחלוק על דברי חכמים שאמרו אין רואין במראה של מתכת, ובשם הר"מ ז"ל מצאתי ואם קבעה בכותל מותר שנראה שאינה עשויה להשיר בה נימין, ועל כן פשט ההיתר עכשיו בנשים לראות בהן, וכן דעת הרי"ף וההשלמה ז"ל אבל הבעל המאור ז"ל כתב שלא תחלוק במראה אפילו שאינה של מתכת, ולא מצא היתר בנשים לראות במראה כלל בשבת, אלא שאין להן שער בפנים ואין שם נימין מדולדלות שנחוש להשירן, ואין מעבירין על הראש המסרק, ואפילו של פיל, ואפילו אותו שעושים משער החזיר, שאי אפשר שלא יעקרו השערות, והנוטל צפרניו או שערו או שפמו או זקנו חייב משום גוזז, והוא שיטול בכלי, אבל ביד פטור, והחותך יבלת בין ביד בין בכלי פטור, והמלקט לבנות מתוך שחורות אפילו ביד חייב. המנער טליתו בשבת חייב חטאת, ופירש הקונטרס מעפרורית, והתוספות פירשו ממדי דאוקמינא בחדתי ואוכמי דקפיד עליהו והוי כמלבן, המלבן כל שדרכו להתלבן חייב. 

הסוחט את הבגד עד שיצאו מים שבו חייב, ומי שנשרו כליו במים או שהיה בדרך וירדו עליו מי גשמים וכיוצא בהן מהלך בהן ואינו חושש שיבא לידי סחיטה, אבל אינו מנערן מן המים שבלועין שאם ינער אותן יהיה חייב משום סוחט, שכן דרך כל בגד בלוע מים כשמנערין אותו, המים נסחטין ממנו, ודוקא בכלים חדשים לפי שמקפיד עליהן יותר לפי שמתקצרין במים, נוטל כר שיש עליהן לשלשת ויקנחנה בסמרטוט קשה, ואם היא של עור נותנין עליה מים עד שתכלה, ומי שהיה לשלשת על בגדו אסור לתת עליו מים לפי ששריתו זהו כבוסו, ואותן הנשים ששופכות מים על בגדיהן בשבת להעביר מי רגלים מן הקטן, לא טוב להניחן, אם לא שמותר שתהיינה שוגגות ולא מזידות, ור"ת הורה למניקות שאם התנוקות לכלכו בגדיהן, שמותרות ליטול ידיהן עליו ולקנח במפה מקום הלכלוך, כדי שתוכל להתפלל, שאין זה אלא דרך לכלוך שאין מעביר המי רגלים לבדם, אלא מעביר המים אחרים עמהן, ובכמה מקומות התירו במקום מצוה, במה דברים אמורים במים, אבל ביין או שאר משקין אין חוששין אם בגדו טובל בהן, לפי שאינן בני כבוס, ובלבד שלא יסחוט הבגד, וליכא למימר שמא יסחוט הבגד לצורך המשקה הבלוע שהרי אין חפץ באותו משקה, ולכך מסננין יין בסודרין, ובלבד שלא יעשה גומא בסודר, ומכאן הורה הלכה למעשה על משקה שקדים כתושין מערב שבת שמותר לסננו דרך סדין או מטפחת, ומשום בורר ליכא כיון דיכול לשתותו מקמי הכי בלא סנון, ומשום שמא יסחוט לא גזרינן אלא במים שהבגד מתכבס ומתלבן בכך, ואסור לדחוק ולהדק מוכין על פי האשישה המלאה כדי שלא תשפך, משום סחיטה, ואע"ג דלא קא מכוין, פסיק רישיה הוא דניחא ליה כיון שאין המשקה הולך לאבוד, אבל סתימת כלי היין שהברזא מן הצד אין בו משום סחיטה דפסיק רישיה דלא ניחא ליה הוא, כיון שהמשקה הולך לאבוד, ולסברת ר"ת אין לחוש ביין לפי שאינו בר כבוס, ואין סחיטה בשער, והוא הדין בעור לפיכך אם היה על העור לשלשת או לכלוך אחר נותן עליו מים עד שתכלה, מיהו לכבסו אסור אע"ג דלאו בר כבוס הוא. 

המנפץ הגידין עד שיהיו כצמר הרי זה תולדת מנפץ וחייב, הצובע צבע המתקיים חייב, ושאינו מתקיים כגון שהעביר צבע על נחשת וברזל פטור, והעושה דיו וצבע הרי זה תולדת צובע וחייב, כיצד כגון שנתן קנקנתום לתוך מי עפצא להשחיר, הטווה כל דבר הנטוה חייב, אחד צמר ואחד פשתן ואחד נוצה ואחד שער ואחד גידין, והעושה הלבד תולדת טווה, העושה נפה או כברה או סרג מטה בחבלים או עשה שבכה משום דבר, חייב משום בתי נירין. 

הקושר קשר של קיימא והוא קשר אומן חייב כגון קשר הגמלין והספנין, והרצענין בשעת עשייתן מנעל וסנדל, וכל כיוצא בזה, ושאינו מעשה אומן פטור, ושאינו מעשה אומן ולא של קיימא מותר לכתחלה, וכן הדין להתיר אחד מהן. וכתב הר"ם, חלוק ומכנסים שנקשרו יחד אין להתירן בשבת, לפי שכל קשר שאין מתירין ביומיה פטור אבל אסור, וזה רגיל אדם להניח אפילו שבוע קשורין ע"כ, ומצאתי כלל אחד, כל קשר שפעמים נמלך ומבטלו לעולם אע"פ שתחלת עשיתו לא היתה על מנת להניח שם אסור, הלכך הקשר שעושין בקורדילא"ש היכא דאינו יכול לפשוט את הבגד בלא היתר הקשר מותר, אבל אם יכול לפשוט הבגד בלא היתר הקשר אסור לקשור, כי קשר של קיימא הוא, וכן נמי הדין בחבלי הדוקי צואר שקורין קורדו"ן, וקשר רצועות המכנסים מותר לכתחלה לפי שסופו להתירו כשיכבסו המכנסים, אבל אם של פשתן המתכבס עם המכנסים אסור, שפעמים נמלך ומבטלו שם לעולם ולא יתירנו משם עד שיהיה בלוי, ור"ף ז"ל כתב שכל קשר שעומד ח' ימים בלא התרתן (בלוי כ"מ ולא) נקרא קשר של קיימא, והעניבה מותרת כגון שיקבץ ראשי החבל שנפסק וכורח עליו חוט או משיחה ועונב עניבה, הפותל חבלים הרי זה תולדת קושר, והוא שיעמוד החבל באותה פתילה בלי קשר, והמפריד הפתיל תולדת מתיר, והוא שלא יתכוין לקלקל, חותלות של תמרים מתיר הקשרים ומפקע כל החבלים אפילו בסכין ואפילו גופן של חתלות, לפי שכל זה כמי ששובר אגוז או שקד בשביל האוכל שבהן או שובר העצם להוציא מוחו, כל שראוי למאכל בהמה מותר לקשור אותו בשבת, לפיכך אם נפסקה רצועות סנדלו בכרמלית נוטל גמי לח הראוי למאכל בהמה וכורך עליו וקושר הגמי, נשמטה לו רצועת מנעל וסנדל, או שנשמט רוב הרגל, מותר להחזיר הרצועות למקומן, ובלבד שלא יקשור, הקושר שתי תפירות והוא שיקשור ראשי החוט מכאן ומכאן שתעמוד התפירה, יתר על ב' תפירות אע"פ שלא קשר חייב לפי שעומדת בלי קשר, והמותח חוט של תפירה חייב, וכתב הבעל תרומה ז"ל דמכאן ראיה שאסור למתוח אותו החוט שתופרין בו בתי זרוע סמוך לאגרוף להדקן ומותחין אותו ביום ומתירין אותו בלילה כשרוצה לפשוט בגדיו, ויש שמקילין בזה לפי שתחלת עשייתה אינו לתפירה גמורה אלא למתוח ולהתיר, והמחמיר תבא עליו ברכה, אבל מכל מקום אם יש שם נקבים מתוקנים ומוקפים תפירה סביב הנקב מותר כמו שנהגו הנשים בנקבי המלבוש, הקורע על מנת לתפור ב' תפירות חייב, אבל הקורע להפסיד פטור מפני שהוא מקלקל, והקורע בחמתו או על מתו חייב, משום שהוא מתקן שמתישב דעתו, הפותח בית צואר חייב, המדבק ניירות או עורות בקולן של סופרים או בדבר אחר המדבק, הרי זה תולדת תופר, והמפרקן תולדת קורע. 

הבונה כל שהוא חייב, וכן הקורע כל שהוא, וכן המשוה פני קרקע הבית הרי זה כבונה, וכן כל בנין שצריך גבורה ואומנות בכלים שייך בהו בנין, ואמרו חכמים אסור להחזיר דלת של שידה תיבה ומגדל אעפ"י שאינו כלי של גבורה ואומנות, שמא יתקע, וכן כל כיוצא בזה, ומותר לזלף מים ע"ג קרקע ואין חוששין להשוות גומות שאינו מתכוין לכך, אבל לכבד הבית אסור, אם אינו רצוף אבנים או ברעפים, שאי אפשר שלא ישוה גומות, ויש מחמירין אפילו רצוף, גזירה הא אטו הא, כדאמרינן בגמרא גזירה עליתא רששא אטו וכו', וכתב הר"מ אסור לישראל לכבד ביתו בשבת אבל אם תעשה גויה מעצמה מותר, ואין לדחותה או למחות בידה, והרשב"א ז"ל כתב וז"ל, הורו הגאונים שמותר לכבד הבית בשבת, ואין צריכין לומר ביו"ט, ואין חוששין שמא ישוה גומות, שכל דבר שאין מתכוין מותר, ואעפ"י שמזיז עפר וצרורות וקליפין האסורין לטלטל, יראה לי שמותר, מפני שהן לו כגרף של רעי עכ"ל, והר"ש ז"ל כתב מכבדות של תמרה מותר לכבד בהן בשבת, ולא חיישינן לאשוויי גומות, דס"ל כר"ש דדבר שאין מתכוין מותר, הגדילה והקליעה אסורה משום בנין, ובאמת הנשים אסורות לקלע שער אחד ולגדל, ועכשיו שנהגו לעשות כן ואין מי ימחה בידן, לפי שמוטב שיהו שוגגות ואל יהיו מזידות, שאי אפשר למנען, כדי שלא יתגנו על בעליהן, העושה אהל קבע חייב משום בונה, שהוא תולדת בונה, וכן העושה כלי אדמה, כעין, תנור וחביות קודם שישרפם, והמגבן גבינה, והמכניס יד בקורדום, וכן התוקע עץ בעץ, בין במסמר ובין בעץ חייב משום בונה, וכתב הראב"ד ז"ל הדברים שאין אדם מקפיד עליהן אם יתנועע בתוך החור, מותר להכניס בחורן, שאין לגזור שמא יתקע, אם לא בדבר שצריך להיות מעמידו בדוחק, והעושה נקב בלול של תרנגולין כדי שיכנס להן האור, והמחזיר דלת של בור ושל יציע וכיוצא בהן, חייב משום בונה, וכן אין עושים אהל עראי לכתחלה, וכתב בספר היראים כל דבר שאין פרישתו להשתמש תחתיו אלא עליו, מותר לנטותו, ואין בו משום אהל, ואהא סמכינן לתת שלחן על סמיכותיו, שאין נתינתו להשתמש תחתיו אלא עליו, ואפילו עושין להשתמש תחתיהן אם נטויין ועומדין מותרין עכ"ל. 

כובע שעושין על הראש ויש לו שפה מקפת סביב שהיא עושה צל על הלבוש אם השפה קשה ביותר כמו גג ויש בו טפח אסור ללבשו בשבת, מפני שהוא אהל עראי, ויש נותנים טעם שהוא נושאו ע"י הרוח ואתי לאתויי, והיכא דמהדק שרי, ולפירוש ראשון אפילו מהדק, וטוב לצאת ידי שניהם כשהכובעים קשין ואינן נכפפין, שלא יצאו מן הראש טפח, ויהיו מהודקים תחת הגרון, ואותן כובעים של אשכנזים צריך להדק תחת הגרון, אבל כובעים של צמר ואלמוסא אף בלא קשירה מהודקין הן היטב, ומותר לצאת בהן, טלית כפולה שהיו עליה חוטין שהיא תלויה כן מערב שבת מותר לנטותה ומותר לפרקה, וכן הפרוכת מותר לנטותה ומותר לפרקה, אבל צריך שיזהר שלא יעשה אהל בשעה שנוטה אותה, וכילה שיש לה גג אין מותחין אותה, שאי אפשר שלא יגביהו אותה מעל הארץ מעט ויעשו אהל עראי. 

הסותר כל שהוא על מנת לבנות חייב, הסותר אהל קבוע או שפרק עץ תקוע חייב, והוא שיתכוין לתקן, ויש סתירה בכלים שמותרת כדאמרינן סותר אדם חבית ליטול ממנה גרוגרת, ופירש התוספות הני מילי בכלים של חרס השבורים המתוקנים בזפת, אבל בחבית שלמה אסור משום שבירה, וחותמות שבכלים מתיר ומפקיע וחותך, ובשבירת הפותחת של תיבות נחלקו בו ר' אליעזר מתיר ור"ש אוסר, מיהו על ידי גוי להקל, והר"ף ז"ל כתב שאסור לשבור תיבה או פותחת כשאבד המפתח, דנהי דאין סתירה בכלים היינו דוקא כי הבנין גרוע, אבל בבנין חשוב יש סתירה, ה"ר יעקב מקינון אומר דמותר להסיר היתדות שאחרי התיבה, ואני חולק עליו שאסור, המכה בפטיש וכל העושה דבר שהוא גמר מלאכה חייב, כיצד המנפח בכלי זכוכית, והצר בכלי אף מקצת צורה, והמגרר כל שהוא חייב, והעושה נקב כל שהוא חייב, וכל פתח שאינו עשוי להכניס ולהוציא אין חייבין על עשייתו, המפיס שחין כדי להרחיב פי המכה חייב, ואם להוציא הלחה מותר, הפוסל אבן או המישב אבן בבנין חייב. 

הלוקח קשרי הבגדים שהן כמין יבלת, אם היה מקפיד עליהן חייב, ואם הוא כמתעסק פטור, המנער טלית חדשה שחורה כדי לנאותה ולהסיר הצהוב הלבן שבה חייב, ואם אינו מקפיד עליהן פטור וטעם האסור משום מלבן. 

הצד דבר שדרכן לצוד מינו, כגון, חיה ועוף ודגים, חייב, והוא שיצוד במקום שלא יחסרו צידה אחר כן, שאם יבא לקחתו לא יהיה צריך לרדוף אחריו, וכן המשלח כלבים לרדוף אחרי הצידה, ורדף כדי שיגיע הכלב לתפשה חייב, הצד דבר שאינו מחוסר צידה כגון חיה ועוף שבבית ויוני עליה פטור, וכן הצד צבי זקן או חגר או חולה או קטן פטור, הצד דבר שאין מינו ניצוד, כגון, צרעים וחגבים זיזין ויתושים ופרעושים וכיוצא באלו פטור. פורשין מחצלת על גבי כוורת של דבורים ובלבד שלא יעשנו כעין מצודה, כלומר שיניח ריוח שיוכלו הדבורים לצאת משם ולא יהיו נצודין, דאי לאו הכי אף על פי שאינו מכוין אסור דפסיק רישיה הוא, ולפיכך כתב הבעל התרומה דבימי החמה דשכיחי זבובים הרבה צריך להזהר בשבת שלא ינעול שידה תיבה ומגדל שיש אוכלין בתוכה ומצויין שם זבובים הרבה אם לא יניח להן ריוח שיצאו בו. וכל שקצים ורמשים המזיקין בנשיכתן, אף על פי שאינן ממיתים מותר לצודן, והוא שיתכוין להנצל מנשיכתן, כיצד הוא עושה, כופה עליהן כלי או קושרן כדי שלא יזיקו. השוחט או הנוטל נשמה חייב, ואפילו העלה דג מספל של מים והניחו עד שיבש כסלע בין סנפיריו חייב, לפי שאחר כן לא יוכל לחיות, רמשים הפרים ורבים מזכר ונקבה או נהוין מן העפר כגון הפרעושין ההורגן חייב, כמו שהרג בהמה וחיה, אבל רמשין הנהוין מן הפירות או מן הגללים ומן הבשר ומן הקטנים ההורגן פטור, והכינים מותר להרגן, מפני שהן מן הזיעה. חיה ורמש הנושכים וממיתים, כגון כלב שוטה וכיוצא בו מותר להורגו כשיבוא, ושאר המזיקים אם רודפים אחריו מותר להרגן, ואם יושבים במקומן או שברחו מלפניו אסור להורגן, ומותר לדרכן לפי תומו. 

המפשיט את העור, והמעבדו בכל מיני עבוד, והמוחקו והוא המעביר שערו או צמרו מעליו אחר מיתה חייב. הדורס על העור ברגלו או המרככו בידו, חייב משום מוחק, וכן הממרח רטיה או כל דבר המתמרח, כגון, זפת ושעוה חייב, אסור לסתום נקב קטן ואפילו בשמן קפואי, גזירה משום שעוה שהוא מתמרח, והמחתך חתיכה מן העור ומתכוין למדת אורך ורוחב חייב, אבל דרך הפסד או שלא נתכוין לשום מדה פטור, והקוטם את הסף או ראשי קלונסות או שום עצים או מתכות במקום שיחתכו אותם החרשים חייב, הנוטל קיסם מן העץ וקטמו לחצות בו שניו או לפתוח בו את הדלת חייב, וכל דבר הראוי למאכל בהמה מותר לקטום מהן, ומותר לקטום עצי בשמים להריח בהן או לפשח בהן כל מה שירצה. 

המבעיר כל שהוא שלא להשחית חייב, והמבעיר גדיש או קמה להנקם מאויבו אף על פי שהוא משחית חייב מפני שהוא כמתקן אצל יצרו הרע, המכבה את הנר ואת הגחלת של עץ חייב, אבל המכבה את הגחלת של מתכת פטור והוא שלא יתכוין לצרף, ומותר לכבות גחלת של מתכת ברשות הרבים בשביל שלא יזוקו בה רבים, הנותן שמן בנר חייב משום מבעיר, והמסתפק מן השמן שבנר חייב משום מכבה, והמכבה מפני אבוד ממון חייב, אבל מותר לגרום לכבות להציל כגון לעשות מחיצה בכלי חרש חדשים מלאים מים שודאי הן מתבקעין ומכבין, וכופין את הקערה על גבי הנר שלא תאחוז בקורה, ונותנין כלי תחת הנר לקבל ניצוצות לפי שאין בהן ממש, ויש אומרים שיש מכאן ראיה להתיר לתת כלי תחת הנר לקבל הפחם שבראש הפתילה שקורין מיקי"ץ, ויש אומרים שאין מכאן ראיה להתיר, לפי שבזה יש ממש ואיכא ביטול כלי מהיכנו, מה שאין כן בניצוצות, מיהו אפילו לקבל ניצוצות אין נותנין בו מים אפילו מערב שבת, והטעם לפי שמותר לתת הכלי אפילו בשבת, ואסור לתת בו מים בערב שבת שהרואה אותו במים סבור שנתנו שם בשבת ויבא ליתן בו מים כשנותנו שם בשבת, ולפיכך גזרו ערב שבת אטו שבת, ויש שהקשה אם כן היאך נותנין מים בעששיות של זכוכית מערב שבת ולא קשה שהרי אמרנו שלא נאסור מערב שבת אלא כדי שלא יתנו שם בשבת, והך גזרה לא שייכא בכלי שהדליקו בו, שהכל יודעים שאסור ליגע בו משחשכה, ומשום גורם לכבוי לא נחוש בהן, לפי שזה הגורם נעשה מבעוד יום, ועוד שאין זה גורם לכבוי, דאדרבה שזהו מדליק ומבהיק יותר מפני המים שבשוליו. 

תיבה שידה ומגדל שאחז בהן האור פושט עור גדי או דבר שאין האור מלהטת אותו על הקצת שעדין לא נשרף כדי שלא תעבור האש, טלית שאחז בו האור פושטה ומתכסה בה, ואם כבתה כבתה, וכן ספר תורה שאחז בה האור פושטה וקורא בה ואם כבה כבה, וכתב הר"ם כשנופל נר או פתילה על השלחן בליל שבת התלמוד שלנו מתיר לנער את השלחן, ואם כבתה כבתה, ואף על פי שהירושלמי אוסר אם לא שכבתה קודם, אנן סבירא לן כתלמודא דילן, והגיה הר"ף ז"ל מיהו טוב להזהר כי אם על ידי גוי, נפלה דלקה בשבת ובא גוי לכבותה אין אמרו לו כבה ואל תכבה, מפני שאין שביתתו עלינו, אבל קטן הבא לכבות אין שומעין לו, מפני ששביתתו עלינו, ובדליקה התירו לומר כל המכבה אינו מפסיד, ואם יש שם אדם שיש לחוש שמא ישרף מכבין האש להצילו, אבל לא יצילו כלים ולא דבר אחר, אפילו לחצר שערבו בה, גזירה שמא יכבה, אבל מציל בה מזון שהוא צריך לאותה שבת, וכן כלים שהוא צריך להלביש ולהשתמש בהן באותה שבת, הדברים שהוא יכול ללבוש ואומרים לאחרים בואו והצילו לכם כל אחד, ומצילין כל אחד כל מה שצריכין לאותה שבת, לובשין כל מה שיכולין ללבוש, ויהיה הכל של מציל בשכרו, ואין זה שכר שבת שהרי אין בזה שום מלאכה ולא שום איסור שהרי הוציאו לחצר מעורבת, ואם יוכלו להציל בכלי אחד יותר מה שצריך לו לאותו שבת מצילין, שלא נתנו שעורין אלו אלא בשני כלים או יותר ממה שצריך לו, ובחצר שאינה מעורבת אף מזונו וכליו אינו מציל, וכל כתבי הקדש הכתובים בלשון הקדש מצילין אותן, ואפילו בחצר אחרת שאינה מעורבת, ובלבד שיהיה באותו מבוי, רק שיהיה למבוי ג' מחיצות ולחי, ואם היו בכל לשון או בכתב אחר אין מצילין אותן, ואפילו היה שם ערוב. ובימי התנאים לא היו מצילין אלא הברכות והקמיעין, אבל עתה שרבתה השכחה מצילין את הכל, ועוד שאין לנו רשות הרבים ומצילין תיק עם הספר אע"פ שיש בתוכו מעות, והוא הדין עם כל דבר שיש בו קדושה, מיהו בירושלמי אמרינן דיסקא מלאה מעות נותן עליה ככר ומטלטלה מפני הדלקה, ואף על גב דאמרינן פרק נוטל, לא אמרו ככר או תנוק אלא למת בלבד, שמא בדליקה התירו יותר ויותר, וכן יש להתיר מפני תפיסה, ודוקא לרשות היחיד, אבל לחצר שאינו מעורבת או לכרמלית לא, והר"ף ז"ל כתב שאם הניח מערב שבת פת או אוכלין בכיס מלא מעות, מותר לטלטל בשבת, מפני הדליקה או מפני האויבים, משום (שאינו) [שהוא] בסיס לדבר האסור ולדבר המותר, מותר. 

המוציא מרשות לרשות או המעביר ד' אמות ברשות הרבים חייב, וכן המושיט או הזורק מרשות לרשות או מתחלת ד' לתוך ד' ברשות הרבים חייב, המוציא מקצת חפץ מרשות לרשות, או המעביר ד' אמות ברשות פטור, עד שיעביר כולו, קופה שהיא מלאה חפצים, אפילו מלאה חרדל והוציא רובה מרשות זו לרשות זו פטור, עד שיוציא כל הקופה, וכן הדומה לזה, שהכלי משים כל מה שבתוכו כחפץ אחד, וכל המוציא בין בימינו בין בשמאלו בין בחקו בין בכתפו חייב, וכן המוציא על ראשו, והוא שיוציא כדרך המוציאין, כגון שהיה הדבר כבד שדרך המוציאין להוציא על הראש, אבל הניח דבר קל על ראשו ולא אחזו בידו פטור, שאין דרך להוציא כגון זה, המעביר ד' אמות ברשות הרבים אף על פי שהעבירו למעלה מראשו חייב, ותוך ד' אמות מותר לטלטל, ובאמה שלו מודדין, ואם היה ננס נותנין לו ד' אמות בינוניות של כל אדם, היו שנים מקצת ד' אמות של זה לתוך ד' אמות של זה, מביאין ואוכלין באמצע, והוא שלא יוציא זה מתוך שלו לשל חבירו, ואם הם ג' האמצעי מובלע בנתים, הוא מותר עמהם, והן מותרין עמו, ושנים החיצונים אסור זה עם זה, לפיכך מותר לעקור חפץ מרשות הרבים וליתנו לחברו בתוך ד' אמות, וחברו לחברו אחר שכנגדו, ואפילו הם מאה, ואפילו הלך החפץ כמה מילין, לפי שכל אחד מהמטלטלין לא טלטל אלא בתוך ד' אמות שלו, הואיל ויש לו לאדם לטלטל בכל המרובע שהוא ד' אמות על ד' אמות, ונמצא מטלטל באורך אלכסונו של מרובע זה ה' אמות וג' חומשי אמה, לפיכך אין המעביר או הזורק ברשות הרבים חייב עד שיעבור חוץ לה' אמות וג' חומשי אמה, וכל שאמרו מתחלת ד' לסוף ד' או המעביר ד' אמות, הוא מתחלת האלכסון של ד' אמות עד סופו, ואם העביר פחות מזה פטור, נמצא כאן שלשה מדות, כיצד, העוקר חפץ מרשות הרבים ממקום זה והניחו במקום אחר לרשות הרבים, אם היה בין שני המקומות עד ד' אמות הרי זה מותר, היה ביניהן יותר מארבע אמות ועדיין הן בתוך ה' אמות ושלשה חומשי אמה בשוה חייב, שהרי העביר חוץ לאלכסונו של מרובע, אין המוציא מרשות לרשות או המעביר ד' אמות ברשות הרבים חוץ לד' אמות חייב עד שיעקור החפץ מעל גבי מקום שיש בו ארבע טפחים על ד' טפחים, ויניח על גבי מקום שיש בו ד' טפחים על ד' טפחים, ידו של אדם חשובה לו כד' טפחים על ד' טפחים, היה אוכל ויוצא מרשות לרשות וחשב להוציא האוכל שבפיו מרשות לרשות חייב, שמחשבתו משים פיו מקום, וכן רוקק או משתין מרשות לרשות חייב, ואף מי שנתלש רוקו בפיו לא יהלך ד' אמות עד שירוק, וצריך שיהא המוציא או המעביר עוקר ומניח, שאם הניח ולא עקר או עקר ולא הניח פטור, לפיכך העומד ברשות זו והוציא ידו לרשות שניה וחפץ בידו ונטל אחד ממנו או שנתן אחר לידו חפץ והחזיר ידו אליו שניהן פטורין, מפני שזה עקר וזה הניח, והוא שהיתה ידו למעלה מג', אבל אם היתה בתוך ג' הוי כמי שהניח לארץ וחייב. 

יצא בחפץ שבידו לרשות שניה ולא עמד אלא חוזר ונכנס אפילו כל היום והוא בידו פטור, מפני שלא הניח, ואפילו עמד לתקן המשא אשר עליו פטור, עד שיעמוד לנוח, היה רץ בחבילתו שעל כתפו ברשות הרבים פטור עד שיעמוד, היה מהלך מעט מעט חייב כעוקר ומניח, הוליך חפץ פחות פחות מד' אמות אפילו כל היום מותר, במה דברים אמורים כשעמד לנוח, אבל עמד לתקן המשא שעליו חייב כמי שהלך עד ארבע אמות השניות, אבל אינו חייב עד שיעמוד לנוח חוץ לארבע אמות, היה קנה או רומח וכיוצא בו מונח בארץ והגביה ראשו האחד וראשו השני מונח בארץ והשליכו על דרך זו לפניו, אפילו כל היום עד שיעביר החפץ כמה מילין פטור, לפי שלא עקר החפץ כולו מעל הארץ, ואם גררו על הארץ מתחלת ארבע אמות עד סוף ארבע חייב שהגורר או המגלגל עוקר הוא, ויש אומרים שאם יגלגל אדם חביות או כלי אחר עגול ברשות הרבים שפטור משום דלא עקר כולה, כמו הקנה כשמגביה ראשו האחד וראשו האחר מונח על הארץ, מכל מקום פטור אבל אסור הוא, ואין ראוי להקל בזה לכתחלה, וכל שכן להכניס או להוציא בדרך זו שאסור, וחיוב נמי איכא מרשות לרשות לפי דעת בעל השלמה ז"ל, וכן כתב הרמב"ם ז"ל, עקר חפץ לדעת להניחו בזוית אחת באותו רשות, ונמלך והוציאו ברשות שניה פטור, לפי שעקירה זו היתה על דעת לעשות בהיתר, ונמצא כאן הנחה בלא עקירה, וכן העוקר חפץ והניחו על גבי חבירו, וכשהוא מהלך נטלו מעליו קודם שיעמוד פטור, לפי שעקר ולא הניח, וכן כל כיוצא בזה. 

הזורק חפץ מרשות לרשות והיה קשור בחבל ואגדו בידו עד שיכול למשוך החפץ אצלו פטור, הזורק חפץ מרשות היחיד לרשות היחיד ורשות הרבים באמצע, אף על פי שעבר החפץ באויר רשות הרבים פטור, והוא שיעבור למעלה משלשה, אבל אם עבר בפחות מג' סמוך לארץ ונח על גבי משהו, אף על פי שנעקר או נתגלגל ויצא לרשות היחיד שניה, (הרי) [הוי] כמי שנשאר ברשות הרבים וחייב, וכן הדין למי שזורק מרשות הרבים לרשות הרבים שניה ורשות היחיד באמצע, ועבר החפץ בפחות מג' סמוך לארץ ונח על גבי משהו, אף על פי שחזר ונתגלגל לרשות הרבים שניה, ושני רשות הרבים מצטרפין לארבע אמות. 

המושיט מרשות היחיד לרשות היחיד שבצדו באויר רשות הרבים אפילו למעלה מעשרה חייב, שכן היתה עבודת הלוים שבמשכן, במה דברים אמורים כשהיו שני רשות היחיד באורך רשות הרבים, אבל אם היו שתי הרשויות בשני צדי רשות הרבים והושיט מרשות היחיד זו לרשות היחיד שכנגדו פטור. 

איזהו רשות הרבים, מדבריות, ועירות, ושדות, ודרכים המפולשין להן, והוא שיהיה רוחב שלהן ט"ז אמות, ולא יהיה עליהן תקרה, ואיזהו רשות היחיד, מקום ד' טפחים על ד' טפחים גבוה עשרה טפחים או יותר, ומקום המוקף מחיצות גבוהות עשרה וביניהן ד' טפחים על ארבעה טפחים או יותר על כן אפילו כמה מילין, או הוקף לדירה, כגון, מדינה המוקפת חומה שדלתותיה נעולות בלילה, ומבואות שיש להם שלשה כותלים ולחי ברוח אחד וחצר ודיר וסהר שהוקפו לדידה, ואפילו כלים, כגון, ספינה ומגדל של עץ וכיוצא בהן, אם יש בהן ארבע על ארבע טפחים בגובה עשרה טפחים או יותר, הרי זו רשות היחיד גמורה, זיז שעל גבי החלון יוצא באויר שעל רשות הרבים אם היה למעלה מי' טפחים מותר להשתמש עליו, שאין רשות הרבים תופסת אלא עשרה טפחים, לפיכך מותר להשתמש לכל הכותל עד עשרה טפחים התחתונים, במה דברים אמורים כשהיה זיז אחד יוצא באויר, אבל אם היו יוצאין בכותל שני זיזין זה למטה מזה אף על פי ששניהן למעלה מעשרה טפחים, אם יש בזיז העליון שלפני החלון רוחב ארבע על ארבע אסור להשתמש עליו, מפני שהוא רשות בפני עצמו, והזיז שתחתיו רשות אחרת, ואסרו זה על זה שאין שתי רשויות משתמשות ברשות אחת, אין בעליון ד' ואין בתחתון ד' משתמש בשניהן, וכן בכל הכותל עד עשרה טפחים התחתונים, היו בתחתון ארבע ובעליון אין בו ד', אינו משתמש בעליון אלא כנגד חלונו בלבד, אבל בשאר הזיז בשני צדי החלון אסור להשתמש, מפני זה שתחתיו שחלק רשות לעצמו, כל זיז היוצא על אויר רשות הרבים שמותר להשתמש עליו כשהוא משתמש עליו, אין נותנים עליו ואין נוטלין ממנו אלא כלי חרס וזכוכית וכיוצא בהם, שאם יפלו לרשות הרבים ישברו, אבל כל שאר כלים ואוכלין אסור, שמא יפלו לרשות הרבים ויביאם. 

ואותן הספינות הקצרות למטה ורחבות למעלה, אפילו בפחות משלשה בגובה רחבות ד', מטלטלין בכולה, דהוי רשות היחיד, דאמרינן גוד אחית אפילו בלמעלה משלשה, ואף על גב דביבשה לא אמרינן הכי, התם הוא משום דהוי מחיצה שהגדיים בוקעין בה, אבל במחיצה שעל גבי מים הקלו, משום דבקיעת דגים לא שמה בקיעה, וספינות הקשורות זו בזו מטלטלין מזו לזו, פירוש, אם הם מאדם אחד, ואם הם משני בני אדם בעירוב, ואם הם של נכרי אפילו בלא עירוב, ומוקים לה בגמרא כשהן קשורות בדבר שהוא יכול להעמידן, אבל לא בעינן שלשלת ברזל 

וכתב הבעל השלמה ז"ל דשני בתים בשני צדי רשות הרבים, אם היה חלון או גזוזטרא בזו כנגד זו, מותר לזרוק מזו לזו, ודוקא כשהיו שתיהן שלו ולמעלה מעשרה שזורק באויר מקום פטור, ודוקא נמי במכוונות זו כנגד זו, אבל אי הויא חד מדלאי וחד מתתאי לא דלמא נפיל ואתי לאתויי, אבל כלי חרש או זכוכית מותר לפי שמשתברין ואין לחוש לאתויי, וכן כתב הרמב"ם ז"ל, לפיכך פטור, ואם היו של שני בני אדם אסור, אלא אם כן עירבו, ואפילו בגדים ואוכלין מותר לזרוק, וזריקת ארבע אמות ברשות הרבים הלכתא גמירי לה, ואף על גב דלא הוי לא הוצאה ולא הכנסה, מכל מקום מתולדות ההוצאה היא נחשבה, ויש שנותנין טעם לדבר לפי שארבע אמות הסמוכות לאדם הן רשותו בכל מקום, הלכך כשזורק לסוף ארבע הוא מוציא מרשות לרשות. 

מקום שלא הוקף לדירה כגון גינות, ופרדסין, ויש במחיצות בגובהן עשרה טפחים או יותר, מטלטלין בכולן ברשות היחיד, אם אין בהן יתר על בית סאתים, וחייב הזורק או המושיט מהן לרשות הרבים, ואם יש בהן יתר על בית סאתים אין מטלטלין בהן אלא בד' אמות שלהן ככרמלית, ושעור בית סאתים מאה אמה על חמשים אמה, והוא הדין לרחבה שאחורי הבתים אם היא יתרה על בית סאתים ואפילו היה הפתח פתוח לכתחלה, ואחר כך הקיפוה הרי כמי שהקיפוה לדירה ומטלטלין בכולה, וצריך שתהיה המחיצה יכולה לעמוד ברוח מצויה, ושתהיה גבוה עשרה או יותר, ומחיצה שאינה עשויה רק לצניעות אינה מחיצה, וכן כל שיש בה פרוץ מרובה על העומד, מחצה על מחצה מותרת, ובלבד שלא יהיה בה פירצה יתר על עשר אמות, היתה יתירה מעשר אמות ועשה בה צורת פתח מותר והוא שלא יהיה פרוץ מרובה על העומד, הקיף בקנים גבוהים עשרה או יותר, אם אין בין קנה לחבירו ג' טפחים, אף על פי שהם שתי בלא ערב או ערב בלא שתי הרי זו מחיצה גמורה, שכל פחות מג' כלבוד דמי. 

מבוי הסתום עושין לו ברוח רביעית לחי או קורה ויהיה מותר לטלטל בכולו כרשות היחיד, מבוי המפולש והעקום, עושין לו צורת פתח מכאן ולחי או קורה מכאן, ומותר לטלטל בכולו לרשות היחיד, וצורת פתח האמורה בכל מקום, אפילו קנה מכאן וקנה מכאן וקנה על גביהן, אין המבוי ניתר בלחי או קורה עד שיהיו בתים וחצרות פתוחות לתוכו, ויהיה ארכו מד' אמות ולמעלה, ויהיה ארכו יתר על רחבו, היה ארכו כרחבו או שאין ארכו ד' אמות או שאין בתים וחצרות פתוחות לתוכו, כגון, שלא היו לו כי אם בית אחד או חצר אחת, אינו ניתר אלא בשני לחיים או בפס ד'. מבוי שאין ברחבו ג' טפחים אין צריך לא לחי ולא קורה, ומותר לטלטל בכולו שכל פחות מג' כלבוד דמי, חצר שארכה יתר על רחבה, הרי היא כמבוי, ונתרת בלחי או קורה. בכל עושין לחיים, ואפילו בדבר שיש בו רוח חיים, ואפילו באסורי הנאה, והוא שיהיה גובהן עשרה ועביין כל שהוא, ובכל עושין קורה, חוץ מעצי אשירה, שיש לקורה שעור לרחבה, וכל השעורין אסורין מהאשירה, כמה שעור הקורה, רחבה אין פחות מטפח ועביה כל שהוא, והוא שתהא בריאה לקבל אריח, שהוא חצי לבנה של ג' טפחים על ג' טפחים, ומעמידי הקורה צריך שיהיו בריאים כדי לקבל קורה וחצי לבנה, וצריך ליתן הקורה למטה מעשרים אמה. היתה גבוהה למעלה מעשרים אמה פסולה, לפי שאין בה הכרה וכל עצמה אינה רק להכרה, ואם יש בה ציור וכיור שהכל מסתכלין בה מותר, אפילו למעלה מעשרים, שהרי בה הכרה. היתה הקורה עגולה, רואין אותה כאילו היא מרובעת אם יש בהיקפה ג' טפחים יש ברחבה טפח. היתה עקומה כשירה. מבוי שנתקן כהלכתו ונפחת או ניטלו קורותיו ולחייו בשבת אסור לטלטל במבוי כדאיתא פרק כל הגגות, רבי יוסי אומר אם מותרין לאותה שבת מותרין לעתיד לבא, ואם אסורין לעתיד לבא אסורין לאותה שבת, אבל עירובי חצרות, אם עירב דרך הפתח בשבת יכול לטלטל מעל החומה, או אם יש שם חלון אחד בחומה יכול לטלטל דרך אותו חלון. 

זה כתב הר"ם צידי רשות הרבים הרי הן ככרמלית, ואויר רשות הרבים למטה מעשרה כרשות הרבים, ולמעלה מעשרה מקום פטור, כותלי רשות היחיד כרשות היחיד, ואוירו עולה עד לרקיע, מקום שאין בגובהו עשרה אבל הוא למעלה משלשה ויש בו ד' על ד' או יותר על כן, וכן חריץ שהוא ד' על ד' ועמוק מג' עד עשרה, וכן מקום שהוקף ד' מחיצות מג' עד עשרה וביניהן ד' על ד' או יותר על כן, וכן מבוי שאינו מפולש שאין לו לחי או קורה ברוח רביעית, והימים, כל אלו כרמלית הן, ואינן אלא עד עשרה כרמלית, ולמעלה מעשרה מקום פטור, ולפיכך הדולה מעל פני המים שבימים ושבנהרות, על עשרה באויר מקום פטור, ולמטה מעשרה באויר כרמלית, וכל העומק מלא מים כקרקע עבה הוא, הבור שבכרמלית ככרמלית, אפילו עמוק מאה אמה, אצטבה שבין העמודים ברשות הרבים ככרמלית, ובין העמודים כרשות הרבים, הואיל ורבים דורסין בהן, רשות הרבים שיש לו תקרה או שאין ברחבו י"ו אמות הרי הוא ככרמלית. מקום פטור, מקום שיש בו פחות מד' על ד' וגבהו ג' עד לרקיע, שכל פחות משלשה הרי הוא כארץ, אפילו קוצים וברקנים וגללו ברשות הרבים גובהן שלש ואין ברחבן ד' על ד' הרי הן מקום פטור, וכן חריץ שאין ארבע על ד' ועמקו משלשה ועד התהום, וכן מקום המוקף שאין ברחבו ד' אפילו היה ארכו אלף מיל ורחבו ארבעה פחות שעורה וגבוה משלשה ומעלה הרי הוא מקום פטור, וכן אויר רשות הרבים או אויר כרמלית למעלה מעשרה הרי הוא מקום פטור. מקום שיש בגבהו ט' טפחים מצומצמות לא פחות ולא יותר ברשות הרבים הרי הוא כרשות הרבים, ואין משגיחין על מדת ארכו ורחבו, מפני שרבים מכתפין עליו, אבל אם היה יותר על ט' או פחות, ואם יש בו ארבע על ד' או יותר הרי הוא כרמלית, ואם אין בו ארבע על ארבע הרי הוא מקום פטור. גג הסמוך לרשות הרבים בתוך עשרה טפחים, הואיל ורבים מכתפין עליו אסור לטלטל בגג עד שיעשה לו סולם קבוע להתירו, רשות היחיד ומקום פטור מותר לטלטל בכולן אף על פי שהיה ארכן כמה מילין אבל רשות הרבים והכרמלית אין מטלטלין בהן אלא בארבע אמות. חורי רשות היחיד הרי הן כרשות היחיד, וחורי רשות הרבים כרשות הרבים. רשות היחיד ומקום פטור מותר לטלטל בכולן וברשות הרבים ובכרמלית אין מטלטלין בהן אלא בארבע אמות, ואם העביר יותר מארבע אמות ברשות הרבים חייב, ובכרמלית פטור, שאין איסורו אלא מדבריהם, לפי שהוא דומה לרשות הרבים, לפיכך, אם לא היה צריך לגוף ההוצאה בכרמלית מותר, כגון להעביר קוץ כדי שלא יזיקו בו רבים מותר, ואפילו העבירו כמה אמות, וכן כל כיוצא בזה. ומבוי הסתום, כגון שיש לו שלשה כותלים מותר לטלטל בו מן התורה, אבל מדבריהם צריך דופן רביעי, ולפיכך, עושין לו לחי או קורה, ויחשב כאלו אותו הלחי או הקורה סותמין דופן רביעי, וכשם שמותר לטלטל במקום פטור, כך מותר להוציא ממנו ולהכניס לרשות היחיד ולרשות הרבים, ואין צריך לומר לכרמלית ומכרמלית לרשות היחיד ולרשות הרבים. ואסור לשפוך מים על פי הביב והמים נוזלים תחת הקרקע לרשות הרבים, ואפילו היה זחילתן מאה אמה, מפני שהמים באין מכחו לרשות הרבים, אבל שופך חוץ לביב, והמים יורדין לביב, אבל אם מן המים יורדין לכרמלית, שופך על פי הביב ואינו נמנע, דכחו בכרמלית לא גזרו, ובימות הגשמים אפילו נזחלין לרשות הרבים שופך ושונה ואינו נמנע, שסתם צנורות מקלחין הם, ואדם רוצה שיבלעו המים במקומן. והר"ם כתב שמותר לשפוך מים בשבת באבן המקלחת, ואפילו בחצר שאינה מעורבת, אבל לרשות הרבים אסור. 

היורד לרחוץ בנהר מנגב עצמו מן המים שעל גופו, לא יעבירם מד' אמות מכרמלית לרשות היחיד ולא מרשות היחיד לכרמלית ולא מכרמלית לרשות הרבים, וצריך גם כן שיזהר שלא יסחוט השער, דקיימא לן כרב אשי דהוא בתרא דאמר אפילו תימא יש סחיטה בשער, וכן נמי כשיטול ידיו בנהר ינגבם באותו מעמד שלא יוליך המים בידו ד' אמות, וכתב הר"מ שצריך לנגבן היטב זה בזה קודם שינגבם במפה או בחלוקו, כדי שלא יבא לידי סחיטה ונכון הוא. 

כל היוצא בדבר שאינו מתכשיטו, או שהוא מתכשיטו ואפשר שיפול מהרה ויבא להביאו ברשות הרבים, חייב, וכן האשה לא תצא בדבר החוצץ בפני הטבילה, וטעמא משום דלמא מתרמיא לה טבילה של מצוה בשבת ושריא להו ואתו לאתויינהו ארבע אמות ברשות הרבים, [והוא] שאין מטבילין את הכלים בשבת זהו מפני שמתקן כלי אבל הטמא מותר לטבול מפני שנראה כמיקר, ואיכא מאן דאמר דהני מילי דאיכא למיחש להכי במקום שטובלות בנהר, אבל במקום שטובלות במקוה שבתוך הבתים לית לן בן. וכתב ה"ר דוד ב"ר לוי ז"ל וזה לשונו, ועכשיו פשט המנהג ברוב מקומותינו להיות הנשים יוצאות בכל אלו הדברים שקולעות בהן שערן, ואפילו בדברים שחוצצין בטבילה, ואין מוחה בידן, גם בכל התכשיטין האחרים שיש לחוש דלמא שלפה ומחויא יוצאות להדיא, והיו יוצאות אף בדורות קדמונינו שהיו חסידים ואנשי מעשה ולא היה מערער בדבר, ואפשר שנהגו בדברים אלו כשאר הדברים שאמרו עליהן הנח להן לישראל מוטב שיהיו שוגגין ואל יהיו מזידין וכן דעת הר"ת ז"ל. ויש מן החכמים שכתבו, הדברים שמוציאין לרשות הרבים גמורה יש בו חיוב, והוא, שהדין נותן שנגזור ונאסור להן עכשיו לצאת אפילו ברשות הרבים שלנו שאינו רשות הרבים גמורה, מפני שאינו רחב י"ו אמה, אבל כל הדברים שמנו חכמים במשנה, אם יצתה ברשות הרבים גמורה פטורה, שלא אמרו לא תצא כי אם לכתחלה, בין משום חשש טבילה, בין משום דלמא שלפא ומחויא, הלכך אין החיוב כל כך לאסור ברשות הרבים שלנו שדומה כגזירה לגזירה, שאין אסור לצאת אלא משום דלמא שלפא וכי שלפא נמי לא אתיא לאתויי ברשות הרבים, ויש נותנין טעם אחר להכשיר, לפי שהנשים עכשיו אינן שחצניות כל כך, פירוש מלשון אנשי שחץ, כלומר, מתגדלות ומתגאות בתכשיטיהן לשלוף התכשיטין כי אם בבית לא בחוץ כלל, ולפיכך לא חשו עליהן, ודומה למה שאמרו מאן דרכה למיפק בכך, וכן אשה חשובה לא שלפא ומחויא, וכן אמרו אשה שריחה רע לא שלפא ומחויא, הרי שסמכו הרבה על זאת החזקה. וכתב הר"ז ז"ל נקטינן, דתכשיטי זהב או כסף תקועין מחוברין ברצועה או בבגד ומפוזרין לכאן ולכאן, אשה יוצאת בהן, ותכשיטין שהן כולם של כסף ושל זהב אסורה האשה לצאת בהן, והאיש בין כך ובין כך מותר, דלא שליף ומחוי, מיהו מה שמיוחד לאיש לבד ולא לאשה, וכן כתב בטבעת שיש עליה חותם, שמותר האיש לצאת בו אפילו לרשות הרבים, והרמב"ם ז"ל כתב דלעולם איש ואשה שוין למגזר דלמא שליף, ולא יצא האיש בטבעת שיש עליה חותם, ואף על פי שהוא לו תכשיט דלא שליף ומחוי, והא דאמרינן בגמרא קמרא שרי, ואוקים דאניסכא, מידי דהוה אאבנט של מלכים, וטעמא דמלתא משום הכי לא גזרו ביה דלמא שליף, דאי שליף יפלו הבגדים שעליו, ואין דרך בני אדם להתיר אזוריהן בשוק, והרמב"ם ז"ל כתב פרק י"ט להלכות שבת מותר לאיש לצאת בטבעת שיש עליה חותם מפני שהוא לו תכשיט, ואין דרכו של איש להראות, וכבר נהגו העם שלא לצאת כלל, וה"ר דוד ב"ר לוי ז"ל כתב ועכשיו שהנשים יוצאות בטבעות של קדושין, זה ודאי דינו כטבעת שאין עליה חותם ותכשיט הוא להן, שאותן האותיות אינן חותם כלל, שלא נקרא חותם אלא אם כן חקוקות בו אותיות או צורות כדי שיהא במה שחותמין בה חותמת בולט, וכן הטבעות שקובעין בהן אבנים טובות הן באמת טבעות שאין עליהן חותם ותכשיט שלה הן, אך האנשים שיוצאין בטבעות שיש בהן אבן טובה כיון שאין עליה חותם היה ראוי שלא לצאת כלל, אך אלה העניינים משתנים לפי הזמנים ולפי המקומות, וסומכין על מה שנהגו עכשיו לעשות תכשיט בחול ולהביאם לנוי או לרפואה, והמחמיר תבא עליו ברכה, וכתב הבעל התרומה ז"ל לדידן אפילו נושקא דהיינו מכבנתא, אם תקועה בשלשלת של כסף אם יש בה מחט תקועה שיכולה לסגור צוארה, מותר לדידן דלית לן רשות הרבים, וכן מפתח של כסף או זהב שיש בה מחט תקועה נמי שריא לדידן. כן הנשים העשירות הדואגות בשבת פן יגנבו העבדים והשפחות נותנות כל מפתחיהן בתיבה אחת שמפתחה של כסף או של זהב ובראשה מכבנתא שתקועה בחלוקה וגם בראשי הרצועות של כסף שעושין צורות מפתח של כסף לתכשיט ולנוי סוגרות ופתוחות בהן, וכתב ה"ר מאיר דוקא אם היא לנוי כגון שהיא של כסף, אבל של ברזל ושל נחושת לא, אפילו היא לנוי, והר"ף ז"ל כתב מיהו נהגו העולם היתר אף בשל ברזל, רק שיהיה יד המפתח סדוקה, כדי שיוכל להכניס הרצועה תוך רוחב בית יד המפתח, וגם טוב שיעשנה קטנה שהיא לנוי. 

עוד כתב הר"ף ז"ל רצועות התלויות באבנט אינן חשובות ובטלות ומותר לצאת עמהן ביום הכפורים, ואף על גב שהוא הולך יחף ואין צריכין לו כלל, וכן בשבת אם רוצה לצאת יחף מותר אבל אם הרצועות צבועות בארגמן חשובים הן ולא בטלי, והוי משאוי ואסור לצאת אם אינן קשורות באנפליאות, וכתב הבעל התרומה ז"ל שמותר לתת מוך או תבן או צמר במנעלים שלנו שאין לחוש שמא יפול ויבא להביאו, ואין הקיטע יוצא בקב שלו, וקיימא לן דמנעל של עץ מנעל הוא, והיינו טעמא דאסור, דלמא מפסיק ואתי לאתויי, וכתב ה"ר דוד ב"ר לוי ז"ל למדנו מדבריהם שאין יוצאין בשבת באותן מנעלים של עץ שקורין אישקוב"שיש או אישקונפ"ינש שנועלין בימות הגשמים באלה הארצות, דלמא מפסיק ואתי לאתויי, ובאלה הסנדלים המסומרים שלנו גם כן הדבר פשוט שאסור לצאת בהן, אף ע"פ שאינם עשויין כאותן שלהן שגזרו עליהן, דמכל מקום מסומרין הן לחזק, ואמרינן בגמרא דאסורין, ועוד, שקרובין הן להשמט מן הרגל יותר, ויותר מאותן שגזרו עליהן, שמשמע לפי הגמרא שהיו נקשרין ברצועות ובתרסיות על הרגל, אך באותן שאינן מסומרין שקורין בטינ"ש יש קצת ראיה להתיר, אף על פי שאין נקשרין, מההיא דפרק יום הכפורים דאמרי רבי אמי ור' אסי עברו נהרא במנעל דרך מלבוש בשבת ופריך תינח מנעל, כלומר, שאינו נשמט מן הרגל, סנדל מאי איכא למימר, וודאי בסנדל שאינו מסומר קאמר, כיון דיצא בו בשבת, ואסיקנא דבסנדל לכתחלה לא, כלומר, לא יעבור בו מים דרך מלבוש, מפני חשש שמא ישמט מן הרגל, מכלל דבמקום אחר שלא בהעברת מים מותר לצאת בהן בשבת, והמחמיר תבא עליו ברכה, ואותן שקורין שוק"ש בלעז שמביאין בעת הטיט אין יוצאין בהן בשבת. והשתא דאתית להכי דגזרינן דלמא משתמיט המלבוש שנותנין על הראש שקורין קפיא"ו כשלובשין אותו דרך אחוריו בלבד, יש לפקפק דלמא לא מהדק שפיר ונשמט מן הראש או רוח דוחה אותו, והחכם שקלי ז"ל היה אוסרו בשבת, אם לא דרך מלבוש, כך כתב ה"ר דוד ב"ר לוי ז"ל. כתב ה"ר יצחק אמר רב ששת סיינא שרי, פירוש, כובע של לבד שנותנין בראש, ומוקים לה במהדק בראשו, כגון שיש משיחה או רצועה שקושרין תחת צואר, ואז מותר לצאת בו, דליכא למיחש שמא יפול, וכן נוהגין באשכנז, אבל אם לא מהדק אסור, שמא יגביהנו רוח ונפיל ואתי לאתויי, אבל כובע של צמר ואלמוצ"א, אף בלא קשירה מהודקין הן היטב, ומותר לצאת בהן, ע"כ. 

היוצא בטלית שאינה מצוייצת כהלכתה בשבת חייב חטאת, וקצת חכמי צרפת אוסרין לצאת בשבת בטלית מצוייצת שלנו, לפי שאין לנו תכלת שאינה מצוייצת כהלכתה קרינא בה, ופרש"י ז"ל דוקא בטליתות שלהן אמרינן היוצא בטלית שאינה מצוייצת חייב חטאת בשלא היו מתוקנין כהלכתן דהוי משאוי, אבל לדידן לא חשיבי ובטילי לגבי טלית, אמנם רבי חננאל ז"ל פירש שאפילו בטליתות שלנו הציציות חשובין שהן עשוין לשם מצוה ולא בטל לגבי טלית, אכן לשני הפירושים מותר לילך בטלית קטן לרשות הרבים בשבת כשהציציות מתוקנין כהלכתן. אמנם הר"ם היה מחמיר על עצמו מלילך בטלית קטן לרשות הרבים בשבת, דלמא מפסיק אחד מן הציציות והויא ליה טלית שאינה מצוייצת כהלכתה, וכן עמא דבר, ורז"ל לא חששו ליה, ובליל שבת אף על פי שאין הלילה זמן ציצית, כתב הר"ם שמותר לצאת בו לכתחילה, (ומתעטף) [המתעטף] בטליתו וקפלה מכאן ומכאן בידו או על כתפו כדי שלא יתלכלך אסור, ואם עשה כדי להתנאות בו כמנהג אותו מקום מותר, וכתב ה"ר דוד ב"ר לוי ז"ל מצאנו כתוב בשם הראב"ד ז"ל שלא נאסר טלית מקופלת רק בקפלו צד ימין על צד ימין ושמאל על צד שמאל, אבל של שמאל על ימין ושל ימין על שמאל כעין עטוף שלנו מותר, ולא אקרי אלא להתנאות, וכל שכן של חתנים שמשלשלין אותו מצדו האחד. ומותר ללבוש או להתעטף מלבוש שאינו צריך לו כדי להביאו לחבירו במקום אחר אפילו דרך רשות הרבים. ומצאנו כתוב בשם הראב"ד ז"ל שמותר לצאת במצנפת שתולין בצואר למי שיש לו מכה בידו או בזרועו ובלבד שיצא בה שעה אחת מבעוד יום, וכן הסמרטוטין הכרוכין על היד או על האצבע כשחתכו או יש בו מכה אחרת, והרב בעל היראים ז"ל אוסר להניח בשבת על חיתוך יד או אצבע ויוצא משם דם שום בגד משום צובע, דאשכחן גבי דם דקרי ליה צובע כדאמרינן פרק כלל גדול שוחט משום מאי מחייב רב אמר משום צובע, כיצד יעשה, כורך עליו מקורי עכביש שקורין טיל"ה ריינ"ה ומכסה בה כל הדם וכל החבורה, ואחר כך כורך עליו הסמרטוט. ויוצאין בקמיע מומחה כגון שרפא שלשה בני אדם או עשאו אדם מומחה שרפא שלשה בני אדם בקמעין שעשה. הבריא ברגליו לא יצא בסנדל יחיד, היתה מכה ברגלו אחד יוצא בסנדל יחיד ברגלו הבריאה, הקטן לא יצא בסנדל גדול. 

אין נוקבין נקב חדש ואין מוסיפין, אבל פותחין בחביות נקב ישן, והוא שיהיה במקום שאין עשוי לחזק, שלא יהיה בין השמרים, יש אומרים דוקא בחביות של חרש לפי שאין הסתימה מהודקת הרבה, אבל בחביות של עץ שמהדקים מאד הדוריל"ש וחותכין ראשם על דעת שלא להוציאם נראה שזה נקב חדש ואסור, והר"ף ז"ל כתב שאסור למשוך מן החביות בברזא שכרוכים במוכין שמא יסחוט ופסיק רישיה הוא, ונהי דאיסורא דאורייתא ליכא איסורא דרבנן מיהא איכא, כדאמרינן, ספוג שאין לה בית אחיזה אין מקנחין בה משום סחיטה, ואף על גב דלא ניחא ליה, אבל אם צריך למשקה יקח מן הברזא, ואם יש לו כיוצא בזה שאין צורך שבת למשוך בברזא שיש בה נעורת אסור. ואם יש בה כלי תחת הברזא יסירנו להראות שאין צריך למשקין היוצאין ממנה, ואומר הרב מאורביל ז"ל שאף לדברי רבינו תם יש להתיר ברזא הכרוכה בנעורת כשהברזא ארוכה חוץ לנעורת ואין יד מגעת אל הנעורת, מידי דהוה אספוג שיש לו בית אחיזה, ועוד כתב, ואותם חביות שנסתמו בימי הקיץ אסור לנקוב הנקב שנסתם, כיון דהוי סתימה גמורה, וכן כתב ה"ר יוסף ז"ל ונותן טעם בדבר לפי שלא משכו יין אחר הסתימה, ועוד כתב מותר לתת שפופרת שקורין דורי"ל מתחלה בשבת כיון דתחוב, ואף ע"ג דלא מתקנא, ואין ידוע אם היא למדת החביות ואם לאו אפילו הכי שרי, וכן ברזא שקורין קניל"א, אם הכינה מאתמול מותר לתת אותם בחביות בשבת אף על פי שלא היתה שם מעולם. 

פקק החלון בזמן שהוא מתוקן לכך אף על פי שאינו קשור ואינו תלוי מותר לפקוק בו החלון. אין מדיחין קערות ואין מציעין המטות אם לא לצורך שבת, אבל כוסות וכלי שתיה מותר להדיח בשבת, מפני שאין קבע לשתיה שיהיו צריכין לו לאותו שבת. עלה באילן בשוגג מותר לירד, במזיד אסור לירד. 

אין רוכבין על גבי בהמה ואין נתלין בה ואין נסמכין בה בצדה, וצדי צדדין מותרין, ואם עלה עליה אפילו במזיד ירד, מפני צער בעלי חיים, וכן פורקין המשאוי מעל הבהמה בשבת, משום צער בעלי חיים, כיצד, היתה בהמתו טעונה שליף של תבואה, מכניס ראשו תחתיו ומסלקו לצד אחר והוא נופל מאליו, היה בא מן הדרך בליל שבת ובהמתו טעונה כשיגיע לחצר החיצונה נוטל את הכלי הניטלין בשבת, ושאין ניטלין מתיר החבלים והשקים נופלים, ואם היה דבר שאם ישבר יהיה הפסד גדול, פורק בנחת, ואסור להוציא על הבהמה בשבת מפני שהוא מצווה על שביתתה, ומותר להשאיל כליו לגוי מערב שבת, ואפילו בלא הפקר, דאין אדם נזהר על שביתת כליו ואסור להשאיל או להשכיר בהמה אם ידע שיעשה בה מלאכה בשבת, ואפילו מאחד בשבת, ואם התנה שתנוח בשבת, מותר להשכיר שלשה ימים לפני השבת: וכן כתב הר"ף ז"ל, ואם בהבלעה רחוק משבת שנים או שלשה ימים יש מתירין על ידי הפקר, וצריך להזהר שאינו מפקירה רק ביום השבת, או כל זמן שתהיה ביד הגוי, כדי שלא יזכה בה אחר, אף על פי שאינו מפקיר לגמרי הוי הפקר, ונראה דאפילו בסתמא נמי דעתו לזה, דהא אין דעתו להפקירה אלא להפקיע איסור שבת דשביתת בהמה דאורייתא, וישראל וגוי שהיו משותפין בבהמה ומשתכרין בשכירותה, לא יועיל לו תנאי, אפילו התנו מתחלה שיהא שכר שבת מהגוי ושיטול הישראל יום אחר כנגדו, מכל מקום חלק הישראל עושה מלאכה בשבת ואסור משום שביתת בהמה, ויש מערימין להשאיל בהמה מערב שבת ומפקירין אותה ושוב אינה שלו ואינו עובר, וכלים, כתב הבעל השלמה ז"ל שלא ישכיר אדם כליו לגוי בערב שבת, ובחמישי וברביעי מותר, ואפילו לבית הלל דלית להו שביתת כלים בערב שבת אסור, דמחזי כמאן דמתנה בהדיה שיעשה בו מלאכה בשבת, ונמצא כשוכר כליו בשבת, ברביעי ובחמישי מותר דלא מוכחא מלתא, והרי"ף ז"ל לא הביא זאת השמועה דשלא ישכור כליו וכו', נראה שדעתן שבית שמאי היא, אבל לבית הלל דלית להו שביתת כלים, אפילו בערב שבת מותר, ויש למדין מזה לבהמה לדברי הכל דברביעי ובחמישי מותר להשכיר, דומיא דכלים לבית שמאי, ויש להחמיר בבהמה יותר מכלים, כמו שהחמירו ז"ל במכירת בהמה משום שכירות ומשום שאלה ונסיוני, ולא החמירו בכלים אפילו לבית שמאי לפי שאין השכירות והשאלה מצויה בכלים כמו בבהמה, ועוד דבהמה איכא משום נסיוני, מה שאין כן בכלים, ומרחץ של קבולת אסור, דאריסות למרחץ לא עבדי אינשי, כתב הר"ף ז"ל דוקא מרחץ קבולת אסור, אבל שדה מותר, דאריסותיה עבוד, ולפי שנוטל הגוי משכירות מתבואת השדה הוא הדין ברחיים ותנור קבולת מותר, לפי שהגוי נוטל שכירותו בגוף אותו דבר, מן החטים או מן הפת, הלכך דומה לשדה, וישראל וגוי שקבלו שדה בשותפות לא יאמר הישראל טול חלקך בשבת ואני אטול חלקי בחול, ואם התנו מותר, ואם באו לחשבון אסור, והוא הדין בריחיים ובתנור, וכתב ר"ף ז"ל דדוקא שותפות, אבל אם כולו של ישראל מותר ליתנו לגוי בקבולת כל זמן שיקבל שכרו מן החטה או מן הפת, אבל במעות אסור וצ"ע, והוא הדין בריחיים. 

מי שהחשיך לו בדרך ולא היה עמו נכרי שיתן לו כיסו והיתה עמו בהמה נותן כיסו עליה כשהיא מהלכת, וכשירצה לעמוד נוטלו מעליה כדי שלא תהיה לה לא עקירה ולא הנחה, ולא ינהג אותה אפילו בקול כל זמן שהכיס עליה, אם לא היה עמו נכרי ולא בהמה, והיה עמו קטן, נותנו עליו, לא היה עמו אחד מכל אלו, מוליכה פחות פחות מארבע אמות, וכן אם היתה מציאה אע"פ שיש עמו נכרי, מוליכה פחות פחות מד' אמות לפי שאינו בטוח באמונתו, ואם לא נתיר לו להוליכה פחות פחות מארבע אמות יבא ויוליכנה ד' אמות ברשות הרבים, כי לא ירצה לתת אותה לנכרי לפי שימינו ימין שקר, וכתב הר"ש ז"ל וצריך לישב על פחות מד' אמות, אבל בעמידה אסור ואם עשה כן מחלל שבת הוא עכ"ל. ומותר למשוך בהמה במתג ורסן ברשות הרבים והוא שיהיה ראוי לה, וכל שמירה מעולה או פחותה אסור להוציאה בה לפי שמשאוי הוא לה כן דעת הרי"ף והרמב"ם ז"ל, והר"ז ז"ל כתב, ולי נראה דתרי גווני דנטירותא יתירה דכל נטירותא שאין דרך בני אדם לעשות בחול כלל הוי בחול משאוי, וכל נטירותא יתירתא שקצת בני אדם עושין אותה בחול לא הוי משאוי. ולא ימשוך אדם בהמות בחבלים שתים יחד, אבל אם אינן קשורות יחד מותר להכניס בידו כמה חבלים או כמה אפסרין מכמה בהמות, והמושך בהמה בחבל צריך ליזהר שלא יוציא ראש החבל שבידו מתחת ידו טפח, שנראה כאלו הוא חבל בפני עצמו והוי משאוי, והחבל שמידו ועד ראש הבהמה צריך שיגביהנו מעל הקרקע טפח, שאם לא כן יראה כאלו נוטלו בידו שלא למשוך הבהמה, ומותר להוציא הבהמה במכסה שלה עם המרדעת הקשורה לה מפני הצנה ומשום צער בעלי חיים התירו זה, לא יצא חמור במרדעת אלא אם קשורה לו מערב שבת, ושאר בהמות אפילו קשורות אסורות, וה"ר יצחק ז"ל כתב אסור להסיר האוכף מעל הסוס ומרדעת מעל החמור ואפילו בחצר, וכן ליתן עליו רק מרדעת על חמור שרי, כדי שלא יצטנן, ואין הסוס יוצא בסולם שיש בצוארו שעושין לו כדי שלא ילחך מכתו, ולא ברצועה שברגלו שעושין להן לסימן כדי שלא ינגפו רגליו זה בזה, ולא תרנגולין בחוטין שעושין להן בסימן שלא יתחלפו, ולא ברצועות שעושין להן שלא יברחו, ולא עגל בגימון, פירוש, עול קטן, לא יצא החמור בפרומביא, ועגלים מותרין לצאת בחבל אבל לא בזממם כדי שלא יינקו, ולא יצא בהמה עמה בחצר, ונראה שהתרנגול יש לו דין בהמה, בהמה שאכלה כרשינין הרבה מריצין אותה בחצר עד שתרפא, ואסור להעמיד הבהמה במים לרפואה, אבל להוליכה בחצר מותר, והרמב"ם ז"ל כתב וכל צערא דבהמה שרי ולא חיישינן לשחיקת סמנין, ואי אכלה כרשינין מריצין אותה לחצר משום רפואה, ואם אחזה דם מעמידין אותה במים כדי שתצטנן עכ"ל. 

וכתב הר' אשר ז"ל, מנהג כל ישראל שלא לצאת בשבת בלי מנעלים ובלי טלית או גלימא, והטעם, כדי שיזכור שהוא יום שבת קדוש לאלהינו ולא יבא לידי חלול שבת, וע"ז חטא מקושש על שלא נהג במנהג זה ויצא בלא טליתו ולא היה לו אות, ועל כן נסמכה פרשת מקושש לפרשת ציצית כדכתיב למען תזכרו, ויש אומרים טעם אחר שבשעה שנתחייב המקושש מיתה אמר משה לפני הקב"ה רבש"ע כתוב בתפלה למען תהיה תורת ה' בפיך (שמות יג, ט) וצוית שלא לנושאם בשבת אלמלי היה נושאם זה לא היה מחלל שבת והיה נזכר מן המצוה, אמר לו הקב"ה הריני קובע מצות ציצית שתהיה נוהגת בשבת. 

כלל גדול אמרו בשבת כל דבר שאסור לעשותו בשבת אסור לומר לעכו"ם לעשותו, ודבר זה מדבריהם כדי שלא יבא לעשות הוא בעצמו, ואם עבר ואמר לעכו"ם לעשותו אסור לו ליהנות באותה מלאכה עד מוצאי שבת, וימתין בכדי שיעשה כדי שלא ישתכר כלום, ודבר שאין ישראל אסור לעשות אלא משום שבות אם יהיה צריך הרבה או במקום מצוה או שיהיה שם מקצת חולי אומר לגוי ועושה, כיצד, אומר לעכו"ם להביא סכין למילה מחצר לחצר שאין ביניהן ערוב או מים להרחיץ קטן או מצטער וכן כיוצא בזה, אבל לא דרך רשות הרבים לפי שיש שם איסור תורה, עכו"ם שעשה מלאכה מעצמו בשבת אם בשביל ישראל אסור, דעת רוב המפרשים בזה דדוקא לאותו ישראל שיעשה בשבילו הוא שאסור גזרה שמא יאמר לו עשה עוד בשבילו, אבל לאחר מותר שאין לחוש לזה שנעשה בשבילו שיאמר לו עשה לזה, שאין אדם חוטא ולא לו, ולמוצאי שבת כדי שיעשה מותר גם לזה, שאין לחוש לומר לו עשה בשבילי אחר שאין משתכר כלום, וכתב רבינו תם ז"ל שכל דבר שיכול ליהנות בו הישראל בלי שום איסור, כגון, מלא מים לשתות הישראל והביא לו והישראל יכול לירד לשתות לבור בהיתר, ועוד כי שמא העכו"ם עושה לצרכו כי ישתה מן המים בכל עת שירצה, אבל יין אסור, וכתב הרב ר' יצחק ז"ל ומיהו מים אף לדברי המחמירים אם הביאן בשביל ישראל אחד, מותר לישראל אחר ויש אומרים כי אפילו עשה העכו"ם איסור בשבילו שהביאו דרך רשות הרבים, מותר לו לשתות מהם, לפי שאין לנו רשות הרבים גמורה, אבל מכל מקום אין היתר לומר לעכו"ם לך הבא לי, ולפי דעת זה נהגו לאכול תבשיל או דורון אחר שמשלחין זה לזה בשבת דרך רשות הרבים ואפילו זה שבא בשבילו, אחר שהוא עצמו יכול לילך לאכול, אבל המשלח בהיתר אין לחוש שמא יאמר לך והבא לי, אבל באמת השולחו לא כן הוא עושה, וכן לא יאמר לחבירו שלח לי ביד עבדך או שפחתך, ואם עבר ואמר, אסור לו עד מוצאי שבת בכדי שיעשה, וכן אם אמר לעכו"ם להביא לו מים בשבת אסור, ולא גרע מעכו"ם שהביא דורון לישראל מחוץ לתחום שאסור לאותו ישראל, וכן לא יאמר אדם כל העושה אינו מפסיד, שלא התירו לומר רק בדליקה, ועכו"ם שעשה מלאכה לעצמו ויש לחוש שמא ירבה בשבילו, וכגון, שהיה בפניו ומכירו אסור לו ליהנות ממנה, ודבר שאין לחוש שמא ירבה בשבילו, כגון, נר שהדליקו לעצמו ונר לאחד נר למאה וכבש לירד בו מותר, ואפילו עשה בפניו, וכתב הר"ף ז"ל ונראה דדוקא לענין נר דנר לאחד נר למאה, וגבי מבשל נמי אפילו בשל העכו"ם בשביל עצמו אסור לישראל גזרה שמא ירבה בשבילו, ואפילו ליכא גזרה זו אסור מפני שמרגילו לעשות כן בשבת הבאה כדאיתא בתוספתא, ומכאן לאסור דג שצלאתו השפחה בשביל עצמה וכן כל כיוצא בזה, ואפילו לקט העכו"ם פירות או צד דגים או אפה פת והכל בשביל עכו"ם יש לאסור אותו כפירות הנושרים מאליהן דבדבר הנאכל החמירו חכמים עכ"ל, וכל דבר שעשה הגוי בשביל עצמו שלא בפניו אף על פי שמכירו מותר. כתב הר"ף ז"ל כל דבר שיש בו משום חשש דמחובר או צידה, אם בשביל עכו"ם בא מותר לערב מיד, ובו ביום אסור משום מוקצה, ואם בשביל ישראל בעינן בכדי שיעשו, ושאין בה משום חשש צידה ומחובר כי אם מחוץ לתחום, אם בא בשביל עכו"ם מותר בו ביום, ואם בשביל ישראל, לאותו ישראל אסור, ולישראל אחר מותר בו ביום מיד, ולענין פת שנאפה בשבת בשביל עכו"ם יש אוסרין בשבת, ומיהו שמעתי שגדולים התירו לצורך ברית מילה, ונראה דהוא הדין נמי לצורך ברכת המוציא, ואף אם נטחן בשבת עצמו, ואף על גב דבהני חשבינן ליה לטחינה כנולד, וה"ר יחיאל ז"ל לא היה מורה כן עכ"ל, וכתב הבעל התרומה ז"ל מותר להניח לעבדו או לשפחתו לעשות להן מלאכה בשבת לצורך עצמן כיון שאין המלאכה לצורך ישראל, וליכא איסורא דלמען ינוח (שמות כג, יב), דבפרק מחוסרי כפרה פסק כרבי שמעון דשרי, וכן כתב ה"ר מאיר ב"ר שמעון ז"ל שמותרין לעשות מלאכה לעצמן בפרהסיא כישראל בחול, כגון, תפירות בגדיהן ותקון מנעליהן ושוכרין עצמן לעכו"ם כדי להרויח מזונותיהן על פסקת אדוניהן, אבל אם עבדו הדליק אש בשביל ישראל אסור להשתמש בו ישראל, אין לי להתיר מטעם ראוי כמו קצץ מותר, הני מילי שולחי אגרות בשבת שאין גוף הישראל נהנה בדבר האסור אבל הכא שכיר הוא שעשה בשביל ישראל ואסור שהרי נהנה גופו ממלאכת שבת הנעשה בשבילו, ואומר הר"ם שצריך אדם למחות לעבדו או לשפחתו גויה שלא להדליק בשבילו את הנר, ואם ידליקו אסור ליהנות בו כדאיתא פרק כל כתבי נכרי שהדליק וכו', ור"ף ז"ל כתב, מיהו בירושלמי שאין מטריחין אותו לצאת מביתו אם הדליק העכו"ם מדעתו בשביל ישראל, ואם תרצה השפחה לרבות שמן בנר בליל שבת יכול הישראל למחות בידה, והבעל התרומה כתב אבל אם עשה העכו"ם בשביל תינוק או בשביל גדול חולה אפילו אין בו סכנה מותר, ואם היה שם כבר מעט אש שראוי לחמם בו בדוחק ובא העכו"ם ונתן עצים והרבה באש או שהיה נר אחד דולק מתחלה והדליק עוד העכו"ם נרות הרבה מותר לישראל להשתמש מהאש או מאור הנרות כיון שמתחלה היה יכול ליהנות מן הנר או מן האש, ואסור לומר לעכו"ם בערב שבת עשה האש או הדלק הנר בלילה, אבל מותר לומר מדוע לא עשית כך וכך בשבת שעברה אף על פי שמבחין לעשות הדבר לשבת הבאה עד כאן. וישראל ועכו"ם השותפין באומנות או בסחורה או במלאכה אין הישראל יכול לומר לעכו"ם טול אתה השבת ואני יום אחר כנגדו, אלא אם כן התנו מתחלה קודם שישתתפו, שאם התנו מותר דנמצא העכו"ם קא טרח בשבת בדידיה קא טרח, אבל בשלא התנו כשהעכו"ם עושה מלאכה בשבת בשביל הישראל עושה ובשליחותו ויש לו להניח לעכו"ם שביעית הריוח בחלקו כשיחלוקו, וכן כתב הרמב"ם ז"ל. עוד כתב הנותן מעות לעכו"ם להתעסק בהן אף על פי שהעכו"ם מתעסק בהן בשבת חולק עמו שכר שבת בשוה, וכן הורו כל הגאונים ז"ל, והטעם לפי שאותו השכר אינו אלא שכר מעותיו והוא כשכירות כלים שאין לנו שביתת כלים. 

כתב בעל התרומה ז"ל ישראל שיש לו שדה או כרם מותר להניחן לחרוש ולזרוע ולקצור ולבצור ואף על פי שהעכו"ם עושה בהן מלאכה בשבת, והני מילי כשהעכו"ם קבלם למחצה לשליש ולרביע, אבל במעות טורח בהן אסור אפילו בקבולת כיון שהוא מחובר כדמפרש בירושלמי פרק קמא דשבת ועוד כר' שמעון בן אלעזר, אבל מרחץ אסור, דמרחץ לאריסות לא עבדי אינשי, אבל תנור מותר, שזה רגילות הוא לשכרו לשליש ולרביע, וישראל שיש לו שדה או כרם ויש לעכו"ם חלק בהן לא יאמר לעכו"ם עמול בהן בשבת ואני או שלוחי אטרח בהן בחול יום אחר כנגד השבת אם לא התנו קודם שיקנו הקרקע והוא הדין בתנור או במרחץ שאסור לעשות כן אם לא התנו מתחלה כדתניא במסכת דמאי וישראל שיש לו שוורים ומשכירן לעכו"ם לחרוש עד זמן אחד וחורש בהן בשבת, בימי ר"ש ז"ל שאלו דבר זה ויש שהיו מתירין אם הגוי קבל עליו אחריות גנבה ואבדה ומיתה עם יוקרא וזולא דהשתא הוי כמו צאן ברזל, ויש אוסרין בכל ענין דאין העכו"ם יכול למוכרה ונקראת הבהמה מישראל בכל מקום שהיא וישראל מצווה על שביתתה, וצריך למצא עניני היתר בדבר עכ"ל. 

פוסק אדם עם הגוי וקוצץ לו דמים על המלאכה והגוי עושה אותה בשבת בצנעה, במה דברים אמורים בצנעה, כגון, חוץ לתחום שאין ישראל רואה הגוי עושה המלאכה בשבת, אבל תוך התחום אסור שאין הכל יודעין שקצץ דמים עמו, ואומר ששכר הגוי לעשות מלאכתו בשבת, ואם אין המלאכה מפורסמת שהיא של ישראל מותר, והר"י ז"ל כתב קבולת בתוך ביתו של גוי מותר, בביתו של ישראל אסור, ואפילו בביתו של גוי באותה העיר כגון סתות אבנים ותקון קורות לעשות בית, וישראל הנותן בהמה לגוי כמו צאן ברזל ועשה הגוי מלאכה יש אוסרין, לפי ששם ישראל עליה, ויש מתירין לפי שאחריות על הגוי, אין משלחין אגרות ביד גוי אם יודע שנושאן בשבת, אבל אם קצץ לו דמים מותר, והוא הדין בנותן מלבושים לגוי למכור, הנותן אגרת לגוי להוליכה לעיר אחרת, אם קצץ עמו שכר הולכה מותר ואפילו נתנה לו ערב שבת עם חשכה, והוא שיצא מפתח ביתו קודם השבת, ואפילו הכי אם לא קצץ אסור לשלוח בידו לעולם, וכתב הר"י והא דאמרינן אין משלחין אא"כ קצץ, ומה שאמר במשנה, (שבת יז ב) ובכולן בית הלל מתירין עם השמש, דוקא בשלא הזכיר שילך ביום השבת או שיעשה מלאכה בבגדיו בשבת אלא בסתם מה שכל דבר שיעשה הגוי בשביל ישראל ואף על פי שקצץ אסור והביא הרבה ראיות לדבריו, והרמב"ם (פ"ו מהלכות שבת הי"ט) כתב לא יתן אדם בערב שבת כלים לאומן גוי לעשותן אף על פי שפסק עמו, אלא בכדי שיצא בהן מביתו קודם חשכה, וכן לא ימכור אדם חפציו לגוי אלא כדי שיצא מפתח ביתו קודם השבת, וכן לא ימשכננו ולא ילונו ולא ישאילנו ולא יתן לו במתנה אלא בכדי שיצא מפתח ביתו קודם השבת שכל זמן שהוא בביתו אין אדם יודע אם נתן לו וכשיצא הגוי מביתו בשבת וחפץ ישראל בידו יראה כמו שהלוהו לגוי או משכנו או פסק עמו או מכר לו בשבת, ויש מקילין לומר לגוי לעשות מדורה בימי הקור והחורף לפי שיש שם מקצת חולי, וכבר ביארנו שאם יש שם מקצת חולי אומר לגוי ועושה, והר"ם היה יושב לפני האש בליל שבת מפני שנעשה בהיתר בערב שבת וגם ביום כשהגוי אינו מכירו ועשה אש לצורך עצמו כדאמרינן גוי שהדליק הנר בשבילו וכו' והגיה עליו הר"ף ז"ל עכשיו מכל מקום אסור ואפילו אין לחוש שמא ירבה בשבילו לשבת הבאה עכ"ל. 

וחולה שיש בו סכנה מחללין עליו את השבת, כיצד היולדות שכורעות לילד משיתחיל הדם להיות שותת ומשתלד עד ג' ימים עושין לה כל צרכה ואפילו אמרה איני צריכה, ומשלש ועד שבע אם אמרה צריכה אני עושין ואם לאו אין מחללין עליה את השבת, משבעה עד שלשים אפילו אמרה צריכה אני אין מחללין עליה את השבת, אבל עושין לה כל צרכה על ידי גוי כשאר חולה שאין בו סכנה, ובשעה שצועקת בחבליה מדליקין לה את הנר אם היא צריכה לו ואפילו היא סומא, ואם צריכה לשמן חברתה מביאה לה, אך כל שינוי שיכולה לעשות עושה, ואשה היושבת על המשבר ומתה מביאים סכין דרך רשות הרבים וקורעין את כרסה ומוציאין הולד שמא ימצא חי. 

מרחיצין את הולד ביום שנולד אפילו בחמין שהוחמו באותה שבת ומולחין ומלפפין אותו ומרחיצין אותו בין לפני המילה בין לאחר המילה, וביום שלישי אפילו בחמין שהוחמו בשבת כך כתב ה"ר יצחק, החושש בעיניו כגון שהיה בהם ציר או באחת מהם או שהיו דמעות יורדות מהן מרוב כאב או שדם שותת מהן וכיוצא בחלאים אלו, הרי הן בכלל חולה שיש בהן סכנה, וכן כל מכה שיש בחלל הגוף כגון מן השפה ולפנים או בגב היד וגב הרגל והחום שמסמא הבשר הרי הן בכלל חולה שיש בו סכנה ומחללין בהן את השבת, וכתב ה"ר יצחק ז"ל ולא סכנה ברורה לבד, אלא אפילו ספק סכנה כגון שרופא אחד אומר הוא צריך לכך ורופא אחד אומר שאינו צריך מחללין עליו, וכתב ה"ר יצחק ז"ל בר ר' שניאור כי כל בני אדם חשובין בקיאין במקצת וספק נפשות להקל ומדליקין את הנר בשבילו ומכבין אותו ושוחטין לו ואופין ומבשלין, וכבר בארו ז"ל שאין עושין דבר זה אלא על ידי גדולי ישראל והטעם כדי שלא להקל יותר מדאי, וכתב ה"ר אשר ז"ל שלא יבא הדבר לידי דחוי ואיסור ומפקחין נפש בשבת ואין צריכין ליטול רשות מבית דין והמקדים הרי זה משובח, כיצד, ראה תינוק שנפל לים פורש מצודה ומעלהו אף על פי שצד ומעלה דגים עמו, ננעלה דלת לפני תינוק שובר הדלת ומוציאו אף על פי שמפצל עצים שמא יבעת התינוק וימות. מי שנפלה עליו מפולת ספק הוא שם ספק אינו שם מפקחין עליו מצאוהו חי אף על פי שאינו יכול לחיות כי אם מעט מפקחין עליו כיון שיכול לחיות מעט. עכו"ם שצרו על עיירות של ישראל אם ידוע שלא באו אלא על עסקי ממון אין מחללין עליהם שבת אבל אם סמוכין לספר מחללין, ואם באו על עסקי נפשות בר מינן מחללין עליהן ויוצאין בכלי זיין ולאחר שהצילו חוזרין בכלי זיינן למקומן, ונשאלה שאלה אל הראב"ד ז"ל אם היה חולה שיש בו סכנה וצריך לשחוט לו תרנגולת למה לא נאמר לעכו"ם שינחור לו אחת ונאכילנו נבלה שאין בו כרת ואין בה אלא איסור לאו ולא נשחוט ונדחי שבת שיש בו אסור סקילה, והשיב לומר שזה החולה איזה איסור עומד לפניו ומעכבו ודאי איסור שבת ולא איסור נבלה, תדע שאילו לא היה שבת מי היינו מבקשין לו נבלה לא אלא שחוטה, וכיון שכן האיסור העומד לפניו ומעכבו הוא (ששב) [עכשיו] היתר גמור לא אסור אחר, ולפיכך מתירין לו איסור שבת ולא איסור נבלה, ואסור לשאול אם הוא מותר כדאמרינן בירושלמי הנשאל על זה הרי זה מגונה, והשואל הרי זה שופך דמים שהרי כתוב (ויקרא יח, ה) וחי בהם. האי פדעתא, פירוש, מכה של חרב בכל מקום שהיא מחללין עליה את השבת. רב יהודה (ביצה כב א) התיר לכחול את העין בשבת גם לשחוק סמנין ולהביאן דרך רשות הרבים משום דשורייני דעינא באוונתא דלבא תלוין, ודוקא ברירא ובדיצא ודמעתא וקדחתא ותחלת אוכלא אבל סוף אוכלא ופצוחי עינא אסור, ובשם הר"ש ז"ל מצאתי כתוב יין בתוך העין אסור, על גב העין מותר, ורוק תפל אפילו על גב העין אסור, וכן הלכה. וחולה שאין בו סכנה אומר לעכו"ם ועושה, כיצד, אומר לעכו"ם לבשל, לאפות לו, ולהחם לו חמין, ולשחוק לו סמנין לרפאתו. גונח אף על פי שאין בו סכנה כגון שיש לו צער מותר לינק בפיו חלב, מאי טעמא, יונק מפרק כלאחר יד הוא, הנה התבאר לך שאם אין שם מקצת חולי שאסור לומר לעכו"ם לעשות ואפילו יש הפסד גדול במניעת המלאכה. ועכשיו שנהגו לומר לעכו"ם או לתינוק להביא ולהוליך ברשות הרבים לפי שהדרכים והעיירות דלתותיהם נעולות בלילה ואף אותן שאינן נעולים אין בהם דין רשות הרבים שאין בהן דרך רחב י"ו אמות ויש להן דין כרמלית אף על פי שיש אוסרין שבות דשבות אלא אם כן יש שם מקצת חולי או במקום מצוה מכל מקום כיון שאין בזה איסור בתורה הקילו בהן, ועושין לרפואה כל דבר שאין בו סמנין כלל, כגון, לכפות כוס זכוכית וכיוצא בו על הטבור שמתדבק שם עד שיתרפא וקורין וינטוזא"ר שאין לחוש בזה לשחיקת סמנין, וכן כל כיוצא בזה מותר, ולוחשין לחישת נחשים ועקרבים בשבת, ופירש הרמב"ם ז"ל כיון שהוא מסוכן התירו לו זה, אף על פי שאין מועיל אפשר שיתיישב ויתחזק, וכתב הר"מ שמותר ללחוש לחש עין הרע בשבת, ורבינו יהודה אוסר, והרמב"ם ז"ל כתב דברים שאין דרך הבריאים לאכול או לשתותם בחול, אסור לחולה לאוכלן או לשתותם בשבת גזרה שמא ישחוק סמנים, אבל דברים שדרך הבריאים לאוכלן בחול, אף על פי שמתכוין לרפואה מותר, וכן סמנים שדרך הבריאים לסוך בהן בחול מותר לסוך בהן בשבת לרפואה. 

כתב ה"ר יצחק ז"ל אין נותנין אספלנית בשבת על גבי מכה שאין בה סכנה, ובשם הר"ש ז"ל מצאתי שנותנין על המכה רפואה מערב שבת ומותר לתת עליה רפואה בשבת ואפילו חתיכת בגד, ומערב שבת מותר לתת קילור לתוך העין, ואספלנית על גבי מכה אף על פי שמתרפא בשבת, אבל אם נפלה על גבי הקרקע לא יחזיר, ואם נפלה על גבי דבר אחר יחזיר, ואם לא נתן מערב שבת יתן הקילור על גב העין דוקא, ולא בתוך העין, כבר בארנו לחולי שאין סכנה אומר לגוי ועושה, וסכין ומפרכין לאדם, וכתב הבעל התרומה דדוקא בשמן הוא שסכין בשבת, אבל בחלב או שומן אסור לפי שהוא ניתך ונמס על ידו ונעשה נולד, אבל בחול מותר לסוך חטטין בחלב ולא אמרינן דסיכה כאכילה דהיכא דאיכא צערא לא גזרו, והראיה בזה מיום הכפורים דאמרינן אם יש לו חטטין בראשו סך כדרכו ואינו חושש, אבל לתענוג שלא במקום צער אסור, ולפיכך אסור לנשים לסוך בניהן הקטנים בחלב או בשומן חזיר לפני האש אפילו בחול דהתם הוי סיכה כאכילה וכמאן דמספי להו אסורא בידים דמי, ובהא מוזהרין הגדולים על הקטנים ע"כ, ומים שהוחמו מערב שבת רוחץ אדם פניו ידיו ורגליו, אבל לא כל גופו גזרה משום מרחץ, ומותר לרחוץ בחמי טבריא, ובחדר שיש בו הבל אסור, אבל לא ירחוץ אדם במים שאובין שבמערות חמין לפי שיש בהן הבל ובאין בהן לידי זיעה ונמצא כמרחץ, ואין שטין על פני המים גזירה שמא יעשה חבית של שייטין, ונראה שאין לעבור מים בספינה גזירה שמא יעשה כלים של מלחים. 

מניח אדם קיתון של מים כנגד המדורה כדי שיתפשר לא כדי שיחם, מותר לצוק מים חמין בתוך צונן או צונן לתוך חמין, והוא שלא יהיו בכלי ראשון לפי שהוא מחמם הרבה, וסך אדם ידו בשמן או במים ומחמם כנגד המדורה, והוא שלא יחם כדי שיהא כרסו של תינוק נכוה בהן, פירוש, שנכוה בהן, ומחמם אדם בגד ומניחו על גבי מעיו, ואף על פי שאסור לבשל ולהגיס בקדרה בעודה על האש לפי שהיא תולדות מבשל. מותר לשחוק הדלועין או בצלים בעץ פרור בתוך הקדרה אחר שהורידה מעל האש, ואסור להכניס מגרפה בקדרה להוציא הבשר ממנה בעודה על האש מפני שמגיס בה, לא יתן אדם תבלין בתוך קדרה רותחת ואף על פי שהורידה מעל האש, אבל נותן לתוכה מלח שאינו מתבשל אם לא על ידי אש גדולה, ואין עושין מי מלח מרובין לפי שנראה תקון מלאכה ממלאכת התבשיל, ואין מולחין את הצנון לתקנו ולמתקו לאכילה חתיכות זו על גב זו מפני שנראה כעושה כבשין, והוי כעין מבשל אבל לבטלו במלח מותר, כלומר, לטבל במלח מעט החתיכה. והביא בעל ההשלמה ז"ל שירקא טויא שרי, פעפועי ביעי אסור, פירוש, לטוח שמן וביצים מגולגלים על הצלי כשהוא חם משחשכה מותר, אבל לטרוף ביצים מגולגלין בקערה אסור, לפי שנראה כמאן דבעי למשדינהו בקערה ע"כ, ואין ללמוד מכאן שיהא מותר לטוח בשמן ושום הצלי בעודו כנגד המדורה, אפילו נצלה הצלי מבעוד יום, דמכל מקום יתבשל השום והשמן שטחין בו הצלי אם יתגלגל אותו כנגד המדורה, ולא התירו אלא לתת צלי על חם או חם על צלי אחר שנסתלק מכנגד המדורה. ואם צק אדם תבשיל מן הקדרה לקערה אף על פי שהוא רותח נותן בתוכו תבלין לפי שכלי שני אינו מבשל, ויש מתירין אפילו נתן התבלין בקערה ואחר כך צק התבשיל מן הקדרה לקערה דערוי כלי ראשון אינו ככלי ראשון. ענבים שרסקן מערב שבת מותר לשתות המשקין הזבין מהן בשבת, ולפיכך מותר להוציא מן הגיגית הדרוכין מערב שבת, אבל אם הכניסן לדרוך ולא נדרכו משקין הזבין מהן אסורין עד מוצאי שבת. צפורן שפירש רובה וציצין שפרשו רובן, אם פרשו למעלה ומצערין אותו מותר ליטלן ביד אבל לא בכלי, אבל אם לא פרשו רובן אף על פי שפרשו למעלה אסור ליטלן ואפילו ביד, תבשיל שלא בישל כל צרכו או שבישל כל צרכו ומצטמק ויפה לו אין משהין אותו על האש אע"ג שהונח שם מבעוד יום גזרה שמא יחתה בגחלים כדי להשלים בשולו או כדי לצמקם ויאכל ממנו בלילי שבת לפיכך אם גרף או כסה באפר הכירה או שעממו הגחלים שהרי הם כמכוסות באפר מותר לשהותן שהרי הסיח דעתו מהן ואין לחוש שמא יחתה בגחלים, ואם מצטמק ורע לו מותר לשהותו אף על פי שלא גרף ולא כסה, וכן תבשיל שלא בישל כל צרכו ומצטמק ויפה לו אם השליך לתוכו אבר חי סמוך לבין השמשות נעשה הכל כתבשיל חי ומותר להשהותו על האש ואף על פי שלא גרף ולא כסה מפני שכבר הסיח דעתו ממנו והראה שלא רצה לאכול ממנו בלילי שבת ואין לחוש שמא יחתה, ועל כן פשט המנהג לאכול חמין בשבת ולהשהותו על גבי האש ואף ע"ג דמצטמק ויפה לו לפי שמסיחין דעתן ממנו ועוד שמכסין הגחלים באפר, ועוד שדרך הנשים לשים מעט בשר חי סמוך לבין השמשות בקדרה ודעת הר"ז ז"ל דדוקא לענין חזרת קדרה על הכירה בעינן גרופה וקטומה אבל לשהותו שם מערב שבת לא בעינן גרופה וקטומה ובלבד שיהיה התבשיל כמאכל בן דרוסאי וכן פסק ר"ח ור' יצחק ב"ר יוסף ז"ל, ולפי דעות אלו יש להזהר מחמין שאנו אוכלין שמותר, מיהו לדעת הרי"ף והר"ם ובעל ההשלמה ז"ל אפילו לשהות בעינן גרופה וקטומה. 

ולפי סברתם יש שם ד' דינין חלוקין, דין כירה, ודין כפה, ודין תנור, ודין לפני גחלים. דין כירה הוא שאין משהין עליה קדרה מערב שבת תבשיל שלא בישל כל צרכו או בישל כל צרכו ומצטמק ויפה לו, אלא אם כן היתה גרופה או קטומה, אבל תבשיל שבשל כל צרכו ומצטמק ורע לו משהין עליה אף על פי שאינה גרופה ולא קטומה דליכא למיחש לחתויי, וכן קדרה חיה לגמרי, או (בשולה) [מבושלת] אם נתן בה גרמא חיה משהין עליה משום דמסיח דעתיה מינה, ואם היא גרופה או קטומה משהין עליה ואפילו בתוכה כל תבשיל שלא בישל כל צרכו ואפילו לא הגיע למאכל בן דרוסאי וכל שכן אם מצטמק ויפה לו, ומותר לסמוך הקדרה לכירה ואף על פי שאינה גרופה וקטומה, וכל דין זה בכירה שהוסקה בגפת או בעצים או בפחמין, אבל אם הוסקה בקש ובגבבה מותר לישהות בה כל תבשיל לפי שאין בה חשש חתוי שמיד שכלה שלהבת כלה גחלת, וכתב הרמב"ם ז"ל גללי בהמה דקה אינה כקש וכגבבה, ומצאתי בירושלמי גללי בהמה דקה כעצים וגללי בהמה גסה כקש וכגבבה, וגרס הרב בהפך. 

דין הכפה, כפה היא שפיתת קדירה אחת ויש לה הבל רב יותר מהבל הכירה ומועט מהבל התנור לפיכך אם הוסקה בגפת ובעצים אין משהין לא בתוכה ולא על גבה ואין סומכין בה לא תבשיל שלא בישל כל צרכו ולא תבשיל שבישל כל צרכו אם מצטמק ויפה לו ואפילו היא גרופה או קטומה, ואם הוסקה בקש ובגבבה משהין על גבה וכל שכן דסומכין לה ואף על פי שאינה גרופה או קטומה. 

דין תנור, אפילו הוסק בקש ובגבבה ואינו גרוף או הוסק בגפת ובעצים אפילו גרוף וקטום אין משהין בתוכו ולא על גבו ואין סומכין לו לא תבשיל שלא בשל כל צרכו ולא שבשל כל צרכו אם מצטמק ויפה לו לפי שהבלו חם ביותר ואינו מסיח דעתו ממנו ויש לחוש שמא יחתה אפילו האש מעוטה של קש וגבבה, והטעם בגפת ובעצים אפילו גרוף נמי לפי שהגרוף אינו גורף אלא רוב האש ועצמה ואי אפשר לגרוף כל האש עד שלא [ישארו] (תשארו) בה הניצוצות אחת ועצמה מפני שהבלו חם ושמא יחתה לבער אותם הניצוצות הנשארות, ודעת בעל ההשלמה ז"ל להתיר תנור גרוף או קטום, וכן כתב ה"ר אשר ז"ל. 

דין לפני הגחלים, אין צולין בצל בשר וביצה אלא כדי שיצולו מבעוד יום כדי שיהיו ראוי למאכל לקצת בני אדם כמו מאכל בן דרוסאי שאם נשאר אחר כך אין שם שום חשש חתוי מפני שהוא מתחרך לפי שהוא על הגחלים או סמוך להם, וכן הפת בתנור או חררה על הגחלים משיקרמו פנים המדובקים בתנור קודם שחשכה מותר שאם נשארו אחר כן אין שם שום חשש חתוי שאם יחתה יתחרך ויפסיד אותם, ואלו הכירות שלנו שקורין פורנילא"ש שמסיקין אותם מבפנים ואחר כך גורפין אותן ונותנין בהן פת או פנדא"ש או בשר במחבת שקורין קסול"א מאחר שגרופה לגמרי והוא רחב מבפנים יותר משפיתת קדירה דינן כדין הכירה ומותר לשהות בו הפת והטפלה שקורין פנדא"ש והקסולא"ש עד שיגמרו לאפות משחשכה, והוא שנאפו קצת מבעוד יום שקרמו פני הפת והבשר נתבשל כמאכל בן דרוסאי, וכן כתב ר' חננאל ז"ל פרק לא יחפור דתנינן בתנור של נחתומין אבל תנור דידן ככירה של נחתומין, ודוקא כשגרפוהו לגמרי מן הגחלים אבל אם גרפוהו לצד אחר והניחו הגחלים לאחד מקצותיו אסור להשהות בו אלא אם כן קטם הגחלים שיכסם יפה באפר, והיכא דשכח קדירה על גבי כירה שאינה גרופה או קטומה דעת הרי"ף ז"ל דתבשיל שלא בישל כל צרכו אסור עד מוצאי שבת וכן זה אם עבר ושהה במזיד, אבל אם עבר ושהה תבשיל שבישל כל צרכו ומצטמק ויפה לו מותר וכל שכן אם שכח שוגג, והרמב"ם ז"ל כתב דמזיד לא שנא תבשיל שלא בישל כל צרכו ולא שנא בישל כל צרכו ומצטמק ויפה לו אסור עד מוצאי שבת בכדי שיעשו, אבל אם שכח תבשיל שלא בישל כל צרכו הוא דאסור מפני שבישל בשבת אבל אם בישל כל צרכו ומצטמק ויפה לו מותר. 

כל מה שכתבנו הוא הדין השהיה, אלא דין החזרה בכירה כך הוא שאם היא גרופה וקטומה אם סלק ממנה הקדירה מותר להחזירה והוא שלא הניחה על גבי קרקע אלא שעודה בידו ודעתו להחזירה, ודוקא על גבה אבל לתוכה אסור אף על פי שקטומה לפי שמטלטל הגחלים ושמא יתכוין להחזירה, ובכפה אין מחזירין אלא אם כן הוסקה בקש ובגבבה ולא הונחה על גבי קרקע, ובתנור שלנו דין חזרה בו כדין הכירה הגרופה והקטומה ואחר שהוציאו ממנה הפת או הפנאד"ה שאם נשאר בקצת הבלו עד למחר אפשר לומר שמותר לתת בתוכו פנדא"ש להתחמם שם באותו הבל המועט שבו שהרי אין שם חשש חתוי כלל שהרי גרפוה מבערב ואפילו לא קטמוה הרי נתאכלו וכהו כל גחליו ואין צריך שיזהר בזה שלא יהא שם גחלת כלל שלא יחתנה בהחזיר הפת בתוכה, וחשש בשול ואפיה אין בזה שכבר נתבשל ונאפה לגמרי קודם לכן, ומשום הטמנה נמי ליכא שאסור להטמין משחשכה ואפילו בדבר שאינו מוסיף, שאין זה דרך הטמנה כלל לפי סברת הפוסקים אבל לפירוש ר"ש ז"ל יש לפקפק, ולתת מים בתוך הקדירה כשצמקה יותר מדאי אסור לפי שהמים קלים להתבשל ודינן כדין התבשיל, מיהו אם בשלם קודם לכן מותר ועל כן פשט המנהג בנשים שנותנות בחמין מים שנתבשלו שקורין שמדי"ן מפני שאותן המים כיון שנתחממו הרבה על פי הכירה כבר נתבשלו וליכא משום בשול שנותנין אותן בתוך התבשיל חם ביותר, וצריכות להזהר שלא לתת אותן המים בעוד הקדירה על האש לפי שהן מערבות ומגיסות בקדירה כדי לערב יפה וקיימא לן דמגיס חייב משום מבשל אפילו בקדירה מבושלת כל זמן שהיא על האש, אבל ביורה עקורה אין בה משום מגיס, והא דפרכינן פרק קמא דשבת גבי יורה עקורה והלא מגיס בה לאו משום מבשל קאמר אלא משום צובע, וכן פירשו ז"ל והרמב"ם, והא דתנן אין נותנין פת בתנור עם חשכה ולא חררה על גבי גחלים אלא כשיקרמו פניה דוקא בשאין לו מזון ג' סעודות, אבל יש לו מזון שלשה סעודות מותר דבשבת אסור לרדות לאימת קא בעי לה למוצאי שבת ובלא חתוי נמי אפיה והוה ליה כקדירה חיה, וכדקתני פרק כל כתבי שכח פת בתנור וקדש עליו היום מציל מזון שלש סעודות לאו דוקא שכח דאפילו לכתחלה מותר להדביק פת בתנור מבעוד יום על דעת לרדות ממנו שלשה סעודות משחשכה כיון שאין לו זולתו והאי דנקט שכח משום דשוכח מותר לרדות שעור שלשה סעודות אפילו יש לו משום הצלה ומשום עונג שבת, ועוד דאפילו בשוכח לא הותר אלא שעור שלשה סעודות. כתב הר"ז ז"ל תקנת רז"ל היא לענג שבת בחמין וכל שאינו מאמין ואוסר החמין צריך בדיקה אחריו אם הוא מין. 

וכתב ה"ר יצחק ז"ל וזה לשונו שבחופות רגילין לתת היורה מערב שבת על הפטפוט והאש בוער תחתיו ומחפין היורה בנסרים ועבדים גוים מחממין אותה בשבת אם לא נתקררה כל כך שלא היתה ראויה לאכילה כמאכל בן דרוסאי קודם שיחממו אותן (ואין) [אין] חוששין בחמומן ושריא לאכול, ואסור לתת גחלים בוערות תחת הקדירה שטומנין אף על פי שאין הגחלים סביבה ויש מקילין כשיש אויר מהגחלים לקדירה, ופירות חיות מותר להטמינן אפילו סמוך לחשיכה כיון שנאכלות כשהן חיות, אמנם משחשכה אסור להטמינן וגם להוסיף כסוי עליהן כשיש תפוחים, וכן על קדירה שאינה מבושלת ואפילו היא כמאכל בן דרוסאי (התוספת) [הוספת] כסוי הוה ליה מבשל ובישול שייך אפילו בדבר הנאכל כמו שהוא חי, וכל שכן שאסור לתת תפוחים אצל האש בשבת לצלותן ולא המים להפיג צינתן וצריך שיהיה רחוק מן האש שאפילו יהיה זמן מרובה לא תהא היד סולדת, ואף על פי שאמרו אין טומנין משחשכה אם בא להוסיף מוסיף, ואם לא הטמין מבעוד יום אסור להטמין משתחשך, והיכא שהטמין בהיתר מבעוד יום מותר ליקח התבשיל משתחשך ולחזור ולכסותו כדתנן נתגלה פירוש משהחשיך מותר לכסותו, ור"ף ז"ל כתב מדקאמר נתגלה דוקא נתגלה מאליו אבל בידים לא, מיהו מסקנא בנוטל הסדינין ומניח הגלופקרין נוטל הגלופקרין ומניח הסדינין יש ראיה דהלכה כרבן גמליאל, ותניא מותר ליקח הסדינין ומניח הגלופקרין אבל נתגלה מבעוד יום אסור לכסותו משתחשך משום דדמי לתחלת הטמנה. 

והא דאמרו רז"ל אין מפליגין בספינה פחות מג' ימים קודם השבת הטעם הנכון הוא מפני עונג שבת שאין דעת המפליג בספינה מיושבת עד אחר ג' ימים, וכן הצר על עירות של עכו"ם. 

מניחין כלי שיש בו מים חמים על כלי שיש בו מים חמים ביותר, כדי שיהיו המים עומדין בחומן ומותר להטמין את הצונן לפירוש הרמב"ם ז"ל כדי שלא יצטנן או כדי שתפיג צינתו, וזאת ההטמנה מותרת בשבת והוא שלא יהיה בדבר מוסיף הבל שלא נאסרה הטמנה זו אלא בדבר צונן, אין לחוש אלא אם כן הניחו על פי קומקום שעל האש דאסור, ור"ש ז"ל פירש להטמין הצונן לתת כלי או כד על גבי הצונן כדי שלא יתחמם מרוב החום. 

הטומן לפת וצנון בעפר אם היו מקצת עליו מגולין ניטלין בשבת וכן חררה שטמנה בגחלים אע"פ שאינה מגולה מקצתה מבעוד יום תוחבה בכוש או בכרכר והיא ננערת מאליה משום דגבי אוכלין טלטול מן הצד לא שמיה טלטול, ואע"ג דקיימא לן גבי אבן שעל גבי החביות ובמניח נעשה בסיס לדבר האסור וגחלים על גבי חררה מניח הוי אע"פ כן לא נאסרה משום בסיס שלא הניחו שם על דעת בסיס דאדרבה הגחלים הן צריכין, וכן בטומן לפת וצנון בעפר צריך להן לשמרן, וכן כתב בעל ההשלמה, כללו של דבר אין אוכל נעשה בסיס לדבר האסור, ומה שאמרו רז"ל באבן על פי החביות הכלי נעשה בסיס לא האוכל שבו, ועוד כתבו ז"ל חררה שטמנה בגחלת מותר לטלטלה במגולה מקצתה ואף ע"פ שמכבה לפי שאין מתכוין לכך ולא פסיק רישיה, והר"ז והרמב"ם כתבו כללו של דבר כל דבר שאסור והיתר זה על זה אם הוא צריך לאסור אין מותר לטלטלו אלא במת בלבד אבל אם הוא צריך להיתר מטלטל גם האסור ונוערו או שומטו כגון מעות על הכר ונר שעל גבי הטבלא ופגה שטמנה בתבן וחררה שטמנה בגחלים, והני מילי כשלא הונח שם האסור על דעת שיהא ההתר בסיס לו אבל הניחו על דעת כן אסור דכל בסיס דבר אסור כאסור עצמו ע"כ, וטלטול מן הצד שמיה טלטול גבי אבנים או עצים אבל לא למת ולא לגבי אוכלים כמו שבארנו. 

זה הכלל כל דבר שמלאכתו לאסור כגון קרדום ומכתש וריחיים וכיוצא בהן מותר לטלטל לצורך גופו פירוש כגון קרדום לפצוע בו אגוזים, ולצורך מקומו פירוש אם היה צריך לישב במקום שהכלי עומד בו, אבל לצורך עצמו של כלי, כגון מחמה לצל, כדי שלא יגנוב, אין מטלטלין אותו, וכל כלי שמלאכתו להיתר כגון כוס לשתות בו נוטלו אפילו לצורך עצמו של כלי, ושברי כלים אין ניטלין אם לא לעשות בהן מעין מלאכתן, כגון שברי ערבה לכסות בהן פי חביות ושברי זכוכית לכסות פי הפך וכן כל כיוצא בזה, ואם אינן ראויין למלאכה אינן ניטלין ויש אומרים שאע"פ שאינן ראויין למלאכה כלל אם הן במקום הנזק כגון על השלחן או באמצע הבית מותר לפנותן מידי דהוה אקוץ בכרמלית, וכל כסויי הכלים ניטלין והוא שיהיה תורת כלי עליהן, וכל דבר שאין תורת כלי עליו כגון אבנים ועצים אסור לטלטלן בין לצורך גופן בין לצורך מקומן אבל מפני כבוד הבריות מותר לטלטלן, אבנים מקורזלות לקנח בהן בבית הכסא וכל שהוא בסיס לדבר אסור כגון נר שהדליקו בו באותה שבת ואפילו כבה אסור לטלטלו אפילו לצורך גופו ומקומו, אבל השוכח נר על גבי טבלא או שנפל על הטבלא מנער את הטבלה והנר נופל אם כבה כבה דכיון דלא מכוין שרי ואפילו בנר של שמן דהוי פסיק רישיה דלא ניחא ליה הוא דשרי, ונר שלא הדליקו בו אותה שבת מותר לטלטלו לפי שיש תורת כלי עליו, ומנורה בין שהיא ניטלת בידו בין שאינה ניטלת אם לא בשתי ידים מותר לטלטלה אע"פ שאדם קובע לה מקום, ואי אית בה חוליות אסור לטלטלה, ואי אית בה קשרים כעין חוליות גדולה אסורה אטו גדולה של חוליות וקטנה מותרת ואין האסור אלא שמא יתקע וכל תוקע חייב משום בונה, ונר שהדליקו בו באותה שבת אסור לטלטלה אפילו על ידי ככר או תינוק הואיל והוקצה כשהוא דולק הוקצה בכל היום כולו שלא התירו ככר או תינוק אלא למת, וכן הדין לכל כלי שמלאכתו לאסור שלא יועיל בו נתינת ככר או תינוק לטלטלו מחמה לצל, וכן דעת הבעל השלמה ז"ל, וקצת חכמי צרפת הורו לטלטל נר שהדליקו בו באותה שבת על ידי ככר אם הונח עליו מבעוד יום ועוד שמה שאמרו ז"ל לא אמרו ככר או תינוק אלא למת בלבד רצה לומר כשמניחין אותו בשבת אבל כשהונח מבעוד יום מותר, ונדחית סברא זו מההיא דאמרינן מניחין נר על גבי דקל בשבת דמשמע שאין בו שום היתר לטלטלו אפילו כבה שאם יהיה בו שום היתר לטלטלו לא יתירו להניחו על גבי דקל כדמפורש שישתמש במחובר, וכל מוקצה מחמת איסור כגון מותר השמן שבנר ושבקערה שהדליקו בה באותה שבת אסור ליהנות ממנו ואסור לטלטלו. 

ואסור לבטל כלי מהיכנו לפי שהוא כבונה או כסותר כיצד, לא יתן כלי תחת תרנגולת לקבל ביצתה או תחת הנר לקבל השמן הנוטף מפני שהביצים או השמן אסור לטלטל, אבל נותן כלי כדי שלא תשבר וכן נותן כלי תחת הנר לקבל ניצוצות לפי שאין בהן ממש כמו שבארנו ולא בטלו מהיכנו, ונותנין כלי תחת הדלף ואם נתמלא הכלי שופך ושונה ואינו נמנע והוא שיהיה דלף ראוי לרחיצה שאם לא כן אין נותנין, ואם נתן מותר לטלטלו במים מאוסים שבו שאין עושין גרף של רעי לכתחלה. 

השוכח דבר האסור לטלטל כגון מעות או אבן על גבי כר או כסת או על השלחן וצריך לגוף הכר או הכסת או השלחן ינער אותו והן נופלין, ואם צריך למקומן נוטלן עם המעות ויניח הכל במקום אחד שאם ינער אותן שם לא יוכל לישב באותו מקום, אבל הניחן עליהן במזיד נעשו בסיס להן ואסור לטלטלם אפילו נפלו המעות מאליהן כיון שהיו שם בין השמשות, ופירש הר"י מניח היינו שמניח שם המעות או הדבר שאסור כדי להשהותו שם כל השבת כולה, אבל אם נתן שם במזיד מערב שבת כדי לטלטלו למחר בשבת מותר לנער כמו שוכח כדתנן טומנין בגזי צמר ואין מטלטלין אותן ולמחר נוטל את הכסוי והן נופלות, והר"ף ז"ל כתב וצ"ע בפסק התוספות פרק כל הכלים דר"ת ור' שמשון מפלי אומר מענין אבנים של חמין ולענין אבן שמהדקין בה את הברזא עד כאן. 

ואם לא היו שם כל בין השמשות שהונחו שם אח"כ אסור לטלטלן בעוד שהן עליו אבל אם נטלו מותר, ויש ללמוד מכאן לבעל הבית שהניח מעות בכוס או בקערה לפרוע לפועלים גוים שיבאו לשאול שכרם משחשכה ויטלום משם, אותו כלי אסור לטלטלו כל השבת מגו דאתקצאי לבין השמשות, אבל אם בא גוי בביתו בשבת והביא מעות והניחן בכלי אותו כלי אסור בעודן בו, אבל אם בא גוי ונטלן או נשפכו משם בו ביום אותו הכלי מותר אח"כ שהרי לא הוקצה לבין השמשות ולא נאסר אלא בעודן עליו. 

וכל הנעשה בסיס לדבר האסור ולדבר המותר כגון תיבה שיש בה מעות מותר לטלטלה לצורך גופה ולצורך מקומה וכל מוקצה אחר כגון לסחורה או כדי ליבשן מותר לטלטלן ולאוכלן חוץ מגרוגרות וצמוקין בלבד מפני שמסריחי בנתיים, רעי וצואה וכל טנוף אם הן בבית או בחצר שעומד בו מותר לטלטלן ולהוציאן לאשפה או לבית הכסא ואם היו בחצר אחרת כופה עליהן את הכלי כדי שלא יתלכלך בהן (את) הקטן, ומי שנתלכלכה ידו בצואה או בטיט מקנחם בזנב הסוס או בזנב פרה או במפה קשה אבל לא במפה שמקנחין בה הידים שלא יעשה כדרך שהוא עושה בחול ויבא לידי כבוס המפה, ושיירי פרזימות שהן שיירי טליתות מצוייצין אסור לטלטלן בשבת, וכתב הראב"ד ז"ל דוקא שיירי פרזימות משום דהוי תשמיש מצוה לא חזי לקנוח ולא למדי דחשיב אלא בשלש על ג', אבל שיירי מטליות אחרות דחזו לקנוח אפילו בכל שהוא מטלטלין להו ואע"ג דתשמישי מצוה נזרקין נהי דלא צריכי גניזה אבל לא נהיגי בהו מנהג בזיון לאו אורח ארעא, קנה שתקנו להיות פותח ונועל בו אע"פ שאין עליו תורת כלי למלאכה אחרת פותח ונועל בו בשבת. 

וכלי המוקצה מחמת חסרון כיס כגון המסמר הגדול או יתד המחרישה וכל דבר המחובר לקרקע בין השמשות אתקצאי לכולי יומא, וגוי שהביא דורון לישראל בשבת אם יש מאותו המין במחובר לקרקע אסור עד מוצאי שבת וימתין בכדי שיעשו אבל אם אין מאותו המין במחובר אע"פ שבאו מחוץ לתחום מותרין לטלטל תדע שכן שהרי מותרים לזה שלא באו בשבילו ואם יהיה בו דין מוקצה אין לאכול בלי טלטול, וכן נמי ליכא למגזר משום מוקצה דאוצר דגוי משום הכנה לגוי שהכל מוכן אצלו וכיון שהוא מוכן לאיש אחד מוכן הוא לכל, ויש אומרים שאם ידע באמת שהם מאוצר הגוי צריך הכנה והזמנה דגוי ומפרשין אין הכנה לגוי דאין צריך שיכין לישראל אע"פ שלא העלה בדעתו שיאכל הישראל מפירותיו מוכנין הן לישראל, ופירות דכולי עלמא מקצי דעתיהו מנהון צריכין הכנה כגון גרוגרות וצמוקין ואפילו הן ביד הגוי, וה"ר שמואל ז"ל כתב זה בזה הלשון כל מוקצה כגון פירות שהוקצו לסחורה או שהוקצו ליבשן מותר לטלטלן ולאוכלן חוץ מגרוגרות וצמוקין והטעם מפני שמסריחין בנתיים עד שייבשו כל צרכן. 

מי שרחץ במים מסתפג בטליתו ואינו חושש משמא יסחוט ואף ע"פ שמביא בידו, ומי שנשרו כליו במים מהלך בהן ואינו חושש שמא יסחוט, ואין סוחטין אותן כדי ליבשן ואפילו בתוך ביתו משום מראית העין, גורפין האבוס לפני הבהמה לתת לתוכו תבן או מספא ולא יתערב בעפרורית האבוס ויקוץ מאכלו, והר"י כתב שאסור לגרוף אבוסיא פירוש היא של עץ או של אבן גזרה אטו של קרקע, אבל שלחן מותר לגרוף לכתחלה, ומסלקין תבן שלפני הבהמה לצדדין כשהוא רב כדי שלא ידרסנו, ומותר להדק פלפלין אחד אחד ביד סכין אבל לא המלח לפי שדרכו להדק אותו כן בחול על גבי השלחן וצריך שינוי, כתב הר"ף ז"ל וז"ל ושמעתי בשם הרב מקינון ז"ל שמלח הגס של ים שמותר לפזרו על השלחן מעט ולהדקו בקתא דסכינא אבל מלח של שלינ"ש שנעשה דק מתחילתו ואח"כ עושין ממנו פתיתין גדולים מותר לחתוך ממנו בסכין מדי דהוה אפת, והכי איתא בתוספות דשבת אין כותשין את המלח במדוך של עץ אבל בקתא דסכינא שרי עכ"ל. 

ומערבין יין ודבש ופלפלין שחוקין מבעוד יום בשבת שהוא משקה הבריאים ואין עושין זה לרפואה ולפי שזה אינו מצוי תמיד לא גזרו לשחיקת הפלפלין, והשוחק פלפלין אחד אחד כמו שכתבנו לא ישחקם במכתש מפני שהוא טוחן, אך בקערה מותר, והוא הדין לשאר בשמים שמותר לשחקן ביד הסכין ובקערה לא במכתש, והר"ף ז"ל כתב מיהו נכון להחמיר משום מראית העין. 

טיט שעל גבי רגלו מקנחו בכותל או בקורה, וטיט שעל בגדו מכשכשו בידו מבפנים ולא מבחוץ שלא יעשה כדרך שהוא עושה בחול ודמי למלבן אע"פ דלית להו מיא, מותר לגרר בצפורן ואין לחוש לתלישת שער הבגד דהא לא מכוין ופסיק רישיה דלא ניחא ליה הוא, ובתוספות של רבינו יהודה ז"ל דוקא בטיט לח אבל בטיט יבש הוי טוחן ואע"ג דאינה צריכה לגופה מכל מקום אסור לכתחלה, ואין מגררין טיט היבש שעל המנעל בין חדש בין ישן לפי שמתקנו בגרירתו, אבל טיט לח מגררין לפי שאין בו תקון בכך, ואין מפררין פת לתרנגולין אם לא פתיתין גסין משום דטרחא דלא צריך לית לן למעבד, אבל פתיתין גסים שרי, דאי אפשר בלאו הכי דהוי שנוי אוכלא כדקאמר לן דמשנינן, ואית דאמרי דכל מידי דחזי לאדם שרי בכל ענין, נותנין המים היפין בתוך מים מלוחים קרים להצטנן המים היפים בתוך המלוחים, מקפלין חבלים הלבנים חדשים ובאדם אחד לפי שאין הקפול באלו מועיל כל כך שאין בהן קמטין שיצטרכו להתפשט כמו בישנים וכן בלבנים ובלבד למי שאין לו להחליף, ירושלמי המקפל אספסלא כתרין בני אדם דמי ואסור, פירוש שהמקפל על הספסל מותחו ומפשט קמטיו והוא תקון גמור ועכשיו שנוהגין לקפל כל הכלים אפשר דקפול דידן לא דמי לקפול שלהן שהיו קפדין מאוד לפשט קמטיו ולהניחו תחת המכבש ולא כן אנחנו עושין. 

אסור לכתוב ב' אותיות בשבת או למחוק על מנת לכתוב שתי אותיות במקום המחק, והכותב חייב בכל כתב ובכל לשון ואפילו בשני סמניות, נפלה דיו על גבי הספר ומחק אותה אם יש במקומה כדי לכתוב ב' אותיות חייב, הכותב אות אחת בארץ ואות בקורה או ב' אותיות בשני דפי פנקס ואין נהגין זה עם זה פטור ואם נהגין זה עם זה חייב, המגיה אות אחת ועשה אותה שתים כגון שחלק גג מח' ועשה אותה שני ז' חייב וכן כל כיוצא בזה, הכותב בשמאלו או לאחר יד וברגלו ובפיו פטור, אטר שכתב בימינו שהוא שמאל לו פטור, ואם כתב בשמאלו חייב, קטן אוחז בקולמוס וגדול אוחז בימינו וכתב חייב, גדול אוחז בקולמוס וקטן אוחז בה וכותב פטור, אין הכותב חייב עד שיכתוב בדבר הרושם ועומד כגון דיו ושחור ודומיהן ויכתוב על דבר שמתקיים עליו הכתב כגון קלף ועץ ודומיהן אבל הכותב בדבר שאין רישומו עומד כמו משקין ומי פירות או שכתב בדיו וכיוצא בו על עלי ירקות או על דבר שאינו עומד פטור, שאינו חייב עד שיכתוב בדבר העומד על דבר העומד, וכן המוחק אינו חייב עד שימחוק כתב העומד מעל דבר העומד, הכותב על בשרו חייב, המשרטט על בשרו צורת כתב פטור. רושם תולדת כותב כיצד, הרושם רשמים וצורות בכותל בששר וכיוצא בהן חייב, וכן המוחק הרשום על מנת לתקן, המשרטט כדי לכתוב תחת אותו שרטוט חייב. ואסור ללוות ולהלוות, למכור, ולקנות, לשכור, ולהשכיר, לדון, לחלוץ, וליבם, ולקדש, וכולהו גזירה שמא יכתוב, אבל לשאול ולהשאיל לחבירו מותר, שואל אדם מחבירו כדי יין וכדי שמן ובלבד שלא יאמר לו הלויני אלא השאילני ובלע"ז אל יאמר פרש"טמי אלא באלייאמ"י שהוא לשון שאלה, ואם אינו מאמינו מותר להניח לו משכון עד לאחר השבת, ולא ישכור אדם פועלים בשבת, ולא יאמר אדם לחבירו להשכיר לו, ולמכור אסור אחד בפה ואחד במסירה, ולשקול, ולמנות, ולמדוד, בין בכלי מדה בין ביד בין בחבל אסור, ואין מקדישין ואין מעריכין ואין מחרימין, אם עשה כן בין בשוגג בין במזיד מה שעשה עשוי, וכן המקנה לחברו בשבת קנה, אסור להפיס או לשחוק בקוביה בשבת משום שזה כמקח וממכר, ואסור לחשוב חשבונות שהוא צריך להן בין שעבר בין שעתיד להיות שמא יכתוב, אבל שאינן צריכין לו מותר, אבל אסור להרבות בשיחה בטלה בשבת שלא יהא דבור של שבת כדבור של חול, ואסור לקרות בשטרי הדיוטות שלא יבא למחוק, ואסור לאדם להלוך לחפציו בשבת לראות מה צריך לעשות, ואפילו לדבר מה יקנה או מה ימכור למחר אסור, וכן אסור להלך עד סוף התחום וישב שם כדי שיהא קרוב לעשות חפצו במוצאי שבת, אבל לדבר מצוה או לעשות דבר שהוא מותר לעשות בשבת מחשיך בתחום, ואומר אדם לפועל הנראה שתעמוד עמי לערב, אבל לא יאמר לו היה נכון לעמוד עמי לערב, אם לא לדבר מצוה כגון לבית הכנסת או לבית המדרש, ומחשבין חשבונות ומודדין המקואות ופוסקין צדקה לעניים ויוצאין לפקח על עסקי רבים ומשדכין על התנוקת ליארס ועל התינוק ללמדו ספר או אומנות, ומבקרין החולים ומנחמין האבלים, ואומר הר"מ שאין להשכיר סופר או מלמד ולהזכיר לו סכום מעות ולא לעשות ערך עמו לומר לו כמה אתה רוצה ליקח והוא יאמר כך וכך, ומה שאמרו בכתובות בפ"ק משדכין על התינוקת ליארס בשבת ועל התינוק ללמדו ספר או ללמדו אומנות הכי פירושו שיכול לדבר אליו אם הוא רוצה להשכיר עצמו, אבל סכום מעות אינו יכול להזכיר כלל, והגיה עליו הר"ף ז"ל מיהו מדקא יהיב טעמא חפציך אסורין חפצי שמים מותרין משמע דמותר אף להזכיר לו מעות, ומפליגין לים הגדול מערב שבת לדבר מצוה, ופוסק עמו לשבות ואינו שובת, וכתב הר"מ אסור ליכנס בספינה בשבת אלא אם כן קשורה, ואם נכנס בערב שבת ושבת בתוכו מותר לעשות צרכיו בדפני הספינה עכ"ל. 

ושומרים פירות בין תלושין בין מחוברין כל דבר שאפשר שתעשה מלאכה בגללו ואפשר שלא תעשה ובעשיתו עשה מלאכה ולא נתכוון לה פטור עליה, ואם אי אפשר שלא תעשה אף על פי שלא נתכוון לה חייב דפסיק רישיה הוא, וכל העושה מלאכה אף על פי שאין צריך לגוף המלאכה חייב כיצד, המכבה את הנר כחס על הנר כחס על השמן חייב ואף על פי שאינו מכבה אלא מפני הנר או השמן או הפתילה חייב, וכל דבר שהתחיל לעשותו מבעוד יום אף על פי שנעשה והולך מאליו כיון שהתחיל מבעוד יום מותר בין בכלים בין בלא כלים דהא אין לנו שביתת כלים, כיצד, פותקין מים לגינה מערב שבת ומשקה והולך מאליו בשבת, אבל אין נותנין חטין לתוך הריחים אף על פי שנעשה מאליו מפני שמשמיע קול דאוושא מלתא והוי כמאן דעביד בידים, וקדרה חיה מותר להשהותה על האש והיא מתבשלת כל היום כמו שכתבנו, והטעם לפי שמסיח דעתו ממנה ולא יבא לחתות בגחלים, אבל צלי אין צולין אלא כדי שיצולו מבעוד יום, וכן חררה אין נותנין על הגחלים אלא כדי שיקרמו פניה, והטעם לפי שהצלי והפת ממהר לצלות ואפשר דבעו לאורתא וחיישינן שמא יחתה, כתב ה"ר יצחק בסוף פרק מוכיח שמותר לתת שפוד של בשר או עוף סמוך לחשכה אם הוא מנותח לנתחים לכתחלה בתוך התנור אם הוא מכוסה בפיו אף על פי שיש אש בתנור ואף על פי שאינו כמאכל בן דרוסאי כרב אשי דשרי גדיא בשיל ולא בשיל בין שריק בין לא שריק ומוקים לה במנותח, אבל עוף או טלה שלם אסור עד שיהא כמאכל בן דרוסאי, דפסח דוקא משום דבני חבורה זריזין הן, אבל חוץ לתנור סמוך לאש אסור אף במנותח אלא אם כן הוא כמאכל בן דרוסאי קודם, כדתנן אין צולין בשר וכו' ואמרינן כדי שיצולו מבעוד יום כמאכל בן דרוסאי ואוקמינן לה בבשרא פירוש חוץ לתנור סמוך לגחלים ולצורך לאכול בלילה, ת"ר אין מדביקין פת לתנור עם חשכה ולא חררה על גבי גחלים אלא כדי שיקרמו פניה, ר' אליעזר אומר פנים המדובקין בתנור ולהקל אתא כדמוכח בירושלמי הלכך אגינה או טפלה שקורין פנד"ה או פלאון יתנם סמוך לחשכה במקום חם כדי לאפות עד שיקרמו פני העיסה התחתון שלה ומה שבתוכה כמאכל בן דרוסאי, המניח סביב הקדירה או תחתיה או שכסה אותה בדבר הראוי ליטול בשבת או שהניח סביבותיה דבר שאינו ניטל וכסה אותה בדבר הניטל הרי זה נוטל ומחזיר שהרי יכול ליטלה בשפתה כיון שהכסוי דבר שניטל, אבל אם טמן אותה כלומר שהניח סביבותיה וכסה בדבר שאינו ניטל או שהניח בסביבותיה דבר הניטל וכסה אותה בדבר שאינו ניטל אם מגולה מקצתה נוטלה משם ואם לאו אסור דכיון שהניח במזיד הדבר שאינו ניטל נעשית הקדירה בסיס לדבר האסור, והא דאמרינן באבן שעל פי החבית מטה החבית על צדה והיא נופלת אוקימנא לה בשוכח, והר"ז ז"ל פסק דאפילו כסה אותה בדבר שאינו ניטל אם הקדרה מגולה מקצתה הרי זה נוטל ומחזיר שמנער הקדרה והכסוי נופל שאין לומר בזה נעשה בסיס לדבר האסור לפי שאינו אלא לצורך שעה ודעתו היה מאתמול ליטלו ממנה בשבת, ואם אין הקדרה מגולה מקצתה כגון שהכסוי שלה מקיף סביבותיה ומגיע עד הקרקע ואינו נוטל ומחזיר. 

האב מפר לבתו וכן הבעל לאשתו נדריה בשבת בין לצורך השבת בין שלא לצורך, והטעם, לפי שהפרת נדרים אינה רק כל היום, אבל אין נשאלין לחכם להתיר נדר או שבועה אם לא לצורך שבת כגון שהיה בקיום הנדר ביטול עונג שבת, אבל שלא לצורך שבת אין נשאלין לפי שיש לו פנאי להיות נשאל לאחר השבת. 

המהלך במדבר ולא ידע מתי יום שבת מונה מיום שטעה ו' ימים ומקדש יום אחד ומברך בו ברכת היום ומבדיל במוצאי שבת בכל יום ויום אפילו ביום זה שהוא מקדש מבדיל בו, ואם איש עני הוא שאין לו במה יתפרנס אם לא ישתכר עם בני השיירא עושה מלאכה אצלם בכל יום כדי פרנסתו כדי שלא ימות ואסור לו לעשות יותר על פרנסתו שבכל יום ספק שבת הוא, ואם ידע שהיום יום ח' ליציאתו או ט"ו או כיוצא בזה המנין הרי זה מותר לעשות המלאכה אותו היום שהרי הדבר ודאי שלא יצא בשיירא בשבת, ושאר הימים חוץ מזה עושה כדי פרנסתו והוא הדין שיכול לילך עמהם חוץ לתחום שגם זה הוא צורך חייו שאם יניח שיירתו ימות במדבר, וראיה על זה הא דאמרינן דההוא יומא מינכר ליה בקדושא ואבדלתא ואם יהיה אסור לצאת עמהם חוץ לתחום לימא דמנכר ליה דלא נפיק חוץ לתחום. 

נר שאחורי הדלת לא יפתח וינעול כדרכו דהא לייט עלה אביי, אבל לפתחו בנחת מותר דהא אין מכוין לכבות ולא הוי פסיק רישיה, וכן פסק הרמב"ם ז"ל, אסור להשמיע קול בכל דבר בין בכלים בין באגוזים בין בידיו לרקד ולטפח שמא יתקן כלי שיר, ואם אינו מתכוון להוציא קול מותר, כתב הר"ם אל ידלג אדם ואל ירוץ בשבת בשביל חפציו להרויח, אלא לדבר מצוה מותר, ונראה למורנו כי בחורים המתענגים במרוצתן ובקפיצתן מותר כי אינן רוצים להרויח וכן לראות כל דבר שמתענגין בו לראותו, אין קורין לאור הנר גזרה שמא יטה, וכתב הר"ף ז"ל נראה שאפילו מתוך עששית או מתוך זכוכית ואפילו קבועה בחור בכותל אסור, אבל שני בני אדם במקום אחד קורין לפי שכל אחד יזהיר חברו ואפילו אחד אינו יודע לקרות וחברו אומר לו תן דעתך שלא אטה היה מתיר ריב"א ז"ל, ובעל התרומה אוסר ואשתו עמו וצ"ע והתלמידים קורין לפני רבן לפי שאימתו עליהם ולא יטו, וביום הכפורים שקורין יחידים אימת יום הכפורים עליהם ומותר, ומכל מקום לומר במה מדליקין במחזורים נראה דמותר שהרי הוא מזכיר איסור שבת ואיך ישכח, ולקרות כנגד המדורה אפילו עשרה קורין יחד אסור אבל אם אינו צריך רק לעיין ראשי פרשיות מותר כמו באגדה של פסח וכיוצא בה, ולא יפלה כליו לאור הנר אפילו להבחין בין בגדיו לבגדי אשתו וכן כיוצא בזה גזרה שמא יטה, ומזה הטעם אסרו רז"ל להדליק בפתילות ושמנים שאסרו בפרק במה מדליקין לפי שאלו השמנים אינן נמשכין אחר הפתילה והאור מסכסכת בפתילה ויש לחוש שמא יטה, המחתה בגחלים חייב שתים משום מכבה ומשום מבעיר, אין מאחזין האור בבקעת סמוך לחשכה אלא אם כן נאחז האור ברוב העץ, וקיסמין דקין מותר וכן בפחמין כל שהוא, מסקינן בפרק כל כתבי נכרי שבא לכבות אין אומרים לו כבה ואל תכבה, קטן שבא לכבות אם עושה לדעת אביו ואמו אין שומעין לו, אמר רבי אמי בדליקה התירו לומר כל המכבה אינו מפסיד, ובפרק המדיר אמר למעוטי שאר אסורי שבת ולאפוקי מה"ג שאין לחלק בין דליקה לשאר אסורי שבת ושמורינו ה"ג רצה לומר כל דבר שיש בו הפסד ממון מן הכל מותר ותלמודנו ממעט דבר שאין בו הפסד כלל, כתב ה"ר יצחק ז"ל אם אדם צריך לחפץ אחד שהוא ברשות הרבים להכניסו לרשות היחיד יביא תינוקות לשם ואם יביאוהו אין מוחין בידם ואם לא יביאוהו יעשה מחיצה שלא יהא בין זה לזה ארבע אמות ולא ידעו למה הובאו. 

ערב שבת עם חשכה צריך אדם למשמש בבגדיו אם יש שום דבר עליו יסלקנו ולא יחלל שבת, אשה הנותנת מוך או סודר לקבל נדותה אם להציל מטנוף הרי זה אסור משאוי הוי, ואם בשביל צערא מותר, עוד כתב לא יצא האיש בשיירין ובסיקרא ואם יצא אינו חייב, ואומר רב שמותרת האשה לקשור סביב שוקיה רצועה או משיחה ואין לחוש פן ישתלשלו למטה אף על פי שאין רצועה כמו בירית כדאמר רב הונא אמר ר' יוחנן בירית שברגלים מותרין ויוצאין בהן, ואומר ר"י ז"ל שבני אדם הנחבשין ויש כבלים ברגליהם שמותר לצאת בהן ואינו משאוי וליכא למגזר דלמא מפסיק ואתי לאתויי ארבע אמות לפי שתקועין הן היטב, תנן יוצאין במוך שבסנדל תני רמי ב"ר יחזקאל והוא שקשור אבל במנעל שלנו מותר לצאת במוך שבתוכו דלא נפול מיניה כמו מסנדל ואפילו בשבת מותר ליתנו לכתחלה, והר"ף ז"ל כתב וצ"ע אם הוא הדין בקש ע"כ, וסיפה דקתני ובלבד שלא יתן לכתחלה וברייתא דקתני תצא אם נפל לא יחזיר לא קאי אלא אפלפלין וגרגיר של מלח שבפיו כשנותנו בשבת בתוך פיו לפי שנראה שרוצה להוליכן במקום אחר דרך רשות הרבים אבל מוך שבתוך המנעל מותר לצאת בו וליתנו אפילו בשבת, ועוד כתב אדם שיש לו ריח הפה מותר לצאת בפלפל בפיו ומספקא לן אם מותר ליתנו בשבת או לאו, ומותר לפרוף על האבן, פירוש לכרוך חוט ומשיחה סביבו כדי שלא יפול בגדו אבל על המטבע לא יפרוף לכתחלה בשבת אבל מערב שבת מותר, ומותר אדם לצאת בב' סרבלים אבל בב' חגורות יש אוסרין ויש מתירין ובלבד שתהיה אחת על הנוניל"ה והאחרת על הקוטיש, ובעל היראים אוסר, והוא שאינו צריך אלא אחד מהן שלא התירו לעשות כן אלא בדלקה, אבל שלא במקום דליקה ודאי אסור עד כאן לשונו, והורה ר"ת ז"ל אדם שכווץ גיד שוקיו או שיש חולי ברגלו שאינו יכול לצאת ולישען עליו שמותר לצאת במקלו בשבת, אבל זקנים שמנענעין גופן אסור, לא יצא הקטן במנעל הגדול דלמא נפיל ואתי לאתויי, ולא תצא אשה במנעל מרוחה, פירוש, קרוע דלמא מחייכי עלה ומייתא ליה, וגם לא תצא במנעל חדש אם לא יצאה בו שעה אחת מבעוד יום לפי שמקפדת על מדת רגליה ואם אינו מאושר בטוב שלפא ליה ומייתא ליה, והאיש דלא קפיד מותר לצאת במנעל שלא ניסהו בחול אבל במלבושים חדשים מותר וליכא איסור אפילו באשה. 

והמחמר אחרי בהמתו בלאו, דכתיב (שמות כ, י) לא תעשה כל מלאכה אתה ובהמתך, וזהו מחמר, אבל אינו לוקה דבלאו זה יש בו אזהרת מיתת ב"ד, והר"ף ז"ל כתב דמחמר גופיה ליכא מיתת בית דין בשום ענין מכל מקום באותו לאו דמחמר שמעינן מיניה אזהרה לעושה מלאכה לבדו בלא בהמה שיש בו מיתת בית דין ולא דמי ללאו דתחומין. דג מליח מותר לטלטלו אפילו לא בשלו אבל כשאינו מליח אסור, אבל בשר חי ותפל מותר לטלטלו, מגביהין מעל השלחן עצמות וקליפין הראוין לאכילה, ושאינן ראויין לאכילה אסורין אלא ינער המפה או השלחן, אסור ליטול התינוק אם אבן בידו או דינר, כי המשנה לא התירה אלא בן שיש לו געגועין על אביו ואף על פי כן בדינר אסור שמא יפול הדינר מיד התינוק ויטלנו, לוקחים מותר האוכל מלפני החמור ונותנין לפני השור, אבל איפכא לא, לפי שאינו ראוי משום ריר היוצא מפיו, ומשאר הבהמות כתב הרב ר' יצחק נראה דמותר מדלא הזכירו חכמים איסור בשאר בהמות, בהמה שנפלה לבור אסור להעלותה אם יכולה להתפרנס שם עד מוצאי שבת, קש שעל גבי המטה מנענעו בגופו אבל לא בידיו, ואם היה ראוי למאכל בהמה או שהיה כר או סדין מותר, ושומטין מנעל מעל גבי האמום, ומותר להעמיד הבהמה על גבי עשבים אבל לא על גבי מוקצה, אבל יעמוד לפניה כדי שתלך על המוקצה, חבית שנשברה מביא כלי אחר תחתיה ולא יערה מכלי לכלי שמא יביא דרך רשות הרבים, אין מילדין את העכו"ם בשבת אפילו בשכר אף על פי שאין בזה חלול, כתב הר"ף ז"ל יש אוסרין פת שנאפה בשבת אף על פי שנאפה בשביל גוים, ויש גדולים שהתירו לצורך ברית מילה והוא הדין לצורך ברכת המוציא אם אין לו לחם משנה ואף כי נטחן בשבת עצמו, ואף על פי דבה"ג חשבי ליה לטחינה כנולד, מיהו רבינו יחיאל ז"ל לא היה מודה ע"כ, עושין מדורה למי שהקיז דם ונצטנן אפילו בתקופת תמוז, ועוד כתב זועקין ומחננין על יחיד הנרדף אבל אין זועקין על הדבר, עוד כתב מת המוטל בחמה מניח עליו ככר או תינוק ומטלטלו, ואם אין מוטל בחמה אין מטלטל אותו, אבל מצילין אותו מפני הדליקה, ומכל מקום סכין ומדיחין אותו ובלבד שלא יזוז בו אבר ושומטין הכר מתחתיו כדי שיהיה מוטל על החול ומביאין כלי מתכות וכלי מקר להניח על כרסו שלא יתפח ופוקקין נקביו כדי שלא יבא בהן הרוח וקושרין את הלחי לא בשביל שתעלה אלא בשביל שלא תוסיף ואין מעצמין עיניו בשבת ואם הוא בבזיון מוציאין מרשות היחיד לכרמלית או מכרמלית לרשות היחיד שגדול כבוד הבריות שדוחה לא תעשה שבתורה, ועוד כתב מטלטלין כנונא אגב קטמיה, גוזי צמר ושלחין של אומן אין מטלטלין אותם שאין אדם רוצה שיטלטלו דאומן קפיד, נגר שיש בראשו גלוסטרא נועלין בה בשבת ושאין בראשו גלוסטרא אם קשור ותלוי נועלין וכן אם היה נוטלו באגרו, ופסק רבינו תם דהוא הדין אם שיפהו ותקנו, ויש מחמירין דבעי קשורין ונכון להחמיר. 

גזוזטרא שהיא למעלה מן המים אין ממלאין אלא אם כן עשו לה מחיצה גדולה גבוה עשרה טפחים סביב הנקב מד' רוחות, וכשיש מחיצות אפילו לשפוך מותר, ומזה יש להתיר הבתי כסאות שעל המים אם יש מחיצות עשרה תלוי על המים תחת הנקב ויש מתירין משום דצואה מקום פטור הוא בכל מקום, וכתב הרב רבי מאיר אותן בתי כסאות העומדות על החומה מן העיר ונופלת הצואה בחפירת העיר אסור לעשות צרכיו בשבת, ומהן שמותר לעשות צרכיו באותן העומדין על המים זהו קולא שהקלו חכמים על המים שאפילו מחיצה תלויה מותרת בהן במים, ורבי זכרונו לברכה אומר אם רצה לעשות צרכיו באותן בתי כסאות העומדות על חומת העיר שצריך לנעץ קנים למטה עד הנקב גבוה עשרה טפחים ושיהא בין קנה לקנה פחות משלשה טפחים, והר"ם כתב שיעשה כף בשפוע תחת הנקב כדי שלא יפול בהדיא לארץ ובזה מותר, ואין צריך לנעוץ קנים, ומותר לאדם ליטול ידיו או לשפוך מים בעליה הבנויה על גבי מים אע"פ שיש בה נקבים בתקרא והמים נופלים למטה לפי שכשם שהמחיצה עולה למעלה כך יורדת למטה, ואותן בתי כסאות שהם בחפירה בקרקע של שני שותפין נראה שאסורים עד שיערבו, אמנם ה"ר יעקב מקינון אמר דהואיל וצואה במקום פטור הוא דשרי, כך קבל ה"ר יעקב מקינון מרבותיו. 

כתב ה"ר יצחק (המוציא) [המוצא] תפילין בשבת במקום שאין משתמר לובשן כדרכו מניח של יד ביד ושל ראש בראש ונכנס וחולץ בביתו וחוזר ולוקח האחרים וכן עושה עד שיכניסם כולם. וכתב ה"ר מאיר אותן כוסות העשויין פרקים שנוטלין אותן מן הרגל ומחזירין אותן אם הם רפויין מותר לפרקם ולהכניסן בשבת, ואם מכניסן בחוזק אסור בין לפרקם בין להחזירן, ועוד כתב מותר ליגע בשבת במעמד שלפני הארון שהנרות עומדות עליו בין שהוא של אבן בין של עץ ורק שלא ינענענו ואף על פי שהוא תשמיש ובסיס לדבר האסור דמסיקנא אפילו איסור עצמו אין אסור ליגע אלא אם כן מטלטלו. ועוד כתב אדם ששכח כיסו עליו בערב שבת ותוכו מעות יתיר כיסו ויניחנו ליפול לארץ, ואל יאמר לגוי להצניע מעותיו או כיסו דכל מה שאסור לעשות אסור לומר לגוי לעשותו, ועוד כתב שמותר ליגע בתנור של בית החורף שהוחם בשבת, ועוד כתב שאם חפץ אחד או שום דבר מונח על גבי מעות בשבת וצריך לו שמותר לטלטלו משום שדבר מוקצה אין אסור אלא לטלטל אבל ליגע מותר, ועוד כתב שאין אדם יכול לעמוד ברשות הרבים ולנעול ביתו ולהכניס המפתח לפנים תחת הדלת או למעלה או מצדדין לפי שאפילו משהו אסור להכניס ולהוציא מרשות הרבים לרשות היחיד, וכן מכרמלית לרשות הרבים או לרשות היחיד, עוד כתב הני נשי המשחקות באגוזים על גבי קרקע אסור משום אשוויי גומות אם לא שישימו מטלית תחתיהן, ועוד כתב מותר לקרא כתבים שהובאו מחוץ לתחום רק שלא יגע בהן, ויש נוהגין ליגע בכתבים ובלבד שלא יקחום מיד הגוי, ועוד כתב מי שהניח בערב שבת פירות בתנור של בית החורף לצלות רק שיהא קודם תפלת ערבית מותר ליגע וליקח אותם מן התנור כל זמן שירצה לפי שנאכלין חיים, ועוד כתב מותר לטלטל מניפה בשבת כדי להבריח הזבובים דכלי הוא ובלבד שיהא זהיר שלא להרוג הזבובים. 

חייב אדם לאכול שלשה סעודות בשבת אחת ערבית ואחת שחרית ואחת במנחה שכן בפסוק, ירושלמי מתרגום אכלהו היום (שם טז, כה) מן יומא הדין אנא ידע דבר ישראל חייב למיכל תלת זמנין בשבתא חדא ברמשא חדא בצפרא וחדא בערביתא אי נמי לאפסוקי בין מיכלא למיכלא, וה"ר מאיר היה רגיל לבצוע בסעודה שלישית בשני לחמים אמנם אינו רגיל לברך בורא פרי הגפן, והרמב"ם ז"ל אמר שצריך לקבוע שלשתן על היין ולבצוע על שני ככרות שלמות, וכן ביום טוב צריך לבצוע על שני ככרות זכר למן שלא היה יורד בשבתות ובימים טובים רק בערב שלהם היה יורד משנה, ויש אומרים כי אם לא יכול להיות לו שתי ככרות כי די לו באחד שלמה כי כך מוכח במכילתא שביום ששי ירד להם מן ב' עמרים לכל אחד ומהעומר עשו ב' לחמים א' מהן בערב שבת בבקר והשני בליל שבת והג' בבקר והרביעי בסעודה שלישית ואינו צריך לבצוע בשתיהן אלא באחת, ואמרו ז"ל לעולם יסדר אדם שלחנו בערב שבת ואעפ"י שאינו צריך אלא לכזית, וכשיצא מבית הכנסת בערבי שבתות ילך לביתו וימצא מטה מוצעת ונר דלוק ושלחן ערוך דא"ר יוסי ב"ר חנינא ב' מלאכי השרת מלוין לו לאדם מבית הכנסת לביתו אחד טוב ואחד רע כשבא לביתו ומוצא שם מטה מוצעת ונר דלוק ושלחן ערוך מלאך טוב אומר יהי רצון שיהא כך לשבת הבאה ומלאך רע עונה בעל כרחו אמן, ואם אינו מוצא מטה מוצעת ושלחן ערוך ונר דלוק מלאך רע אומר שיהיה כך לשבת הבאה ומלאך טוב עונה בעל כרחו אמן, וטעם מהלחם שעל השלחן הוא מונח בין שתי מפות זכר למן שהיה בו טל למעלה וטל מלמטה כמונח בקופסא, ויש אומרים כי הטעם כדי שלא יתבייש הפת כשמקדשין על היין ולא על הפת, שגם על הפת נוכל לקדש אם נרצה, ומקדשין קדוש היום על היין כמו שאמרו רבותינו ז"ל זכור את יום השבת לקדשו (שם כ, ח) זכרהו על היין בכניסתו מכאן סמכו חכמים קדוש היום דבר תורה, ירושלמי א"ר ירמיה מצוה לצאת ביין אדום שנאמר (משלי כג, לא) אל תרא יין כי יתאדם, מהו לצאת ביין מבושל ר"י אומר יוצאין בר קפרא תני קונדיטון ביין, והמנהג לומר ויכולו קודם שיקדש ואח"כ מקדש וטועם מלא לוגמיו ומטעים לכל בני החבורה, וכתב הר"ף ז"ל לאו דוקא מלא לוגמיו אלא כל שאלו מסלקו לצד אחד היה נראה כמלא לוגמא, ואח"כ נוטלין ידיהם לצורך הסעודה אבל לא קודם שיקדש שכך אמרו רז"ל נטל ידיו לא יקדש משום דיין אקרי פרי ואמרו רז"ל כל הנוטל ידיו לפירות הרי זה מגסי הרוח, ויש אומרים כי מאחר שהקדוש בא במקום סעודה ועוד שאם היה מתאוה לפת יותר מיין שמקדש על הפת הלכך הרשות בידו ליטול ידיו לפני הקדוש או לאחריו וכן עמא דבר. 

טעם למה אין קדוש אלא במקום סעודה דכתיב (ישעיה נח, יג) וקראת לשבת עונג כלומר במקום עונג שהיא הסעודה שם תהא קריאת השבת דהיינו הקדוש, ונשים חייבין בקדוש היום ואע"פ שהיא מצות עשה שהזמן גרמא, והטעם כמו שאמרו רז"ל נשים חייבות בקדוש היום דבר תורה דכתיב זכור ושמור כל שישנו בשמירה ישנו בזכירה והני נשי הואיל ואיתנייהו בשמירה איתנייהו בזכירה, ואשה היודעת לקדש מקדשת ואם לאו מקדשין לה, וביאר הר"ש ז"ל ואפילו להוציא אחרים ידי חובתם שאינן יודעין לקדש, והמקדש על הפת צריך ליטול ידיו תחלה ולברך המוציא ומקדש ואחר כך בוצע, ור"ת אוסר לקדש על הפת ודוקא במקום שהיין מצוי, אבל במקום שאין היין מצוי נכון הוא לקדש על הפת, והמקדש לאחרים אין צריך לשתות ואע"פ שאינו אוכל שם מוציא ידי חובת האוכלין שם במקום הקדוש, וכתב הרב רבי אשר ז"ל שאם קדש או הבדיל לעצמו לא יקדש לבקי אלא לאשה או לשאינו בקי דהא דאמרינן כל הברכות כולן אע"פ שאינו חייב מוציא הני מילי להוציא את שאינו בקי אבל בקי לא דהוא עצמו מוציא את עצמו אם ירצה, ומסתבר הכי מדאשכחן דא"ר פלוני הוה מקדש לאריסיה כי אתי מדברא דוקא אריסיה דלא ידע אבל לאיניש דידע לא, וכן מדקאמר אבל מברך לבנו ולבני ביתו כדי לחנכן במצות מכלל דלאיניש אחרינא לא, והכי חבר הריא"ג ז"ל בהלכות הבדלה ע"כ. 

אסור לאדם שיטעום כלום קודם שיקדש, שכח ואכל או שתה קודם שיקדש הרי זה מקדש אחר כך, ויש לו לאדם לקדש בערבי שבתות מבעוד יום ואע"פ שלא נכנס השבת, מי שהיה אוכל בערב שבת וקדש עליו היום והוא בתוך הסעודה פורס מפה ומקדש וגומר סעודתו ומברך ברכת המזון, היה אוכל וגמר סעודתו עם הכנסת שבת מברך ברכת המזון תחלה על כוס אחד ואח"כ מקדש על כוס שני, ולא יברך ויקדש על כוס אחד שאין עושין שתי מצות של תורה על כוס אחד, ופסקו הגאונים ז"ל דאין קדוש אלא במקום סעודה הלכך לא יקדש אדם בבית זה ויאכל בבית אחר אבל אם קדש בזוית זו אוכל בזוית שניה, ומקשין אם כן למה מקדשין בבית הכנסת, ומתרצין אע"ג דאין אוכלין בבית הכנסת מכל מקום סעודת מצוה מותרת, ואמר רבינו ניסים גאון ז"ל דאם קדש במקום אחד על מנת לאכול במקום אחר דהוי קדוש במקום סעודה, ואותן בני אדם ההולכין לעשות קדוש להוציא אחרים נהגו שלא לשתות שם אע"ג דשיטת ההלכה מוכיח שהיו רגילין לשתות מכוס של קדוש בבית הכנסת אע"פ שאין יוצאין, מכל מקום נכון להחמיר, וכתב הר"י ז"ל אם אדם מקדש בביתו ויש לו שכן שומע קדושו ושלחנו לפניו בביתו ושומע קדושו של חבירו על שלחן שלו יצא היכא דנתכוין שומע ומשמיע דהוי קדוש במקום סעודה, כתב הרב ר' אשר ז"ל ואי קדיש ואשתלי ולא טעים מקדש ושתו ליה אחריני אי אשתפיך מייתו ליה כסא אחרינא ומברך עליה בורא פרי הגפן ושתי ליה ולא צריך לאהדורי קדושה דאמר מר המקדש אם טעם מלא לוגמיו יצא ואם לא טעם לא יצא, והני מילי כגון דקדש ושתו אחריני ועדיין יושב במקומו סגי בהכי דמברך על כוס אחר בורא פרי הגפן ודיו, אבל אם לא במקום סעודה קדיש או קם מההוא דוכתא צריך למהדר ולקדושי. 

אין מקדשין אלא על היין הראוי לנסך על גבי המזבח, ויש רוצים להוכיח משם דאין מקדשין ביין מבושל, וכתב הרמב"ם ז"ל שאם נתערב מעט דבש או שאור בחבית גדולה שאין מקדשין עליו לפי שאינו ראוי לנסך, ותמה דהא אמרינן סוחט אדם אשכול של ענבים ואומר עליו קדוש היום אע"פ שאינו ראוי לנסך, אמאי לא אמעט מתוך גריעותו או מחמת מיאוס כמו מגולה או שריחו רע, וביין מבושל מקדישין עליו לכתחלה דהכי אמרינן בארבע כוסות של פסח דיוצאין ביין מבושל אעפ"י שאומר עליו קדוש היום אך אין מקדשין על ריחו חומץ וטעמו יין, מקדשין עליו והוא שיהיו הצמוקין לחים שאם ידרוך אותם יצא מהם דבש וכן יין חדש מגתו מקדשין עליו, וסוחט אדם אשכול של ענבים פירוש מערב שבת ומקדשין עליו בשעתו. כלי שהוא מחזיק אפילו כמה רביעיות יין אם שתו ממנו מעט פגמו, והוא הדין לענין ברכת המזון או לשאר ברכות שטעונות כוס, אבל לענין ברכת הנהנין אינו פוגם שצריך לברך עליו בורא פרי הגפן השותה ממנו אחר זה אם לא ברך עליו אבל אין עושין בו ברכה שטעונה כוס מפני שהוא כשיורי כוסות, והר"ם ברך פעם אחת ברכת המזון על יין פגום שהחזיר לקנקן שהיה בתוכו יין חי ושפך מן הקנקן לתוך הקנקן רבה עליו ומבטלו ובפעם אחרת ברך על יין פגום אע"פ שלא היה יין הרבה בתוך הקנקן ולא היה יכול לומר קמא קמא בטיל, ובשעת הדחק היה, ור"ף ז"ל כתב מיהו נהגו העולם להוסיף מעט מים או מעט יין כדאמרינן בירושלמי ר' פלוני טעים כסא ומתקן ליה ופירוש רבינו יחיאל ז"ל דמתקן ליה בתוספת מעט יין שאינו פגום או מעט מים, ומה שפירש בערבי פסחים יש קפיד אחצבא פגומה פירש רשב"ם ז"ל דוקא קפיד אבל אם אין לו יין אחר מותר, שמרים שנתן עליהם מים אעפ"י שיש בהן טעם יין אם לא נתן שלשה והוציא ארבעה אין מקדשין עליו. 

ועיקר הקדוש בלילה, ואם לא קדש בלילה מקדש והולך כל היום, וסדר הקדוש להיות אומר ויכלו עד אשר ברא אלהים לעשות ואח"כ בורא פרי הגפן ואחר כך אשר קדשנו במצותיו ורצה וכו' ואם יקדש על הפת אומר אחר ויכלו ברכת הלחם ואח"כ מקדש בנוסח זה שכתבנו, ומה שנהגו לקדש בבית הכנסת הטעם מפני האורחים שאוכלין שם בחדר הסמוך לבית הכנסת, ויש אומרים שהמנהג משום רפואה לפי שאמרו ז"ל פסיעה גסה נוטלת אחד מחמש מאות ממאור עיניו של אדם ומהדר ליה בקדושא דבי שמשי, והוא הקדוש שעושין בבית הכנסת בלילי הפסח לפי שעני שבישראל לא יפחתו לו מארבע כוסות של יין, ובשאר ימים טובים נהגו לקדש שם יש אומרים כי הטעם לפי שפעמים יש בצבור מי שאינו בקי בנוסח הקדוש ובשמעו אותו ילמדהו, או אפשר לומר להוציאו בזה הקדוש אחר שדעתו לאכול בביתו, ואע"פ שהלכה רווחו שאין קדוש אלא במקום סעודה דכתיב (ישעיה נח, יג) וקראת לשבת עונג במקום עונג שם תהא הקריאה כדלעיל, וכן כתב רבינו נסים ז"ל מי שקדש בבית זה ודעתו לאכול בבית אחר אין צריך לחזור ולקדש במקום סעודה, והביא ראיה מהא דאמר מי שסוכתו ערבה עליו מקדש בליל יום טוב האחרון של חג בביתו ועולה ואוכל בסוכתו, אך הרמב"ם ז"ל כתב אין קדוש אלא במקום סעודה כיצד לא יקדש בביתו זה ויאכל בבית אחר אבל אם קדש בזוית זו אוכל בזוית שניה עכ"ל, וכשיקדש מברך תחלה על היין וכו' כמו שכתבנו, וכתב בעל האשכול ז"ל מאי טעמא תקינו קדושה והבדלה וברכת חתנים בתר בורא פרי הגפן דכיון דצריך לקדש ולהבדיל לא אפשר למיכל עד דמקדש ומבדיל והוי צורך אכילה ומשום הכי לא הוי הפסקה, וכן נמי הני ברכות דחתן דחובה הן עליו ועל היושבין שם לברוכי קמי קדוש ברוך הוא מעין אכילתן ושמחתן וכיון דהכי הוא צורך אכילה נינהו, אבל שאר מלי אפילו דברי תורה הפסיק בה צריך לחזור ולברך. 

ובשבת בשחרית בצאת ישראל מבית הכנסת מוזגין הכוס ומברכין עליו בורא פרי הגפן והוא הנקרא קדושא רבה, והטעם למה נקרא כן לפי שברכה זו גדול כחה שהיא ראשונה לכל הברכות הסדורות על הכוס, או נוכל לומר טעם לדבר כי לפי קטנו נקרא כן כמו שמכנין לעיור שקורין לו סגי נהור, והקדוש הזה נעשה טרם יסירו המפה העליונה מעל השלחן כדי שלא יתבייש הפת כשאין מקדשין עליו ומקדשין על היין, ואסור לטעום כלום קודם קדוש זה, ואין צריך לברך אחריו על הגפן, וכן הדין בימי החול אם ישתה קודם אכילה שאין מנהגנו עתה כמנהג רבינו זכרונו לברכה שהן לא היו מרגילין עצמן להיות קובעין סעודתן על היין מפני שני טעמים האחד שלא היה להם רוב יין מצוי אצלם, ועוד מפני שהוא משחית הדעת לא היה רוצים לקבוע עליו ולפיכך היו מדקדקין בין לשתות ובין לשרות אבל אנחנו שהרגלנו לשתותו ולקבוע עליו אין לדקדק כל כך ואין אנו צריכין לברך אחריו. 

ספר כלבו סימן לב 
================ 
דין ערוב חצרות 

אסור לאדם להוציא מרשות לרשות אפילו כל שהוא, ולא ברשות הרבים בלבד אלא אפילו ברשות היחיד אסור, כגון מחצר לחצר ומבית לבית בלא עירוב אפילו בחור או בחלון אסור להוציא, אבל בעירוב מותר, והרוצה לערב עירובי בתים וחצרות בינו ובין חבירו יקח מן קמחם וילושו יחד ויאפו מן הכל עוגה אחת ויברך ברוך אתה י"י אלהינו מלך העולם אשר קדשנו במצותיו וצונו על מצות עירוב, ויאמר בזה העירוב יהא מותר לנו להוציא ולהכניס ולטלטל מבית לבית ומבית לעליה ומעליה לבית ומבית לחצר ומחצר לבית, אין עושין עירוב זה אלא מפת שלימה, אפילו ככר מאפה סאה והיא פרוסה אין מערבין בה, ומערבין בפת תבואה ובפת אורז בפת עדשים, אבל לא בפת דוחן, ומיחד לו מקום בבית שבחצר שיהיה בו ד' על ד' אמות וכל זמן שהוא קיים סומכין עליו אפילו לא נשתייר ממנו אלא כזית, אבל אם נאכל או נאבד או נרקב או נשרף אסור לטלטל זה עם זה עד שיעשו עירוב אחר. 

ספר כלבו סימן לג 
================ 
דין שתופי מבואות 

בכל משתתפין בין בפת בין בשאר אוכלין חוץ מן המלח בפני עצמו והמים בפני עצמן, עירב מים עם מלח נעשו מורייס ומשתתפין בהן, ואין משתתפין עם כמהין ופטריות שאינן חשובין אוכל, ושעור האוכל שמשתתפין גרוגרות לכל אחד מבני המבוי עד שיהיו י"ח או פחות, אבל אם היו יתר על זה שעורן ב' סעודות שהן כי"ח גרוגרות ואפילו היו משתתפין אלפים ורבבות שעור זה לכולן, ואפילו נדר אחד מהן מאוכל זו משתף ומערב בו אחר שהוא מותר אל האחרים. 

ובשם הר"ש ז"ל מצאתי כתוב ואם המבוי רחב עשר אמות צריך צורת פתח, כיצד צורת פתח קנה מכאן וקנה מכאן וקנה על גביהן ואם אין לו קנים עושה בחבלים ויעשה ערוב. עוד מצאתי כתוב בשמו ואם אין רשות הרבים מפסקת בין המבואות עושה צורת פתח בשני צדדיה בקנים או בחבלים ומותרין כל בני המבואות שבתוך אותן הפתחים של קנים לטלטל איש לחבירו, וכן המדינה כולה ימעט פתחה בקנים או בחבלים ויעשה כעין צורת פתח ומותרין בעירוב כדאמרינן רבא מערב אכולא מתא בערוב אחד, ואין המבוי נתר בלחי וקורה עד שיהיו בתים וחצירות פתוחין לתוכו, וכתב בעל ההשלמה ז"ל דדוקא בלחי אחד שאינו נתר אבל בשני לחיים נתר אף על פי שאין בתים וחצירות פתוחין לתוכו, דלא גרע מחצר שנתר בפס ארבע ומשהו מכאן ומכאן. 

וכל בני המבוי צריכין לשתף ואין דריסת הרגל אוסרת אפילו רגל האסורה אינו אוסרת, וכיצד עושין השתוף גובין אוכל כגרוגרת מכל אחד מבני המבוי או פחות אם היו מרובין כמו שביארנו, ומניח הכל בכלי אחד בחצר מחצרות שבמבוי או בבית מהבתים ואפילו בית קטן ואפילו באכסדרא, אבל לא יניחנו באויר המבוי, ואם הניחו בחצר המבוי צריך להיות מגביה מן הקרקע טפח הכלי שהוא בו כדי שיהא ניכר, ומברך על מצות עירוב ואומר בזה השתוף יהא מותר לכל בני המבוי להכניס ולהוציא מן החצירות למבוי ומן המבוי לחצרות בשבת. חלקו העירוב או השתוף אף על פי שהוא בבית אחד אינו שתוף, אבל אם מלאו הכלי מן העירוב או מן השתוף ונשאר ממנו מעט והניחו בכלי אחר מותר, ונהגו העם לערב ולשתף בפסח לכל השנה במצה מפני שאינה מתעפשת כחמץ, ואם עשה כן בחמץ מותר כל זמן שהוא קיים, ועירוב זה אינו אלא משום הכירא בעלמא, כשם שכלנו מעורבין באוכל זה ויד כולנו שוה בו כך יד כולנו שוה בכל מקום שאחז כל אחד לעצמו והרי לכולנו רשות אחד ואז לא יבאו לטעות ולומר שמותר להכניס ולהוציא מרשות היחיד לשדות ולמדברות. ודבר זה תקנת שלמה ובית דינו הוא כי דין תורה שכל חצר שיש בה שכנים הרבה כל אחד מהם מותר לטלטל מביתו לחצר ומן החצר לביתו מפני שכל החצר רשות היחיד הוא שמותר לטלטל בכולה, וכן מבוי שיש לו לחי או קורה כל בני המבוי מדין תורה מותרים לטלטל מחצרות למבוי וממבוי לחצרות שכל המבוי רשות היחיד, וכן הדין במדינה שמוקפת חומה גבוה עשרה טפחים שיש לה דלתות שנעולות בלילה שכולה רשות היחיד היא, אבל שלמה ובית דינו תקנו שיהא אסור לטלטל לכל רשות היחיד שיש בה חלוקה בדיורין אחד חצר ואחד מבוי ואחד מדינה עד שיערבו כולן מערב שבת, וכן יושבי אהלים או סוכות או מחנה שהקיפוה מחיצה אין מטלטלין מאהל לאהל עד שיערבו כולן, והתקנה היתה להכירא שלא יחשבו העם ויאמרו כשם שמותר להוציא מן החצרות לרחובות המדינה ולשוקה כך מותר להוציא אל המדברות ואל השדות הואיל והן רשות לכל ויחשבו שאחרי שהחצרות הן רשות היחיד שמותר להוציא ולהכניס מרשות היחיד לרשות הרבים, אבל אחר שעירבו אין לחוש על זה שנראה בזה כמו שיד כולן שוה. 

כל גגות העיר אף על פי שזה גבוה וזה נמוך עם כל החצרות ועם כל הקרפיפות שהוקפו שלא לשם דירה שאין בכל אחד מהם יתר על בית סאתים עם עובי הכותלים שבין החצרות עם המבואות שיש להן לחי או קורה כולן רשות אחת הן ומטלטלין בכולן בלא עירוב כלים ששבתו בתוכן, אבל לא כלים ששבתו בתוך הבית אא"כ עירבו, כיצד כלי ששבת בתוך הבית בין עירבו אנשי החצר בין לא עירבו מותר להעלותו מן החצר לגג או לראש הכותל ומן הגג לגג אחר הסמוך לו אפילו גבוה ממנו כל שהוא או נמוך, ומן הגג האחר לחצר השניה ומן החצר השניה לגג השלישי ומגג שלישי למבוי וממבוי לגג רביעי, עד שיעבירנו כל המדינה כולה דרך גגות וחצרות או דרך גגות וקרפיפות או דרך שלשתן מזה לזה, ובלבד שלא יכנס כלי זה לבית מן הבתים אלא אם כן עירבו כל אנשי המקומות האלו עירוב אחד, וכן אם שבת הכלי בבית והוציאו לחצר לא יעבירנו לחצר אחרת או לגג אחר או לראש הכותל או לקרפף אלא אם כן עירבו כל אנשי המקומות שמעבירין בהן כלי זה בעירוב אחד, ושיירא שהוקפה מחיצה מוציאין מאהל לאהל בלא עירוב לפי שכולן מעורבין ואין אותן אהלים קבועים להן. 

ואם ישראל דר עם עכו"ם שוכרין רשות העכו"ם בפרוטה ואפילו בשבת לפי שאין זה שכירות ודאית אלא היכרא בעלמא, וכן אם היו שם שני עכו"ם שוכרין מהן ואם לאו אוסרין הרשות לישראלים ואין השתוף מועיל להם כלום, ואשתו של עכו"ם שוכרת שלא מדעתו, וכן שכירו או שמשו שוכרין שלא מדעתו ואפילו היו ישראלים, שאל מן העכו"ם מקום להניח בו חפציו והשאילו הרי זה משתף ברשותו ומשכיר שלא מדעתו, שני ישראלים ועכו"ם הדרים בחצר אחד ושכרו מן העכו"ם בשבת חוזר האחד ומבטל רשות לשני, וכן אם מת העכו"ם בשבת מבטל הישראל לישראל אחר ויהיה מותר לטלטל. עכו"ם שהשכיר מעכו"ם אם אין הראשון יכול להוציא השני עד שישלים זמן שכירותו שוכרין מן השני, ואם יש לו רשות לראשון להוציא השני בכל עת שירצה אם לא יהיה השני עומד ושכרו מן הראשון הרי אלו מותרין, חצר שישראל ועכו"ם שרויין בו והיו חלונות פתוחות מבית ישראל זה לבית ישראל זה ועירבו דרך החלונות מותר להוציא דרך החלונות אבל לא דרך הפתחים עד שישכיר. אנשי החצר שנתערבו או נשתתפו חוץ מאחד בין בשוגג בין במזיד הרי אוסר עליהן עד שיבטל להן רשותו, ביטל להן רשותו הן מותרין מפני שעירבו כבר והוא מותר מפני שהוא כאורח אצלם ואורח מותר בלא עירוב ושתוף, וכתב ה"ר יצחק וזה לשונו המבטל רשותו צריך שיבטל לכל אחד ואחד רשותו וצריך לומר רשותי מבוטלת לך ולך ולך, ואם אותם הרבים שעירבו ביטלו רשותם לזה שלא עירב, הוא מותר שהרי כולם ביטלו לו רשותם והן אסורין שאין לומר שיהיו כאורחין אצלו שאין רבים נעשין אורחים אצל יחיד, היו אותם שלא ערבו שנים הן יכולין לבטל לאותם שעירבו, אבל אם אותם שעירבו ביטלו להם רשותם אין מועיל להם כי שניהם אוסרין זה על זה ואפילו חזר האחד שלא עירב וביטל רשותו לחבירו שלא עירב הרי זה אסור מאחר שבשעה שביטלו המערבין היה אסור. 

היו שלשה בעלי בתים השנים עירבו והאחד לא עירב אם האחד שלא עירב ביטל רשותו, לאותו שלא עירב אין הביטול מועיל מפני שחבירו יאסור עליו אבל השלישי שלא עירב מבטל לאחד שעירב, והשני שעירב יבטל גם כן לחבירו שעירב, ואמר רב נחמן מת בעל הבית באותה שבת יורשיו מבטלין הרשות, והלכה כר' יוחנן דאמר יש ביטול רשות מחצר לחצר וגם אמר רבא שם אנא כרבי יוחנן סבירא לי, ואמר ר' יוחנן דהוא הדין מבית לבית, מעשה בא לפני רש"י בחופה אחת ששכחו ולא עירבו והוצרכו להוציא מבית לבית והתיר להם על ידי שביטלו רשותם לאחד, וטוב לשייר חדר אחד שלא יבטל ויהיה אסור להוציא מאותו חדר לאותו מקום שביטל מפני שנראה כחוזר וזוכה ואז לא שייך להקשות א"כ בטלה תורת עירוב באותו מקום, מיהו ר"ת פסק דאין ביטול רשות מבית לבית אפילו למאן דאמר יש ביטול רשות מחצר לחצר וצ"ע. שנים הדרים בחצר אחת ולא עירבו מבטל זה רשותו לזה עד שיעשה צרכיו ויחזור זה ויבטל רשותו לזה, מי שנתן רשותו והוציא בין בשוגג בין במזיד לאותו רשות שנתן אסור דברי ר' מאיר מפני שנראה כחוזר מביטולו ר' יהודה אומר במזיד אוסר בשוגג אינו אוסר והלכה כר' יהודה עכ"ל. 

כתב הר"ף ז"ל עיר מוקפת חומה ישראל הדר יחידי שם מותר לטלטל בכל העיר ואין צריך לשכור רשות מכל העיר, אבל אם היו שנים בשני בתים אפילו עירבו יחד אסורין לטלטל עד שישכרו רשות מכל העכו"ם. וכתב ה"ר מאיר שני יהודים הדרים בכרך אחד שאין די במה שקונין רשות מן השר לעשות עירוב אלא צריכין לשכור הרשות מכל בית ובית שיש לשם כדאיתא בעירובין. האחים הדרים בחצר, בזמן שאוכלין משל אביהם אין צריכין לערב, אבל אם אין אוכלין משל אביהם צריכין לערב, כך אף על פי שכל הבתים הם של שר העיר הואיל שאין מקבלין פרס ממנו, פירוש שאין אוכלים משלו צריכים לשכור עכ"ל. 

כתב הר"ף ז"ל על מבוי שיש לו שלשה מחיצות אפילו למאן דאמר ארבע מחיצות דאורייתא מכל מקום מותרת שלשה מחיצות בלחי או קורה כדמשמע במשנה דפר"ק דערובין, וכתב הרב ר' יצחק ז"ל ואם המבוי מפולש שאין לו אלא שני כותלים בלבד זה כנגד זה והעם נכנסין ברוח זה ויוצאין בשכנגדו אומר שם שנעשה צורת פתח מכאן ולחי או קורה מכאן וכן פוסק הרי"ף ז"ל, והגיה עליו הר"ף ז"ל ודוקא היכא דליכא בקיעת רבים במבוי כי אם מבני המבוי ולא מכל בני העיר, אבל אם בקיעי רבים כל בני העיר מכאן ומכאן שאורך אותו מבוי כנגד הסרטיא והפלטיא דהיינו שהאורך מכוון כנגד שערי העיר מכאן ומכאן אז לא סגי בצורת פתח דאתו רבים ומבטלי מחיצתה כדאמרינן גבי שני בתים וכו' וחכמים אומרים אין מערבין רשות הרבים בכך, ואפילו בדלת נמי לא סגי אלא אם כן ננעלת בלילה כדאמרינן גבי ירושלים וכו' ואף על גב דקא מסיק התם דסגי בראויות לינעל אף על פי שאין ננעלות התם מיירי במבואות המפולשין לרשות הרבים ולא בקיעי בה רבים התם סגי בראויות לינעל, והא דמצריך דלת הכי משמע לחנניא, אבל אנן קיימא לן כתנא קמא דסגי בצורת פתח כדפירשתי בפנים, ואם הוא מפולש במבוי אחר לרשות היחיד שלא עירב עליו אע"ג דמפולש למקום אחר האסור לו מכל מקום לא בעי צורת פתח אלא סגי בלחי מאותו צד דרשות היחיד והוי כסתום מאותו מקום צר על ידי הלחי ומצד אחר דרשות הרבים סגי בלחי או קורה, עכ"ל הר"ף ז"ל. עוד כתב, מבואות שלנו הסמוכין לרשות הרבים צריכין שני לחיים אע"ג דאורכן יותר על רחבן כיון דליכא חצרות פתוחות לתוכו ואף ע"ג דאין לנו רשות הרבים מכל מקום מחלף. ובטול רשות בשבת מותר לכתחלה, וכן שכירות מעכו"ם אבל ר"י אומר דאין שוכרין רשות בשבת מעכו"ם כשמואל. 

לקח אחד מבני החצר פת אחד ואומר הרי זה לכל בני המבוי אין צריך לגבות מכל אחד ואחד וצריך לזכות להן בו על ידי אחר וכשמזכה להן יזכה על ידי בנו ובתו הגדולים ועל ידי עבדו ושפחתו העברים ועל ידי אשתו, והר"ף ז"ל כתב מיהו בנדרים מוקים לה דוקא בשיש לאשתו בית באותה חצר, לכך נראה שלא יזכה על ידי אשתו, אבל אינו מזכה על ידי בנו ובתו הקטנים ועבדו ושפחתו הכנענים מפני שידם כידו, וכתב ה"ר יצחק ז"ל קיימא לן כר' יוחנן דאמר לא גדול גדול ולא קטן קטן ממש אלא גדול וסמוך על שלחן אביו זהו קטן, קטן שאינו סמוך על שלחן אביו זהו גדול והוא הדין בכאן, וצריך להזהר שלא יזכה על ידי בנו הגדול שהוא סמוך על שלחנו שידו כיד אביו, אבל אם יש לאדם מלמד שאוכל בשכרו מזכין על ידו, וכן יתום שזן אותו בתורת צדקה לא הוי סמוך, מיהו שמואל חולק עליו שם ואומר גדול גדול ממש קטן קטן ממש, לפיכך צריך להזהר שלא לזכות על ידי קטן אע"ג שאינו סמוך על שלחנו, וכן לא יזכה על ידי גדול אם הוא סמוך על שלחנו, מיהו כתב הר"ף דנראה מאחר שנשא אשה לא מהני סמיכות על שלחן אביו. 

ואינו צריך להודיע לבני החצר ולבני המבוי שכבר זכה להם לפי שזכין לאדם שלא בפניו, ור"י אומר אע"ג דאמרינן אשתו של אדם מערבת שלא מדעתו מכל מקום אינה יכולה לזכות אחרים, ור"ף ז"ל כתב אע"פ שאין בעל הבית בעיר נראה שאינה יכולה לזכות, והר"י כתב שאם אין בעל הבית ואשתו בעיר מספקא לן אם בני הבית יכולין לערב כלל, והלכה כדברי המיקל בעירובין, וישראל שהניח ביתו הוא וכל אנשי ביתו והלכו לשבות אצל בנו או בתו באותה העיר אינו אוסר, ופסק ר"י ז"ל על הבחורים המלמדים הדרים בחדרים לבדם לא מבעיא דאין להם אלא פתח אחת לרשות הרבים שאין צריכים לערב, אלא אפילו לכל אחד ואחד פתחו לרשות הרבים אין צריכין, ולא מבעיא היכא שאוכלין מככר של בעל הבית אלא אפילו כל אחד אוכל מככרו במקומו בחדרו כיון שאפיתו ובשולו יחד אין צריך להם לערב, ועוד שאין הבעל משאיל להם רשותו כדי שיאסרו עליו. והשר מקוצי היה מצריך תפיסת יד המשאיל או המשכיר ביתו לאחרים אם יש לו תפיסת יד בכל הבית אין אוסרין, ואם לאו אוסרין וכתב הר"ף ז"ל כי השר מקוצי היה מצריך תפיסת יד או עירוב בלא ברכה, וצ"ע אי מצריך אפילו בפתח אחד לרשות הרבים דהא משמע דלא מהני פתח לרשות הרבים כי אם לאחשובי בית שער, וכן נהגו בבירה גדולה שמשכירין הרבה בני אדם כל אחד ואחד לבדו ואין להם כי אם פתח אחד לרשות הרבים ואפילו הכי נהגו לערב וקיימא לן מקום פתא גרים פירוש מקום שאוכלין שם בשבת, וכתב ה"ר יצחק שנינו פרק כיצד משתתפין הנותן עירובי חצרות בבית שער אכסדרא ומרפסת אין עירובו עירוב והדר שם אינו אוסר על בני החצר שאין שם דירה, בית התבן בית הבקר בית העצים בית האוצרות הרי זה עירוב והדר שם אוסר עליהן כיון שהוא מקום פתא, ר' יהודה אומר אם אין שם תפיסה לבעל הבית אינו אוסר עליו ומפרש אפילו אין תפיסה לבעל הבית שם כי אם יתד המחרישה הרי זו תפיסת יד אף על גב דהוי דבר שאינו ניטל בשבת או דבר הניטל בשבת הרי זו תפיסת יד. 

כתב ה"ר מאיר שני יהודים הדרים בבית אחד ויש לכל אחד ואחד בית שאוכל בו לבד, אם יש בו הפסק מחיצות בתוכה צריכין לערב דהלכה כרב דאמר מקום פתא גרים. עוד כתב עכו"ם הדר אצל ישראל יחידי בחצר אינו יכול לאסור רשות על ישראל לפי שדירת עכו"ם כדירת בהמה, ומותר לו לישראל לטלטל בחצרו של עכו"ם, עכ"ל. וכתב הר"ש ז"ל עכו"ם ששכרו פונדק אחד ויש ביניהם חד ישראל לא צריך ההוא ישראל למיגר מינייהו ושרי לטלטולי בכולהו בתי דפונדק כרבי אליעזר בן יעקב דאמר לעולם אינו אוסר עד שיהיו שני ישראל אוסרין זה על זה, אבל היו שם שני ישראלים צריכין לשכור ולערב, והני מילי שצריכין לשכור ולערב בזמן שהן חלוקין בעיסתן ואין אוכלין בספט אחד אבל אי אכלי בספט אחד לא צריכי עירוב כיון דאין חלוקין בעיסתן אין אוסרין זה על זה, וכן פסק מר רב יהודאי גאון ז"ל, ואם בא ישראל לשבות בחצרו של עכו"ם צריך לשכור ממנו את רשותו וכיון ששכרו אין צריך לערב ומותר לו לצאת משם אלפים אמה ולטלטל בכל החצר בלא עירוב, ואם החצר משני עכו"ם צריך לשכור משניהם, ואם שכח ולא קנה מן העכו"ם אסור לטלטל בחצר אבל לצאת יוצא אלפים אמה, ואפילו בשבת גופיה קונה מן העכו"ם במעט מאכלו או בפלפלין חוץ מן הכספים ומן הפרוטות שאסור ליתן לו מהם, ומערבין ומשתתפין אפילו בין השמשות וצריך שיהא העירוב או השתוף מצוי דאפשר לאוכלו בין השמשות, ואם נפל עליו גל קודם חשיכה או אבד או נשרף או נתנו בתיבה או מגדל שאי אפשר לקחתו בלי עשיית מלאכה כגון שנעל בפניו ואבד המפתח הרי זה כמי שאבד העירוב, ספק אבד קודם חשיכה ספק אבד לאחר שחשכה הרי הוא עומד בקיומו ואין צריך עירוב אחר שכל ספק בערוב כשר, ע"כ לשונו. 

ספר כלבו סימן לד 
================ 
דין ערובי תחומין 

היוצא חוץ לתחום המדינה שלשה פרסאות לוקה מן התורה שנאמר (שמות טז, כט) אל יצא איש ממקומו כל מ' חוץ למחנה ישראל והוא היה י"ב מילין שהן שלשה פרסאות, ומדברי סופרים אין לו לילך חוץ לאלפים אמה חוץ לעיר, נמצאת למד שמותר לילך בכל העיר בין גדולה בין קטנה וחוצה לה אלפים אמה ואפילו אינה מוקפת חומה, וכתב ה"ר מאיר אדם שמודד אלפים אמה לתחום שבת יש למדוד דרך הלוכו אם אין שם אלא אלפים אמה בצמצום אין לסמוך על זה וללכת כולן שמא יש יותר כי מן הדין אין לה לאמה כי אם ו' טפחים והטפח ארבע גודלין, והגיה הר"ף ז"ל מיהו לפירוש ר"ת אין לחוש דפירוש אלפים אמה שאמרו הן ואלכסונן עכ"ל. 

וכל בית דירה היוצא מן המדינה כגון בית הכנסת ויש בו דירה לחזנים, ובית עבודה זרה שיש בו דירה לכומרים, ואוצרות שיש בהם בית דירה, ושלש מחיצות שאין בהן תקרה ויש בהן ארבע אמות על ארבע אמות, והקבורה והגשר שיש בהן בית דירה, והבורגנין ובית הבנוי בהן, ובית מחיצות שיש עליהן תקרה ומעזיבה, ומערה שיש בנין על פיה ויש בה דירה, כל אלו שהיו בתוך שבעים אמה ושירים מצטרפין עמה, וכשמודדין אלפים אמה מודדין מאותו הבית וחוצה ורואין כאלו הוא מתוח על פני כל המדינה ומודדין חוץ לאותו החוט אלפים אמה, היה בית קרוב למדינה בשבעים אמה ושירים ובית שני סמוך לזה בשבעים אמה ושירים וכן עד מהלך כמה ימים הכל כמדינה אחת ומודדין חוץ לבית האחרון אלפים אמה, ובלבד שיהיו הבתים של ד' אמות או יתר. היו שם עירות הסמוכות בתוך מאה וארבעים אמה ואחת ושליש כדי שיהיה לכל אחת ע' אמה ושירים נעשה הכל כעיר אחת. וכן אם היו ג' כפרים משולשין ובין כל אחד מהסמוכין ק"מ אמה ואחת ושליש עד שנמצא בין השניה החיצונה רפ"ג אמה פחות חומש נעשה הכל כמדינה אחת ומודדין אלפים לכל רוח חוץ לשלשתן, ואין סומכין אלא על מדידת אדם מומחה במדידת קרקעות, ואפילו עבד או שפחה נאמנין לומר עד כאן תחום שבת, ונאמן הגדול לומר זכור אני שעד כאן היינו באים בשבת כשהייתי קטן וסומכין על עדותו בדבר הזה שאין להחמיר בדבר לפי ששיעור אלפים אמה מדבריהם. 

הרוצה לצאת בשבת או ביום טוב חוץ לתחום יניח מבעוד יום ערובי תחומין, כיצד, מניח מזון שתי סעודות או לפתן כדי לאכול בו שתי סעודות רחוק מהמדינה בתוך התחום ויקבע שם שביתתו ואף על פי שחזר למדינה יחשב לו כאילו שבת במקום שהניח מזון ב' סעודות ויוכל למחר לילך אלפים אמה ממקום ערובו לכל רוח, כיצד, הרי שהניח עירובו ברחוק אלף אמה מביתו של מדינה לרוח מזרח נמצא מהלך למחר אלפים אמה למזרח ומהלך אלפים אמה ממקום עירובו לרוח מערב אלף אמה שמן העירוב ועד ביתו אלף אמה מביתו בתוך המדינה ואינו מהלך במדינה אלא עד אלף אמה, היתה מדתו עד סוף המדינה פחות מאלף אפילו אמה אחת שנמצאת מדתו כלה חוץ למדינה תחשב המדינה כולה כארבע אמות ומהלך חוצה לה תשעה מאות וצ"ו אמות תשלום אלפים אמה, לפיכך אם הניח עירובו ברחוק מביתו שבמדינה אלפים הפסיד כל המדינה ונמצא מהלך מביתו ועד עירובו אלפים אמה ואינו מהלך מביתו שבמדינה אלפים אמה הפסיד כל המדינה ונמצא אינו מהלך מביתו שבמדינה לרוח מערב אפילו אמה אחת, המהלך אלפים אמה שיש לו להלך וכלתה מדתו בתוך המדינה אינו מהלך אלא עד סוף מדתו, אבל מותר לטלטל בתוך המדינה על ידי זריקה, אבל אם לא כלתה מדתו בתוך המדינה אלא חוץ למדינה או בסוף המדינה תחשב כל המדינה כד' אמות ומהלך חוצה לה תשלום ד' אמות על אלפים אמה. 

אין מערבין עירובי תחומין אלא לדבר מצוה, כגון ללכת לבית האבל או לבית הנשואין או להקביל פני רבו או כיוצא בזה או מפני היראה כגון שהיה בורח מפני הגוים או מפני לסטים, ואם עירב שלא לאחד מכל מאלה עירובו עירוב, וצריך להיות הוא ועירובו במקום אחד כדי שיהיה אפשר לו לאכלו בין השמשות, לפיכך אם נתכוין לשבות ברשות הרבים והניח עירובו ברשות היחיד נתכוין לשבות ברשות היחיד והניח עירובו ברשות הרבים אינו עירוב, לפי שאי אפשר להכניס ולהוציא מרשות הרבים לרשות היחיד אם לא הכל בין השמשות, אבל אם נתכוון לשבות בכרמלית והניח עירובו ברשות הרבים או ברשות היחיד והניח עירובו בכרמלית עירובו עירוב לפי שבשעת קנית העירוב שהוא בין השמשות מותר להוציא ולהכניס מכרמלית לאחת משתי רשויות לדבר מצוה, שכל דבר שהוא מדבריהם לא גזרו עליו בין השמשות במקום מצוה או במקום דוחק. 

המפרש בים צריך שיקנה שביתתו בתוך הספינה קודם, וכן מי שבא בספינה בשבת והגיע אל המדינה אין לו לזוז מן הספינה לצאת לחוץ כל השבת כיון שהלך יותר מאלפים אמה, אבל אם נצרך לנקביו הרי זה יוצא ונכנס למדינה והולך לביתו או לבית חברו וישאר שם אם ירצה אבל לא ילך בעיר. 

אין מערבין עירובי תחומין בין השמשות לכתחלה ואם עירב עירובו עירוב. 

רבים שרצו להשתתף בעירובי תחומין מקבצין כולן עירובן ב' סעודות לכל אחד ומניחין הכל בכלי במקום אחד במקום משומר מן העכברים ומן החיות שלא יאכלוהו, ואם עירב אחד על כולן צריך לזכותן על ידי אחד, וצריך להודיען שאין מערבין עירובי תחומין אלא לדעת שמא אינו רוצה לערב באותו רוח שעירב זה, אבל מערב אדם על בנו ובתו הקטנים ועל עבדו ושפחתו הכנענים שלא מדעתן, הרוצה לשלוח עירובו ביד אחר להניחו במקום שהוא רוצה לקבוע שם שביתתו הרשות בידו, ואם הניחו במקום אחר אין עירובו עירוב, ואם אמר לו ערוב עלי סתם ולא פירש לו מקום ועירב עליו באיזה רוח שירצה הרי זה עירוב כיון שלא יחד לו רוח, כשם שמברכין על עירובי חצרות כך מברכין על עירובי תחומין ואומר בזה העירוב אקנה שביתה במקום זה, ואהא מותר לילך אלפים אמה ממקום זה לכל רוח, ואם היה מערב על רבים אומר בזה העירוב יקנו שביתה במקום זה פלוני ופלוני או בני מקום פלוני או בני עירי ויהא לפלוני ופלוני או לבני מקום פלוני או לבני עיר זו להלך ממקום זה אלפים אמה לכל רוח, מי שיצא מערב שבת חוץ מן המדינה ועמד במקום אחד חוץ מן התחום או בסופו ואמר שביתתי במקום זה וחזר לעירו ולן שם יש לו לילך למחר מאותו מקום אלפים אמה לכל רוח. 

וזהו עיקר עירובי תחומין לערב ברגליו שלא אמרו לערב במזון ב' סעודות בלבד אף ע"פ שלא יצא ולא עמד שם אלא להקל על העשיר שלא יצטרך לצאת אלא ישלח עירוב ביד אחר שיניחנו לו, ואם נתכוין לשבות במקום ידוע אצלו כגון אילן או בית ויש בינו ובין אותו המקום כשחשכה אלפים אמה או פחות והחזיק בדרך והלך כדי שיגיע לאותו מקום ויקנה בו שביתה אף על פי שלא הגיעו שם ולא עמד אלא החזירו חברו ללון עמו או שחזר מעצמו ללון או נתעכב מותר לו לילך למחר עד המקום שנתכוין לו ומאותו מקום אלפים אמה לכל רוח כיון שגמר בלבו לשבות שם והחזיק בדרך נעשה כמו שעמד שם או הניח עירובו שם, וזה שאמרנו שצריך הקונה שביתה להחזיק בדרך לא שיצא והלך בשדה אלא אפילו ירד מן העליה לילך לאותו מקום וקודם שיצא מפתח ביתו החזירו חברו הרי זה החזיק בדרך וקנה שם שביתה, וכן אין צריך לומר שביתתי במקום פלוני אלא משגמר בלבו והחזיק בדרך כל שהוא קנה, וכל שכן למי שיצא כנגדו ועמד במקום שקנה בו שביתה שאינו צריך לפרש אלא כיון שגמר בלבו קנה. 

תשובת שאלה להרמב"ם ז"ל, ששאלו לו אם מותר ללכת בנהרות הגדולות אם לאו מה ההפרש שיש בין ההליכה בספינה או בצואר של קורות ואם מותר ליכנס בספינה בערב שבת, ואיך דין התשמיש בספינה בשבת, ואם הגיעה הספינה למקום מן המקומות בשבת אם מותר לרדת ביבשה ואיך הוא מותר ואם אינו מותר אם ישליכוהו באותו מקום באונס איך תהיה הנהגתו שם. 

וזה עיקר התשובה שהשיב, אין הפרש בין ההליכה בימים המלוחים ובין אלו הנהרות שמימיהן מרובים הכל מותר אין בו איסור כלל, ואין הפרש בין ההליכה בספינה ובין ההליכה על גבי צואר של קורות והדומה להם הכל מותר, אלא אם כן לא יהיו המים עמוקים ויהיה בין שטחם ובין הארץ פחות מעשרה טפחים ואז תהיה ההליכה באותן המים בשבת אסורה, ודין ההליכה באלו כדין הליכה בארץ ויתלה בזה איסור תחומין, ואמנם המים המרובין שגבהן עשרה טפחים או יותר ההליכה על גבם מותר, לפי שאין איסורי תחומין למעלה מעשרה באויר כרמלית, ומפני זה היה מותר ללכת בימים המלוחים תמיד על אי זו תכונה שיהיו כי אויר הים לא יתלה בו איסור תחומין למעלה מעשרה כלל, ואם יהיה לנו ספק באותן המים אם יש בגבהן עשרה אם לאו מותר ללכת בהם בשבת הואיל ואותה הספינה הקטנה או צואר של קורות שטים על פני המים שלא נודע עומקם, והראיה על זה השורש המוסכם עליו הוא אמרם ז"ל ספיקא דרבנן לקולא דאורייתא לחומרא ואמרו זכרונם לברכה תחומין דרבנן. ואמנם ההפלגה באלו הנהרות ובמה שדומה להם מותר הוא בערב שבת לפי שהסיבה שבשבילה נאסור עליה אין מפליגין פחות משלשה ימים אינו אלא בשביל הצער והבלבול והקיאה למקצת בני אדם, וזאת הסיבה נעדרת בהליכה באלו הנהרות ולפיכך יעדר הדין הנמשך אחריה, והטלטול בכל הספינה הוא מותר מפני שהיא רשות היחיד גמורה בין בהליכתה בין בעמידתה, ואילו צואר של קורות אסור להשתמש על גבו אלא בארבע אמות על ארבע אמות לפי שאין להם מחיצות ודינם כדין ההולך על המים שהוא כרמלית, ואסור לדלות מים ממי הים או הנהר מן הספינה או לשפוך מים או זולתו מן הספינה לים לפי שהוא מרשות היחיד לכרמלית או מכרמלית לרשות היחיד ולפיכך הוא אסור, אלא בתנאי שביאר בתלמוד והוא שיוציא זיז כל שהוא עד שיהיה בו היתר וישתמש עליו ובלבד שיהיה בין הזיז ושטח המים י' טפחים או פחות וצריך להיות בו ארבע על ארבע ואח"כ יהיה מותר לדלות מים באמצעיתו או שופך מים ממנו לים, ומותר גם כן לשפוך מים על שפת הספינה והם יורדים ממנה לים או לנהר לפי שכחו בכרמלית לא גזרו, ואם הגיעה הספינה בשבת לנמל ועשה העכו"ם הכבש לעצמן לירד בו כמו שדרכם לעשות מותר לישראל לירד בו לאותו נמל ובלבד שיהיה בינו ובינו כשיכנס השבת אלפים אמה או פחות, אבל אם נכנס עליו השבת והוא חוץ לתחום אותו מקום שעמדה בו הספינה בשבת אסור לצאת מן הספינה עד מוצאי שבת, אלא אם לא יכול לעשות צרכיו בספינה לעיני בני אדם ואז יהיה מותר לו לירד ליבשה ועושה צרכיו וחוזר אם לא יתכן לצאת לו ליבשה עד מוצאי שבת מפני שגדול כבוד הבריות שדוחה לא תעשה שבתורה כמו שנתבאר, ואם הורידוהו עכו"ם באונס כגון שהשליכוהו במדינה או במערה ובכלל רשות היחיד אז מותר להלך בכולה, ואם השליכוהו במדבר רצה לומר רשות הרבים אסור לו לצאת חוץ לד' אמות אלא אם כן יכריחנו עשות צרכיו כמו שזכרנו שיצא ויתרחק עד מקום הראוי לעשות צרכיו וחוזר למקומו שהוא אותן ד' אמות, ואם היה אותו מקום שהשליכוהו בו עכו"ם מדבר מקום סכנת נפשות ומתירא מפני לסטים וחיה רעה מותר לו לילך בשבת במדבר עד שיגיע למקום שאין בו סכנת נפשות ואפילו נצרך שישא כלי זיין בידו מותר לו במקום סכנה. 

נשלם עיקר תוכן התשובה, ונשלמו הלכות שבת ועירובין תהלה לאל. 

ספר כלבו סימן לה 
================ 
דין תפלת ערבית של שבת 

בערב שבת באין לבית הכנסת ומתפללין תפלת מנחה כמו בשאר ימי השבוע, ואין אומר תחנה מפני כבוד השבת ובגלילות קטולוני"א נהגו לומר קדיש אחר שהתפללו תפלת המנחה בלחש קודם שיפתח החזן התפלה בקול רם, ואחר תפלת המנחה אומר קדיש, ואחר כן פותחין בתפלת ערבית וקורין קריאת שמע בברכותיה, ואין אומר והוא רחום לפי שהוא תחנה, ואין שואל צרכיו בשבת פן יתעצב בה, ואסור לאדם שיהיה עצב בה ולכך אין אומר אמצעיות שמא צריך לאחת מהן ויתעצב, ומתחילין ברכו וכשמגיע להשכיבנו חותם ופרוס סוכת שלומך, ואם חתם שומר עמו ישראל לעד אין מחזירין אותו דהכי אמר רב שלום גאון ז"ל דבישיבה לא היו משנין ונותן טעם לדבריו משל לשנים רועים האחד יושב לפני עדרו, והאחר נעל לפני עדרו כראוי זה שיושב לו מנגד בא ארי ודרס וזה שנעל כראוי אינו מתירא כלום, כך בחול שאין אנו עסוקין במצות צריכין אנו לומר ושמור צאתנו אבל שבת שאנו עסוקין במצות אין אנו צריכין שמירה אחרת, וזהו ברית שלום שלא יהא לנו שום נזק בשבת ולכך אנו אומרים ושמרו להזכיר אותו ברית, וזהו שיסדו ברצה והחליצנו שלא תהא צרה ויגון ביום מנוחתנו כי מצות שבת תגן עלינו כמו שהבטיחנו השם בפסוק ושמרו וכו' ברית עולם ברית כרותה לשומרי שבת בינו ובינם שלא יזוקו לעולם ביום זה וזהו האות אשר בינו ובין בני ישראל, ונוסח שומר עמו ישראל לעד לא נתקן רק בחול שכל אחד יוצא ובא למלאכתו וצריך שימור בדרכיו אשר הוא הולך, ובשבת ויום טוב לא יצא איש ממקומו חותמין ופרוס סוכת שלומך וכו', כלומר אחר שלא הוצרכנו רק לשמור היום הקדוש הזה פרוס סוכת שלומך שנוכל לשמרו בשלום ובשלמות, ואין אומר ברוך ה' לעולם לפי שכל עצמו לא נתקן אלא במקום שמנה עשרה שלא היו מתפללין בשביל שהיו טרודים במלאכתן וסברי כרב דאמר תפלת ערבית רשות כאשר בארנו, ובשבת אין אומרים שמנה עשרה, ואחר השכיבנו אומר קדיש זוטא. 

וכתב ה"ר נתן ז"ל שבשבת אוקמוה קריאת שמע אעיקר תקנתה שתים לפניה ושתים לאחריה משום מזיקין או משום שלפי שלא היו עושין מאומה היו מתפללין תפלת ערבית ולא היו אומרים ברוך ה' לעולם, ואומר קדיש ואין להקפיד בשבת בסמיכת גאולה לתפלה לפי שאין צרה בשבת, ועומדין להתפלל תפלת ערבית ואומר אבות וגבורות וקדושת השם ובמקום האמצעיות יאמר אתה קדשת והוא כעין שבת בראשית וכולל בו ויכלו עד לעשות, אלהינו ואלהי אבותינו רצה נא במנוחתנו וכו', רצה מודים ושים שלום. ואחר כן פותח שליח צבור וכל הקהל בקול רם ויכלו וכולם מעומד לפי שזה הוא עדות אל ה' יתברך ביצירת מעשה בראשית, ועדות מעומד, ויש במדרש כל האומר ויכלו מעומד שני מלאכי השרת מלוין לו לאדם ומניחין ידיהם על ראשו ואומרים לו וסר עונך וחטאתך תכופר, רצה לומר שעל שבועת העדות כתיב (ויקרא ה, א) אם לא יגיד ונשא עונו, וכיון שהעיד זה עדותו אומרים לו מלאכי השרת וסר עונך שהיה לך אם לא תגיד ואחר כך מברכין אותו ואומרים לו וחטאתך תכופר, כך מצאתי בשם החכם ר' אליהו ז"ל, ואמרו ז"ל כל המתפלל בערב שבת ואומר ויכלו מעלה עליו הכתוב כאלו נעשה שותף להקב"ה במעשה בראשית, וצ"ע מאי מעליותא קאמר דנעשה שותף והלא גנאי הוא כלפי מעלה כל שניות ושתוף, ואפשר לומר שהכונה בזה כי באמרו ויכולו שמראה בעצמו שמעלה עליו כל הכתוב בתורה לענין חדוש העולם ומאמין בו אמונה קיימת כאלו הוא ראה בעיניו מעשה היצירה וכמו שהוא עצמו היה שותף להקב"ה בעשיית המלאכה לפי שאין לבו נוקפו בדבר קטן או גדול במעשה ההוא. ותקנוהו ז"ל לאומרו בקול רם אף על פי שכבר אמרוהו בתפלה וכל זה בשביל יום טוב שחל להיות בשבת שאין אנו אומרים אותו בתפלה, ושלא לחלוק בשבתות אנו אומרים אותו תמיד, גם בקדוש קבעוהו כדי להוציא בני ביתו ולא הקפידו בו כל כך שיצטרך לאמרו מעומד, בויכלו כתוב ג' זמנין "אשר" וכן בפסוק ראשון שבפרשת פרה אדומה כתוב ג' זמנין "אשר" לומר ששניהם שקולים כאחד דכשם שפרה מכפרת כך שבת מכפר, וזהו דאמרינן אם ישמרו ישראל שבת אחת מיד נגאלין, כך מצאתי. 

ואחרי ויכלו תקנו שיאמר שליח צבור בקול רם ברכה אחת מעין שבע, מפני שרוב העם באין בערבי שבתות להתפלל בבית הכנסת ויש מתאחרין לבא ולא יספיקו לגמור תפלתן עם הצבור וישארו שם יחידים ויהיה סכנה להם מפני המזיקין, ולפיכך תקנו שיאמר שליח צבור ברכה זו שיוכל מי שהתאחר להשלים תפלתו קודם שילכו הצבור משם, וה"ר נתן ז"ל כתב עוד טעם אחר דמשום מאדים המשמש בערב שבת תקנוה בשבת ולא ביום טוב שחל בחול ומשום אגרת בת מחלת ליכא דאביי גזר עלה שלא תראה כלל בישוב, ואף ביום טוב שחל להיות בשבת שלא לחלק או שמא היו טרודין באוכל נפש ומתאחרין לבא או כגון שומרי גנות ופרדסין. ואין מזכירין ענין היום בברכה זו אבל חותמין בה לעולם מקדש השבת בלבד, אבל בשבת שחל בו יום ראשון של פסח אין אומרים אותה כלל דלילה משומר מן המזיקין הוא כדכתיב (שמות יב, מב) ליל שמורים הוא לה'. וברכה זו יש להזהר שלא לספר עד שיגמור החזן מקדש השבת, שמעשה היה בגדול אחד שאמר לו אחד מתלמידיו שנתראה לו אחר פטירתו וראה בפניו כתם אמר לו זו למה לך אמר בשביל שלשה דברים שלא נזהרתי בתגלחת צפרנים בכל ערב שבת ולא נשמרתי מלספר בקדיש ובברכה אחת מעין שבע וקל וחומר לתפלה שהיא קבועה, שזו לא נתקנה אלא להמתין אותם שלא התפללו כך תפלה קבועה לא כל שכן: ויש מוסיפין בברכה זו כשאמרו זכר למעשה בראשית אומר וליציאת מצרים וכן נמי באתה קדשת אחר ויכלו אומרים ויום השביעי רצית בו וקדשתו חמדת ימים אותו קראת זכר למעשה בראשית וליציאת מצרים אלהינו ואלהי אבותינו וכו', וכן נמי בכל תפלות שבת מזכירין יציאת מצרים, וראיה למבין מקדושא דכסא שאנו מזכירין שניהם, וכן בפרשת זכור מזכיר שבת בראשית ובפרשת שמור מזכיר יציאת מצרים, לכך אנו צריכין להזכיר שניהם בתפלה ובקדושה, ואחר זאת הברכה אומר קדיש שלם. 

ואחר כך מקדשין על היין בבית הכנסת והטעם כמו שכתבנו למעלה, ומטעימין אותו לקטנים כדי שלא יהיה הברכה לבטלה, ויש מקומות שנהגו לעמוד על רגליהם בשעה שמקדש החזן בבית הכנסת, ואמרו ז"ל דמעלי לברכי כלומר לעיפות הברכים ואחר כך אומר במה מדליקין, ואמרו הגאונים ז"ל דתקנו לאמרו כדי להמתין מאן דלא מצלי משום סכנה דבי שמשי דשכיחי מזיקין, ויש לומר שלכך תקנו אותה כדי להורות פסול שמנים ופתילות ושאר הלכות שבו, ואומרים אותו בכל שבת ושבת לבד שבת הסמוכה ליום טוב לפי שיש בזאת המשנה עשרתם ערבתם ואין מעשרין ביום טוב, ומשום חומרא דשבת תקנו אותה מה שאין כן ביום טוב. 

נשלמה תפלת ערבית של שבת תהלה לאל. 

ספר כלבו סימן לו 
================ 
דין פירוש במה מדליקין 

פירוש לעשות פתילות, לא בלכש פירוש בגמרא שוכא דארזא, והוא עץ יבש ודק ויש בין הקליפה והעץ כעין צמר כדמפרש ואזיל בעמרניתא דאית ביה. ולא בחוסן, פירוש כתנא דדייק ולא נפיץ והוא מלשון והיה החסון לנעורת שפירושו שהפשתן החזק יהיה לנעורת כלומר החזק יהיה חלש. ולא בכלך, פירוש פסולת המשי העשוי בכובעים והוא התולעת שקורין פולי"ל ומפרש אותו בגמרא גושקרא מפני שהוא פסולת. ולא בפתילת האידן, פירוש מין ממיני ערבה שיש בו כעין צמר בין הקליפה והעץ. ולא בפתילת המדבר, פירש בגמרא שברא הוא מין עשב ארוך ויש מפרשין אורטיג"א. ולא בירוקה שעל פני המים, מפרש בגמרא אוכמתא דארבי פירוש והוא ירקרוקית שגדל בדפני הספינה מבחוץ כשעומדת במים במקום אחד, ואמרו בגמרא הוסיפו עליהן של צמר ושל שער, וטעם כל אלו הפסולין לפי שהאור מסכסכת בהן ואין השלהבת עומדת במקומה אבל קופצת ונפסקת, ושל צמר ושל שער הטעם של צמר דמכווץ כויץ ואינו דולק כלל, ושער אחרוכי מחרך, ולהכי לא תנא להו במתניתין משום דפשיטא דאינן ראויין לעשות מהן פתילה, ולא בזפת עד ירוקא שעל פני המים מדבר על פסול פתילות כמו שאמרנו, מכאן ואילך מדבר על פסול השמנים, זפת, פיג"א, שעוה, ציר"ה, והוא רוצה לומר שלא יתן פתילות וחתיכות זפת או שעוה בנר במקום שמן, ודוקא כי אסר שעוה להדליק חתיכות חתיכות במקום שמן, אבל אם עשה נר של שעוה שקורין קנדיל"א מותר להדליק בה במקום פתילה אחרת, ופירשו בגמרא דכל אלו שאמרו אין מדליקין בהן דוקא מתוך הנר שקורין לומניי"ר אבל עושין מהן מדורה בין להתחמם כנגדה בין להשתמש לאורה על גבי קרקע בין על גבי מנורה. ולא בשמן קיק נחלקו בו בגמרא יש מפרשים אותו עוף יש בכרכי הים וקיק שמו ונותנין מחלבו בנר ודולק, ויש מפרשים אותו שמן שעושין מגרעיני צמר גפן שקורין קוט"ו, ויש מפרשים קיקיון דיונה והוא מין עשב וקורין לו אידרא. ולא בשמן שריפה, פירוש שמן תרומה שנטמא וקורין לו כן לפי שלשריפה עומד, וביום טוב שחל להיות בשבת עסקינן לפי שאין שורפין קדשים ביום טוב. לא באליה ולא בחלב, הטעם בכולן לפי שאינן דולקין יפה ויש לחוש שמא יטה. ואין כורכין דבר שאין מדליקין על דבר שמדליקין בו להדליק בו אבל להעבות ראש הפתילה כדי להרבות אורה מותר, ולשון הגמרא על זה להקפות, ור"ש ז"ל פירש להקפות להיות סומך עליו ראש הפתילה שלא תטבע בשמן מלשון ויצף הברזל (מלכים - ב ו, ו) דמתרגמינן וקפא פרזלא. בעטרן, פירוש פסולת הזפת אחר שהוציאו הזפת מן העץ על ידי אש דבר צלול וזך כשמן ונקרא עטרן ויש לו ריח רע עד מאד ולפיכך אין מדליקין בו שמא יניחנו ויצא, והדלקת נר בשבת חובה כדאמרינן ותזנח משלום נפשי (איכה ג, יז) זה הדלקת נר בשבת פירוש שבמקום שאין בו נר אין שלום לפי שאדם הולך בחושך ונכשל ואז כועס על בני ביתו. שומשמין, זרע דק הוא הקורין לו בבו"ט. צנונות, זרע של צנון. שמן דגים, קרבי דגים שנימחו. פקועות, דלעת מדברית נפט, דבר שריחו רע כדאמרינן בסדר יומא בא למדוד נפט אומר מדוד לעצמך שאין אדם רוצה לסייעו. כל היוצא מן העץ וכו' מפרש בגמרא דפשתן אקרי עץ דכתיב ותטמנהו בפשתי העץ, וכתב הר' דוד ב"ר לוי ז"ל דוקא היוצא מן העץ שכותשין בו העץ עצמו ומנפץ אותו אין מדליקין בו, אבל צמר גפן ודאי מדליקין בו שאינו יוצא מן העץ אלא בתוך קליפה גסה הוא נברא כמו שהוא עם גרעיני הזרע. והקנבוס שהוא גם כן מן העץ עצמו שכותשין בו ומנפצים כמו הפשתן אפשר לומר שמדליקין בו כיון דדייק ונפיץ כמו הפשתן אע"פ שאינו כפשתן לענין כלאים. וכן העץ שקורין גינשט"א שכותשין אותה ומנפצין אותה כמו פשתן אפשר לומר גם כן שמדליקין בה או בפתילת הבגד שלה אך אין ידוע אצלנו אם מושכת השמן ודולקת השמן יפה כמו הפשתן והקנבוס. 

פתילת הבגד שקפלה ולא הבהבה, פירוש שקפלה כדרך שגודלין הפתילות ולא חרכה כדי שתדלק יפה טמאה, פירוש שבגד הוא ומקבל טומאה אם היו בו ג' על ג' ואין הקפול מבטלה מתורת כלי כיון שלא הובהבה ואין מדליקין בה כדמפרש בגמרא, רבי עקיבא אומר טהורה היא פירוש שהקפול מבטלה מתורת כלי, וכתב הר"ר דוד ב"ר לוי ז"ל דפליג לענין הדלקה משום דלא הובהבה דרבי אליעזר סבר שאין מדליקין בפתילה שאינה מהובהבת לפי שאינה דולקת יפה, ורבי עקיבא סבר מדליקין והלכה כר' עקיבא וכן כתב הבעל ההשלמה ז"ל, וכן כתב הר"ר מאיר שהלכה כרבי עקיבא שאינן צריכין להבהב את הפתילה לא בערב שבת ולא בערב יום טוב. 

לא יקוב שפופרת של ביצה ויתננה על פי הנר, פירוש קרושו"ל, בשביל שתהא מנטפת ויתקיים הנר שהשמן מטפטף תמיד בנר, והטעם גזירה שמא יסתפק הימנו דכיון שהקצוהו בנר חייב משום מכבה, ואפילו היא של חרס, פירוש, אפילו השפופרת של חרס דמאוסה גזרינן, אבל אם חברה היוצר מתחלה מותר פירוש דליכא למיחש דבדיל מיניה, והוא הדין אם חברה בעל הבית בסיד ובחרסית. לא ימלא אדם קערה שמן ויתן ראש הפתילה בתוכה פירוש שיתן ראש הפתילה הב' בנקב לשאוב השמן ולהיות נמשך אחר הפתילה לראש הדולק, והטעם גם כן שמא יסתפק, ורבי יהודה מתיר דלא גזרינן דשמא יסתפק, וכתב הרי"ף ז"ל דלית הלכתא כר' יהודה ומייתי בגמרא וצריכא דאי אשמעינן שפופרת בהא קא אסרי רבנן משום דלא מאוסה ואתי לאסתפוקי, אבל בשל חרס אימא מודו לר' יהודה צריכא, ואי אשמעינן של חרס אימא בהא קאמר ר' יהודה אבל של ביצה אימא מודה לרבנן צריכא, ואי אמרינן בקערה בהא קאמרי רבנן משום דמספקא אבל בהני אימא מודו לר' יהודה צריכא. 

[המכבה את הנר] מפני שהוא מתירא מפני עכו"ם, פירוש כגון פרסיים שאינן מניחין אור ביום אידם כי אם בבית עבודה זרה שלהם, ומפני לסטים שלא יראו שום אדם בבית ויבאו עליו, ומפני רוח רעה שבאה אליו וכשאינו רואה נוח לו, או בשביל החולה שישן פטור, ומסקינן דשמעתא לפום סוגיא דגמרא שאם היה חולה שיש בו סכנה מותר לכבות לכתחילה ואפילו לרבי יהודה, ואם היה חולה שאין בו סכנה אם כבה לרבי שמעון פטור אבל אסור ולר' יהודה חייב חטאת, כחס על הנר פירוש שלא יפקע כחס על השמן פירוש שלא יכלה לפי שצריך להדליק ממנו בתוך נר זה לאחר זמן, כחס על הפתילה פירוש שלא תבער וכבה חייב חטאת, פירוש אם היה שוגג שנעלם ממנו שבת או איסור הכבוי ורבי יהודה היא דאמר מלאכה שאינו צריכה לגופה חייב עליה דבכבוי זה אינו צריך לגופו אלא צורך דבר אחר הוא שלא יפקע הנר ושלא יכלה השמן ושלא תבער הפתילה דאין לך כבוי הצריך לגופו אלא כבוי של פחמים כשעושין הפחם וכבוי של הבהוב הפתילה שעושין אותו להאחז בו האור כשירצו להדליק, ר' יוסי פוטר בכולן חוץ מן הפתילה מפני שהוא עושה פחם, פירוש כרבי שמעון סבירא ליה דאמר מלאכה שאינו צריכה לגופה פטור עליה והכא בפתילה שצריך להבהבה עסקינן, ובהא אפילו רבי שמעון מודה משום דקא מתקן מנא, והיינו דקאמר טעמא מפני שהוא עושה פחם פירוש עושה אותה כפחם שמתכוין לכבוי זה כדי להאחיז בו האור כמו שעושה העושה הפחמין וכבוי זה ודאי צריך לגופו הוא ובהא כולי עלמא מודו דחייב. 

על שלש עברות וכו' הטעם בנדה לפי שקלקלה בחדרי בטנה תלקה בחדרי בטנה, ובשלשתן נותן טעם בגמרא דדרש ההוא גלילאה עליה דרב חסדא אמר הקב"ה רביעית דם נתתי בכם על עסקי דם הזהרתי אתכם ראשית קראתי אתכם על עסקי ראשית הזהרתי אתכם, נשמה נתתי בכם וקרויה נר על עסקי נר הזהרתי אתכם אם אתם מקיימין אותה מוטב ואם לאו אני נוטל נשמה מכם. ובבראשית רבה נותן טעם למה נצטוו נשים באלה ג' מצות לפי שחוה גרמה לישפך דמו של אדם לפיכך נצטווה בדם נדה, ואיבדה האדם שהוא חלתו של עולם כלומר שלוקח מן האדמה ונתרם ממנה כחלה לפיכך נצטוית בחלה, וכבתה נרו של עולם כלומר שגרמה מיתה לפיכך נצטוו בנדה וחלה ובהדלקת הנר ואם לא תזהר בהן תמות בלא עתה. ובעינן בגמרא מאי שנא בעת לידתן ומשני אמר רבא נפל תורא חדד סכינא כלומר משל להדיוט שהפילו השור והרביצהו לשחוט הכל אומר חדדו הסכין יפה עד שלא יקום ויהיה בו כח להשליך הסכין, כך האשה באותה שעה הואיל ואתרע מזלה היא מוכנה לפורענות ולפקוד עונה עליה. 

[ג' דברים צריך אדם לומר בתוך ביתו] ערב שבת עם חשכה, [עשרתם ערבתם הדליקו את הנר] פירוש שלא יאמר אותם קודם לזמן זה שמא ישכחו אותן בני הבית ולא יועיל מאמרו, באמרם תמיד עדיין יש שהות ביום ומתוך כך יבאו לפשיעה וישכחו מעשותן, עשרתם פירוש עשרתם פירותיכם לצורך סעודות שבת שאף אכילת עראי קובעת למעשר, עירבתם פירוש עירובי חצרות ותחומין, והני תרי שייכי לממרינהו בלשון שאלה דשמא כבר עשאום, אבל בנר לא שייך למשאל דהא קא חזי אי אדליקו אי לא ולפיכך אומר להם בלשון ציווי הדליקו את הנר. 

ספק חשכה, פירוש בין השמשות, אין מעשרין את הודאי, פירוש דתקונא מעליא הוא ואף על גב דשבות בעלמא הוא קסברי גזרו על שבות בין השמשות. ואין מטבילין את הכלים, פירוש כדאמרינן במסכת יום טוב לפי שנראה כמתקן מנא, ואין מדליקין את הנרות, פירוש בספק חשכה, ואיכא לאתמוהי כיון דאמרי אין מטבילין את הכלים דאינו אלא שבות כן שמעינן דאין מדליקין שהיא מלאכה גמורה ופירש רש"י ז"ל דזו ואין צריך לומר זו קתני פירוש הא ודאי ספיקא דאורייתא היא וספיקא דאורייתא לחומרא, אבל מעשרין את הדמאי, פירוש לא דמי למתקן משום דרוב עמי הארץ מעשרין הן, ומערבין פירוש עירובין, וטומנין את החמין פירוש נותנים אותו בתוך קופה להיות חומו משתמר אבל לא להטמין ממש, שכך מפורש בגמרא שאין טומנין משחשכה, נשלם פירוש המשנה. 

ירושלמי גבי הא דאמרינן ומערבין וטומנין את החמין הדא דתימא בעירובי חצרות אבל בעירובי תחומין דבר תורה הן עכ"ל, והא דאמרינן דאין מדליקין את הנרות יש אומרים דאפילו על ידי עכו"ם קאמר ואף על פי שהוא ספק חשכה ויש מתירין על ידי עכו"ם משום שבות דאין שבות במקום מצוה והדלקה ודאי מצוה גדולה היא אי נמי משום דאמירה לעכו"ם שבות ודבר שהוא משום שבות לא גזרו עליו בין השמשות. ויש שואלין הא דאמר בספק חשכה אין מדליקין נראה הא ודאי יום מדליקין אף על פי שהוא סמוך לחשכה, ואמאי והא צריך להוסיף מחול על הקודש דבר תורה, וכי תימא דחשכה הוא התוספת, זה ודאי אינו שמפני הספק הוא נאסר, ויש לומר שכיון שהתוספת אין לו שיעור מן התורה ובכלל זה עם ספק חשכה, ולפיכך אין מדליקין את הנרות לעת כזאת. 

והר"מ ב"ר יוסף היה אומר אחר במה מדליקין תניא אמר רבי חנניא חייב אדם למשמש בגדיו ערב שבת עם חשכה שמא ישכח ויוציא, אמר רב יוסף הלכתא רבתא לשבתא ואח"כ יאמר א"ר אליעזר אמר ר' חנינא תלמידי חכמים וכו', קדיש על ישראל ועל רבנן וכו' עלינו לשבח, והולכין לבתיהם ומוצאין שם מטה מוצעת ונר דלוק ושלחן ערוך כמו שבארנו, ומוזגין את הכוס ומקדשין עליו ושותה ממנו מלא לוגמיו ומשגר לכל אנשי ביתו ואח"כ בוצע על שתי ככרות ואוכלין ואח"כ מברכין ברכת המזון ומזכירין בו שבת כמו שבארנו שאמרו ז"ל תרי קראי כתיבי זכור ושמור מלמד שטעון זכירה בין בקדוש בין בברכת המזון. 

ספר כלבו סימן לז 
================ 
דין להשלים פרשיותיו עם הצבור, ודין תפלת יוצר ומוסף 

בשבת בשחרית נהגו להשכים ולסדר כל אחד סדר השבוע איש בביתו שנים מקרא ואחד תרגום כמו שאמרו ז"ל לעולם יסדיר אדם פרשיותיו עם הצבור שנים מקרא ואחד תרגום ואפילו עטרות ודיבון (במדבר לב, ג), ועוד אמרו ז"ל כל המשלים פרשיותיו עם הצבור מאריכין לו ימיו ושנותיו. וכתב ה"ר מאיר מי שלא חזר הסדר שנים מקרא ואחד תרגום קודם שבת או בשבת עצמה יכול לחזרה בשבת עד יום ארבע ואינו קרוי עבר זמנו, כדאיתא פרק ערבי פסחים מי שלא הבדיל וכו', והספר שואל עד כמה א"ר זירא עד יום ד' ומסיק התם חד בשבא ותרי בשבת ותלתא בשבת מקמו שבתא, אמנם מכל מקום צריך לחזרה קודם אכילה כדאיתא בירושלמי שלשה דברים צוה רבי את בניו אל תאכלו ביום השבת עד שתחזרו כל הפרשה, וכתב הר"ף ז"ל מיהו רבינו יהודה פירש בתוס' פרק קמא דברכות דוקא לענין גיטין, אבל לענין הפרשה בעינא שישלים פרשיותיו ולא אקרי עם הצבור לאחר השבת שהרי כבר התחילו לקרות בצבור מסדר אחרת במנחה, ומטעם זה אפילו אם חזר הפרשה מאחד בשבת יצא דשפיר מקרי עם הצבור שכבר התחילו הפרשה בשבת במנחה, ודוקא מיום אחד ואילך אבל בשבת במנחה אפילו אחרי שקראו הפרשה בצבור לא יצא כיון שבאותו היום קראו הפרשה שעברה כך נראה לר"ף ז"ל. 

ועוד כתב ה"ר מאיר שאינו מועיל כך כשאדם חוזר ג' פעמים מקרא כמו שיחזור ב' פעמים מקרא ואחד תרגום, כי מן הדין היה לנו לחזור תרגום ירושלמי לפי שבטוב יותר מפרש העברי יותר מן התרגום שלנו, אך שאינו מצוי בינינו, ואף כי אנו נמשכין אחר מנהג בבליים, ולאחר שיחזור הסדר בשבת אין צריך לחזור ההפטרה והפרשה מסדר שניה. 

ואחר חזרת הסדר הולכין לבית הכנסת ואומרים פסוקי דזמרה, מוסיפין בהן מזמורים יש מהם מדברים מיצירה ויש מהם מדברים מן התורה שנתנה בשבת, ולכבוד ימים טובים אנו אומרים אותן כמו בשבת, ואח"כ יורד שליח צבור לפני התיבה ופותח בקול רם נשמת כל חי וכו'. כתב ה"ר אשר ז"ל המגיה בנשמת כל חי המעורר נרדמים אינו יודע למה כי רדומים יתכן לומר, וכן נהגו לומר, ונראה לי כי שם בנימין צעיר רודם (תהלים סח, כח) פירוש ישן מן רדם, וכן מי שאומרים אין מלך אלא אתה ואינו אומר אין לנו מלך אלא אתה טועה כי באמת אין לנו מלך אלא הקב"ה אבל לאומות העולם יש להם אלוהות ומלכים זולת הקב"ה כמו שכתוב (דברים לב, ט) כי חלק ה' עמו, וכן כתוב (שם י, כא) הוא תהלתך והוא אלהיך. 

כתב ה"ר מאיר בשבועות מתחיל החזן האל בתעצומות עוזך בשביל מתן תורה שהתורה נקראת עוז שנאמר (תהלים כט, יא) ה' עוז לעמו יתן, ובסוכות ובשמיני עצרת ובשמחת תורה מתחיל הגדול בכבוד שמך לפי שנאמר (ישעיה כו, טו) יספת לגוי נכבדת ונדרש בפסיקתא על האבות ושמיני ושמחת תורה, ובפסח מתחיל הגבור לנצח לפי שהקב"ה נראה כגבור על הים, ובראש השנה ויום הכפורים מתחיל המלך היושב לפי שהקב"ה יושב בדין. 

וכתב ה"ר נתן רננו צדיקים וכו' בפי ישרים תתהלל כדכתיב (תהלים לג, א) ולישרים נאוה תהלה, ובדברי צדיקים תתברך כדכתיב (משלי י, ו) וברכות לראש צדיק, ובלשון חסידים תתרומם בכל מיני רוממות ובקרב קדושים תתקדש לקדושים נאוה קדושה, כך סדרו במחזורים זקנים, אך החדשים עקבו את המישור ובשביל שראו יצחק חתום בראשי השטות בקשו לחתום רבקה בסוף השטות, אמנם שמעתי כי יש מקומות באשכנז שמסדרין אותו כך ביום הכסא, ונראה לי משום המדרש דעל רננו צדיקים שהוא על יצחק נחתם בו, במקהלות וכו', ובכן ישתבח וכו', קדיש קצרה, ברכו, ופותח ביוצר. 

מהכל יודוך עד אל אדון יש קי"ג תיבות כנגד ק' ברכות וכנגד י"ג בריתות שנכרתו על כל מצוה ומצוה. ומן ובוקע עד שבתה ט' תיבות כנגד ט' צדיקים, אדם, נח, אברהם, יצחק, יעקב, משה, אהרן, דוד, ושלמה, וכנגד ט' שמות של מלאכי השרת, אראלים, חשמלים, שרפים, כרובים, חיות, אופנים, גלגלים, עירין, קדישין, וכנגד ט' תיבות שבקדוש קדוש קדוש. ומן ומאיר עד הרחמים ז' תיבות, נגד ז' ימי השבוע, ונגד ז' מועדים מהשנה פסח, שבועות, ראש השנה, ויום הכפורים, סוכות, שמיני עצרת, פורים. מהמאיר עד בראשית י"ב תיבות, נגד י"ב מזלות ונגד י"ב שבטים. אל אדון מיוסד בא"ב ובראשונה י' תיבות נגד עשרת הדברות, ובאחרונה י"ב תיבות נגד י"ב מזלות, נשארו ט' אמצעיים שבכל אחד ח' תיבות שהן ע"ב נגד שם המפורש, ויחד הם כ"ב נגד כ"ב אותיות, ונגד שם בן כ"ב. 

לאל אשר שבת ביום השביעי נתעלה וישב, לכל בריה ובריה ברא הקב"ה שר ובליל שבת בראשית ישב על כסא כבודו וקראן כולם ובעמדם לפניו עמד מכסאו להושיב בו שר של שבת, וזהו תפארת עטה ליום המנוחה שכבוד גדול עשה לו שהושיבו על כסאו לפני כל השרים ובראותם כך עמדו ואמרו שירות ותשבחות לשר של שבת בא הקב"ה והראה אותה שמחה לאדם הראשון כשראה לכל אחד ואחד שהיה משבח לשר של שבת פתח ואמר מזמור שיר ליום השבת, אמר לו הקב"ה לו אתה אמרו שירה ולי אתה אמר שירה, כיון ששמע שר של שבת שטוב בעיני ה' לומר שירה מיד ירד מן הכסא וצוח טוב להודות לה', וענו כולם ולזמר לשמך עליון זהו שבח של יום השביעי אותו הכבוד שעשה לו הקב"ה זהו שבחו, ויום השביעי משבח וכו' כלומר כל מה שבאותו מזמור טוב להודות לה' לפיכך יפארו ויברכו לאל כל יצוריו אלו השרים שענו כולם ואמרו ולזמר לשמך עליון, ואין לפתרו לענין אחר שהרי אין יצור מפאר ומהדר לאל כי אם ישראל ומהו כל יצוריו אלא ודאי האמת כאשר פתרתי, עכ"ל ה"ר נתן ז"ל. 

ויסיים עד גאל ישראל, ומתפלל בלחש ג' ראשונות וג' אחרונות. ז' ברכות תקנו בשבת נגד ז' קולות שאמר דוד על המים, וזהו שאמר דוד (תהלים קיט, קסד) שבע ביום הללתיך ביום פירוש יום השבת ואין אומר הברכות האמצעיות מפני טורח צבור. ומצאתי כתוב אין בשבת י"ב ברכות אמצעיות לפי שכולן הן בקשת צרכי האדם ועל זה אין לאומרן שמא אפשר שיהיה צריך לאחת מהן ויהי מיצר בזכרו צרתו, והשבת לא נתנה כי אם לקדושה ולמנוחה ולעונג ולא לצער לפיכך אין אומרים רק ג' ראשונות וג' אחרונות שהן שבחו של מקום והמנוחה נאמר, וכן הדין ביום טוב כל זה במדרש ר' תנחומא ז"ל ובמקום האמצעיות יאמר ישמח משה והוא כנגד שבת של מתן תורה. כתב הבעל המלמד ז"ל ראוי למשה לשמוח בחלקו לפי שהשם קרא לו עבד נאמן כמו שכתוב (במדבר יב, ז) בכל ביתי נאמן הוא, וכליל תפארת בראשו נתת שבחייו נהנה מזיו שכינה ולפי שיום זה יום קדוש הוא ראוי להזכיר בו האיש אשר העלנו ממצרים וקדשנו במצות היום הקדוש הזה, חמדת ימים אותו קראת פירוש לא מצאנו מקום שנקרא שבת חמדת ימים רק בתרגום ירושלמי שתרגם ויכל וחמיד ה'. רצה ומודים וברכת כהנים יש אומרים שאין לומר בברכת כהנים ושמו את שמי והטעם לפי שאמר המשולשת בתורה ובזה הפסוק היא מרובעת ולא נהירא. שים שלום, אלהי נצור, קדיש שלם, ואחר כך מוציאין ספר תורה ואומרים ויהי בנסוע הארון וכו', וקורין ז' בסדר השבוע ומפטירין בהפטורה המסודרת כאשר בארנו, ואחר ההפטרה יאמר החזן מי שברך וכו', ואחר יאמר החזן אשרי ומחזירין הספר למקומו, וכשחל ראש חדש להיות באותה שבוע מכריז החזן ואומר יהי רצון וכו' וכו' וסימן סדורם כרקשנ"ה, לכונן, לרחם, לקיים ושנשמע ונתבשר להשמיד אויבינו, יקום פורקן, כך גזרו, ובשבת שלפני ראש חדש אב אין אומרים יהי רצון, אך מכריז ואומר בלשון זה ראש חדש אב יהיה יום פלוני הבא עלינו שיחדש ברוך הוא עלינו ועל כל עמו ישראל לששון לשמחה וכו'. 

ועל ד' הצומות שהן י"ז בתמוז וט' באב וצום גדליה ועשרה בטבת מכריז בשבת שלפניהן ואומרים צום פלוני יהיה יום פלוני וכו', אבל אין מכריזין על ט' באב ועל צום גדליה לפי שהם ידועים לכל, ואחר זאת ההכרזה יאמר מי שברך ואחריו אומר אשרי ומחזירין הספר למקומו ואומר יהללו וכו' ובנחה וכו'. 

תפלת המוסף אבות וגבורות וקדושת השם וקדושה רבה, וכתב בעל האשכול במוסף שבת ויום טוב ויום הכיפורים ולנעילה אומר שמע ישראל ואני ה' אלהיכם שהוא ראש וסוף של קריאת שמע לפי שגזרו שמד שלא לקרות קריאת שמע כלל ועמדו והתקינו זאת הקדושה בכל התפלה ואחר בטול השמד עקרו את זאת משאר הקדושות חוץ מאלו כדי שיהיה זכרון לישראל מבטול השמד הואיל ואין באלו התפלות קריאת שמע לעולם. וכתב ה"ר יוסף ז"ל וזה לשונו, ומה שאנו אומרים בכל הקדושות נקדש את שמך או נקדישך ונעריצך מלכנו שאנו עושים המלאכים עיקר ובקדושת מוסף אנו אומרים המוני מעלה עם עמך ישראל וכו' כלומר הרי אנו עושים ישראל עיקר על פי המדרש נתקן שש כנפים לאחד כל כנף אומר שירה ביומיה ובשבת אומר החיה אין לי עוד כנף והקב"ה אומר יש לי כנף אחד בארץ שאומר שירה אלו ישראל, זה שאמר הכתוב (ישעיה כד, טז) מכנף הארץ זמירות שמענו, ושלא לחלק בתפלת יוצר לא תקנו כך אלא במוסף. 

ואחר אומר קדושת השם ואחר יאמר תכנת שבת רצית וכו' והוא מיוסד בתשר"ק ומנצפ"ך הנוסחא דוקא, והוא כנגד קבוץ גליות כי לכל קבוץ שייך שריקה ישרוק ה' לזבוב וכו', (שם ז, יח) תכנת מלשון ותוכן לבנים, בעשרת הדברות תמצא ויום השביעי שבת להוציא מלב העמים והישמעאלים שאלו עושין שבתם ביום ששי ואלו ביום אחד שהרי כולם קורין לשבת שבת וקרא הכתוב (בראשית ב, ב) וישבות ביום השביעי, רצית קרבנותיה שאין בהן שעיר חטאת כדי שלא להזכיר שום רמז עון, צוית פירושיה וכו' אלו העשרונים, מענגיה לעולם כבוד ינחלו ראיה מיוסף מוקר שבי, ועוד שבת אומר לוו ואני פורע, טועמיה חיים זכו מצוה לטעום תבשילי שבת בערב שבת כדי לתקנם כהוגן ויהיו נאכלין לתאוה, גדולה בחרו כמו אדם אחד שברר מנה יפה לשבת וזכה לשלחן זהב וכלי זהב, אז מסיני נצטוו אף על פי ששבת נתן במרה לא נצטוו על קרבנותיה אלא עד סיני כראוי, משל למלך שזמן משרתיו ונתן להם שני תבשילין כשרצה לאכול אמרו לו משרתיו אתה אדונינו מה תאכל אמר להם די לי במה שאכלתם שני תבשילין, כך הקדוש ברוך הוא האכיל לישראל לחם משנה ולא תבע לשלחנו אלא לחם משנה, שני כבשים ושני עשרונים. עבודה והודאה וברכת כהנים ושים שלום, קדיש שלם. 

יש מקומות שנהגו לומר אין כאלהינו אחר תפלת מוסף אחד שבת ואחד יום טוב כדי להשלים מאה ברכות שחייב אדם לברך בכל יום כי בשבת וביום טוב אין אדם מתפלל מי"ח ברכות רק ז' נמצא שיצאו מהן ל"ג ברכות בין ערבית בין שחרית ומנחה ומשלימין אותן בז' ברכות של מוסף ושש שבסעודה שלישית וכ' כנוים שיש באין כאלהינו שכל אחד מהן עולה להשלים ברכה אחת נמצאו נשלמו ל"ג ברכות שהיו חסרות, ואחריו אומר פטום הקטורת והשיר שהלוים היו אומרים ובמקומות שלא נהגו לאומרו יאמרו ברכות אחרות להשלים מנין המאה ברכות כמו שאמרו רז"ל בפרק התכלת רב אשי בשבת וביום טוב ממלא להו במיני מגדי ופירות. 

ספר כלבו סימן לח 
================ 
פירוש פטום הקטורת 

פטום הקטורת ברייתא היא במסכת כריתות פרק ראשון, פטום פירוש כתישת הסמנין ותקון הקטורת נקרא פטום, ואינו לשון דישון כמו שור של פטם, אלא לשון תקון וכתישה. שלש מאות וששים ושמונה מנים היו עושין ביחד בכל שנה ושנה ולא היו מפטמין למחצה ולשליש ולרביע כמו שאמרו רז"ל בברייתא זו פטמה לחצאין כשירה ולשליש ורביע לא שמענו אם היא כשירה אם לאו לפיכך היו עושין אותה ביחד, ומנה של הקדש היה גדול שהיו בו ג' מנים של חול שהם מנים שלנו, המנה שלנו הוא המנה של צורי והוא משקל ק' זהובים ומשקל כל זהוב כ' פשיטין ומחצה למשקל הברזל נמצא שמשקל המנה כ"ה דינרין למשקל הברזל וזו היא ליטרא פלפלין שלנו. כמנין ימות החמה פירוש שבכל יום ויום היו מקטירין מנה אחד פרס שחרית ופרס ערבית נמצאו שס"ה מנים לשס"ה ימים, ומטעם זה נהגו במקצת מקומות לומר בכל יום פטום הקטורת ומנהג יפה הוא, וג' מנים היתרים שמהם היה מכניס כהן גדול מלא חפניו ביום הכפורים מלבד חצי המנה של שחרית וחצי המנה של ערבית כדרך כל הימים כדכתיב ביום הכפורים (ויקרא טז, יב) ולקח מלא המחתה וגו' ומלא חפניו קטורת סמים דקה, ואותן שלשה מנים של קטורת אף על פי שנכתשו עם שאר המנים היה מחזירן למכתשת ערב יום הכפורים באותה מכתשת שעשה בצלאל וכותשן יפה שתהא דקה מן הדקה פירוש דקה ביותר דתניא דקה מה תלמוד לומר והלא כבר נאמר ושחקת ומה תלמוד לומר קטורת סמים דקה שתהא דקה מן הדקה כלומר שצריכה שתהא דקה יותר מחברתה, ולאחר כתישה היה כהן גדול ממלא חפניו מאותן ג' מנים ומעלה ומקטיר ומאותן שלשה מנים היה נשאר שאין לך מלא חפנים שמחזיקין חצי מנה של קדש, ולפי שאין מדה קצובה לחפניו של כהן גדול אלא כל כהן גדול לפי מה שהוא כי יש שחפניו גדולים ויש שחפניו קטנים לפיכך הוצרכו להוסיף ג' מנים לצורך כך ששערו חכמים שאין להם חפנים גדולים שמחזיקין יותר משלשה מנים, והנשאר מאותן המנים היו עושין מהם שכר האומנין ומחללין אותן על מעות האומנין שנוטלין שכרן מתרומת הלשכה ונותנין אותן למחזקי בדק הבית בשכרן ולוקחין אותן מתרומה חדשה הבאה בניסן דכתיב (במדבר כח, יד) זאת עולת חודש בחדשו לחדשי השנה, אמרה תורה הבא לי קרבן מתרומה חדשה. 

ואלו הן, פירוש אלו הן סמנין של פטום הקטורת צרי וצפורן וכו' פירוש שאחד עשר סמנין נאמרו למשה בסיני שכך דרשו רז"ל קח לך סמים הרי שנים נטף ושחלת וחלבנה הרי כאן חמשה, וסמים אחרים כנגד אלו הרי עשרה ולבונה זכה הרי כאן י"א, צרי זה נטף וכן תרגום אונקלוס נטופא כלומר דבר הנוטף שהרי הצרי איננו אלא שרף הנוטף מעצי הקטף ויש אומרים מעצי הקטב והכל אחד, ושרף הוא הלחות הנוטף מן האילן ולועזים אותו גומ"א, צפורן פירוש שחלת כדמפרש טופרא ונקרא כן לפי שפניו חלקות כצפורן האצבע, ולבונה כמשמעה, חלבנה י"א שקורין אותו גלמ"א ואע"פ שריחה רע מנאה הכתוב עם שאר סמני הקטרת, וכן אמר רבי חיננא בר בזנא אמר רבי שמעון חסידא כל תענית שאין בה מפושעי ישראל אינה תענית שהרי חלבנה ריחה רע ומנאה הכתוב עם סמני הקטרת, מור כמשמעו מיר"א בלע"ז, כרכום נקרא בלשון ערב זעפר"ן ובלעז שפרא"ן, שבולת נרד סם אחד הוא ודומה לבית יד של שבולת ובלעז אשפי"קנרדי, קציעה היא קדה ודומה לפיגם דודא, כדאמרינן אין מרכיבין פיגם על גבי קדה לבנה מפני שהיא ירק באילן להרכיבן מפני שדומים זה לזה, קלופה כך שמו, קנמון תשעה, סך כל י"א סמנין אלו ע"ב עולה לשס"ה מנים. ולא שמעתי מפני מה נותן מזה ע' מנין ומזה לא כי אם ט"ז ומזה פחות מכן, אבל נראה שלפי חזקו ופלפולו של כל סם היה מקיל במשקלו ונותן יותר מן הסם שאינו חזק כל כך, בורית כרשינא הוא עשב כך שמו ומלבנין בו בגדים ונקרא אירב"א סבונ"ל, מלח סדומית הוא מלח גסה ונותנין אותה בקטרת משום על כל קרבנך תקריב מלח (ויקרא ב, יג), ויש אומרים שהוא מלח דקה ביותר וזהו שאמרו ז"ל שמסמא את העינים פירוש שהיא נדבקת בידים ואינה נראת מפני דקותה, ומאותו מלח היו מביאין רובע הקב ואין בידי למה רובע, מעלה עשן הוא עשב ונקרא כן לפי שמתמר העשן ומעלה אותו כמקל ואינו מתפצל לכאן ולכאן ומן הפסוק נפקא לן במסכת יומא מעלה עשן ביום הכפורים בין בשאר ימות השנה, כפת הירדן הוא ורד, ועל שם שהוא גדל בשפת הירדן נקרא כן ויש לו ריח טוב, כדי לשפות בו את הצפורן שהיא שחורה וכדי שלא תשחיר את שאר הסמנין מלבנים אותו בבורית, יין קפריסין מאותו מקום שהוא חזק מאד, ולפיכך מביאין ממנו סאין תלתא וקבין תלתא לפי שכך שערו חכמים ע' מנה של צורי, שתהא עזה פירוש שיהיה ריחה חזק, נראה לי מפני שהוא עז, פירוש אותו יין הבא מקפריס עז וחזק ומחזק ריח הצרי, מי רגלים יפין לה, פירוש לצרי אבל לפי שהפטום נעשה בעזרה, ואין נכון להכניס שם מי רגלים לפיכך לא היו שורין אותה בהן מפני הכבוד שאם לא מפני הכבוד לא היו מניחין מלשרות מפני ריחן שהרי חלבנה ריחה רע ומנויה עם סמני הקטורת, ויש מפרשים מי רגלים מעין אחד הוא ששמו רגלים ואי אפשר לומר מי רגלים ממש חלילה שלא עלה על לב אדם לשרות בהן סמני הקטרת, היטב הדק הדק היטב פירוש לסמני הקטרת אומר היטב תתדקק היטב, וזהו שאמרו שהקול יפה לבשמים פירוש קול המאמר הזה הוא יפה לבשמים שהדבור הזה יצא הבל מפיו שהרי אלו התיבות יוצאות מן הגרון, פטמה לחצאין פירוש שלא נעשה אלא קפ"ד מנים ביחד שהן חצאין של שס"ה כשרה, לשליש ולרביע לא שמענו פירוש לא שמענו מרבותינו אם היא כשירה אם לאו, חיסר מכל סמן וסמן מאותן י"א סמנים שאמרו למעלה שלא נתן כמשקלו המפורש חייב מיתה, או שלא נתן בתוכה מעלה עשן אף על פי שאינו מעיקר סמני הקטרת אלא להעלות עשן בלבד, אחד מכל סמנין אפילו יין ואפילו בורית כרשינה חייב מיתה, אף משום הכנסה יתירה פירוש אם הכניסה להיכל דביאה ריקנית היא שאותה הקטרת אינה כלום והביאה לה בביאה שלא לצורך והכנסה יתירה ובביאה שלא לצורך כתיב מיתה דכתיב (ויקרא טז, ב) ואל יבא בכל עת אל הקדש זה ההיכל, מבית לפרוכת זה לפני לפנים ולא ימות הא אם יבא ימות בבאו שלא לצורך. 

אחת לששים או לשבעים שנה גרסינן היתה נקטרת חצאין של שירים חצאין משמע הרבה וקאי אסמנין כלומר חצי של כל סמן וסמן נשאר בה לסוף ששים שנים שרבו השירים של שלשה מנין שמשתייר בכל שנה ושנה מחפינתו של כהן גדול שאפילו ישמעאל בן קמחית שהיה גדול שבכולן לא היה חופן אלא ארבע קבין כמו שפירשו ז"ל במסכת יומא, ולפיכך כשמגיעין לסוף ששים או שבעים שנה רבו אותן השירים כל כך שלא היו צריכין לפטם אותה שנה אלא קפ"ד מנים שהן חצאין של שס"ה ולא השוו לומר המדה אחת לשבעים שנה שמדת החפינה אינה שוה שיש מי שחפינתו גדולה ויש מי שחפינתו קטנה ולפיכך אמרינן דבר מסופק לששים או לע' כלומר פעמים לזה או פעמים לזה ופעמים בין הפרקים הללו לפי הכהן ששמש ואותן שיורים הנותרים מן החפינה בכל שנה לא היו מצניעין אותן עד שיגיעו לסוף ששים ויצטרפו ויעלו לחשבון חצאין שהוא קפ"ד מנים שהרי בכל שנה ושנה היו מחללין אותן שיורין של אותה שנה על מעות האומנין וחוזרין ולוקחין אותן מתרומה חדשה ומערבין אותו מותר עם השס"ה מנים של שנה הבאה וכן היו עושים בכל שנה עד שמגיע לששים נמצא שמשתייר מן השס"ה של אותה שנה כל החצאין ולא היו צריכין לפטם בשנת ששים אלא קפ"ד מנים, והני ששים או שבעים לאו למימרא דליתרמי שיהיו בה חצאין ממש לא פחות ולא יותר דאי נמי הוה מקמייתא ארבע או חמשה מנים יותר על חצאין היו מפטמין כל החצאין של שס"ה דשנה הבאה דבציר מהכי לא מפטמינן כדקתני לעיל לשליש ולרביע לא שמענו, ואין לך ע' שנה שלא יהא שם מן הישינה יותר מקפ"ד מנים לפי שיותר משני מנים וחצי נשאר ברוב השנים הלכך אי אפשר שלע' שנה לא יהיה שם יותר מקפ"ד מנים ולפעמים יזדמן שלס' שנה היו קפ"ד מנים וכל זמן שלא נשתייר מן הישינה חצאין שלמים היו מפטמים אותה שלימה שס"ה מנים כתות חתכה כלומר מעט, ויש שגורסין קרטוב והוא שם מדה קטנה מפני ריחה פירוש שהיה נודף ריח טוב ממנה ביותר. 

תם הפירוש תהלה לאל 

ספר כלבו סימן לט 
================ 
דין סדר סעודת שבת שחרית 

הולכים לבתיהן ומוצאין שלחן ערוך ומטה מוצעת ויין מזוג ומוזגין לו את הכוס ומקדש ואומר בורא פרי הגפן ונהגו הקדמונים שהיו אומרים אחר קדוש זה ברוך מקדש השבת בלא מלכות ובלא הזכרה, ויש נוהגין לפתוח קודם קדוש ושמרו בני ישראל את השבת וכו', ואחר הקדוש פותחין בקול רם ואומרים לכבוד השבת מזמורים כגון מזמור לדוד י"י רועי וכל המזמור לדוד מזמור י"י הארץ ומלואה וכל המזמור ומזמור ברכו נפשי את י"י י"י אלהי גדלת מאד וכו' ויש שמתחילין מצמיח חציר והכל לפי מנהגם, ואח"כ בוצעין על הלחם ואוכלין סעודתם ומברכין ברכת המזון, וכל דיני סעודה וברכת המזון תמצא למעלה. 

ספר כלבו סימן מ 
=============== 
דין מנחה 

פותח החזן אשרי ואחריו אומר ובא לציון וכל סדר קדושה שלא אמרו אותו בשחר מפני טורח צבור שלא יכבד על הזקנים והעוברות והמניקות אם יאחרו כל כך בבית הכנסת ויצומו עד אחרי אמרם כל הסדר, ואחר אומרים קדיש קצר, ואחר אומר ואני תפלתי וכו', ולפיכך נהגו לומר פסוק זה במנחה של שבת לפי שכתוב למעלה ממנו (תהלים סט, יג) ישיחו בי יושבי שער ונגינות שותי שכר, אמר דוד לפני הקב"ה רבונו של עולם אומות העולם ורוב בני ישראל עושין משתאות ומשתכרין ביום שמחתם ואני תפלתי לך וכו', כי העת אשר הגדלת השמחה ביום מנוחתינו ושמחתי איני משליך אותך אחרי גוי כי בהגיע זמן התפלה אני מפסיק משתאותי ומניח כל תענוגותי וקופץ אני להתפלל אליך בעת רצון ובשעה קבועה אבל אומות העולם אחרי אכלם ושתייתם אינם מזכירין מי בראם ומזמרין ומחנגין לשמחתן וישראל אחרי אכלם סעודה שלישית אינן שוכחין יוצרם ובשעת מנחה שהיא עת רצון לפניו הם מתפללין וכשם שעושין כמשפט עשה להן כמשפט אב לבן והפוך מדת הדין למדת רחמים וזהו אלהים ברוב חסדך ענני באמת ישעך ענני בישעך שהיא אמת על זה נהגו כל ישראל לאמרו בתפלת המנחה של שבת אבל בי"ט שאין מנהג להתפלל תפלת מנחה רק סמוך לתפלת ערבית לא נהגו לאמרו מפני שאין זה עת משתה לשום אדם והר' נתן כתב טעם אחר וז"ל לפי שעזרא תקן קריאת התורה במנחה משום יושבי קרנות שאין עוסקין בתורה אלא במקח וממכר ולא עסקי באורייתא עמד ותקן קריאה זו להגן עליהם אנו אומרים ואני תפלתי לפני קריאתה להודות ליוצרינו שלא עשנו כהם, ובי"ט שאין בו קריאה ולא סעודה ג' לפי הנראה אין אנו אומרים אותו, ואח"כ מוציאין ס"ת וקורין ג' בסדר השבוע הבא י' פסוקים לכל הפחות ואחר גוללין הספר ואין אומרים קדיש אחר קריאת התורה כמו שעושין בשחרית והטעם כי בשחרית אומרים אותו לפי שאומרים אשרי אחר הגלילה ולשון אשרי יושבי משמע לשון שהיה ועכוב כמו שאמרו ז"ל חסידים הראשונים היו שוהין שעה א' ומתפללין שנאמר (תהלים פד, ה) אשרי יושבי ביתך והדר יהללוך סלה, וכדי שלא ישהו כל כך אחר קריאת התורה קודם הקדיש אומרים אותו אחר קריאת התורה אבל במנחה שאין אומרים כלום בין קריאת התורה לתפלה די לנו בקדיש א' שלפני התפלה, וה"ה למנחה של תענית שקורין ויחל שאין אומרים קדיש עד לפני התפלה, וי"א שכל זמן שמפטירין בנביא אומר קדיש אחר חזרת התורה למקומה קודם תפלה ואח"כ מתפללין תפלת מנחה אבות וגבורות וקדושת השם ובמקום האמצעיות יאמר אתה אחד והוא כנגד שבת שלעתיד לבא, כתב הר' נתן ז"ל אנו ושבת מעידים בשם יתברך שהוא אחד שנאמר (שמות לא, יג) כי אות היא ביני וביניכם לדורותיכם לדעת כי אני י"י מקדשכם, והקב"ה ושבת מעידים לישראל שהוא גוי אחד בארץ, והשם יתברך ואנחנו מעידין בשבת שבו בחר שנאמר (תהלים קלט, טז) ימים יוצרו ולא אחד בהם זה הוא השבת כי לא יקרא כו' וגם בכתיבתו יקרא בתמיה וזהו מנוחה שלימה שאתה רוצה בה, תפארת גדולה ועטרת ישועה בזכות שבת נושע שנאמר (ישעיה ל, טו) בשובה ונחת תושעון, אברהם יגל, כתב החכם בעל המלמד כי תקנו ז"ל להזכיר האבות בתפלה זו שהם הודיעו היחוד תחלה בעולם וזאת הברכה היתה כלה וענינה מעין היחוד כאמרם אתה אחד וכו' והר' נתן ז"ל כתב לפי שהאבות שמרו שבת נקבעו בה באברהם כתיב (בראשית כו, ה) וישמור משמרתי פירוש ששמר אפילו ערובי תבשילין וכתיב (שם יח, יט) אשר יצוה את בניו זה יצחק וביעקב כתיב (שם לג, יח) ויחן את פני העיר נכנס עם דמדומי חמה וקבע תחומין מבעוד יום הדה אמרה ששמר יעקב את השבת ב"ר ובאברהם שהיה אביו של יצחק שייך ביה גילה שנאמר (משלי כג, כד) גיל יגיל אבי צדיק, יצחק ירנן מצינו באגדה רננו צדיקים בי"י (תהלים לג, א) בזמן שהצדיקים רואין הקב"ה מיד אומרים שירה שכן מצינו ביצחק שנעקד וראה השמים פתוחים מיד אמר שירה, יעקב ובניו ינוחו בו שנאמר ויחן את פני העיר, רצה ומודים ושים שלום צדקתך וקדיש, נשאל לפני ר' על ענין ג' פסוקים אלו מפני מה לא סדרום בסדר שהם כתובים בתלים, והשיב לכך נתקנו לומר כן לפי שכתוב וי"י אלהים אמת, צדקתך הראשון מסיים ב"ה והשני באלהים והשלישי באמת, וה"ר נתן ז"ל כתב טעם למה תקנו לומר אלו ג' פסוקים בשבת לפי שנתנה תורה בשבת קבעו אלו שלשה פסוקים של צדוק הדין בראשון יש י' תיבות כנגד עשרת הדברות ובשני מ' אותיות כנגד מ' יום שעשה משה בהר לקבל הלוחות ובשלישי ה' תיבות כנגד חמשה חומשי תורה, ע"כ, ונהגו לומר אלה ג' פסוקים לפי שהם מעין צדוק הדין ואומר אותם בשעת המנחה לכבוד משה רבינו ע"ה שנפטר בשעת מנחה, ואין אומרים אותן בשבת שיש בו תוספת שאומרים בו הלל כגון י"ט או ר"ח או חנוכה וגם לא בי"ד של ניסן שחל להיות בשבת לפי ששוחטין את הפסח בין הערבים ואומרים הלל על שחיטת הפסחים, אבל בשבת של ראש השנה ויום הכפורים אומרים אותן אע"פ שהוא יום טוב. 

ונהגו בהרבה מקומות שלא לעסוק בתורה בין תפלת מנחה לערבית לכבוד משה רבינו ע"ה רבן של נביאים שנפטר באותה שעה כמו ששנינו נשיא שמת כל בתי מדרשות בטלין, והגאון רב שלום ז"ל כתב בשבת במנחה מותר להתעסק בתלמוד ולא עוד אלא שמנהג בבית מדרשו של רבינו בבבל שאחר תפלת המנחה שונין אבות וקורין בתורה ואמת הדבר שאין לבטל בית המדרש מכל וכל רק מתבטלין מעט לכבוד הרב אבי התורה שנפטר באותה שעה, ונהגו בהרבה מקומות לאכול סעודת הערב קודם תפלת המנחה בשבת ואחר תפלה זו לא יאכלו רק כל אחד ישב בדד וידום לכבוד רבן של נביאים, וה"ר נתן ז"ל כתב הג' פסוקים הללו שאנו אומרין בשביל צדוק הדין בעבור הנשמות שחוזרות במוצאי שבת לדינם ואם ר"ח למחרתו אין אומרים אותו שאין חוזרות לדינם שנאמר והיה מדי חדש בחדשו וגו', והר"ש ז"ל כתב טעם אחר כיון שהתפללו צבור תפלת המנחה חל להיות מוצאי שבת שכך מצינו גבי סוכה מאימתי מפנין את הכלים מן המנחה ולמעלה, וכשחל יום טוב או ר"ח באחד בשבת ידחה צדקתך מפניהם שכבר חלו מן המנחה ולמעלה, עכ"ל, ובמסכת סופרים כתב שבת שאומרים בו הלל או מחרתו אין אומרים צדקתך אבל אומרים למוצאי שבת ויהי נועם שאין אסור לעשיית מלאכה כי אם לנשים שמקדשין החדש, וה"ר נתן ז"ל כתב והאומר שנפטר משה רבינו ע"ה בשבת ולכבודו אנו עושין אי אפשר להיות שהרי ב"ז באדר מת משה ובעשור לחדש הראשון עברו את הירדן ובכ"ד בו התחילו לסבב את יריחו הכי איתא בסדר עולם, וכבשו את יריחו ביום הז' ושבת היה, ומאחר שיום כ"ה לא היה שבת כי אם אחד בשבת, ועוד הא כתוב בו (דברים לא, ב) בן מאה ועשרים שנה אנכי היום אלמא ביום שבת היה כותב הרי לא היה שבת, ולא ידעתי הטעם מפני מה אין אומרים צדקתך בשבת שיש בו הלל משום דכתיב (תהלים קיח, כד) זה היום עשה י"י נגילה ונשמחה בו ולא בעי לאדכורי ביה שום עצב, והכתיב (שם לו, ז) משפטיך תהום רבה, ואמרינן במדרש מאן דאת מחי את מדקדק, ומותר להתעסק בתלמוד שהרי מנהג בכל ארץ אשכנז לומר מסכת אבות בקיץ ובחורף, ויש מקומות שאומרים אותן מפסח עד שבועות ולא עוד, ויש מקומות שאומרים אותן משבועות ועד סוכות, ויש מקומות שאומרים אותן משבת וישמע יתרו עד שבת מסעי וסימן ממתן תורה ועד משנה תורה משה קבל תורה, והכל לפי המנהג, וכל פעם ופעם מתחילין קודם הפרק כל ישראל יש להם חלק לעולם הבא כדי להפיס דעת עמי הארץ מתחילין באותה בבא והוא ראשית פרק אחרון של מסכת סנהדרין, ויש מקומות שאומרים שני פרקים בכל שבת ושבת, ומקומות שאין אומרים רק פרק אחד והכל לפי המנהג, ואחר הפרקים יאמר החזן קדיש על ישראל ועל רבנן, וכתב ה"ר אשר ז"ל תפלות של שבת ד', א' משבת בראשית, ב' משבת דמרה, ג' משבת דסיני, ד' משבת דימות המשיח ומחיי העולמים עכ"ל, נשלמו תפלות שבת והלכותיו ת"ל. 

ספר כלבו סימן מא 
================ 
דין תפלת מוצאי שבת ודין הבדלה 

במוצאי שבת מאחרין לבא בבית הכנסת כדי להוסיף מחול על קדש ופותחין והוא רחום כמו בחול וקורין קריאת שמע בברכותיה כמו בחול ואומרים ברוך י"י לעולם וכתב ה"ר נתן ז"ל מבעי ליה לארוכי כי היכי דנתצל מהיזקא דההוא שבתא, ואומר יראו עינינו כמו בחול ואומר קדיש זוטא ומתפללין י"ח ומבדילין בתפלה וכולל באתה חונן אתה חוננתנו וגומר תפלתו על הסדר ואם שכח להבדיל באתה חונן יבדיל בשומע תפלה ואם לא אמרו כלל אם יש לו כוס אין צריך לחזור ולהתפלל אבל אם אין לו כוס יחזור ויתפלל כך כתב ה"ר נתן ז"ל, וכתב הר"ם במז"ל טעה ולא הזכיר הבדלה בחונן הדעת משלים תפלתו ואינו חוזר, וה"ר אשר ז"ל כתב אם נזכר קודם שהשלים תפלתו חוזר ומבדיל בתפלה דהא דאמרינן אין מחזירין אותו מפני שיכול לאמרו על הכוס מיירי כשהשלים תפלתו, ונוסח ההבדלה זו של תפלה אומרים אותה בין במוצאי שבת בין במוצאי י"ט לחול וכן במוצאי י"ט לחולו של מועד אף על פי שיש בה בין יום ה"ז לששת ימי המעשה לפי שסדר הבדלות הוא מונה, ואף על פי שאין שם אלא יום אחד או יומים מימי השבוע אומר בין יום ה"ז לששת ימי המעשה שאינו מתכוין לומר שעכשיו יהיו ששת ימי המעשה אלא סדר הבדלות שהבדיל הקדוש ברוך הוא בעולמו הוא מונה, בין קדש לחול דכתיב (ויקרא י, י) ולהבדיל בין הקדש ובין החול, בין אור לחשך דכתיב (בראשית א, ד) ויבדל אלהים בין האור ובין החשך, בין ישראל לעמים שנאמר ואבדיל אתכם מכל העמים אבל יום השביעי וכו' מעין החתימה שחוזרין לגיהנם אחר סדר קדושה דאמרינן במוצאי שבת המלאך הממונה על הרוחות צועק חזרו לגיהנם למות שכבר השלימו ישראל סדריהם וחוזרין הפושעים לגיהנום לידון שנחו ביום השבת ואומר סדר קדושה ומצדיקין עליהם הדין ומתחילין מואתה קדוש, אין אומרים ובא לציון לפי שאין הגואל בא בלילה, ואח"כ אומר קדיש שלם ואין אומר לא ויהי נועם ולא סדר קדושה במוצאי שבת שארע בו י"ט מפני שיש בו מעשה ידינו כאשר כתבנו ויש נוהגין לאמרו כל זמן שיהיה י"ט מיום ג' ואילך כמו שאמרו בענין הבדלה מי שלא הבדיל במוצאי שבת מבדיל והולך כל השבת כלה ופרשו ז"ל מאי כל השבת כלה יום א' ויום ב' ויום ג' וכן לענין גטין אמרו רז"ל חד בשבא ותרי בשבא ותלת בשבא בתר שבתא ארבעה וחמשה ומעלי שבתא מקמי שבתא גם יש מקומות שאין אומרים ויתן לך כל זמן שאין אומרים ויהי נועם ומנהג טעות הוא כי מה ענין ויתן לך לויהי נועם כבר בארנו מה טעם אומר ויהי נועם מה שאין כן בויתן לך שאין אומרים אותו רק לסימן טוב וברכה אך סדר קדושה אין לומר אם לא יאמרו ויהי נועם לפי שתקנת סדר קדושה היא לאמרו אחר ויהי נועם וסדר קדושה נתקן לאומרו שכל האומרו נוצל מדינה של גיהנם שנאמר (איוב י, כב) צלמות ולא סדרים כל שאינו אומר סדר קדושה בצלמות ואחר כל זה הסדר מביאין לחזן ומבדיל על הכוס ואחריו אומר ויתן לך וכו' שהם פסוקים של ברכה לסימן טוב ויש מקום שנהגו לומר אין כאלהינו ופטום הקטרת והמנהג גם כן לסימן טוב לפי שפטום הקטרת היה מעשיר כל המתעסקין בו ואפשר שהזכרתו ג"כ היא תעשיר והמקומות שנהגו לאמרו שחרית וערבית בכל יום לפי שבזמן שבית המקדש קיים היו מקטירין בכל יום פרס שחרית ופרס ערבית ואח"כ אומר קדיש על ישראל וכו' וכל אחד הולך לביתו וחוזר ומבדיל לבני ביתו ומביאין לפניו יין ובשמים ונר ומברך על היין תחלה ואחר על הבשמים ומריח לשמח נפש העצבה כשיוצא מן המנוחה לימי הטורח והעצבון, ואין מברכין על הבשמים אלא במוצאי שבת לחול ולא במוצאי שבת לי"ט לפי שהכנסת יום טוב לנפש במקום בשמים שהיא שמחה ונהנית ג"כ משמחת י"ט וכן בי"ט לחול אין לברך על הבשמים לפי שאין נשמה יתירה בי"ט אחר שיש בו טורח מאשר יאכל לכל נפש שיעשה בו וי"א שטעם הבשמים במוצאי שבת לפי שבכל שבת שובת אור של גיהנם ואינו מסריח ובמוצאי שבת חוזר ושורף ומסריח ועל זה אנו מריחין בבשמים שיגין מאותו הריח ריח הבשמים ואח"כ מברך על הנר, ואבוקה להדלקה מצוה מן המובחר והטעם אחרי שפסקו ז"ל שנוסח הברכה לומר בורא מאורי האש שהוא לשון רבים צריך להיות שם אבוקה שנראים בה מאורות הרבה, ואח"כ אומר המבדיל בין קדש לחול ונהגו לקחת הדס לברך על הבשמים ונראה משום דכתיב (זכריה א, ח) והוא עומד בין ההדסים וכתיב (ישעיה נה, יג) ותחת הסרפד יעלה הדס ואין מברכין על הנר עד שיאותו לאורו על כן צריך שיראה בצפרניו קודם שיברך משום דכתיב (בראשית א, ד) וירא אלקים את האור כי טוב והדר ויבדל אלהים וישראל שהדליק מן הגוי וגוי שהדליק מישראל מברכין עליו ואין מברכין על הנר אלא במוצאי שבת ובמוצאי יום הכפורים באור ששבת מעבירה כגון עששית דולקת שהיתה דולקת והולכת כל היום כלו או נר שהודלק לחולה או הנרות המודלקות מהן אבל אור היוצא מן העצים ומן האבנים אין מברכין עליו אלא במוצאי שבת הואיל ותחלת ברייתו הוא, ואין מחזירין על האש כדרך שמחזירין על המצוה, וי"ט שחל להיות באמצע השבת מבדיל כמו במוצאי שבת רק שלא יברך על הבשמים ולא על האור וכשמברכין על האור רואה בצפרניו שיפרה וירבה כצפרנים הללו. 

ובאגדה שיצא האור מבין צפרניו של אדם הראשון ויש אגדה אחרת על אדם הראשון שכשראה שחשך היום במוצאי שבת אמר אוי לי שבשבילי שסרחתי עולם חשך בעדי ונתן הקב"ה בינה בלבו ונטל שני רעפים והכישן זו בזו ויצא מהן אור וברך עליו ונסתכל בגופו וראה עצמו ערום לבד הצפרנים ועל זה יש שנהגו להסתכל בצפרנים כשמברכין על האור, ולפיכך מברכין במוצאי שבת על האור היוצא מן האבנים לפי שהוא כעין תחלת ברייתו כמו שכתבנו, לפי שהיה תחלת ברייתו במוצאי שבת מברכין עליו במוצאי שבת ועוד היה נאסר בכל יום השבת ועכשו הותר וכיון שברך עליו במוצאי שבת שוב אין צריך לברך עליו כל השבוע כמו שמברכין בכל שאר הנאות ברכת הנהנין לפי שאין הפסק להנאתו שכל היום הוא צריך לאפות ולבשל בו ולחמם כנגדו, וכיון שכן אין אדם מסיח דעתו ממנו, אבל על הבשמים צריך לברך בכל פעם ופעם שיריח בהן שכשיפסוק הריח תפסק הנאתו, וה"ר אשר ז"ל כתב כי לפיכך אין מברכין בכל יום על האור לפי שכבר נפטר ביוצר המאורות שהוא גם כן אור, ורואה בהן בצפרנים קודם שיברך שנאמר (שם) וירא אלהים את האור והדר ויבדל אלהים, ונהגו להסתכל באור שעל הידים לפי שהחכמים מכירין בהן מזל האדם וטובות הראויות לבא לו, והר"ם כשלא אכל על שלחנו היה מבדיל מעומד ונוטל ההדס בימינו ומברך עליו ונוטל אבוקה בידו אפילו יש לו נר אחר כדאמרינן אבוקה להבדלה מצוה מן המובחר, ואין מבדילין על הפת אף על פי שמקדשין עליו שטעם הקדוש לפי שאין קדוש אלא במקום סעודה אבל במוצאי שבת שאין הבדלה במקום סעודה כי סעודת שבת ראויה להיות מבעוד יום אין להבדלה עסק בפת כלל כשאר מצות שאנו מברכין עליהם על הכוס כמילה וכיוצא בה אבל קדוש לא הלכך דין הוא שיקדש על הפת אם יהיה חביב עליו יותר אבל הבדלה שלא תקנוה כלל על סעודה כאשר כתבנו אלא על הכוס כמו שאמרו ז"ל העשירו קבעוה על הכוס לפיכך לא נוכל להבדיל רק על הכוס, ויש מי שהורה שבמוצאי שבת וי"ט שמסדירין קידוש והבדלה כאחד ועושין יקנה"ז מתוך שיוכל לקדש על הפת אם ירצה יוכל להבדיל גם כן עליו שההבדלה במקום סעודה היא, הרי"ף ז"ל חולק בזה, וביום טוב שחל להיות במוצאי שבת מוסיף ואומר בין קדושת שבת לקדושת יום טוב הבדלת ואת יום השביעי מששת ימי המעשה קדשת והבדלת את עמך ישראל בקדושתך בא"י המבדיל בין קדש לקדש, ואומר שהחיינו חוץ משביעי של פסח שאינו אומר זמן, ואמרו ז"ל אין מבדילין על השכר אלא אם כן הוא חמר מדינה, ואם אין לו יין סומך על הבדלה שבתפלה והמבדיל על היין הויין לו בנים ראוין להוראה, ועיקר ההבדלה בלילה, ואם לא הבדיל בלילה מבדיל והולך עד יום ד' אבל אינו מברך על האור אלא במוצאי שבת בלבד, ר"ל אם ברך עליו במוצאי שבת בלא כוס כמו שנבאר למטה שצריך לעשות בליל פורים או בליל ט' באב כשיצטרך ליהנות בו אבל אם לא ברך עליו במוצאי שבת או כשיהנה בו נ"ל שיברך עליו בכל עת שיבדיל כך כתב ה"ר דוד בר לוי ז"ל, אבל אין מקום לבשמים אלא במוצאי שבת והטעם מבואר למבין, ואסור לאכול או לשתות משיצא יום השבת עד שיבדיל, ולשתות מים מותר, וכן לעשות מלאכה כתב ה"ר עמרם ז"ל שכיון שהבדיל בתפלה מותר לעשות מלאכה ואפילו לא הבדיל על הכוס, ואם יצטרך לעשות מלאכה קודם שהבדיל בתפלה אומר המבדיל בין קדש לחול ומותר לו לעשות מלאכתו ומ"מ קודם שיטעום כלום צריך להבדיל על הכוס ואפילו הבדיל בתפלה, וזאת הברכה שיברך להתירו למלאכה כתבו הרי"אג ורב עמרם ז"ל שצריכה הזכרת השם ומלכות וכן כתב ה"ר נתן ז"ל וז"ל ואסור לכבויי ולאדלוקי ולעשות שום מלאכה עד שיבדיל באחת מהן או יברך בא"י אמ"ה המבדיל בין קודש לחול, ורש"י ז"ל פסק דאפילו בלא הזכרה מותר שאינה אלא להכרא בעלמא, והני נשי שאין מבדילות בתפלה צריכות לומר המבדיל בין קדש לחול קודם שיעשו שום מלאכה וכן צריך ללמדן, והני נשי דנהיגי דלא למעבד עבידתא באפוקי שבתא מקמי דתתפני סדרא מנהגא פירוש מנהג טוב לבתר דתתפני סדרא לאו מנהגא פירוש אינו ממנהג טוב, והר"ף ז"ל כתב מיהו נהגו העולם שלא לעשות מלאכה כל ליל מוצאי שבת, שכח ואכל או שתה קודם שיבדיל מבדיל אחר שאכל, ומדברי סופרים להבדיל על היין ומברך על היין תחלה כאשר כתבנו, וסימן הברכות יבנ"ה, יין בשמים נר הבדלה, יש לו לאדם להבדיל על הכוס מבעוד יום אף על פי שעדין הוא שבת שמצות זכירה ביציאתו ואפילו קודם לשעה זו מעט, היה אוכל ויצא שבת והוא בתוך סעודתו גומר סעודתו ונוטל ידיו ומברך ברכת המזון על הכוס ואחר כך מבדיל עליו ואם היה פוסק בתוך השתיה פוסק ומבדיל ואחר כך חוזר לשתייתו, אין מבדילין אלא על היין שראוי לנסך על גבי המזבח כמו שאין מקדשין, זה הכלל כל שאין מקדשין אין מבדילין עליו חוץ מן השכר במדינה שרוב יינה שכר שמבדילין עליו הואיל והוא חמר מדינה ושאר היינות כבר בארנו משפטיהן בהלכות קדוש, ואם אין לו יין ומקוה למצא למחר שכר אם הוא חמר מדינה חייב להתענות עד אשר ימצא אבל אם יודע שלא יזדמן לו למחר לא יין ולא שכר אינו חייב להתענות עד אשר ימצא, ומי שטעה ולא הבדיל בתפלה ולא הבדיל גם על הכוס ואין לו עכשו כוס להיות מבדיל עליו חוזר ומתפלל ומבדיל בתפלה, וכן כתב ה"ר אשר ז"ל, כשם שמבדילין במוצאי שבתות כך מבדילין במוצאי יום טוב לחול ובמוצאי י"ט לחול של מועד ובמוצאי יום הכפורים, וכבר בארנו שאין מברכין על הבשמים אלא במוצאי שבת לחול בלבד ואפילו במוצאי יום הכפורים אין צריך לברך על הבשמים ואף על פי שאין בו טעם של שאר ימים טובים, והטעם שאין ביום הכפורים נפש יתרה מפני התענית אבל מברכין על האור במוצאי יום הכפורים לפי שהופסק להנאת האור ביום הכפורים ואין מברכין אלא על נר ששבת כמו שבארנו למעלה ובמוצאי שבתות מברך על כל אור משיאותו לאורו כדי שיכיר בין מטבע למטבע ואין מברכין על נר של גוים ולא של ע"ז ולא של מתים היה מהלך חוץ לכרך וראה אור אם רוב אנשי העיר גוים אינו מברך ואם רוב ישראל מברך, אור של תנור ושל כירים ושל כבשן לא יברך עליו לכתחלה, הגחלים אם כשיכניס קיסם ביניהם דולק מאליו מברכין עליהן, אור שהודלק לחיה או לחולה בשבת מברכין עליו, אור של בית המדרש אם יש שם אדם חשוב שמדליקין בשבילו מברכין עליו, וכן אור של בית הכנסת אם יש חזן שהוא דר שם מברכין עליו. 

פורים שחל להיות במוצאי שבת שקורין המגלה לאור הנר מברך בורא מאורי האש קודם, ויש חולקין ואומרין שאינו צריך לברך עליו לפי שכבר נפטר ביוצר המאורות, אמנם טעמא דמסתבר הוא שלא יהנה ממנו בלא ברכה, ונהגו לומר הבדלות בנגינות במוצאי שבת משל למלך שמלוין אותו העם בשמחה ובשירים כך ישראל מלוין שבת כלתה ומלכתא בשמחה ובשירים וע"כ נכון להבדיל מעומד לכבוד המלך שאנו מלוין אותו ודרך לויה מעומד, וקדוש נמי שהוא כמו שאנו יוצאין לקראת המלך היה לנו לאומרו מעומד מזה הטעם אך לפי שאין קדוש אלא במקום סעודה צריך לישב דאי קאים ויתיב כחוכא ואטלולה ולכך כשחל יום טוב במוצאי שבת עבדינן לה מיושב משום קדוש די"ט ונהגו הנשים לדלות מים במוצאי שבת תיכף ששמעו ברכו שמצינו באגדה שבארה של מרים בימה של טבריא וכל מוצאי שבת מחזירין על כל מעינות ועל כל בארות וכל מי שהוא חולה ויזדמן לו מים וישתה אפילו כל גופו מוכה שחין מיד נרפא, ומעשה באדם אחד שהיה מוכה שחין והלכה אשתו במוצאי שבת לשאוב מים ונתעכבה יותר מדאי ונזדמן לה בארה של מרים ומלאה כדה מאותן המים כיון שבאה אצל בעלה כעס עליה ומרוב כעסו נפלה כדה משכמה ותשבר הכד ונפלו מטפי המים על בשרו ובכל מקום שנתזו המים נרפא השחין ועל זה אמרו חכמים לא עלתה בידו של רגזן אלא רגזנותו, ולכך נהגו לשאוב מים בכל מוצאי שבת כך מצאתי. נשלמה תפלת מוצאי שבת, והלכות הבדלה תהלה לאל. 

ספר כלבו סימן מב 
================ 
דין הימים שאין נופלין על פניהם ואין אומרים למנצח ושיר מזמור 

כתב ה"ר נתן ז"ל אלו הימים שאין נופלין על פניהם כל יומי ניסן מפני שארעו בו ניסים ובערב הפסח וממחרת הפסח אין אומרים למנצח דערב הרגל כרגל וצפרא דרגלא כרגלא ומר"ח סיון עד ד' ימים אחר עצרת, ור"מ היה אומר ד' ימים אחר עצרת משום דכתיב אסרו חג בעבותים וערב עצרת ומחרתו אין אומרים למנצח כאשר בארתי, בתשרי ממחרת יום הכפורים עד סוף החודש, וערב החג ומחרתו אין אומרים למנצח כאשר בארתי, והר"מ כתב בכל חדש אומר למנצח לבד מערב הפסח עד אסרו חג, חנוכה ופורים ויום י"ד וט"ו באדר הראשון שהן אסורין בהספד ובתענית אבל במנחת ערב הי"ד אין למנוע הכי מוכחא שטת ההלכה פ"ק דמגלה, ואין אומרים למנצח ושיר מזמור כמנהג ויטרי אין אומרים אותו אך שמעתי מ"ר יצחק ב"ר טודרוס כלל כל יום שיש בו מוסף אין אומרים אסף במנחה ערבי שבתות וי"ט ור"ח ויום חופה אחרי עשותה ושחרית שבא חתן לבית הכנסת, ובשביל חתן אין מוסיפין בחול יותר מג' בקריאת התורה כי תקנת חכמים שאמרו שאין מוסיפין בחול אע"ג שעשו אותו כרגל, ואפשר שאם קראו כבר ג' שיכול החתן להיות רביעי כמו בחולו של מועד אבל יותר לא דיותר מרגל לא עבדינן ליה דחול המועד קרוי רגל ויום המילה יש מקומות שאומרים ביום המילה למנצח משום דאית ביה ט' פסוקים כחדשי העבור, ויש במדרש ישגבך שם אלהי יעקב למה הזכיר יעקב יותר מאבותיו משום שהיו לו גלגולים וטלטולים יותר מהם ובכולם עזרו הבורא יתברך כהדין מקשייתא דאמרין לה רחמנא דעני לההיא מקשייתא יעזור ליך ויש מקומות שאין אומרים אותו משום דכתיב על המילה (תהלים קיט, קסב) שש אנכי על אמרתך ולא שייך למימר ולאדכורי יום צרה, ואם יחול יום המילה ביומא דתשובה ובתענית רגילין לומר י"ג מדות ווידוי ולא שבקינן להו דכולי האי לא גזרינן רק והוא רחום ותחנות, עכ"ל הר' נתן ז"ל. 

ספר כלבו סימן מג 
================ 
דין תפלת ראש חדש והלכותיו ודין ברכת הלבנה והברכה 

ערבית שחרית ומנחה מתפלל אדם תפלתו כשאר ימות השנה וכולל בעבודה יעלה ויבא, טעה ולא אמר יעלה ויבא, אם נזכר קודם שהשלים תפלתו חוזר לעבודה בין יחיד בין ש"צ כשמתפלל בלחש שאין בכך טורח צבור ואם השלים תפלתו חוזר לראש התפלה ומזכיר, והני מילי יחיד אבל ש"צ אינו חוזר בכל עת שעתיד לאמרו בתפלה אחרת מפני טורח צבור, כך כתב הר' נתן ז"ל והר"ם במז"ל כתב ואם היה רגיל לומר תחנונים אחר תפלתו ונזכר אחר שהשלים תפלתו קודם שיעקר את רגליו חוזר לעבודה ומזכיר במה דברים אמורים בשחרית ובמנחה אבל בערבית אם טעה ולא הזכיר שוב אינו חוזר והטעם לפי שאין מקדשין את החדש בלילה, והר' נתן ז"ל כתב דבערבית ליל שני מחזירין אותו שכבר מקודש הוא כך פסק ריט"ב בתשובתו, ובר"ח ב' ימים ולא אמרו במנחת יום ראשון לא בלחש ולא בקול רם נראה דכיון דאין באותו היום תפלה אחרת שצריך לחזור אע"ג שעתיד לאמרו בערבית שחרית ומנחה של יום שני ועוד דאם לא התפלל מנחה מתפלל ערבית שתים נמצא דשייכי זה בזה ואפילו הכי צריך לחזור שלא לחלק במנחת ר"ח שאינו אלא יום אחד, והאידנא שכל אחד ואחד מתפלל לעצמו אם ש"צ אמרו בלחש אין צריך לחזור כלל לא לראש ולא לעבודה שאינו חוזר ומתפלל בקול רם אלא משום קדושה, וכן נראה ממשיב הרוח ומהשאלה או שמא אין צריך לאמרו שמאחר שאינו צריך לחזור אם אמרו הוי הפסקה ויכול לאמרו בלא חזרה בשומע תפלה ואם לא אמרו שם אין צריך לחזור, ע"כ לשון הר' נתן ז"ל, והר"ם במז"ל כתב כל מקום שהיחיד חוזר ש"צ אם טעה כשמתפלל בקול רם חוזר חוץ מתפלת השחר אם שכח ולא הזכיר יעלה ויבא עד שהשלים תפלתו אינו חוזר מפני טורח צבור שהרי תפלת המוספין לפניו שהוא מזכיר בה של ר"ח, ויש פוסקין שאומרים שאפילו יחיד העומד בבית הכנסת אם טעה אין מחזירין אותו ובלבד שיתכוין לשמוע תפלה מש"צ מתחלתה ועד סופה ולא יתעסק בשום דבר אחר והטעם כדי שלא יתבזה בצבור על שלא כיון לבו כך כתב הר' אשר ז"ל, ואחר תפלת השחר הצבור קורין את ההלל בדלוג ומברכין לפניו לקרא את ההלל ומצינו סמך לקריאת ההלל בר"ח שרמזו דוד במזמור הללויה הללו אל בקדשו (שם קנ) שיש בו י"ב פעמים הללויה כנגד י"ב חדשים ומשמע הללו אל בקדשו על קדוש החדש, ואמרו רז"ל תניא יחיד לא יתחיל ואם התחיל גומר פירש הרי"ף ז"ל יחיד לא יתחיל בברכה ואם התחיל בברכה גומר בלא ברכה והר"ז ז"ל כתב שמעתי פירוש זה יחיד שאירע לו נס לא יתחיל כי כשתקנו נביאים הראשונים לקרות ההלל לא תקנו אלא לצבור כשיגאלו מצרתם אבל על צרת יחיד לא תקנו לאמרו כלל כשיגאל ממנה ומודה על הנס אבל הלל דר"ח יחיד קורהו ומברך עליו כך דעת ר"ת ז"ל, והר"ם במז"ל כתב שקריאת ההלל בר"ח אינו אלא מנהג והמנהג אינו רק בצבור ואין מברכין עליו לפי שאין מברכים על המנהג ויחיד לא יקרא כלל ואם התחיל קוראו בדלוג כמו בצבור ולפי דברי הרי"ף ז"ל נראה שהצבור מברכין עליו ואע"פ שאינו אלא מנהג, ואין להקשות עליו דמנהג של ערבה דאמרינן רב חביט ולא בריך קסבר מנהג נביאים הוא ואין מברכין על המנהג לפי שבמנהג ערבה שאין בו אלא חבטה בעלמא אין לברך עליו אבל במנהג הלל שהוא שבח והודאה להשם יתברך ראוי לברך, ור"ת ז"ל תירץ דאמנהג טלטולא בעלמא כגון ערבה לא מברכינן אלא על מנהג דבר אחר מברכין שהרי מברכין אי"ט שני של גליות שאין זה אלא מנהג, ויש סותרין טעם זה לפי שאין י"ט שני דומה לשאר מנהגות לפי שעיקר המנהג בו משום ספקא דאורייתא, והראב"ד ז"ל פירש ואם התחיל גומר בברכה שאין כאן קבו' ואין נוסח ברכה זו רק הודאה בעלמא כמו תשבחות והודאות שאנו אומרים בפסוקי דזמרה אך בירושלמי כתב גומר בלא ברכה, ונראין הדברים כיון דברכה שאינה צריכה היא ויש בה הזכרה ומלכות אם יברך יהיה עובר על לא תשא, ואם ירצה להרבות בשבחו של מקום יברך בלי הזכרה מלכות ויאמר בנוסח זה ברוך אתה ה' מלך מהולל בתשבחות, ויש גדולים נהגו לברך שאין לפקפק בה וזו היא נוסחה בא"י אמ"ה המהולל בפי עמו משובח ומפואר בשירי דוד עבדו בא"י מלך מהולל בתשבחות, ואחריו נוסח הברכה לדברי הכל יהללוך, הילכך לדברי הפוסקים ז"ל שיחיד גומר בלא ברכה אפילו היחיד אומר אותה אך יברך בלתי הזכרה ומלכות כמו שכתבנו, ואחר ההלל אומר קדיש שלם, וכן בכל יום ספר שיש בו קרבן מוסף אומר קדיש שלם לפני הוצאת התורה ואם אין בו קרבן מוסף אין אומר רק קדיש זוטא, ומוציאים ס"ת, וכל דיני קריאת התורה בר"ח תמצא למעלה בסדר קריאת התורה ואחר קריאת התורה אומר קדיש זוטא וגוללין ס"ת ובעוד שגוללין אותה אומר אשרי ובא לציון ואחר מחזירין הספר למקומו ואומר קדיש זוטא ומתפללים תפלת מוסף אבות וגבורות וקדושת השם ובמקום האמצעיות יאמר ראשי חדשים לעמך נתת זמן כפרה לכל תולדותם בהיותם מקריבים ופירש החכם בעל המלמד בשם החכם ר' יהודה הלוי כי כנוי תולדותם שב אל החדשים ר"ל ר"ח היתה באה על כל תולדות ימי החדש ולפיכך קרא ר"ח זמן כפרה, ופירש ג"כ מיד שונא מיד יצר הרע כי הוא הצר הצורר ואורב להחטיא, ור"ל כי שעיר החטאת לזכרון לפני השם כדי להנצל מיד הצר הצורר, רצה ומודים וברכת כהנים ושים שלום קדיש שלם, ויש מקומות שאומר במקום שיר מזמור ברכי נפשי את ה' ה' אלהי גדלת מאוד ואחר כך אומר מזמור של אותו היום, קדיש עלינו לשבח. 

ונהגו הנשים שלא לעשות מלאכה בר"ח, וכן מצינו בירושלמי והני נשי דנהיגי דלא למעבד עבידתא בריש ירחא מנהגא, פירוש מנהג טוב, ומצינו באגדה טעם למנהג מפני שלא פרקו נזמי הזהב לעגל שנעשה בר"ח, ונהגו כל ישראל לעשות סעודה גדולה משאר הימים מפני כבוד היום שהוא כפרה לישראל כמו שאמרו ז"ל הביאו כפרה עלי שמעטתי את הירח כלומר בעבורי על שמעטתי את הירח ממאור שלה ואני רוצה לעשות לה כבוד שיתכפרו בה כל ישראל בכל עת שתתחדש, ובפרקי דר' אליעזר מצינו מנהג גדול בישראל שעושין סעודה בראשי חדשים ובימים טובים כדי שנזכור תפלת המוספין ושאסור ראש חדש בעשיית מלאכה לנשים ויום טוב אף לאנשים ויש נותנין טעם אף לסעודת ראש חדש זכר לסעודה שעושין לעידי הלבנה בזמן שהיו מקדשין על פי הראיה וי"א שר"ח מותר בתענית עתה שבטלה מגלת תענית כי ראש חדש מגלת תענית. 

ור"ח שחל להיות בשבת מזכירין ערבית שחרית ומנחה יעלה ויבא בהודאה כמו אם חל בחול שאין מזכירין בו שבת כלל שהרי לקח חלקו וזה אינו כי אם לר"ח ומוציאין ב' ספרי תורה וכל דין קריאת התורה תמצא כתוב למעלה בסדר קריאת התורה כל השנה, ואחר ההפטרה יאמר אשרי ומחזירין הספרים למקומן ואומר קדיש זוטא ומתפללים תפלת מוסף אבות וגבורות וקדושת השם ובמקום תכנת יאמר אתה יצרת, רצה ומודים וברכת כהנים ושים שלום קדיש שלם, וכן ברכת המזון של ר"ח תמצאנו למעלה בהלכות ברכות המזון וכל הדברים אשר כתבנו בר"ח בין לענין דין תפלה וברכת המזון דין חולו של מועד משפט אחד להם, ואם טעה ולא הזכיר בערבית של חולו של מועד מחזירין אותו שאין בו הטעם שכתוב בר"ח, ולענין הלל בימים שאין גומרין בהן את הלל ג"כ יש להם דין הלל בר"ח וכשקוראין אותו בצבור קורין אותו בדלוג ואם רצו להפסיק אפילו באמצע הפרק פוסק לפי דעת הר"ם במז"ל לפי שאין מברכין עליו אפילו בצבור כמו שכתבנו. 

ואמרו ז"ל הרואה לבנה בחדושה צריך לברך וכל המברך על החדש בזמנו כאלו מקביל פני שכינה כתוב הכא (שמות יב, ב) החדש הזה לכם וכתוב התם (שם טו, ב) זה אלי ואנוהו, ועוד אמרו ז"ל אלו לא זכו ישראל אלא להקביל פני אביהם שבשמים בכל חדש וחדש דיים כלומר שהוא נראה על ידי גבורותיו ונפלאותיו, כך כתב ר' יונה ז"ל וכיון שכן שגדול המברך כאלו מקביל פני שכינה ראוי לברך מעומד ומאי מברך, אשר במאמרו ברא שחקים וכו' ושנו ז"ל במסכת סופרים אחרי הברכה אומר ג' פעמים סימן טוב סימן טוב סימן טוב תהיה לישראל, ברוך בוראך ברוך עושך ברוך יוצרך ברוך מקדשך, וי"א ברוך יוצרך ברוך עושך ברוך קונך ברוך בוראך וסימן יעקב בראשי תיבות ורוקד ומדלג ג' פעמים כנגדה ואומר כשם שאני רוקד כנגדך ואיני נוגע בך כך אם ירקדו אחרים כנגדי להרע ולהזיק לי לא יוכלו להזיק לי וליגע בי, תפול עליהם אימתה ופחד וכו' פנים ואחור ג' פעמים אמן אמן סלה הללויה, ואמרו ז"ל במסכת סופרים מאימתי מברכין על הלבנה משתתבסם יש מפרשים משתתבסם משברכו על הבשמים במוצאי שבת והטעם לפי שאז אדם מקושט ומלובש בגדים נקיים של שבת וראוי להקביל פני שכינה ויש מפרשים משתתבסם משתעשה כמו חופה כלומר גדולה ומאירה סביבותיה, והלשון מגזרת עביד בוסמא לבריה כלומר חופה, והר' יונה ז"ל כתב משתתבסם משתהיה האור שלה מתוק לעינים וטוב כלומר שיהנה האדם ממנו וזהו אחר ב' או ג' ימים אבל קודם לזמן זה אין מברכין עליו לפי שאין מאורו מתוק לעינים מתוך קטנותו ואין אדם נהנה ממנו והוא מלשון לבסומי קלא שהוא מפורש למתק הקול, ועד מתי מברכין על הלבנה עד שתתמלא פגימתה חצי העגול, ויש מפרשים עד י"ו שתתמלא פגימת כל העגול לגמרי ומשניהם נלמוד לומר לכתחילה מברכין עד ז' ואם איחר מברך והולך עד י"ו ולא עוד והטעם כי החמה עומדת כנגד הלבנה בט"ו בחדש ולכך זיו הלבנה בחזקו עומד על מלואה כי חמה במערב ולבנה במזרח רב המקום ביניהם, ולכך מברכין עד שתתמלא פגימתה כי כל מה שתקרב הלבנה אחר חצי החדש לחמה יתכסה אורה ולכך מברכים על התוספת ולא על החסרון כי על הטובה יש לנו לברך. 

פירוש ברכת הלבנה מלשון הר' אשר ז"ל חק פירוש גזרה שלא תעבור כמו שכתוב (תהלים קמח, ו) חק נתן ולא יעבור, וזמן פירוש שאינו פחותה מכ"ט יום וחצי ושני שלישי שעה וע"ג חלקים, שלא ישנו את תפקידם פירוש אשר פקדם השם זה עדות לפיכך חק נתן ולא יעבור, וכן ר"ל חק נתן ללבנה שלא יעבור וזמן לשמש ולשאר מזלות ומשרתים, ונ"ל כי אמר חק לר"ח ולשמש זמן לפי שהלבנה פעמים באה בארוכה ופעמים באה בקצרה כי כשהשמש קרוב לה לפניה ממתינה והולכת בארוכה מפני חום השמש שישרפנה ופעמים באה בקצרה כשהשמש אחריה ממהרת לרוץ מפני חום השמש שלא יתקרב אליה וישרפנה, פועל אמת שפעולתו אמת בכונה ולא במקרה להוציא מלבן של פילוסופים, ויש שגורסין פועלי אמת שפעולתן אמת ר"ל על השמש ועל הלבנה בצוואת הבורא ולא במקרה, שהן עתידין להתחדש כמותה פירוש בביאת הגואל שיתחדשו השמים והארץ וגדולת ישראל שיחיו המתים, כמותה שמתה וחיתה כך מתי ישראל יחיה אותם הקב"ה, לפאר שם יוצרם על כבוד מלכותו כי אז תראה מלכותו על כל העמים. 

נשלם סדר תפלות ר"ח ומנהגותיו ת"ל 

ספר כלבו סימן מד 
================ 
דין הלכות חנוכה ודין התפלה 

בכ"ה בכסלו יומי חנוכה אנון דלא להתענאה בהון ודלא למספד בהון כי בבית שני כשמלכה מלכות יון גזרו שמד על ישראל ובטלו דתם ולא הניחו אותם לעסוק בתורה ובמצות ופשטו ידיהם בממונם ובבנותיהם ונכנסו להיכל ופרצו בו פרצות וטמאו הטהרות וצר להם ישראל מפניהם ולחצום לחץ גדול עד שרחם עליהם אלהי אבותינו והושיעם מידם וגברו בני חשמוניא הכהנים הגדולים והרגום והושיעו את ישראל מידם והעמידו מלך מן הכהנים וחזרה מלכות לישראל יותר ממאתים שנה עד חרבן בית שני, וכשגברו ישראל על אויביהם ואבדום בכ"ה יום בכסלו היה ונכנסו להיכל ולא מצאו שמן טהור אלא פך אחד קטן שהיה מונח בתוך שדה קבועה בכותל שלא היו יכולין להסיטה והיה פתחה סגור וחתום בחותמו של יוחנן כהן גדול ובסגירת הפתח בחותם הכירו שלא נגעו בפך ולא היה בו שמן להדליק רק לילה אחת ונעשה להם נס והדליקו ממנו ח' ימים עד שהובא השמן מהמקום שהן כותשין אותו שם והיה רחוק דרך ד' ימים נמצאו בין הליכה וחזרה שמונה ימים, ומפני זה התקינו חכמים שבאותו הדור שיהיו עושין אלה הימים בכל שנה ושנה ימי משתה ושמחה והלל ויהיו מדליקין הנרות על פתחי הבתים בכל לילה ולילה ח' ימים והן הנקראין ימי חנוכה כלומר חנו כ"ה כסלו בכ"ה בחדש יתחילו, והימים האלו אסורין בהספד ובתענית, וגומרים בהם את ההלל ומברכין עליו לגמור, אחד יחיד ואחד צבור, ונר חנוכה מצוה להניחו על פתח הבית מבחוץ בטפח הסמוך לפתח מצד שמאל הנכנס כדי שתהיה מזוזה בימין ונר חנוכה בשמאל, ולא יניחנה למעלה מכ' אמה לפי שאין העין שולטת בו ולא יהיה בזה פרסום הנס ואם הדליקה למעלה מכ' אמה ובא להשפילה צריך לכבותה ואח"כ להדליקה במקום הראוי לפי שההדלקה עושה מצוה הדליקה למטה מי' כשרה והוא שתהיה גבוהה ג' טפחים מן הקרקע והדר בעליה מניחה בחלון הסמוך לרשות הרבים, ועכשו בגלות שאין אנו יכולין לקיים המצות בשלמות מניחה על פתח ביתו מבפנים ואפילו הניחה על שלחנו דיו, ואסור להשתמש לאורה משום ביזוי המצוה שלא יהיו המצות בזויות עליו שכן מצינו בירושלמי אמר הקב"ה הוי מכבד המצות שהן שלוחי ושלוחו של אדם כמותו ואם כבדת אותם כאלו כבדתני ואם בזית אותם כאלו בזית לשמי, ונהגו קדמונינו להדליק בלילה הראשונה אחת ולהיות בכל לילה מוסיף אחת עד שמנה ונהגו לחדש הפתילות בכל לילה ולברך על התוספת והטעם לפי שבכל לילה היה הנס מתחדש, ועוד טעם אחר לחדש הפתילות זכר למקדש שהיו מחדשין אותו בלילה אל מנורת המאור, ובמסכת סופרים כתב אין חוששין לפתילת נר חנוכה להחליפה עד שתכלה, ונהגו להתחיל בצד הפתח, ונשים חייבות בנ"ח שאף הן היו באותו הנס, פירוש שהאויבים באו לאבד הכל אנשים ונשים וטף, ויש מפרשים שעל ידי אשה אירע להם הנס הגדול ההוא ושמה יהודית כמו שמפורש באגדה בת היתה ליוחנן כהן גדול והיתה יפת תואר מאד ואמר המלך יון שתשכב עמו והאכילתו תבשיל של גבינה כדי שיצמא וישתה לרוב וישתכר וישכב וירדם ויהי לה כן וישכב וירדם ותקח חרבו וחתכה ראשו ותביאהו לירושלים וכראות החיל כי מת גבורם וינוסו, ועל כן נהגו לעשות תבשיל של גבינה בחנוכה, ואכסנאי חייב בנר חנוכה ומשתתף בפריטי אם לא מדליקים עליו בגו ביתיה ואי פתח בבא לנפשיה אף על גב דמדלקי עליה בגו ביתיה חייב להדליק נר משום חשדא וכן מי שהולך לכפר שאין בו ישראל ולן שם בלילי חנוכה אף על פי שאין לו בית מיוחד שם שמענו שהר"ר משולם ז"ל היה נוהג להדליק ולברך לזכרון הנס וחצר או בית שיש לו שני פתחים משתי רוחות צריכה ב' נרות מפני חשד העוברים, ועכשו שמדליקין בפנים אפילו בחצר שיש לו שני פתחים אין צריך לו אלא נר אחד שאין לחוש לחשד כלל שהנכנס בבית יראה הנר באי זו פתח שנכנס ונוכל לומר דדוקא כשהפתחים בבית אחד אבל אם הם בשני בתים בשתי רוחות ואדם אחד דר בהם ונכנסין ויוצאין בשניהם צריך להדליק בשתיהם אמנם אין צריך אלא ברכה אחת כיון דקיימא לן דחובת גברא הוא אמרינן דשתיהן מצוה אחת שאין החיוב אלא מפני החשד ואפילו נימא דשתי מצות הן כיון שעושה שתיהן בבית אחד די לו בברכה אחת דומיא דתפילין של יד ושל ראש שאין מעכבין זו את זו דדי להן בברכה אחת וכתב ה"ר יצחק ז"ל הני מילי לדידהו דמדליקין מבחוץ אבל לדידן דמדליקין בפנים ליכא משום חשד ואין צריכין להדליק רק בפתח אחד דבני הבית ידעי ששני הפתחים של איש אחד הם. 

ומצות נר חנוכה משתשקע החמה עד שתכלה רגל מן השוק ושעור זה כמו חצי שעה או יותר מעט ולפי חשבון זה מדת השמן שנותנין בנר חנוכה הוא שמינית הביצה שהרי שערו חכמים חצי לוג שמן לנרות המנורה שדולקות מערב עד בקר שהם י"ב שעות וחצי לוג הוא מלא ג' בצים נמצא ביצה ל"ד שעות ולחצי שעה שמינית הביצה, וקודם זמן זה לא ידליק דהוי כשרגא בטיהרי ואחר זמן זה גם כן לא ידליק דליכא פרסומי ניסא שהרי נכנסו כל העם בבתיהן, ואיכא מאן דאמר דקודם זמן זה ואחריו גם כן אם הדליק אינו מברך וכתבו מקצת הגאונים ז"ל דבזמן הזה שמדליקין בפנים מפני חשש שמא יכבוה הגוים הדרים בינינו לא חיישינן לרגל מן השוק ומברכין אחר זה לכתחלה וכן כתב ה"ר יצחק דאנן דמדליקין מבפנים וליכא היכרא אלא לבני הבית הוי זמנה עד עמוד השחר והר"ף ז"ל כתב נכון להדליק כל זמן שבני הבית נעורים משינה אפילו רבינו שמשון גם עכשיו היה מצריך לעשות קנד"ילאש ארוכות ע"כ מיהו בע"ש שצריך להקדים נר חנוכה להדלקת נר שבת ונר שבת מצותה סמוך לשקיעת החמה כמו שאמרנו פ"ק דשבת כי חזיתו שמשא אריש דקלא אדליקו שרגא משום דבתר הדלקת נר שבת אין לעשות שום מלאכה לפיכך מדליק תחלה נר חנוכה ומברך כיון דלא אפשר להדליק אחר נר שבת יש אומרים שמדליקין תחלה נר שבת ואחריו נר חנוכה ומברך לפי שתדיר ושאינו תדיר תדיר קודם ולא הוי קבלת אסור מלאכה אחר שדעתו להדליק אחר כן נר חנוכה, וכן במוצאי שבת דלא אפשר להדליק עד שחשכה משום כבוד שבת מאחרין ומברכין, ונהגו במקצת המקומות להדליק נר חנוכה במוצאי שבת בבית הכנסת קודם הבדלה והראב"ד ז"ל כתב שאין ראוי לעשות כך וגם במגלה שאין ראוי לקרותה עד אחר הבדלה שאין ראוי לברך על האור אחר שמלא עיניו ממנו, ומכל מקום מי שהקדים אפילו בחול שהיה טרוד והוא שיהיה בפלג המנחה האחרון דלא חמירי מהבדלה דאמרינן רב מצלי של מוצאי שבת בשבת ואומר הבדלה על הכוס מיהו צריך שיתן בה שמן יותר משעור הדלקה כדי שתדלק הנר עד דכליא רגלא דתרמודאי, וכתב הרי"ף ז"ל שנר חנוכה שדלקה כשעור אם רצה לכבותה אח"כ הרשות בידו או להשתמש לאורה, וכן דעת הרמב"ם ז"ל הדליקה וכבתה אין זקוק לה ומ"מ צריך שיתן שמן בנר עד שתהיה דולקת כשעור וידליק נר אחר כנגד נר חנוכה כדי שלא ישתמש לאורה, ואי איכא מדורא לא צריך ואי אדם חשוב הוא שאין דרכו להשתמש למדורה צריך, ויש נותנין טעם להדליק נר אחרת משום היכרא ואפילו למ"ד מותר להשתמש לאורה צריך נר אחרת משום הכרא, ועכשו שנהגו להניח נר חנוכה מבפנים בטפח הסמוך לפתח די לנו בזה ההיכרא, שהרי מניחין אותה במקום שאין אנו רגילין להניח נר בשאר הימים וגם אינו מקום ראוי לתשמיש, כתב הבעל עשרת הדברות שמה שאמרו שאסור להשתמש לאורה הני מילי תשמיש שאינו של מצוה אבל תשמיש של מצוה מותר, וכן דעת הר"ז ז"ל, והראב"ד ז"ל כתב דכל תשמיש אפילו של מצוה כגון ללמוד כנגדו אסור משום דקלשה לה כחה דלא מכוין אלא לצורך עצמו, ומוכח מדקאמר נר שבת ונר חנוכה נר שבת עדיף משום שלום ביתו ואם איתא נעביד נר חנוכה ויאכל לאורה דהא אכילת מצוה היא ונקיים לתרוייהו אלא ודאי כל תשמיש אסור ואפילו של מצוה, וכן נראה מדאמרינן כל שמנים ופתילות שאין מדליקין בהן בשבת מדליקין בהן בחנוכה ואם מותר להשתמש לאורה שום תשמיש אמאי מדליקין בהן בחנוכה ניחוש בהן דלמא אתי לאטויי אלא ודאי אסור, וכתב ה"ר אשר שנהגו הנשים שלא לעשות מלאכה משעת הדלקה עד שעת כבייתן ונראה הטעם להכיר שאסור להשתמש לאורן ועוד שמא יכבה הנר שישתמשו כנגדו ועל כרחם יכשלו להשתמש לאורה, ולפי זה המנהג טועות הנשים הרבה שאינן עושות מלאכה כל שמונת הימים והבטלה הרחיקו ז"ל שהיא מביאה לידי שעמום על כן טוב לבטל להן מנהגן ויש נשים רבות בטלות יום ראשון ויום שמיני ודי להן בזה כדין תורה בפסח וסוכות ומותר להדליק מנר לנר, כתב הראב"ד ז"ל משרגא לשרגא שלא על ידי קינסא, וכתב הר' יצחק ז"ל שמותר להדליק קיסם דנר שבת להדליק נר חנוכה או איפכא, וכן להדליק ממנו אחר דכותה של מצוה אבל של חול אסור להדליק מנר של מצוה. 

ונהגו כל המקומות להדליק נר חנוכה בבית הכנסת להוציא מי שאינו בקי ושאינו זריז בזאת גם כי הוא הדור המצוה ופרסום הנס וזכר למקדש ויש מקומות שאין חוששין סמוך לפתח אלא לפני ההיכל, והמנהג להדליק נר חנוכה בבית הכנסת בין תפלת המנחה לתפלת ערבית, ובערב שבת מדליקין קודם תפלת המנחה ועד שלא יתפללו הקהל ובמוצאי שבת מדליקין אחר סדר קדושה וקדיש קודם שיבדילו על הכוס והראב"ד ז"ל חולק על זה המנהג כמו שכתבנו, יש מדליקין בנרות של שעוה והר"ף ז"ל היה מצריך לעשות נרות ארוכות אמנם המצוה המובחרת בשמן זית לפי שבו היה הנס, וכשהוא מדליק לילה ראשונה מברך שלשה ברכות להדליק ושעשה ניסים ושהחיינו, והרואה שלא הדליק בביתו או שאינו עתיד להדליק כמי שאין לו בית או אינו בעירו אף על פי שמדליקין עליו בביתו מברך שתים שעשה נסים ושהחיינו והוא שלא שמע הברכות, אבל מי שהדליק בבית או שעתיד להדליק או שמע הברכות אינו מברך כלל בראותו אחרים שהדליקו, ומלילה ראשונה ואילך המדליק מברך שתים להדליק ושעשה נסים והרואה מברך אחת שעשה נסים, ומי שבא ממדינת הים ולא הגיע לביתו עד ליל שני או ליל שלישי מברך בלילה שיתחיל להדליק בביתו ג' ברכות, ושיורי הפתילות של כל הלילות נהגו להבעירן שלא לשום צורך ואע"פ שמותר לפי מה שכתב הרי"ף והרמב"ם ז"ל שאמרו שמשיעבור זמנה מותר לכבותה או להשתמש לאורה, ומיהו הגאון רב אחא ז"ל כתב שאין לעשות בהן שום דבר אבל צריך להניחה עד לילה אחרונה ולעשות מהן מדורה בפני עצמה ואף על פי שאמרו חכמים ז"ל תשמישי מצוה נזרקין ואלו ודאי תשמישי מצוה הן מכל מקום לא דמו לעצי סוכה ולולב שלא הוקצו שיהיו כלין לאותו מצוה אבל אותן הפתילות והשמן הוקצו על דעת שיהיו כלין, ולפיכך אנו מברכין בכל לילה ולילה שעשה נסים לפי שכל לילה היה נס ספוק השמן ולמה חנוכה מפרש בגמרא כאשר בארנו למעלה, ואית דאמרי לפי שאז חנכו את הבית מעבודה שבטלו היונים, וכבר בארנו ח' ימים למה, ויש נותנים טעם אחר לדבר לפי שבטלו להם מצות מילה שהיא לשמונה לפיכך קבעו ח' ימי חנוכה כך כתב הבעל העתים ז"ל ועוד כתב למה אין עושין ט' ימים מספק כמו בחג הסכות והטעם לפי שחנוכה מדבריהם ולא החמירו בה כל כך והנשים נראה לומר שאחר שהן מדליקות ומברכות מוציאות האנשים, אבל חרש שוטה וקטן שהדליקו לא עשו כלום לפי שהדלקה עושה המצוה והני לאו בני מעבד מצוה נינהו, וכל שכן גוי שהדליק לפי שאינו מחוייב בה כלל, וכתב ה"ר יצחק בר אבא מרי ז"ל שקטן שהגיע לחנוך מדליק כדי עובר לעשייתן ועכשו שנהגו להדליק לילה ראשונה אחת ולהוסיף אחת בכל לילה כמו שכתבנו. 

נר שיש לה שתי פיות עולה כל פה ופה ללילה, ואם הקיף פתילות בקערה אם כפה עליה כלי עולה כל פתילה ללילה או אם הרחיק כל פתילה מחברתה באצבע לפי דעת הבעל עשרת הדברות ז"ל ומה שאמרנו שמניחין נר חנוכה משמאל יש אומרים דדוקא בפתח שיש בו מזוזה מדליקין בשמאל אבל אין בו מזוזה יניחנו בימין, וכן כתב הר"ף ז"ל אך בבית הכנסת דליכא מזוזה מדליקין בימין עוד דומיא דמקדש שהיה מנורה בימין בדרום ואנו לא חלקנו בין זה לזה שבכלן מדליקין אותה בשמאל, ואנשים הרבה הדרים בחצר משתתפים בשמן ויוצאין כלן בנר אחד והוא שלא פתחו פתח לנפשם כמשפט אכסנאי, וכן כתב הרמב"ם ז"ל דאכסנאי אתא לאשמעינן דהוה אמינא נר חנוכה חובת תרעא הוא כמו מזוזה כיון שאמר שמצוה להניחה על פתח ביתו ואמר שמי שיש לו פתח יהיה חייב ומי שאין לו יפטר קא משמע לן דחייב ולא דמי למזוזה דמזוזה אפילו יש לו פתחים הרבה כלן חייבין ונר חנוכה בחד מינהו סגי, וכן הדר בעליה פטור ממזוזה וחייב בנר חנוכה, וכן גדול עומד בבית אביו ואינו סומך על שלחן אביו הרי הוא כאכסנאי ומי שהולך לעיר אחרת נראה שחייב לעשות שעשה נסים ואף על גב דמדליקי עליה בגו ביתיה והבא בספינה או שהוא בבית גוים מדליק בברכות ומניחה על שלחנו ולא דמי לאכסנאי דאמרינן דאי מדלקי ליה בגו ביתיה לא צריך להשתתף דשאני התם שיש לו פרסום הנס בהדלקת אושפיזו, היה תופש נר חנוכה בידו ועומד לא עשה כלום לפי שהרואה אומר לצרכו הוא דנקיט ליה וליכא פרסומי ניסא, עששית של חנוכה שהיתה דולקת עד הלילה האחרת מכבה ומדליקה למצות הלילה. 

סדר תפלת חנוכה ערבית שחרית ומנחה מזכירין של חנוכה בהודאה ויש קכ"ד תיבות בעל הנסים כנגד מנין יוחנן שתקנו וכן יש קכ"ד תיבות מתפלה למשה עד ויהי נועם שאמרו משה על מלאכת המשכן שרצה להקימו בכסלו אמר לו הקב"ה שמחה של כהנים אחרת תהיה בכסלו, וכן אם בא להזכיר בברכת המזון מזכיר בברכת הארץ, ועכשיו נהגו להזכיר בברכת הארץ ובתפלת המוספין ג"כ מזכירין ואעפ"י שאין מוסף בחנוכה כלל יום הוא שנתחייב בד' תפלות כשיהיה שבת או ר"ח וכן בברכת המזון מזכירין של חנוכה בברכת הארץ ושל שבת ור"ח בבונה ירושלים ואף על פי דתדיר ושאינו תדיר תדיר קודם כיון דתקנו להזכיר של חנוכה בברכת הארץ שהיא לפני בונה ירושלם ותקנה לא זזה ממקומה ומזכיר על הנסים וכו' וחוזר למקום שפסק בין בתפלה בין בברכת הארץ, וכתב הבעל העתים שאין טוב לומר כשם שעשית להם נס וכו' והטעם לפי מה שאמרו ז"ל לא ישאל אדם צרכיו לא בג' ראשונות ולא בג' אחרונות והטעם לפי שאמרו ביום הכפורים לפי שהם צרכי רבים ולכפרה וזה שאלת צרכים הוא, אמנם כך היא הנוסחה ברוב התפלות הזקנות, ונוסח הרמב"ם ז"ל, וכן כתב ה"ר אשר ז"ל הלכך דעביד כמר עבד ודעביד כמר עבד. ומי שטעה ולא הזכיר על הנסים בתפלה אין מחזירין אותו והטעם כמו שכתבנו בהלכות תפלה ודין טעה ולא הזכיר בברכת המזון כתבנו דינו בהלכות ברכת המזון. 

ואלו ח' ימים אין נופלין על פניהם ואין אומרים למנצח ושיר מזמור לפי שהן כעין י"ט אחר שאומרים בו הלל, ויש מקום שאומרים במקום שיר מזמור שיר חנוכת הבית וכל יום מאלו שמונת ימים גומרים את ההלל וקורין אותו בלי דלוג ומברכין עליו בין יחיד בין צבור לגמור את ההלל וקורין אותו ואין מפסיקין בו אם לא בין פרק לפרק ומברכין לאחריו יהללוך, וכן הדין לכל הכ"א יום שגומרים בהן את ההלל, ואחר כך אומר קדיש זוטא ומוצאין ספר תורה ועושה סדר קריאתה כאשר כתבנו למעלה קדיש אשרי ובא לציון קדיש שלם מזמור שיר חנוכת הבית לדוד וכו' קדיש יהא שלמא וכו' נשלמו הלכות חנוכה וסדר תפלה ת"ל. 

ספר כלבו סימן מה 
================ 
דין הלכות מגילה ופורים וסדר התפלה 

קריאת מגילה בזמנה מצות עשה מדברי סופרים והכל חייבין בקריאתה אנשים ונשים וגרים ועבדים משוחררין ומחנכין הקטנים לקרותה, ומבטלין תלמוד תורה מפני קריאתה שאין דוחין קריאתה מפני שום דבר מצוה רק לקבור מת מצוה שאין לו קוברין שקוברין אותו תחלה ואח"כ קורין את המגלה וכן דעת הר"ם במז"ל, וה"ר דוד ב"ר לוי כתב דקאמר מת מצוה לאו במת שאין לו קוברין אלא כל אדם כשר שמת נמי דינו כך הוא, אחד הקורא ואחד השומע מן הקורא יצא והוא שישמע מן הקורא שנתחייב לקרות לפיכך אם היה הקורא שוטה או קטן אין מוציאין אחרים ידי חובתן, אבל כהנים וישראלים ועבדים משוחררין חללים וממזרים סריס אדם סריס חמה פצוע דכא וכרות שפכה כל אלו מוציאין אחרים, וקטן שהגיע לחנוך כתב בעל י' הדברות שמוציא אחרים, נשים כיון שהן חייבות שאף הן היו באותו הנס י"ל שמוציאות אף האנשים ואעפ"כ אין ראוי להשלים בהן עשרה דכל מקום שהצריכו עשרה אנשים בעינן, והבעל עשרת הדברות כתב שאין נשים מוציאות אנשים בקריאתם והטעם משום דקול באשה ערוה, ואע"ג דמדליקות נר חנוכה ומברכות לא דמי לפי שאין צורך שיהיו שם האנשים בעת ההדלקה, וטומטום לפי הדעת הראשון מוציא אחרים ממה נפשך ואנדרוגינוס ג"כ נראה שמוציא שהרי מחוייב הוא, שאף הן היו באותו הנס שעל הכל גזר אף באנדרוגינוס, וחרש אין מוציא לכתחלה הא דיעבד שפיר דמי שהרי מצינו בק"ש שאם לא השמיע לאזנו יצא, ולפי מה שכתב הרמב"ם ז"ל נראה שחרש מוציא לכתחלה שהרי לא הוציא מכלל המוציאין רק שוטה וקטן. 

השומע מקרא מגילה ממי שהוא מודר הנאה ממנו יצא דומיא דשופר דאמרינן המודר הנאה משופר מותר לתקוע תקיעה של מצוה, חייב אדם לקרות המגלה בלילה ולשנותה ביום מראש ועד סוף שנאמר (תהלים כב, ג) אלהי אקרא יומם ולא תענה ולילה ולא דומיה לי וזה הפסוק במזמור אלי אלי למה עזבתני שנאמר על אסתר ולפיכך למדו ז"ל מזה חיוב הקריאה, ועל כן נהגו לפתוח אחר הקריאה בפסוק ואתה קדוש שהוא באותו מזמור, ולפי שרומז כאן חיוב הקריאה בלילה וביום אמרו ז"ל שכל קריאה בפני עצמה מברכין שהחיינו על כל אחת, וכן נהגו בנרבונה, וכן כתב ה"ר יצחק ז"ל, אך הרמב"ם ז"ל כתב שאין מברכין שהחיינו על קריאת היום ומברכין על קריאתה שלש ברכות סימן להם מנח, מקרא מגלה, שעשה ניסים, ושהחיינו, וקורא את המגלה ולאחריה מברך בא"י הרב את ריבנו והדן את דיננו והנוקם את נקמתינו והנפרע לנו מצרנו והמשלם גמול לכל אויבי נפשינו בא"י האל הנפרע לעמו ישראל מכל צריהם האל המושיע, ואע"ג דאמרינן אין חותמין בשתים הני שתים שייכי אהדדי ואין תשועה אלא בשתים, וצריכין אנו להוסיף שבח והודאה לאל על שתיהן אחד שנפרע לנו מן האויבים והאחרת גדולה מזו שהושיענו מידם ולא נפקד ממנו איש דכתיב (אסתר ט, ב) ואיש לא עמד בפניהם וזהו פלא ונס גדול בלי ספק אין כמוהו שלא פגע אדם בהם, ירושלמי לא אמרו ברכה לאחריה אלא בצבור וכתב הר"ז ז"ל שאין אומר האל הרב את ריבנו והטעם אחר שאמר אלהינו מלך העולם וכו' וטעם ה' לשונות מהודאה כנגד ה' תשועות שעשה לנו מעמלק, הרב את ריבנו על ידי יהושע, והדן את דיננו על ידי גדעון, והנוקם את נקמתינו ע"י שאול, והנפרע לנו מצרנו ע"י דוד, והמשלם גמול לכל אויבי נפשנו על ידי מרדכי ואסתר. 

כרכים המוקפין חומה מימות יהושע בן נון בין בארץ בין בחוצה לארץ קורין בט"ו אף על פי שאין להם עכשיו חומה, ושאינן מוקפין חומה מימות יהושע אף על פי שהן עתה מוקפין קורין בי"ד, שושן הבירה אע"פ שלא הוקף מימות יהושע קורין בט"ו לפי שבה היה הנס, ולמה תלי הדבר בימי יהושע ולא תלוי הדבר בימי אחשורוש כדי לחלוק כבוד לארץ ישראל שהיתה חרבה באותו זמן ולא היה בה כרך מוקף תהיה פחותה משאר ארצות שיש בהן באותו זמן כרך מוקף והיו קורין בט"ו וכדי שיהיה זכרון לארץ בנס זה תלו הדבר בימי יהושע ויחשבו כאלו הן עתה מוקפין אע"פ שהן חרבין, אמנם צ"ע למה לא תלוי הדבר במשה ואהרן ואפשר כי מפני כבודו של יהושע שהיה נלחם ראשית עם עמלק תלו בו הדבר. 

פורים שחל להיות בשבת אין קורין את המגלה לפי שהכל חייבין לקרותה ואין הכל בקיאין לקרותה וגזרה שמא ילך אצל בקי לקרותה ויעבירנה ד' אמות ברשות הרבים ולפיכך בזמן הזה אנו נזהרין בחשבון העבור שלא יהא פורים בשבת שאין קובעים אדר אלא בזבד"ו, ולבני כרכין לא חששו לפי שהן מועטין ואם יזדמן אין קורין בשבת. 

הקורא את המגילה למפרע לא יצא קרא פסוק אחד והשמיט לו השני וקרא השלישי וחזר וקרא השני שהשמיט לא יצא שזהו שקרא למפרע אלא כיצד יעשה יקרא השני ואחריו השלישי על הסדר, קרא ושהא אפילו כדי לגמור את כולה יצא והוא שיקרא על הסדר קראה על פה לא יצא השמיט בה הסופר אותיות או פסוק וקראן הקורא כמתורגמן יצא, פירוש שהמתרגם מוסיף הדברים חוץ מן הכתב כדי לברר טעם הדבר, קרא קריאה משובשת יצא שאין מדקדקים בקריאתה, אין קורין בצבור במגלה הכתובה על הכתובים ואם קרא לא יצא, ונותן טעם בירושלמי משום עמי הארץ דאמרי אפטורי קא מפטירי, כלומר שהיו סבורין שיאמרו ההפטרה ולא יתפרסם הנס בזאת הקריאה, ואע"פ שנגללין כספר תורה אלא א"כ היתה חסרה או יתרה על שאר היריעות כדי שתהיה נכרת על שאר ספרים אבל יחיד קורא בה ואפילו אינה חסרה או יתרה פירוש ובלבד שתהיה כתובה על הקלף או על הגויל כספר תורה ותהיה תפורה בגידין ואם לאו לא יצא, ואם הוא בכפר או הלך בשיירא יכול לקרות בין בספר בין במגילה ויוצא בה ידי חובתו, והבא מן הדרך לאחר פורים ולא קרא קוראה עד ט"ו ויוצא ידי חובתו כך מצאתי, וצריכה שרטוט כאמתה של תורה פירוש ק"ש אבל אינה צריכה עבוד לשמה, והגאון רב אחא משבחה והר"ף ז"ל כתב שצריכה עבוד לשמה, ושרטוט דקאמר בשטה ראשונה קאמר ודי לו בזה דשטה ראשונה נעשית כשרטוט לשניה ושניה לשלישית וכן כלם, אבל ס"ת באמת צריך שתהא משורטטת כולה, ואסור לכתבה אפילו אות אחת שלא מן הכתב דלמא מתרמי ליה שבשתא וכתב ליה. 

אין כותבין את המגילה אלא בדיו, כתבה במי עפצא וקנקנתום כשרה, ובכל שאר מינים צבעונין פסולה, פירוש קנקנתום חרתא דאושכפי, כתבה על הנייר או על עור שאינו מעובד פסולה וכן כתבה גוי או מין פסולה היו בה אותיות מטושטשות או מקורעות אפילו ברובה אם רשומן ניכר כשרה ואם אין רשומן ניכר אם היה רובה שלם כשרה ואם לאו פסולה, צריכה שתהיה תפורה כולה עד שיהיו כל עורותיה כמגילה אחת ואינה נתפרת אלא בגידין כס"ת, תפרה ג' תפירות בקצה אחד וג' בקצה אחד וג' באמצע כשרה ואע"פ שאינה תפורה על פני כולה מפני שנקראת ספר ונקראת אגרת, כך פירש הרמב"ם מה שאמרו בגמרא ואם הטיל בה ג' חוטי גידין כשרה ובלבד שיהיו משולשין, ויש מפרשים ובלבד שיהיו משולשין כלומר שיהיה מראש התפר עד מקום תפירת הגיד ברווח שיש ממנו עד תפירת הגיד הב' ומהשני לשלישי עד סוף התפר, וכתב בעל העתים ז"ל שאם תפר השאר בחוטי פשתן והטיל בה ג' חוטי גידין כשרה, ושיור התפר שמשיירין בתחלת היריעה ובסופה הלכה למשה מסיני כדי שלא יקרע, ושאלו אל הר"ם אם המגילה צריכה הקף גויל ועמוד והשיב בתשובות ר"ת ז"ל דנקראת ספר ונקראת אגרת ועבדינן לחומרא ודיינין ליה דין ספר לכל מילי לבר מחדא מלתא דיהיבינן ליה דין אגרת שאם הטיל בה ג' חוטין כשרה כמו שכתבנו, אבל לענין הקף גויל וכל גוף האותיות בצורתן ובזיינן של שעטנ"ז ג"ץ ובחסרות ויתרות הכל כדין ספר תורה ועמוד נמי צריכה כדאיתא פ"ק דבבא בתרא ומניח חלק מצד אחד כדי לגול עמוד ומצד אחד כדי לגול היקף, ובספר התרומה כתב שצריך לכתוב מ"ח שורות כספר תורה, ובמסכת סופרים ראיתי שצריך מ"ב שורות כנגד המסעות או ס' כנגד ששים רבוא או ע' ואין ידוע כנגד מי או צ"ח כנגד צ"ח קללות שבמשנה תורה, ומיהו נראה שאין להקפיד במגילה במנין השורות כלל רק שלא יהיו נקודות ושלא יהיו ברכותיה כתובות בה ולא תהיה כתובה בין הכתובים ע"כ. 

וה"ר אשר ז"ל כתב והמגילה צריכה שתהא כתובה על הגויל כדתנן כתבה על הדפתירה לא יצא וכיון דלא יצא צריכין אנשים ונשים לשמוע ממגילה כתובה על הגויל וכל שכן לקרא בתורה בבית הכנסת צריך שיקרא בספר תורה כתובה על הגויל ע"כ, אבל במקום שאין גויל מצוי קורין בשאר דשעת הדחק שאני וכן נמי ספר תורה, וה"ר יעקב מפרש כי עבור אלו הארצות חשוב כגויל ומייתי ראיה מהא דתנן במסכת גיטין פרק קמא דבעינן כתב שאין יכול לזייף וכו' ועבוד שלנו כתב שאין יכול לזייף הוא עכ"ל, ומותר לקרות את המגילה היכא דלא אפשר במגילה גזולה כיון דקיימא לן גבי שופר דאין בקול דין גזל כ"ש שאין בקריאה דין גזל, וא"ו דויזתא צריך לממתחא בזקיפה דכלהו בחד זקיפה אזדקיפו, וצריך שיהיו כל עשרת בני המן אריח על גבי אריח שלא תהא תקומה למפלתן, וצריך הקורא לקרות עשרת בני המן ועשרת בנשימה אחת לפי שכלם נתלו כאחת ונהרגו כאחת, וצריך לומר עשרת בני המן ועשרת ואיש שלפניהן הכל בנשימה אחת, ומנהג להיות קורא ופושט כאגרת משום פרסום הנס ואחר הקריאה כורכה ומברך לאחריה כמו שבארנו, ובמקום אחר מצאתי הקורא את המגלה בצבור כורך וקורא כספר תורה ואינו פושטה כאגרת וכן המנהג בשתי ישיבות רבינו שבבבל ובכל מקומות ישראל כורך וקורא וכן המנהג כך מצאתי, וצריך הקורא שיכוין להוציא כל מי שישמענו שיהיה מחויב בה הקורא את המגלה עומד ויושב מה שאין כן בתורה שצריך הקורא לקרות מעומד שנאמר (דברים ה, כז) ואתה פה עמוד עמדי, ואפילו עשרה קורין כאחד ועשרה מתרגמין יצאו פירוש איידי דחביבה להו יהבי דעתיהו, וכתב הרמב"ם ז"ל וקורא אותה גדול עם הקטן ואפילו בצבור, הקורא את המגלה בכל לשון יצא והוא שתהיה כתוב באותו לשון שאם לא כן הויא כקורא על פה דקיימא לן דלא יצא ויש אומרים שאם השומע היה יודע אשורית ויודע לעז ומכירו שאינו יוצא אם לא באשורית ומוכח מן הירושלמי דבעי יודע אשורית ויודע לעז מהו שיוציא אחרים בלע"ז ומשני כל שאינו מחויב בדבר אינו מוציא אחרים ידי חובתן, אמנם לפי הגמרא שלנו נראה שאפילו יודע אשורית יצא בכל לשון שיבין והוא שתהא כתוב בו, והלועז ששמע אשורית יצא אע"פ שאינו מבינו מידי דהוה אנשים ועמי הארץ דהא איכא מצות קריאה ופרסומי נסא. 

זמנים הרבה תקנו להם חכמים כמו שמפורש בגמרא ובזמן הזה אין קורין אותה אלא בזמנה כמו שבארו ז"ל הואיל ומסתכלין בה עניים לחלק להם מעות פורים לסעודות פורים וכשיראו שקורין בשאר הזמנים ולא יתנו להם יפנו וימנעו משמחת פורים שלא יתנו לבם לבקש עוד, והרי"ף פירש הואיל ועיניהם של עניים נשואות לתת מעות פורים אחר קריאתה מיד נצטרך לחלק להם מיד ושמא יאכלום מיד ולא ישאר בידם במה יעשו סעודת פורים בזמנה וקיימא לן שסעודת פורים אינה אלא בזמנה ואנו אין בידינו מה לחלק להם שנית ויש מפרשים שמסתכלים בה שמונים כמה ימים יש ממקרא מגלה עד פסח ויבאו לאכול חמץ בפסח, ויש שגורסין ומסתכלין בה פירוש להעמיד הדת מפני האומות ואם יהיו זמנים הרבה ירגישו האויבים בדבר, ואע"פ שזכרון נס חנוכה עושין ח' ימים ולא חששו לה אפשר לומר לפי שאותה מצוה היא לזכרון הנס של שמן לא לזכרון נס נקמת האויבים אבל זה שהוא זכרון נקמת האויבים יש לחוש שלא יקנאו על זה נמצא שאין קורין אותה בזמן הזה אלא בי"ד כפרים ועירות, ובט"ו כרכין המוקפין חומה מימות יהושע בן נון. 

בן עיר שהלך לכרך ובן כרך שהלך לעיר אם היתה דעתו לחזור למקומו בזמן הקריאה ונתעכב ולא חזר קורא במקומו ואם לא היה דעתו לחזור אלא אחר זמן קריאה קורא עם אנשי המקום שהוא שם וכרך וכל הסמוך לו וכל הנראה עמו אם אין ביניהן יותר על אלפים אמה הרי זה ככרך וקורין בט"ו, ובתוספתא גרסינן דבן כרך שהיה מפרש והולך בשיירא והיה על הים או במדבר ביום י"ד קורא בו ביום דכיון שאינו במקומו הולך אחר רוב העולם וכתב הרמב"ם עיר שהיא ספק אם מוקפת חומה מימות יהושע אם לא קורין בשניהם בי"ד ובט"ו ובלילה אין מברכין עליה רק בי"ד שהוא זמן קריאה לרוב העולם, ויש שואלין מפני מה אין קורין את המגלה מספק ב' ימים ויש לתרץ לפי שאינה רק מדבריהם והם אמרו, ועוד כתיב ולא יעבור משמע שבני כרכין לא יוכלו לקרות כי אם בט"ו ובני עירות ג"כ לא יקראו בט"ו, ומי שרוצה לפרש ולצאת בשיירא כתב רבינו אפרים ז"ל שיכול להקדים לי"ג שהוא זמן קהלה לכל ומוכח מדאמר שלא בזמנה בעשרה והיכי משכחת לה שלא בזמנה בזמן הזה אם לא כי האי גונא כשמפרש ויוצא בשיירא אמנם אם נתעכב ונמלך ולא הלך חוזר וקורא בי"ד ואע"פ שקרא בי"ג כדין בן כפר שהקדים ביום הכניסה שאם היה בעיר בי"ד שחוזר וקורא עמהן, וכתב הראב"ד ז"ל שנהגו לקרותה מבעוד יום ליל י"ד כדי להקל על החלושים והמעוברות והבחורות שלא להתענות יותר מדאי, והמקרא שלא בזמנה בעשרה לפי שאחר שאין זמנה צריכה פרסום יותר אבל בזמנה נקראת ביחיד שאינה צריכה פרסום גדול אחר שהוא זמנה והר"ז ז"ל כתב דבעינן עשרה בין בזמנה בין שלא בזמנה, והראב"ד ז"ל הכריע וכתב דלענין בעינן עשרה מיהו במקום שיש צבור שקראוה בעשרה אם יש שם יחיד או אחרים שלא קראו עמהם יוכלו לקרותה ביחיד כיון שהיה בצבור פרסום הקריאה והר"מ כתב במקום שאין מנין אם יש שם ד' או ה' ויש אחד מהם יודע לקרות המגילה והאחרים אינם יודעין האחד פוטר את כולן, אבל אם כולן יודעים אותה יקראו כולם לעצמם, הקורא המגילה לחולה או ליולדת צריך לברך לפניה ולאחריה אע"פ שכבר יצא ידי חובתו בבית הכנסת ומברך אפילו ביחיד עכ"ל, וכתבו מקצת הגאונים שאין מברכין על קריאת המגלה אם לא יהיה בעשרה לא לפניה ולא לאחריה וקריאת הלילה כשרה כל הלילה וקריאת היום כל היום, ואין קורין אותה ביום אלא עד שתנץ החמה ואם קראה משעלה עמוד השחר יצא. 

שני ימים אלו שהם י"ד וט"ו אסורים בהספד ובתענית בין לבני עירות בין לבני כרכים ויום שלפניהם ושל אחריהם גם כן, ויש שנהגו להתענות ביום י"ג שהוא יום שלפניהם לפי שלא נאסר אלא תענית של צער אבל התענית שאנו עושין אינו אלא זכר לתענית אסתר ושיזכור כל אדם שהבורא יתברך רואה ושומע כל איש בעת צרתו כאשר יתענה וישוב אליו בכל לבבו כאשר עשה לאבותינו בימים ההם בזמן הזה, וכתב רב אחאי גאון דכי חל פורים יום א' מקדימין ומתענין יום ה' כדי שלא יכנס בשבת כשהוא מתענה שאין מתענין ערב שבת אלא תענית של צבור וכגון תענית חלום וכן נהגו בהרבה מקומות, וכן דעת הר"ם ז"ל, פעם אחת באה אשה אחת ושאלה לפני הר"ש ז"ל שהיא רוצה לרכוב אחרי השלטונות אמרי' אם אוכל לאכול היום ואתענה למחר והשיב אינו מותר לאדם בעולם לפרוש מן הצבור, אמרינן לא תתגודדו לא תעשו אגודות אגודות ויש אומרים שאע"פ שהיו מתענין עם הצבור בחמישי חוזרין ומתענין בששי כדי לסמוך התענית לפורים שכן דינו הואיל ואי אפשר לעשות בשבת יתענה בע"ש, ורבי קורא עליו הכסיל בחשך הולך, והוכח עצמו שאינו מתענה אלא זכר לדבר והוא מחמיר על עצמו לעשות כמקומות כאלו הוא קבוע מן התורה כיון שהורגלו רבים בחמישי דיו בכך עכ"ל הר"ם ז"ל, אך בארצות הללו נהגו לעשותו בע"ש ובשנה מעוברת שאין קורין מגילה אלא באדר שני שני הימים האלו אסורין אף באדר ראשון בהספד ובתענית שאין בין אדר ראשון לאדר שני אלא מקרא מגילה ומתנות לאביונים, ואע"פ שאמרנו יום טוב לא קבלו עלייהו כלומר אסור עשיית מלאכה מפני שהיו רובן עניים מפני הגלות והיתה גזרה שאין רוב הצבור יכולין לעמוד בה, מ"מ אחר כן נתקבל במנהג ומנדין כל העובר ועושה מלאכה בפורים, והירושלמי מוכיח שמותר בעשיית מלאכה מדאמר היה כותבה דורשה ומגיהה, וזה נוכל לדחות שזה אפשר שר"ל בשעת הדחק שלא היה להם מגילה אחרת לקרוא עד שיכתבנה ואם תאמר הרי יש לו זאת שמתעסק ממנה נוכל לומר שהיא שאולה ממי שהוא רוצה להשיבה אליו ואינו מניחה להם לקרות, ומכל מקום ראוי לשמוח בו שמחה יתירה לתת שבח והודאה לשם יתברך על הנס הגדול, אבל אין אומרים הלל בפורים לפי שקריאתה היא הלולה כלומר שזו היתה כונת הקריאה כדי שיזכרו הנס ויתנו שבח והודאה לשם יתברך, וזה שיסד הפייט כי מקום תהלה היתה לישראל ויש טעם אחר בגמרא דהיכי לימרו הלל הללו עבדי ה' ולא עבדי אחשורוש אכתי עבדי אחשורוש אנן ר"ל שבאותו הזמן היו בגלות עדין תחת יד אותו רשע ואין לומר הלל כי אם על הגאולה שלמה כגון יציאת מצרים ונס חנוכה שחזרה להם המלכות, וערבית שחרית ומנחה מזכירין בהודאה על הנסים וחוזר לתפלתו, וכמו שמזכיר ענין היום בתפלה בהודאה כך מזכיר בברכת המזון ובברכת הארץ ומשפטו בכל דבר כמשפטו בחנוכה אשר כתבנו במקומו, ואחר תפלת ערבית אומר קדיש זוטא ואין אומר תתקבל לפי שעתיד לומר סדר קדושה אחר המגילה ואחר הקדיש נהגו לומר פיוט אחד ואחר כך מברך ג' ברכות כאשר כתבנו וקורא המגילה וכל הקהל אזניהם אל המקרא להבין הנס הגדול, ונהגו לגעור למי שמסייע אל החזן בעל פה והטעם שמא והשומע יתן לב לקריאתו שהיא על פה ולא לקריאת החזן דכבר בארנו קראה על פה לא יצא, ונהגו לרוב פרסום הנס לקרא כל הקהל בקול רם ארבע פסוקים של מגילה ואחר כך חוזר החזן וקוראם אחריהם והם איש יהודי, ומרדכי יצא, ליהודים, כי מרדכי, ואחר קריאת המגילה מברך הרב את ריבנו כאשר כתבנו, ואחר כך אומר סדר קדושה ומתחיל ואתה קדוש ואין אומר ובא לציון לפי שאין גואל בא בלילה, ואחר כך אומר קדיש שלם והולכין לבתיהן לשלום ואוכלין סעודתן, והמנהג לאכול זרעונים באותה לילה זכר לזרעונים שהיו אוכלין בבית המלך דניאל וחבריו כמו שכתוב (דניאל א, יב) ויתנו לנו מן הזרעונים, וכתב ה"ר אשר ז"ל כי יש נהגו שלא לאכול בשר בלילה ההוא כדי שלא יטעו ויחשבו שהיא סעודת פורים, ואחר אכילתן מברכין ברכת המזון ועל הנסים כמו שכתבנו, ובבקר ביום י"ד אחר י"ח ברכות אומר קדיש זוטא ומוציאין ס"ת וקורין בה ג' בפרשת ויבא עמלק עד סוף הסדר ואומר קדיש זוטא וגוללין ספר תורה ואומר אשרי ועומד ש"צ לקרות המגילה ומברך לפניה ולאחריה כאשר בירך בלילה ואחר כך פותח החזן ואומר ובא לציון וכל סדר קדושה ומחזירין ספר תורה למקומו ואומר קדיש שלם ואין אומר למנצח ולא שיר מזמור ואין נופלין על פניהם בשני הימים בלבד לפי ששניהם כאחד טובים וי"א מזמור אלי אלי למה עזבתני במקום שיר מזמור, ופורים שחל להיות באחד בשבת כתב ר"ח ז"ל שמבדילין קודם קריאת המגילה וכן דעת הראב"ד ז"ל ואומר ויהי נועם אחר י"ח ברכות ואחר כך קורין את המגילה ואחריה אומר ואתה קדוש ואין אומר ויתן לך אמנם מנהג נרבונה שלא להבדיל עד אחר קריאתה ואחר ויהי נועם וסדר קדושה כשאר מוצאי שבת ואין אומר ויתן לך ויש מקומות שלא נהגו לומר ויהי נועם והר"ם נ"ע כתב שאומר ויהי נועם ואתה קדוש ויתן לך, והר"ף ז"ל כתב מיהו לא נהגו לומר ויהי נועם כי אם ואתה קדוש. 

ואחר צאתם מבית הכנסת שחרית מחלקין מעות פורים ונותנין לכל מי שירצה לקבל ואין מדקדקין בדבר והכל להרבות השמחה ואין משנין מעות פורים לצדקה אחרת במקום שאין שם מנין, כתב הר"מ נ"ע שיכול אדם לעכב מעות פורים שלו לעצמו ויתנם במקום שירצה ומגבת פורים לפורים ואין העני רשאי ליקח מהם רצועה לסנדלו, ומשלחין מנות איש לרעהו, ואל העשיר שולח שני מנות ואל העני מנה אחת, ונפקא לן מקרא דכתיב (אסתר ט, כב) ומשלוח מנות איש לרעהו שתי מנות לאדם אחד, ומתנות לאביונים ב' מתנות לשני אביונים כך כתב ה"ר אשר ז"ל, והר"מ ז"ל כתב אין פחות מב' עניים ונראה שדקדק מדאמר בלשון רבים, ואוכלין סעודת פורים לשמחה, וסעודת פורים שאכלה בלילה לא יצא, וי"מ כעין לילה כלומר כשאין אבוקה כנגדו דרך שמחה, וסעודת פורים שחל להיות בשבת מאחרין אותה ואין מקדימין והטעם שאין עושין אותה בשבת משום דלא מצי לקיומי ומשלח מנות ובירושלמי נותן טעם אחר דכתיב (שם) לעשות אותם ימי משתה ושמחה מי ששמחתו תלויה בב"ד יצא שבת ששמחתו תלויה בידי שמים כלומר דמקודש ודאי מששת ימי בראשית, וכבר כתבנו למעלה שאסורין בעשית מלאכה בקבלת מנהג על כל ישראל ואין לזלזל על המנהג כיון שפשט אסורו על כל ישראל, אמנם בנין של שמחה כגון לבנות בית חתנים ונטיעה של שמחה כגון הנוטע בורנקי של מלכים מותר, וכן מלאכת מצוה שריא כגון כתיבה של מצוה, ומותר לכתוב פסקי הלכות ופשטי המקראות שאדם שמח בהן כדכתיב פקודי ה' ישרים משמחי לב, ואגרות של שאלת שלום וקורא בספר הזכרונות וכן כל דבר שאין צ"ע נראה שמותר, ונוכל לומר שאין אסור מלאכה רק לבני יומן ולאותן שהקדימו לקרות שאסורין ביום י"ד אבל בהספד ובתענית של זה אסור בזה בין לפניהם בין לאחריהם, וכן בשנה מעוברת אסורין אף באדר ראשון בשני הימים כמו שכתבנו בין לפניהם בין לאחריהם, וחייב אדם לבסומי בפוריא לא שישתכר שהשכרות אסור גמור ואין לך עבירה גדולה מזו שהוא גורם לגלוי עריות ושפיכות דמים ולכמה עבירות זולתן אך שישתה יותר מלימודו מעט כדי שירבה לשמוח ולשמח האביונים וינחם אותם וידבר על לבם וזו היא השמחה השלמה ואף על פי שאסור בהספד נוכל לומר שמי שהיה אבל שני ימים או שלשה קודם פורים שנוהג אבלותו משום די"ט לא קבלו עלייהו, אבל האונן מותר בבשר ויין דלא אתי עשה דיחיד דאבלות ודחי עשה דרבים דאורייתא לשמוח בפורים דדברי קבלה נינהו כדברי תורה, וצריך עיון אם נושאין נשים בפורים לפי שאין מערבין שמחה בשמחה, או נאמר שלא אמרו אין מערבין שמחה בשמחה אלא בימים טובים דכתיב בהו בקרא ושמחת בחגך מן התורה אבל דברי קבלה הם או דלמא חכמים עשו חזוק לדבריהם כשל תורה וצריך עיון, נשלמו הלכות מגילה ופורים תהלה לאל. 

ספר כלבו סימן מו 
================ 
דין סדר ארבע פרשיות 

לעולם אין אדר בא אלא בזבד"ו פירוש אדר הסמוך לניסן לעולם לא יבא כי אם בשבת או בשני או ברביעי או בששי בשבת והסימן זבד"ו, ועל אותו הסימן עשו ז"ל סימנין אחרים לדעת בהם ענין הפרשיות וענין ההפסקות ואלו הם הסימנין זט"ו ב"ו ד"ד ובי"ו פירוש זט"ו אם יבא ראש חדש אדר הסמוך לראש חדש ניסן ביום שביעי קורין בו ביום פרשת שקלים, ובשבת שניה שהוא ח' בו קורין פרשת זכור ובשבת שלישית שהיא ט"ו בו מפסיקין והוא מחרת פורים וזהו סימן זט"ו כלומר חל ראש חדש אדר בשביעי מפסיקין בט"ו בו, ופירוש ב"ו אם חל להיות בשני בשבת מקדימין וקורין פרשת שקלים בשבת שלפניו ומפסיקין לשבת הבאה שהיא ששה בו וזהו סימן ב"ו כלומר חל בב' מפסיקין בו' בו, ופירוש ד"ד חל להיות בד' בשבת מקדימין וקורין פרשת שקלים בשבת שלפניו ומפסיקין לשבת הבאה שהיא ארבע בו וזהו סימן ד"ד כלומר חל ר"ח להיות ביום ד' מפסיקין ד' בו, ופירוש ובי"ו אם חל ר"ח יום ו' יש בו ב' הפסקות שמקדימין וקורין פרשת שקלים בשבת שלפניו ומפסיקין למחרת שהוא ב' בו וקורין פרשת זכור בשבת שניה שהיא תשעה בו ומפסיקין פעם אחרת בשבת שלישית שהיא י"ו בו וזהו סימן ובי"ו כלומר חל ראש חדש להיות יום שישי מפסיקין ב' בו וי"ו בו ולעולם אין מפסיקין בין שלישי לרביעי וסימן כמו לד' כוסות של פסח בין הכוסות הללו אם רצה לשתות ישתה בין שלישי לרביעי לא ישתה, ולעולם קורין פרשת שקלים או לפני ראש חדש אדר או ביום ראש חדש והטעם שבאחד באדר משמיעין על השקלים ועל הכלאים כדי שיביאו בני ישראל שקליהם באחד בניסן כי בראש חדש ניסן מביאין קרבן מתרומה חדשה, ועוד אמרו ז"ל טעם אחר במסכת סופרים לפי שהיה גלוי וידוע לפני מי שאמר והיה העולם שהמן הרשע היה עתיד לשקול שקליו לישראל לפיכך הקדים שקליהם לשקליו זכר לאותן שקלים, קורין פרשת שקלים בשבת הסמוכה לראש חדש אדר מלפניו ולמה קורים פרשת זכור קודם פורים להקדים זכירה לעשיה כמו שכתוב (אסתר ט, כח) והימים האלה נזכרים ונעשים ועוד כדי לקרות זכור את אשר עשה לך עמלק סמוך למפלתו של המן, ולמה קורין פרשת פרה בשלישית שכך אמרו ז"ל דורשין בהלכות הפסח קודם לפסח שלשים יום וטמא לא היה יכול לעשות פסח עד אחר הזאה והטהרה ולפיכך קורין פרשת פרה בשלישית שיש בה הלכות טהרה ודיני הזאה כדי שילמדו ישראל לטהר עצמן לפני הפסח ויעשו הפסח בטהרה, ולמה קורין פרשת החדש ברביעית מפני ראש חדש ניסן שענינו של יום הוא וחדש ניסן הוא לכל החדשים ולסדרי הרגלים, ואמרו ז"ל בדין היה להקדים פרשת החדש לפרשת פרה שהרי באחד בניסן הוקם המשכן ובשני לו נשרפה הפרה ולמה קדמה פרשת פרה לפי שהיא טהרתן של ישראל וכן אמרו ז"ל ובנבלתם לא תגעו (ויקרא יא, ח) ברגל שכן ישראל חייבין לטהר עצמן ברגל, הנה כתבנו טעם לכל ד' פרשיות וכבר בארנו למעלה סדר קריאתם בתורה. 

ספר כלבו סימן מז 
================ 
דין שבת הגדול ולמה נקרא גדול. 

שבת שלפני הפסח נהגו לקרותו שבת הגדול והטעם לפי שניסן שבו יצאו ישראל ממצרים חל ביום ה' בשבת כמו שמצינו בסדר עולם, ומקחו של פסח מצרים שהיה בעשור לחדש בשבת שלפני הפסח היה, אמרו ישראל מה נעשה היאך נקח הפסח לעיני מצרים הן נזבח וגומר ולא יסקלונו, אמר להם הקב"ה עתה תראו הנס הגדול אשר אעשה לכם הלכו ולקחו איש פסחו להיות להם למשמרת עד י"ד יום לחדש כשראו המצרים כך חגרו איש חרבו על ירכו ויבקשו להשמיד להרוג ולאבד את כל היהודים והשם ברחמיו הגין עליהם והחלה את מצרים בתחלואים משונים ונדונו ביסורין גדולים ולא יכלו להזיק לישראל ועל שם שנעשו נסים גדולים לישראל באותו שבת שהיה לפני הפסח נקרא כל שבת שלפני הפסח שבת הגדול, וכתב ה"ר אשר ז"ל בהלכות הפסח נהגו כל ישראל לעשות לחם בערב שבת הגדול לפי גדלו והקטן לפי קטנו וקורין אותו חלת עני ובלעז לחם בית הכנסת ומחלקין אותו לעניים, ומיום שזלזלו בו נשתלחה מארה בתבואה. 

ספר כלבו סימן מח 
================ 
דין הלכות חמץ ומצה 

אור לארבעה עשר בודקין את החמץ לאור הנר בכל מקום שהיה דרכו להשתמש בו כל השנה וזו היא תקנת חכמים כדי שלא יבא לאכלו אם ימצאנו תוך זמן אסורו שמתוך שהוא רגיל בו כל השנה אפשר שישכח אסורו ויאכלנו ויתחייב כרת, מיהו מדאוריתא הבטול בעלמא סגי ליה ואחר הבטול לא יעבור על לא יראה ולא ימצא, אינו לוקה מן התורה משום לא יראה ולא ימצא אלא אם כן קנה חמץ בפסח או חמצו כדי שיעשה בו מעשה עיסה אבל אם היה לו חמץ קודם הפסח ולא בערו אלא הניחו ברשותו אע"פ שעבר על שני לאוין אינו לוקה מפני שלא עשה מעשה אבל מכין אותו מכת מרדות, והצריכו חכמים הבדיקה בעת שבני אדם מצוין בבתיהם ואור הנר יפה לבדיקה, לפיכך אין קובעין מדרש, וכן חכם לא יתחיל לקרות בעת הזאת עד שיבדוק כל שכן שלא יתעסק בדברים אחרים, נשים ועבדים וקטנין בודקין ואפילו לא לעצמן, אבל אם אמרו ראינו באיש פלוני שבדק נאמנים, וקטנים שאמרנו שהגיעו לחנוך, ומי שלא בדק ליל י"ד בודק ביום י"ד קודם אסורו לאור הנר ולפיכך צריך נר אפילו ביום מפני שיכול להכניס הנר בחורין ובסדקין, והכי איתא בירושלמי דקתני אין בודקין לאור החמה ופריך וכי יש חמה בלילה ומשני תפתר אם לא בדק בלילה לא יבדוק ביום אלא לאור הנר, ואימתי זמן אסורו בי"ד בניסן משש שעות ולמעלה שנאמר (דברים טז, ג) לא תאכל עליו חמץ כלומר על קרבן שחיטת הפסח ר"ל משעה ראויה לשחיטת פסח שהיא מחצי היום ולמעלה, והאוכלו בעת הזאת לוקה מן התורה ומתחלת שעה ז' אסור אף בהנאה שנאמר (שמות יג, ג) לא יאכל חמץ לא יהא בו התר אכילה, וחכמים גזרו שלא לאכול מארבע שעות ולמעלה גזרינן משום יום המעונן אבל מותר בהנאה כל חמש ובשעה שש שורפו, ומצוה מן התורה להשבית חמץ קודם זמן אסורו שנאמר (שמות יב, טו) אך ביום הראשון תשביתו שאור מבתיכם ומפי השמועה למדו שיום ראשון הוא יום י"ד וראיה לדבר לא תשחט על חמץ דם זבחי (שם לד, כה) כלומר לא תשחט את הפסח ועדיין חמץ קיים, וזמן שחיטת הפסח הוא יום י"ד אחר חצות. 

וחכמים ז"ל הצריכו לבדוק כמו שבארנו, ואמרו הבודק צריך שיבטל באותה שעה עצמה אחר גמר הבדיקה והטעם שמא ימצא גלוסקא יפה שהיה דעתו עליה בשעת הבדיקה והצניעה לעצמו שלא יקחוה בני הבית ובשעת הבעור שכחה ונמצא שעבר עליה על לא יראה ולא ימצא ואחר שבטל נצל מזה, ויש מפרשים דעתיה עליה מתוך יופיה לא נמצא עם לבו לבערה וישהא מלשרפה או שמא יחוס עליה מתוך יופיה ולא ישרפנה כל עיקר ויעבור עליה, כיצד הוא עושה מברך תחלה על בעור חמץ, וכתבו הגאונים ז"ל דאם יש לו כמה בתים לבדוק אינו מברך אלא ברכה אחת ובלבד שלא יפסיק ודוקא שיש דעתו לבדוק כולן בשעת הברכה והכי אסקינן במסכת חולין גבי כסוי הדם, והבודק צריך שיברך תחלה קודם שיבדוק ואם לא ברך קודם שיתחיל לבדוק מברך כל זמן דלא סיים בדיקתו דכל מצוה שיש לה משך זמן כל היכא דברך מקמי סיום המצוה עובר לעשייתו הוי הלכך אם נתעטף בטליתו ולא ברך הניח תפליו ולא ברך ישב בסוכה ולא ברך מברך כל זמן שמניח, וכתב רב האי גאון ז"ל ברכת הבעור לפני בדיקה ירושת אבות שלא יסיח עד שיגמור ובדין הוא שיעשה כן כדי שלא יבא לידי הסח הדעת כי כשימנע עצמו מן השיחה לבו מכוין למעשה ודעתו מכונת לבדיקה ואם שח שיחת חולין בין ברכה לבדיקה קודם שיתחיל צריך לחזור ולברך ואם התחיל לבדוק ואחר כך שח אינו צריך לחזור ולברך אבל אין ראוי לעשות כן לכתחלה כך הוא דעת הגאונים ז"ל וכתב רבינו סעדיה גאון ז"ל דמאן דבריך ובדיק חמץ לא לישתעי עד דכלה כל בדיקותיה ומבטל ואומר כל חמירא או בכל לשון שיאמר יצא ואם שח בין ברכה לבדיקה חוזר ומברך ואין להפסיק עד שיבטל ואם שח בין ברכה לבטול חוזר לברך עליה עכ"ל, ואחר הברכה בודק כל מקום שמכניסין בו חמץ ומחפש במחבאות ובחורין ואוצרות יין ואוצרות שכר ושמן במסתפק בהן ובית המלח ובית השעוה ובית דגים קטנים ובית העצים ובין המוריס וכן כל מקום שאפשר שהכניס בו חמץ, ואם ידע בודאי בו שאין שם חמץ אין צריך בדיקה וכן חורי הבית התחתונים והעליונים וגג היציע ורפת הבקר ולולין ומתבן, ואוצרות יין ושמן שאין מסתפק ובית דגים גדולים אין צריך בדיקה אם לא הכניס בהם חמץ, וכתב הראב"ד ז"ל שבמקום שרגלו של תינוק מצויה וידו מגעת שם צריך בדיקה אפילו בחורי הבית התחתונים, וצריך ללמד לבני הבית לכבד תחת המטות והתיבות כי פעמים שהחמץ נגרר שם בפי התרנגולין או בסבה אחרת ונשאר שם, וחצר שהתרנגולין ועורבים מצויין שם אין צריך בדיקה, ואחר הבעור מבטל ואומר כל חמירא וכל חמיע דאיתיה ברשותי דלא ידענא ביה ליבטיל וליהוי כעפרא פירוש שצריך לומר כל חמירא וכל חמיע לפי שחמץ ושאור שני דברים וצריך שיאמר ברשותי גם כן שאם יאמר בביתא הדין לא בטל של גבולין, ואחר כך נוטל כל מה שמצא מן החמץ ומניחו עד תחלת שעה ששית ביום ומבערו ואם בערו לאלתר הרשות בידו שמא ימצאנו חסר למחר ויהיה צריך לבדוק פעם אחרת שהרי בודאי גררא חולדה או עכבר ממנו וצריך בטול. 

כיצד בעור חמץ שורפו או פורר וזורה לרוח או מטיל לים ואם היה חמץ קשה ואין הים מהתכו מהרה הרי זה מפרר ואחר כך זורקו לים, נפלה עליו מפולת אם הוא תחת הארץ ג' טפחים או יותר הרי הוא כמבוער וצריך לבטל בלבו, נתנו לנכרי קודם שעה ז' אין צריך לבער, שרפו קודם שש מותר ליהנות בפחמין שלו בתוך הפסח אבל אם שרפו לאחר שעה ששית הרי זה אסור בהנאה, ולא יסיק בו תנור וכירים ולא יאפה בו ולא יבשל בו ואם אפה או בשל אותה התבשיל ואותה הפת אסורה בהנאה, ואוכל ממנו עד ארבע שעות ביום י"ד ומשעה רביעית ולמעלה אסור באכילה וכל חמש מותר בהנייה ומוכרו לגוים ומאכילו לבהמה או מסיקו תחת תבשילו ואחר זמן זה מבערו בשריפה או מפרר וזורה לרוח ומטיל לים, ואחר כך מבטל ואומר כל חמירא וכל חמיע דאיתיה ברשותי לבטיל ולהוי כעפרא, וזה הבטול מנהג בעלמא הוא והנהיגו זה מפני החמץ ששייר הלילה ואינו אומר בו דלא ידענא ליה אלא סתם ובביטול של לילה הוא שאומר לא ידענא לפי שמה שמשייר לצורך מחר אין דעתו לבטל אבל בזה דעתו לבטל הכל אמנם אין צורך בזה הבטול אחר שבטל הלילה ועתה מבער הכל, וענין הבטול הוא שמשים אותו כדבר שאינו חשוב לכלום ודבר בטל לגמרי ולפיכך מועיל שאינו נחשב אחר כן להתחייב עליו בבל יראה אבל אין מועיל לו לפוטרו אם אכלו, ומי שבדק בית שאינו שלו הסכימו כל החכמים שאינו יכול לבטל אם לא בשליחות בעל החמץ, ולפיכך אם אין האיש בביתו יכול לבטל במקום שהוא בו ואם אינו עושה כן מוטב שתבטל אשתו שהבטול בכל לשון וראוי להזכירה בזה כדי לצאת ידי ספק. 

המפרש לים והיוצא בשיירה וכן העושה ביתו אוצר אם דעתו לחזור קודם הפסח או לפנות האוצר זקוק לבער קודם שלשים יום שמא יחזור אחר זמן הבעור, ואם אין דעתו לחזור והוא קודם לפסח שלשים יום אין זקוק לבער רק שלא יהיה דעתו לחזור תוך הפסח, תוך שלשים יום זקוק לבער דכבר חל עליו חיוב הפסח כדתנן דורשין בהלכות הפסח קודם לפסח שלשים יום וכתב בירושלמי ובספק אבל בודאי פירוש שיודע שיש בו חמץ צריך לבער ויש אומרים שמברכין בשעת הבעור אף על פי שהם רחוקים מן הפסח, ויש אומרים שאין מברכין אחר שאין זה בעור ממש אלא באור ארבעה עשר, ואותן שאין יכולין לבדוק בשעת הבעור צריכין לבטל במקומם, והראב"ד ז"ל כתב שמברכין על הבטול, וזה שהצריכו לברך על הבדיקה שהיא מדרבנן ולא על הבטול ואף על פי שהוא מן התורה לפי שהבטול תלוי בלב בלא שום מעשה ובמה שאינו אלא בכונת הלב לא שייך לברך, וגם לא תקנו לומר על בדיקת חמץ לפי שהבדיקה אינה לעצמה אלא מפני הבעור מן הבית ולכך תקנו לשון בעור שהוא כולל הכל בדיקה ובעור ובטול כמו בערתי הקדש מן הבית (דברים כו, יג) ובבטול שאחר הבדיקה אינו צריך ברכה אחרת שאינו אלא מספק ועוד שלשון הבעור כולל הכל כמו שכתבנו. 

ונהגו במקצת מקומות שמטמינין פתיתין של פת בחורי הבית כדי שימצאם הבודק ויבערם שאם לא ימצא כלום חששו לברכה לבטלה, ואנו לא חששנו בזה לפי שדעתנו כשמברכין על הבעור לבער אם נמצא, מיהו הר"ש ז"ל כתב באסור והתר שלו אור לי"ד בודקין את החמץ לאור הנר וככר ראשון שמוצא מברך על בעור חמץ ומשמע מדבריו דאינו מברך אלא על מציאת החמץ ולשון הרי"ף ז"ל מבעי ליה לברוכי ברישא והדר בדיק דאמר רבי יהודה כל הברכות כולן מברך עליהן עובר לעשייתן ויש אנשים שמברכין שהחיינו מדי דהוה אמצות עשה דבא מזמן לזמן, ויש אומרים דאין מברכין שהחיינו אלא על מצוה הבאה לו ליהנות והאי מצוה לאו ליהנות היא דאם יש לו מאה ככרות צריך לשרפן ולאבדם כדי שלא יהנה מהם, אי נמי משום דאין מברכין שהחיינו אלא על דבר המחודש, והבעל העטור ז"ל כתב דבמנהג תליא מלתא לברך שהחיינו, והבודק אחר זמן אסורו אינו צריך לבטל לפי שאין הבטול מועיל לו כלומר לפי שאינו ברשותו אבל מכל מקום צריך לבערו כל זמן שימצאנו ואפילו בטלו לפני זמנו שלא יבא לאכול ממנו. 

והמוצא חמץ ביום טוב כופה עליו כלי שאינו יכול להוציאו החוצה לפי שאינו ראוי לטלטל וגם אינו יכול להסיקו תחת תבשילו שאסור בהנאה וגם לא לשרפו בפני עצמו שיבעיר שלא לצורך, הלכך אין בו תקנה אלא לכפות עליו כלי שלא יבא לאכלו ויהיה חייב כרת, ומיירי שבטל קודם זמן אסורו שאם לא כן מוטב שידחה אסור טלטול דרבנן ולא ידחה בל יראה ובל ימצא והרמב"ם ז"ל אוקמה כשלא בטל ואין הכל מודים לו, ואחר הפסח אין צריך לבדוק מיהו אם מצאו אסור בהנאה משום קנסא הואיל ועבר עליו משום בל יראה ובל ימצא ועבר על גזרה דרבנן שלא בדק כי מי שלא בדק בליל ארבע עשר יבדוק ביום ארבע עשר שחרית לא בדק שחרית בודק תוך זמנו לא בדק תוך זמנו יבדוק לאחר זמנו פרש"י ז"ל תוך זמנו תוך שש לאחר זמנו לאחר שש, והרי"ף ז"ל פירש תוך הפסח ולאחר הפסח, והרמב"ם ז"ל כתב שאם שכח או הזיד ולא בדק בליל ארבעה עשר בודק ביום ארבעה עשר שחרית לא בדק ביום ארבעה עשר שחרית בודק בשעת הבעור, לא בדק בשעת הביעור בודק בחג, עבר הרגל ולא בדק בודק לאחר הפסח כדי שיבער מה שימצא מחמץ שעבר עליו הפסח מפני שהוא אסור בהנאה, ובכל אלו הזמנים מברך חוץ מהבודק לאחר הפסח, כך כתב הרמב"ם ז"ל וכן כתבו הגאונים ז"ל שהבודק אחר י"ד מברך מדי דהוה אפדיון הבן דמברך כל יומא אחר שלשים יום. 

אין בודקין לא לאור החמה ולא לאור הלבנה ולא לאור האבוקה אלא לאור הנר כמו שבארנו והטעם באבוקה לפי שאין יכול להכניסה בחורין ובסדקין, ועוד דהאי משיך נהוריה והאי לא משיך נהוריה דאבוקא אורו מאחריו ועוד שמתירא משלהבת האבוקה שלא תאחז בקורה ולא יבדוק יפה והאי נר דאמר שהוא יפה לבדיקה, י"א שהוא של שמן לפי שמושך אורו ואורו מלפניו ולא של שעוה שאינו כן וא"ת היאך יכניס נר של שמן בחורין ובסדקין, יש לומר שעושה כמו שעושין בקצת מקומות שחוקקין ראש מקל של עץ ונותנין נר שמן בתוכו ומטלטלין אותו בתוך הבית, והראב"ד ז"ל כתב שנר שעוה הוא הטוב והנאות לבדיקה ולא זה של שמן כי לעולם יהיה ירא שמא ישפוך השמן, ולא יבדוק יפה וכן עמא דבר, אכסדרה שרב אורה נבדקת לאורה, חור שבין אדם לחברו זה בודק מכאן וזה בודק מכאן עד מקום שידו מגעת, וחור שבין יהודי לארמאי לא יבדוק כלל שמא יחשדהו שיעשה לו כשפים כשיראהו בודק ונר בידו, ומי שיש לו עיסה מגולגלת בפסח או אחר זמן אסורו ואין לו מקום לאפותה ומתירא שמא תחמיץ מבטלה קודם שתחמיץ, חמצו של גוי ברשות ישראל אם קבל עליו אחריות הרי הוא כאלו שלו וחייב לבער ואם לאו אינו חייב לבער לפי שאינו שלו והתורה אמרה לא יראה לך שלך אי אתה רואה אבל אתה רואה של אחרים ושל גבוה אבל מ"מ צריך לעשות לו מחיצה גבוהה עשרה טפחים שלא יבא להסתפק ממנו, וגוי אלם שהפקיד חמצו ביד ישראל אף על פי שלא קבל עליו אחריות כמו שקבל דמי וחייב לבער, חמץ של ישראל שעבר עליו הפסח אסור בהנאה מדבריהם הואיל ועבר עליו משום בל יראה ובל ימצא, וכתב הרמב"ם ז"ל אפלו הניחו באונס ובשגגה גזרה שמא יניח חמצו אחר הפסח, וחמץ שנתערב תוך הפסח בין במינו בין שלא במינו אסור באכילה במשהו אבל בהנאה מותר אא"כ היה דבר שבמנין כגון ככרות של בעל הבית שאם נתערבו בתוך הפסח במינן אוסרין ערובן בהנאה אסור עולם שאין לו התר אחר הפסח, ואם נתערב קודם הפסח בין במינו בין שלא במינו לאחר הפסח מותר אף באכילה שלא קנסו ואסרו אלא החמץ עצמו אבל התערובת מותר לאחר הפסח, ואם נפל משהו חמץ ערב הפסח קודם שש בתוך התבשיל מותר באכילה אפילו בפסח לפי שכבר נתבטל קודם זמן אסורו ושוב אינו חוזר ונעור, אבל אם נפל אחר שש אסורו במשהו ואינו מתבטל, וכתב ה"ר דוד ז"ל וז"ל אם נתערב חמץ בתבשיל ביום י"ד מו' שעות ולמעלה והוא בפחות מששים שאינו כדי ליתן טעם בתבשיל מותר ולא מבעיא שמותר ביום י"ד אלא אפילו בליל הפסח או למחר נמי מותר ולא אמרינן הרי עכשיו נכנס בזמנו שאוסר במשהו דכיון דנתבטל לפני זמנו אינו חוזר ונעור עכ"ל, ואם שמו תבשיל רותח בקדרה שאינה בת יומא קודם ו' שעות מותר לאכלו בפסח ואף על פי שאין שם ששים של היתר לפי שכבר נתבטל שטעם זה לפגם מאחר שאינה בת יומא שוב אינו חוזר ונעור, ויש פוסקים שאם בשלו בימי הפסח בקדרה של שאר ימות השנה אף על פי שאינה בת יומא שהתבשיל אסור דלא מהני ביה נותן טעם לפגם אלא לאסורין שאוסרין בנותן טעם אבל לאסור שאוסר במשהו לא יועיל בו נותן טעם שכיון שהוא אוסר במשהו אוסר אפילו נותן טעם לפגם, ונותן טעם לפגם פסק רבנו יהודה דמותר אפילו בפסח, אך ה"ר יוסף המכונה דון בגדי"ט אוסר, והר"מ מורה לאחרים שמותר אבל לעצמו אוסר, וככר בשמי קורה כתב הרמב"ם ז"ל שצריך סולם להורידו וככר בבור אין צריך סולם להעלותו אבל בטול ודאי צריך ואף על גב דלחמץ ידוע לא סגי בבטול הוה ליה כחמץ שנפלה עליו מפולת, ויש פסקו לשניהם לחומרא וסימן זה ישפיל וזה ירים, והראב"ד כתב שזאת הבבא דככר בשמי קורא וככר בבור כשבדק ובטל ואחר כך ראה אותו שם אבל בלכתחלה ודאי לא אצטריך למימר דהא צריך לבערו שחמץ ידוע הוא. 

כתב גאון ז"ל עכבר נכנס וככר בפיו ועכבר יוצא וככר בפיו, וכן עכבר שחור נכנס וככר בפיו וכן עכבר נכנס וככר בפיו וחולדה יוצאת ועכבר וככר בפיה, וכן ככר בפי נחש אם צריך חבר להוציאו, וכן ככר בשמי קורה אם צריך סולם להורידו, וככר בבור אם צריך סולם להעלותו הללו כולם בעיא ולא אפשיט ולחומרא עבדינן ומה שאמרו מדאוריתא בבטול בעלמא סגי לא על חמץ ידוע שאפשר לו לבער אמרו אלא על הספקות ועל שאינו מזומן לבער והראיה מה שאמרו לא מצא עצים לשרפו יהא יושב ובטל והתורה אמרה תשביתו וכו' ואי מדאוריתא בבטול בעלמא סגי בחמץ ידוע למה יהא יושב ובטל והלא יכול לעשות מה שצותה תורה, ובתי כנסיות נמי צריכין לבדיקה מפני התנוקות שמביאין שם חמץ כל השנה. 

נכרי שהלוה את ישראל על חמצו ואמר לו אם לא פרעתי אותך מכאן ועד יום פלוני קנה החמץ מעכשיו והיה אותו היום שקבע לו קודם הפסח לאחר הפסח מותר בהנאה לפי שמשהגיע זמן ולא פדאו נמצא שהוחלט לנכרי והרי הוא שלו, אבל אם לא היה הזמן שקבע לו קודם הפסח נמצא שלא הוחלט לנכרי קודם זמן הפסח ואסור כדין חמץ של ישראל שעבר עליו הפסח, וכן אם לא אמר לו קנה מעכשיו לפי שלא היה רק אסמכתא דלא קניא, כן דעת הרמב"ם ז"ל והראב"ד כתב שאם אמר לו קנה מעכשו אפילו שלא היה הזמן שקבע לו עד אחר הפסח אינו עובר ואם היה הזמן קודם הפסח אפילו לא אמר לו מעכשו אינו עובר שאין דין אסמכתא לגוי, וישראל שהלוה את הנכרי על חמצו והרהינו אצלו לא מבעיא אם אמר לו קנה מעכשו עד יום פלוני והגיע הזמן קודם הפסח דודאי אסור שהרי נחלט ביד הישראל, אלא אפילו לא היה הזמן עד לאחר הפסח כיון דהרהינו הגוי אצלו הרי היא בידו וברשותו בתוך הפסח שהרי אם נגנב או נאבד חייב לשלם כדין מלוה על המשכון, וי"א שאין לנו לקנסו כל כך לאסור אחר שאינו שלו שהרי חמץ דגוי הוא אבל ודאי עבר על לא יראה ולא ימצא וכן כתב הבעל ההשלמה ז"ל, וכתב הרמב"ם ישראל וגוי שהיו באים בספינה והיה חמץ ביד ישראל והגיע שעה חמישית הרי זה מוכרו לגוי או נותנו במתנה וחוזר ולוקחו ממנו אחר הפסח ובלבד שיתנו לו במתנה גמורה אומר הוא ישראל לגוי אם אתה לוקח במנה בא וקח במאתים עד שאתה לוקח מגוי בא וקח מישראל שמא אצטרך ואקח ממך אחר הפסח אבל לא ימכור ולא יתן לו על תנאי ואם עשה כן הרי עבר על לא יראה ולא ימצא, ומצאתי כתוב בשם הר"ש ז"ל אשה שלותה ככר מחברתה קודם הפסח צריכה לפרעה אחר הפסח ואין אסורה משום חמץ שעבר עליו הפסח הואיל ולא היה בעין בשעת בעור חמץ ויש בה משום גזל ומשום לוה ואינו משלם שהרי שנינו דבי רבי ינאי יזפי פרי מעניים בשביעית קודם זמן הבעור ופרעי ליה בשמינית ואמר רבי יוחנן יאות עבדין. 

וכתב הרמב"ם ז"ל בגדים שכבסו אותם בחלב חטה וכן ניירות שדבקו אותן בחמץ וכן כל כיוצא בזה מותר לקיימן בפסח ואין בהם משום בל יראה ובל ימצא שאין צורת חמץ נכרת בהם, מלוגמא שנסרחה וכן פת שעפשה עד שנפסלה מלאכול לכלב אין חייב לבער, ובצק אשר בשולי החבית אם נתנה ל' יום קודם הפסח מותר לפי שכבר נתיבש קודם הפסח אבל תוך שלשים יום יש לחוש ובצק שהכסיפו פניו יש לחוש דשמא הלכה כרבי מאיר דאסר ומי שאינו בקי בזה וכן בצק החרש שהיה קשה כחרש שעורו משהניח העיסה והלך אדם מיל, זהו לשון ה"ר יצחק בצק שבסדקי ערבה אם יש כזית במקום אחד והוא במקום שאין עשוי לחזק דהיינו בדפני הערבה חייב לבער היו שני חצאי זתים במקום העשוי לחזק בשני מקומות וחוט של בצק ביניהם רואין כל שאלו ינטל החוט נטלין עמו חייב לבער ואם לאו אין חייב לבער בד"א בערבה אבל בבית אף על פי שאם ינטל אין נטלין עמו חייב לבער לפי פעמים מקבץ אותן, והר"ף כתב בשם רבנו יחיאל מפרי"ש ז"ל דאיכא חלוק בין כלי לבית כדקאמר בירושלמי הכלי מצרף ולא קאמר דבית מצרף ולכך איכא חשש אשפתא דאגנא בפחות מכזית כיון שאינו עשוי לחזק לפי שהכלי מצרף ולכך אף על גב דליכא כזית במקום אחר כיון דאיכא כזית בין הכלי חייב לבער לפי שהכלי מצרף כאלו היה כל הזית במקום אחד וחייב לבער ולכך אותן ערבות שלשין בהן חמץ כל השנה אין לסמוך על שרוחצין אותן בחמין ומנקרין אותן מן החמץ כי אי אפשר לנקר כל כך שלא ישאר בהן חמץ כדי לצרף להיות חמץ בכזית בין הכל והכלי מצרף כדמפרש לעיל אבל צריך ליתנם לגוי במתנה עד לאחר הפסח או לטוחן בטיט ע"כ, והלכך ראוי להזהיר הנשים למרק ולשטף יפה הערבות ואף על פי שאין משתמשין בהן במצה. 

האוכל ערוב חמץ כזית בכדי אכילת פרס לוקה מן התורה אבל אין כזית בכדי אכילת פרס אין לוקין עליו אלא מכת מרדות, וכן האוכל מן החמץ עצמו הרי זה אסור מן התורה ואף על פי כן אינו חייב כרת או קרבן אלא על כשעור שהוא כזית, והאוכל פחות פטור אף על פי שאסורו במשהו אינו חייב אלא מכין אותו מרדות, וכן האוכל חמץ בשעה ששית מכין אותו מכת מרדות והאוכל מתחילת שעה שביעית לוקה, ותערובת חמץ בדברים הנאכלים חייב לבער ואם לא בערו עובר משום בל יראה ובל ימצא כגון המורייס וכותח הבבלי ודומיהן שעושין אותן מן קמח וכל כיוצא בדברים אלו מדברים הנאכלים אבל דברים שיש בהן תערובת חמץ ואינן ראוין לאכילה מותר לקיימן כיצד ערבת העבדין שנתן לתוכה קמח ועורות אפילו נתנן שעה אחת קודם שעת הבעור הרי זה מותר לקיימו ואם לא נתן העורות ונתן הקמח שלשה ימים קודם שעת הבעור מותר שהרי נפסד והבאיש תוך ג' ימים חייב לבער, וכן הקלור והרטיה והאספלנית והטריאקא שנתן לתוכם חמץ מותר לקיימן בפסח שהרי נפסדה צורת החמץ ואף על פי שמותר לקיימן אסור לאכלן עד אחר הפסח ואף על פי שאין בו חמץ אלא כל שהוא זהו דעת הרמב"ם ז"ל, ודעת הראב"ד ז"ל שמותר אף באכילה תוך הפסח כיון שכבר נתבטל קודם זמנו ודוק, בתשובה שאלה, אין אסור משום חמץ בפסח אלא ה' מינין מדגן והן שני מיני חטה ואלו הן החטה והכוסמין ג' מיני שעורה ואלו הן שעורה ושבולת שועל ושיפון, אבל שאר מינין כגון אורז ודוחן ופולין ועדשים ושאר מינין אפילו לשן ברותחין וכסן בבגדים עד שנתפח כבצק שהחמיץ מותרין באכילה שאין זה חמוץ אלא סרחון, ולפיכך נהגו לאכול תבשיל של אורז שהוא אר"וש בפסחין, ואלו שנזהר ממנו מטעם שמא יהיה בו גרגיר חטה מעורב שלא יכירנו. 

והרי"ף ז"ל כתב כי מימי רבותינו הקדמונים נהגו אסור בכל מיני קטנית ולא מחמת חמוץ ולא טעו בדבר שהתינוקות יודעין דאמרינן בפסחים בהדיא דאינן באין לידי חמוץ אלא מטעם גזרה היא דכיון דקטנית מעשה קדרה הוא ודגן נמי מעשה קדרה הוא כדייסא אי הוה שרית קטניתא, אתי לאחלופי בדגן דאידי ואידי מעשה קדרה הוא וגם מדי דמדגן הוא כדאיתא בפרק השוכר דקרי לקטנית מדי דמדגן, וגם יש מקומות שרגילין לעשות מהן פת כמו מחמשת המינין ולכך אתי לאחלופי ומנהג גמור הוא להזהר בכל מיני קטנית הנקרא ליגו"ם כגון אורז ודוחן ופולין ועדשים וזרעונים ודומיהן וגם חרדל נכון הדבר לאסור מטעם זה משום דהוי מידי דמדגן ואף על גב דתלמודא שרי אפילו אורז דשמא היינו דוקא בימיהם שהיו כלם בני תורה ובקיאין בהלכות אסור והתר אבל עכשו שאינן בני תורה גזרו דלמא אתי לאחלופי וכן עמא דבר וכן נראה להר"ף ז"ל, וה' מיני דגן שאמרו אם לשן במי פירות בלתי מים כלל אין מחמיצין אבל מסריחין ומותרין באכילה נ"א ואין חייבין עליו כרת והר"ש כתב דנהי דאין חייבין על חמוצם כרת ומכל מקום אסור באכילה דנהי כחמץ גמור לא הוי נוקשיה בעיניה הוי, ונראה מזה שצריך להזהר מאד כשלשין בפסח בשמן ודבש ובשאר משקין אפילו בלא מים שאין ראוי להקל בהן לשהותן בעיסה שלא יבאו לידי חמוץ נוקשיה בעיניה, ואם נתערב בהן מים כל שהוא הרי אלו מחמיצין ומי פרות הן יין ודבש ואפילו דבש דבורים וזיתים ותפוחים ורמונים וכיוצא בהן משאר יינות ומשקין ויש נשמרין שלא לאכול דבש בפסח אם לא יראו רדייתו מן הכוורת לפי שפעמים מערבין בו חמץ וה"ר יצחק ז"ל כתב נראה דאסור לא שנא בעיניה ולא שנא על ידי תערובת מיהו אותו דבש שמוציאין מן הכוורת מיד נראה להתיר אך נראה לאסרו דלמא אתי לאחלופי ומהאי טעמא נראה לאסור התאנים שרגילין לערוב בהן קמח סלת כשמתקנין אותן אף על גב דהרבה תאנים יש שאין בהם סלת דלמא אתי לאחלופי ע"כ, וגם כן יש נשמרים שלא לטחון החטה עד שיבררו אותה מאכילת עכברים ויש רוצים להתיר משום דהוי כמו מי פרות, וכתב ה"ר יצחק מיהו קצת קשה לדבריהם דהא תנן לא ילעוס אדם חטים ויתן על גבי מכתו מפני שמחמצין אלמא לא חשיב לחלוחית הפת מי פרות והוא הדין אכילת עכבר דאין לחלק וכן ראוי לומר במי משקה היוצא מן החי כגון חלב בהמה גם כן אינו כמי פרות אלא ודאי מחמיץ וכן דעת הראב"ד ז"ל, ועוד כתב ה"ר יצחק דמי פרות אין מחמיצין משמע מי פרות דוקא קאמר מדלא קאמר אין מחמיצין כי אם מים, ועוד איכא למיחש טפי גבי אכילת עכבר לפי שאחרי כן מערבין מים בשעת הלישה והא דמי פרות אין מחמיצין היינו דוקא במי פרות לחודיהו בלי תערובת מים כדפירש רבינו תם פרק כל שעה, אין מבשלין חטים במים ולא קמח ואם בשל הרי זה חמץ גמור והוא שנתבקעו אבל מבשלין הפת והקמח הקלוי, אבל מה שנהגו קצת מן הקדמונים לאפות קמח לתוך קדרה או שממלאין שק קטן קמח ודוחקין אותו יפה יפה וקושרין פיו ונותנין לתוך מים חמין רותחין ומשהין אותו עד בשול או ממלאין קדרה קמח ונותנין בתנור עד כדי שתאפה ועושין מאותו הקמח מאכל התינוקות יש לפקפק הזה המנהג לפי שיש לחוש שמא לא שלט האור בכל חלקי הקמח הדחוק ולא נאפה יפה יפה כפי הצורך ועל כן באו חכמים גדולים אחריהם וגדרו הדבר ואסרוהו שלא לעשות כן, כתב הר"ף ז"ל ועל הדגן שצמח מלחלוחית הארץ שקורין גירמינ"י אומר רבינו יחיאל ז"ל שזהו חמץ גמור דהיינו דקאמרי פרק כל שעה המחמיץ במחובר שפעמים שהחמוץ בא בעוד שהתבואה מחוברת מחמת רוב גשמים שיורדין בעת הקציר ופעמים שבא בתלוש ואם ימצא אותו מעורב יברור אותו יפה שיהא ששים מאותו שלא צמח ואף על גב דהוי יבש ביבש משום דיהיב טעמא בשעת אפיה וגם צריך שתהא האפיה קודם הפסח דאי בפסח אפילו כל שהוא אוסר על כן טוב להזהר שלא יהיה בו כלל מאותו צמח מעורב בתבואה לפי שלפעמים אופין מצות תוך הפסח ולא דמי לבשר מליח ישן שאוכלין בפסח דהתם אפילו נשאר מעט חמץ בעין על הבשר מכל מקום הרי מעבירים אותו כשמדיחין הבשר כדי לבשלו אבל כשהוא מעורב בתוך התבואה אותה חטה שצמחה הרי היא לעולם שם לפי שהיא מתערבת בתוך הקמח בשעת הטחינה ושוב אי אפשר להפרידה, ועל זה אין לאכול בשר מליח צלי בפסח אם לא ידיחו אותה קודם, כרמל שמהבהבין אותו באור וטוחנין אותו אין מבשלין הקמח שלו במים שמא לא נקלה באור יפה, וכן לא למחי איניש קימחא דאבישונא פירוש לערב קמח בתוך התבשיל, בקמחא דאבישונא פירוש קמח של קליות שנאפו בתנור דלמא לא בשיל שפיר ואתי לידי חמוץ, וכן כשמוללין את הקדרות החדשות אין מבשלין בהן אלא מצה אפויה שחזרו וטחנו אותה אבל קמח קלי אסור שמא לא קלוהו שפיר ואתי לידי חמוץ, וכן אין קולין את הבצק בשמן על המחבת אבל קולין את הפת, ומותר לבשל את הדגן או הקמח במי פירות וכן בצק שלשו במי פירות וקלהו על המחבת הרי זה מותר שמי פירות אין מחמיצין. 

תבשיל שנתבשל ונמצאו בו שעורים או חטים אם נתבקעו כל התבשיל אסור באכילה, והראב"ד ז"ל כתב דדוקא לא משתכחי בהאי בשולא אלא תרי שערי הוא דלא אסרינן ליה אלא בנתבקעו ממש אבל תלתא ודאי הוי חזקה היא דאיכא טובא ושמא נתבקעו והוא הדין בתולעים ובנמלים שנמצאו בתבשיל אם נשתכחו שלשה חזקה דאיכא טובא ואסרינן להאי בישולא דבריה לא בטלה, ואם לא נתבקעו מוציאין אותן ושורפין אותן ואוכלין התבשיל שאין הדגן שלא נתבקע חמץ גמור מן התורה אלא מדבריהם ואם נמצא זה בי"ד אפילו משעה ששית ולמעלה אין אוסר אלא בששים כיון שאין בו אסור כרת, כך כתב הבעל התרומה ז"ל וכן כתב ה"ר יצחק ז"ל שאינו חייב כרת אלא הז' ימים בלבד, וכן כתב הרמב"ם ז"ל וכן כתב ר"ף ז"ל וז"ל ודברים שרוצין לומר דחשיב זמנו ליאסר במשהו מו' שעות ולמעלה, ומיהו קבלתי מרבותי בשם ריב"א ז"ל דלא חשיב זמנו ליאסר במשהו אלא שבעה ימי הפסח דהיינו מתחלת ט"ו עד סוף הפסח דאז הוי בכרת אבל מו' שעות ולמעלה אף על גב דאיכא לאו מכל מקום אינו אוסר במשהו כי אם בנותן טעם, וראיה מההיא דרב דאמר כרבי יהודה בחמץ לאחר זמנו בלאו ואפילו הכי קאמר רב דוקא בזמנו הוי במשהו בין במינו בין שלא במינו אבל שלא בזמנו במינו במשהו שלא במינו בנותן טעם כדקאמר בפרק כל שעה, אלמא משוי רב חמץ שלא בזמנו לשאר אסורין אף על גב דסבירא ליה לרב חמץ שלא בזמנו בלאו כרבי יהודה, הלכך לדידן דסבירא לן כרבי יהודה מקודם זמנו בלאו כדמפורש מכל מקום לא יאסר במשהו כי אם בנותן טעם גם במינו כשאר אסורין לדידן דקיימא לן שאר אסורין בין במינן בין שלא במינן בנותן טעם, ומהאי טעמא יש להתיר המצה שמוצאין בה חטה או שעורה כיון שנאפת קודם הפסח מבעוד יום של ערב הפסח ואף על גב שנאפת לאחר שעה ששית כדמפרש לעיל, וכן צלי שנצלה בערב הפסח מבעוד יום שיש להתיר מטעם זה, ומיהו אם חזרו וחממו אותה מצה בעוד החטה בה אין הצלי משנכנס יום טוב אסור וחוזרת ונותנת טעם בזמנו דהוי במשהו דאף על גב דכל אותו שהוא נבלע מבעוד יום אינו חוזר ונעור שכבר נתבשל מבעוד יום כיון שהחטה עודנה במצה או בצלי משנכנס יום טוב נותנת טעם בצלי משהו מיהא בעלמא על ידי חמום, ומיהו חמום דכלי שני אין לחוש אבל אם נאפת תוך הפסח רבינו טוביה אוסר אפילו שאר המצות שנאפו עמה בתנור משום דריחא מלתא היא אבל לפי דבריו נראה שאם נאפו בכירה דאין אוסרין רק אותה שנמצאת בה החטה דאין אומרים ריחא מלתא אלא בתנור שהוא מכוסה, ואפילו אותן הנוגעות בה שם, ורבינו יחיאל היה מתיר אותה מצה על ידי קליפה משום דחמץ אינו מפעפע ונראה לאסור אותה מצה ולהתיר האחרות אפילו בתנור, עכ"ל הר"ף ז"ל. 

וכתב הראב"ד ז"ל שאם נמצאו בעופות אחר מליחתן חטים או שעורים אף על פי שנתבקעו מעמיק על כל סביבותיהם וחותך ומשליך וכל העוף מותר פירוש ולא סגי ליה בקולף את מקומו אחר שאסורו במשהו, ובסביבותיו דוקא הוא דאיכא למיחש לאותו משהו, וה"ר משולם כתב וחטים דאכלי התרנגולין אי משתכחי בבשולא או בבשר מליח אסרינן ליה דלא הוה עכול, ה"ר יצחק ז"ל כתב אף על גב דלגבי טעמא הוי עכול בכל שהוא אם נתבשל אף בצליה או במליחה הריצב"א והר"ח וכמה גדולים עמהם מתירין אותה על ידי קליפה, והר"ף ז"ל ורבותינו מאייבר"א אוסרים אפילו על ידי מליחה וכן ה"ר טוביה, אך רבינו ברוך מתירו במליחה ואוסרו בצליה דאינו מפעפע בלא רוטב דלא שייך מפעפע כי אם בחלב או בשומן כדאמרינן פרק גיד הנשה שאני חלב דמפעפע ומכל מקום בצליה שלנו אסור לפי שמוליך ומביא כשהופכים השפוד ומוליך הטעם בכלו כמו על ידי רוטב ומהאי טעמא אפילו יש בשפוד כמה עופות כולן אסורין אבל במליחה שאינו זז ממקומו לא שייך האי טעמא ולפיכך מותר אפילו אותו עוף עצמו על ידי קליפה עד כאן, ובשר שנמלח קודם הפסח כתב הראב"ד ז"ל דמשום פרורי חמץ שנכנסין בבשר בשעה שחותכין ממנו בסכין שחותכין בו חמץ כל השנה אין ראוי לאכול ממנו בפסח אלא אם כן נזהר עליו בשמירתו קודם הפסח ויש מתירין לפי שכבר נתבטל הכל קודם זמנו ושוב אינו נעור. 

והר"ף ז"ל כתב ועל דגים מלוחים שקורין ארינ"גאש מותרין לאוכלן בפסח אותן הישנים שנמלחו קודם הפסח אבל היכא דאיכא לספוקי שמא נמלח תוך הפסח אסורין וכן לענין גבינות, ומיהו נהגו העולם שלא לאכול גבינה ישנה ולא ארינ"גאש מלוחין ושמא היינו משום שרגילין לאוכלן בלא שום הדחה, וגבי בשר פירשנו לעיל דצריך הדחה אפילו לצלי משום חשש שמא עדין יש בו משהו חמץ בעין ע"ב, וה"ר יצחק ז"ל כתב כל דבר שנתבטל קודם הפסח ביתר מששים אין אסור לאכלו תוך הפסח אף על פי שלא דקדקו במליחה, והר"ף ז"ל כתב וכן אווז שנמלח מקודם הפסח מותר מטעם זה אך שומן אווז מהותך קודם הפסח אסור בפסח לפי שמהתכין אותו במחבת בלועה מחמץ ונותנת טעם בשומן ומיהו אם לא היתה המחבת בת יומא מותר אפילו למאן דאסר פגם בפסח מכל מקום זה הפגם נותן טעם קודם הפסח ונתבטל היכא שבשעת התוך השומן נתן לב לשם פסח, אבל אם התוך השומן סתמה לאכלו קודם הפסח כשירצה אף על פי שאמרו עכשו ברי לי שלא היתה בת יומא מכל מקום אסור בפסח דמלתא דלא רמיא עליה דאיניש לאו אדעתיה, ומהאי טעמא אסרינן מצה ישנה אפילו בירושלמי דקאמר כיון שעשאה קודם הפסח שלשים יום בידוע שלא דקדק בה, וכמו כן יש לאסור אותן בני מעים מלוחין שרגילין לחלטן בתוך קדרה שהיא בלועה מחמץ, ומיהו אותו בוסר שדורכין אותו במדוכה קודם הפסח מותר אף על פי שהמדוכה מחומצת מחמץ שנתערב עם המורייס משום דהוי צונן ואין כח בו להפליט ואי פליט משהו בעלמא הוא דפליט ונתבטל קודם הפסח מדי דהוה אפרישין ובצלין שחתכן בסכין חולבת ומניחן בקדרה עם בשר כדמפרש רבינו ברוך בספרו, עכ"ל הר"ף ז"ל. 

וצריך אדם להזהר בחטים שאוכל מהן בפסח שלא יבא עליו מים אחר שנקצר שלא יהיה בו שום חמץ, דגן שנטבע בנהר או שנפל עליו מים כשם שאסור לאכלו כך אסור לקיימו אלא מוכרו לישראל ומודיעו שיאכלנו קודם הפסח שמא ישמרנו תוך הפסח ואם ימכרנו לגוי ימכרנו מעט מעט כדי שיכלה קודם הפסח שמא יחזור הגוי וימכרנו לישראל, וכרי חטים שנפלה עליו דלף מים מעט בשאר ימות השנה במקומות מועטים ואפילו אותן החטים שנפל עליהן הדלף מעורבין בכל הכרי בטלין הן ברוב ואין צריך לבערם בפסח ובבטול בעלמא סגי ליה ואפילו לכתחלה ואף על פי שחמץ אוסר בכל שהוא הני מילי כשהוא בעינו, ולענין לאכלו בפסח ולא נתבטל קודם זמן אסורו אבל מאחר שנתבטל קודם הפסח ברוב אינו חוזר ונעור ולכתחלה מותר וכן כתב הראב"ד בתשובת שאלה מכל מקום ראוי להחמיר באכילתו אחר שאין הפסד בשהייתו והוא מין במינו ויש לו מתירין, דגן שנפל עליו דלף כל זמן שהוא יורד טפה אחר טפה אינו בא לידי חמוץ אבל כשפוסק אם נשהה כשעור הרי זה אסור, ולשון הרי"ף ז"ל בזה קמח. 

ארבעה עשר שחל להיות בשבת בודקין אור שלשה עשר את החמץ לאור הנר ועושה כל ענין בעור חמץ כמו באור לארבעה עשר ובשבת אוכל סעודתו ומאכיל לכל מי שירצה עד ארבע שעות ואחר כך מבער הכל ומבטל, והרמב"ם ז"ל כתב ואם נשאר מן החמץ ביום השבת אחר ארבע שעות מבטלו וכופה עליו הכלי עד מוצאי י"ט הראשון ומבערו, ויש אומרים כי מה שאמרו רבותינו ז"ל מבערים הכל מלפני השבת ומשיירין מזון ב' סעודות מתרומה בלחוד קאמר לפי שאין לה אוכלין ולזה אמר דלא משייר אלא מזון ב' סעודות אבל חולין שיש לו אוכלין הרבה לא חששו לבער עד השבת לפי שאין שם קלקול אם ישייר יותר מב' סעודות כדי לאכול ולהאכיל למי שירצה וכן הוא דעת הראב"ד ז"ל וכן עמא דבר, אך דעת הר"ש ז"ל לבער הכל מלבד שעור שתי סעודות, ושיירי פתיתין שנשתיירו לפניו מבטל בלבו בשבת, והגאון רב האי ז"ל כתב מנהגא דחזי לנא דאין מבשלין דייסא ולא כל דבר שמבשלין בכלי שיצטרך בו הדחה בי"ד שחל להיות בשבת, וכן אין עושין פת צנומה בקערה מכיון שצריך להדיחו, ומלשון התוספות משמע שאינו משייר כלום לשבת דקתני לדברי רבי מאיר אותה מצה לליל שבת ומחרתו ודאי מצה משומרת לא אכיל, ויש מוכיחין מזה שסעודת ג' שחייב אדם לסעוד בשבת די לנו בה במיני תרגימא אחר שלא צוה לשייר מהן ג' סעודות, ויש דוחין זאת הראיה ואומרים דודאי צריך לקבוע שלשתן על לחם משנה ויין לקדוש והכא לא אפשר מכמה טעמים האחד שאי אפשר לו לאכול אחר ד' שעות ואם יאכלם קודם ד' שעות יש לחוש שמא ימשך אחר מאכלו הלכך לא אפשר, וכתב הר"ף ז"ל נהגו העולם לעשות סעודת ג' של י"ד בניסן כשחל להיות בשבת בפירות ואינו יוצא באותה של שחרית, ובשאר שבתות צריך לעשות סעודה שלישית אחר מנחה גדולה ולא להפסיק בסעודת שחרית, אבל בסעודת שבת שחל בי"ד בניסן עושין אותה קודם זמן מנחה קטנה כדי שיאכל מצה לתאבון, ורבינו תם ז"ל היה רגיל לעשות מצה עשירה שנילושה במי ביצים כשחל י"ד בניסן להיות בשבת כדי לעשות בה סעודת ג', ואיזו היא מצה עשירה שמותרת שנילושה ביין או בשמן או בדבש או בביצים בלי מים כלל ואם יש בה מים קדמי ומחמיצי, ומה שאומרים האוכל מצה בערב הפסח כבועל ארוסתו בבית חמיו הני מילי מצה הראויה לצאת בה בפסח אך מצה עשירה יכול לאכול, וכן דעת ה"ר יצחק ז"ל, ושמעתי כי גם בלא שבת היה אוכל רבינו תם אותה מצה עשירה בערב הפסח כשהיה רוחץ גופו בחמין, אבל הר"ם אינו רוצה ללושה במי ביצים לפי ששאלו אל הר"ם ז"ל עיסה הנילושה במי ביצים אם יכולין לאוכלה בפסח ולא אמר לא אסור ולא התר אסור לא אמר לפי שמי פירות אין מחמיצין התר לא אמר במי ביצים לכך אומר הר"מ שטוב לסחוט תפוחים או רמונים או אגסים וללוש אותן במימיהן וכן היה רגיל לעשות, וגם היה רגיל נמי לאכול בארבעה עשר בניסן כשחל בשבת סעודה שלישית על שלחנו בבקר ולערב אוכל פירות כי שמא לא יצא כשאכל סעודת ג' בבקר קודם מנחה גדולה לפר"ת שפירש סעודת ג' אינה אלא אחר מנחה גדולה. 

אין לשין בפסח עיסה גדולה שמא תחמיץ אבל לשין שעור חלה בלבד ואין לשין לא בחמין ולא בחמי חמין ולא במים שנשאבו בו ביום אלא במים שלנו ואם עבר ולש באחת מכל אלה הפת אסורה, פירוש שלנו בלילה ונתקררו בקדרות לפי שביומי ניסן עדין המעיינות חמין כדאמרינן בפסח שני בימות הגשמים החמה מהלכת בשיפולי הרקיע והמעינות חמין כלומר שמהלכה ארוך תחת הארץ והלילות ארוכות ומחממת כל המעיינות אשר בבטן הארץ, ולפי זה הטעם י"א כי אין הקפדה רק במימי הבורות והמעינות שהן סמוך לזמן יציאתן מן המקור אבל למימי נהרות המושכין דרך יום או יומים אין להקפיד כל כך כי כבר נתקרר הזמן, ואין זה כלום שאף במימות אלו הכה עליהן חום השמש ביום וחממן. 

אין לשין תחת השמש ולא תחת הרקיע ביום המעונן אפילו במקום שאין חמה זורחת דיומא דעיבא כוליה שמשא, ולא תניח העיסה ותתעסק בדבר אחר והלש והאופה צריך שני כלים אחר לקטף ואחד לצנן הידים כמו כלי מלא מים או כלי מתכת הצוננים או אבנים של שיש שהן צוננין ואם עבר ולש תחת השמש או בלתי צונן הידים או שעשה עיסה יותר משעור חלה הפת מותרת, והראב"ד והר"ם ז"ל נראה שאוסרין, ור"ש ז"ל מתיר הפת בכולן חוץ מבחמין, וזה גם כן באכילה אבל בהנאה הכל מותר, והרא"ג ז"ל כתב שכל זה לא נאסר אלא במצה של מצוה אבל בשאר הימים הכל מותר, והגאונים ז"ל ורוב החכמים הסכימו שאין חלוק בין יום ראשון לשאר הימים בכל אלה שהם משום חשש חמוץ כי גם בשאר הימים נאסר החמץ ולא חלקו בין יום א' לשאר הימים רק במצה עשירה. 

ומים שלנו לשון הגאון ז"ל דמותבי ליה תותי ככבי נראה לדעתו שצריך להעמיד המים במקום מגולה לצנן המים, וה"ר אשר ז"ל כתב טעם לדבר כי כל הבריות הן מד' יסודות אש ומים רוח ועפר, והמים גם כן מארבע יסודות אלא שיסוד המים רבה על השלשה תדע שכן כי בימות החורף מעלין הכל מפני יסוד האש שבהן אבל בימות הקיץ מפני הבל העולם אין הבל המים ניכר כמו שאין הבל פי האדם ניכר בקיץ כי אם בחורף, וכן שנינו בספר יצירה כתב עשר ספירות בלימה, ותנן אין מוציאין אש לא מן המים וכו', ושמעתי שממלאין כלי זכוכית מים ומעמידין אותו בשמש בצהרים במוך אחוך והאש יוצא מכלי זכוכית, הרי מצינו שיש במים יסוד האש, וכיון דמשום חמימות שיש במים קאסרינן לא שנא ביום ראשון ולא שנא בשאר ימים אין לשין אלא במים שלנו עכ"ל, בזה נראה שאם לא נשתהו שם עד כדי שיחמו המים בחום השמש אבל אם ימצאו צוננין בדיעבד מותר ללוש בהן לכתחלה, וכתב ה"ר דוד ב"ר לוי ז"ל שאם שכח או נאנס ללוש במים שלא לנו כל הלילה אלא רוב הלילה אין לאסור על כך וקרוב להתיר זה אפילו לכתחלה בשעת הדחק, וכן אם לא לנו כלל אף על פי ששהו משנשאבו יום אחד או רובו אין ראוי לאסור הפת בדיעבד אבל אין ראוי לפרסם הדבר בפני הנשים ועמי הארץ שלא יפרצו גדר עד כאן, כתב ה"ר יצחק ז"ל כי יש מחמירין לשאוב המים בין ביום בין בלילה, והר"ף ז"ל כתב כי יש מחמירין לאסור כשנשאבו מבעוד יום אף כי לנו אחרי כן כל הלילה, ומיהו מדלא הזכיר כי אם הלינה שמע מינה דאין לחוש מתי נשאבו רק שלנו כל הלילה לכתחלה או רוב הלילה לכל הפחות ושיהיה אותו רוב האחרון של לילה כדי שיהיה עמוד השחר בכל הלילה, ונכון להזהר להמתין ללוש עד אחר שיאור היום הרבה פן יטעו באור הלבנה, וה"ר יצחק ז"ל כתב ואני אומר שלא נתנה תורה למלאכי השרת, ועד דהוה ליה למתני שלנו כל הלילה אלא אין לינה אלא מחצי הלילה עד עמוד השחר, והטעם לפי דעתי משום דרוח צפונית מנשבת עד הבוקר ומים שלנו שנתערבו במים שלא לנו התירם רבי יהודה אחרי שנתבטלו ברובא קודם הלישה כגון חד בתרי, ואם לש אדם במזיד קודם היום (קמצות) [המצות] ישרפו, וכתב הר"ף ז"ל או יאכלם או ימכרם לגוים קודם ד' שעות של י"ד, וה"ר יצחק ז"ל כתב שאם לא ימצא מים שלנו שלא ילוש במים שלא לנו אכן אם נתחלפו מים שלנו במים שלא לנו בשוגג נראה דמותר, שלא אסרו אלא בעברה ולשה, וטוב שלא להוליך המים בחמה או תחת הרקיע ביום המעונן אלא אם יכסה המים במפה ונראה כי אין לחוש רק להשהות זמן מרובה, אך ר"ף ז"ל כתב מכל מקום טוב ליזהר אפילו שעה אחת, ושעור חלה שאמרו שלשין אותה מ"ג ביצים וחומש ביצה, כגון הביצה הבינונית ולא במשקלה, והר"ש ז"ל כתב ששעור חלה בכך וכך עולה חלה בגימטריא מ"ג אבל אם היה יתרה חמש ביצים או ששה אין לחוש בכך עכ"ל כיצד, מביאין כלי מלא מים על כל גדותיו ונותנין אותו בכלי אחר ונותנין לתוכו מ"ג ביצים אחת אחת וחומש ביצה וכל מה שנשפך מן המים לכלי אחר הוא שעור חלה, אמנם יש לפקפק בזה השיעור אם נשער באותו כלי המחזיק אותן במים שנפלו בקמח רפוי שקורין שובו"ל או בעצור מחובץ שקורין קלק"ט, והראב"ד ז"ל כתב בו שיעור שאין לפקפק בו והיא שעור חמש ליטרי משקל ארבע לטר' וחצי לטר' י"ד אוקיות וחצי האוקיה משקלה כ"ד פשוטים מלגוריי"ש, ורבינו האי ז"ל כתב כי חמשת רבעים קמח הם ת"ש כספים ויותר מעט מכספים של בבל ובין ללוש בין לערב יותר משעור זה אסור דאין איש ואשה יכולין לשמור יותר משעור זה ע"כ, ודוקא כי קפדינן שלא ללוש יותר משעור זה כשהיה לש מודיאות הרבה ובשעת הפרשת התרומה אהדדיהו מפריש חלה אחת על כולן אבל אם לא בא ללוש רק מודיא אחת אין לצמצם כל כך שמא לא יהיה בה שיעור וכשיברך יברך לבטלה, וכשם שאסור ללוש יותר מכשעור כך אסור לקטף, ועל כן צריכות הנשים להזהר שלא יקחו שתי מודיאות כאחת. 

ושאלו אל הר"ם על מה אנו סומכין בזה המלכות ללוש יותר מעשרון בפסח, והשיב מגו שנראה כי רבינו יצחק ב"ר יהודה חסיד התיר לפי שהתנורים שלנו גדולים ועל זה אנו סומכין וכשלשין לצרכו הוא בעצמו עומד שם ואינו מניח ללוש כי אם מדה לבד ולאפותה מיד וכן הכל ע"כ, ואם לשו קביים קביים שהוא פחות מכשעור מצרפן בסל ואויר הכלי מצרפן רק שיהיה לכלי בית קבול, והר"ף ז"ל כתב וצריך שיהיו כל המצות תוך מחיצות הכלי ולא למעלה מן המחיצות דאבעי לן אויר כלי ככלי דמי או לא ולא אפשיט ואם עוברות למעלה מן המחיצות יפרוס עליהן מפה או סדין ומכסה אותן דאין לך כלי גדול מזה, ואויר כלי מצרפן אפילו בלא נגיעה ונשיכה מצרפן אפילו בלא אויר כלי ודוקא כשהכל מאשה אחת אבל משתי נשים אינן מצטרפות אם אינן בלולות יחד, אבל עסה של שותפין חייבת בחלה, ובאשה אחת נמי לא מצטרף אלא במינו אבל בשאינו מינו לא מצטרף אלא בבלול, והלש ביום טוב של פסח בזמן שכל עיסותינו טמאות כיצד הוא עושה שהרי אין להפרישה בעיסה לפי שאי אפשר לו לשרפה שאין שורפין קדשים ביום טוב ולהניחה אי אפשר שמא תחמיץ ויעבור עליה בבל יראה ובל ימצא הואיל ואיבעי מתשיל עליה, ולבטלה קודם שתחמיץ אי אפשר לפי שאינה שלו והכהן אי אפשר לבטלה שעדין לא הגיעה לידו ולאפותה אי אפשר דלא לעביד טרחא דלא צריך אלא אין לו דרך לעשות אלא שילוש פחות מכשיעור או אם ילוש כשעור שלא יקרא לה שם עד שתאפה וכשתאפה יברך ויפריש ויניחנה עד לערב ותשרף, והלש פחות מכשעור לאחר אפיה יצרף הכל בסל ויברך ויפריש ויניחנה עד לערב ותשרף ואשתכח דלא עביד טרחא דלא צריך שהרי בשעת אפיה כל הלחם ראוי לאכילה, ואם יש כהן קטן ולש כשעור יכול להפרישה ולתתה לו דקיימא לן אין חלת חוצה לארץ אסורה אלא למי שטומאה יוצאה מגופו באיש עד שיראה קרי ובאשה עד שתהא נדה, וכיון שהיא מותרת לו יכול להפרישה מעיסה ולאפותה לצרכו ואין בזה אפיה שלא לצורך, וכשמפרישה מברך להפריש תרומה, ומפריש חלת האור כמו שבארנו ואומר הרי זה תרומה ומניחה עד לערב, ולערב שורפה ואחר שהפריש חלת האור אם יש שם כהן מפריש חלה אחרת בלא ברכה ונותנה לכהן וזו מותרת לו אפילו לבעל קרי ולנדות ולזבות שאינה אלא לזכר בעלמא שלא תשתכח תורת חלה, אמנם הזרים אסורין בה ושעורה אחת ממ"ח מדרבנן, ואינה צריכה ברכה לפי שכבר ברך על חלת האור שהיא העיקר והיא אין לה שעור, ומצוה לכל אדם להפריש חלת כהן וליתנה וכל הנותנה מתברך דכתיב (יחזקאל מד, ל) ראשית עריסותיכם תתנו לכהן להניח ברכה אל ביתך, ומי ששכח ולא הפריש והיה שבת שאינו רשאי להפרישה נותן עינו בצד זה ואוכל בצד אחר ולערב יצרף הכל בסל כמו שבארנו, והרשב"א כתב וז"ל במקומות שנהגו לתת חלה לכהן מפריש ואופה ונותן לכהן בין לקטן בין לגדול ואף על פי שיצאה טומאה מגופו מותר בה והוא שטבל או אפילו טמאתו בו שהרי יכול לאכלה בימי טומאתו, ויש מי שהורה להקל ולהפריש חלת חוצה לארץ אף לאחר כך כמו שבארנו חלת חוצה לארץ אוכל והולך ואחר כך מפריש חלת חוצה לארץ אף על פי שאוכלו ואחר כך מפריש, יש מי שהורה שצריך לשייר קצת יותר מכדי שעור החלה שהוא מפריש לפי שצריך להפריש חלת חוצה לארץ מן המוקף עכ"ל. 

הלש עיסתו כשעור מודיא מודיא והפריש מכמה מודיאות ושכח מודיא אחת שלא הפריש ונתערבה עם האחרות צריך ללוש מודיא אחת ומקיפה אצל המדומעות, כך מצאתי בשם הראב"ד ז"ל שכח ולא הפריש על אחת מהן בעיסה לא מכולן ולא ממקצתן אחר שנאפו ישים הכל בסל ויהיה מצרפן ויפריש, כל זמן שעוסק בבצק אין בא לידי חמוץ ואם הגביה ידו ממנה ושהה עד שתשמע קול כשמכין עליה כבר החמיץ ותשרף ואם אין קולה נשמע אם שהה כדי הלוך מיל תשרף, היו שתי עיסות אחת קולה נשמע והאחרת לא נשמע והגביהו היד מהן כאחת שתיהן ישרפו הן חמץ גמור אסור לעשות צורות בפת שלא ישהו עליהן ויחמיצו ואפילו בדפוס שלא יראוהו אחרים ויעשו שלא בדפוס, וזה שאנו נוהגין לעשות כעין מסרק לא לצורות אנו עושין רק לשנותו משאר הפת של כל השנה וכדי שתאפה יפה והר"ף ז"ל כתב מיהו אומר ריצב"א דקיימא לן כרבי יוסי דאמר עושין סריקין המצויירין כעין רקיקין דאז אין לחוש לחמוץ בציורין ועל זה סומכין העולם לצייר המצות שעושין כעין רקיקין. 

מים שרוחצין בהם הידים והערבה אחר שלשו בה שופכין אותן במקום מדרון שלא יתקבצו במקום אחד ויחמיצו, ונהגו שלא לעשות מורסן כלל לתרנגולים שלא ישכח וישהה הלוך מיל ואפילו לחלוט להן אסור שמא לא ירתיח המים יפה, ואם ירצה ללוש להן יעמוד עליהן ויאכלו מיד, ויזהר שלא ישהה שעור הלוך מיל וכל זמן שהן מנקרין בו או שהוא מהפכו בידו אינו מחמיץ וכשיפסקו ישטוף הכלי יפה במים וישפוך במדרון אף על גב דאמרינן התם מותר ללתות חטים בפסח עכשיו נהגו העולם אסור ואין להתירם לפי שאין אנו בקיאין בה, ואשה שפה על בשרה מורסן יבש בבית המרחץ ואע"פ שהמים טופחין על בשרה. 

אין נותנין את הקמח לתוך החרוסת אם יש בו מים ואם נתן ישרף מיד אבל לתוך החרדל יאכל, מיהו מותר לתת תבלין ושומשמין וקצח וכיוצא בהן לתוך הבצק ומותר ללוש העיסה ביין ושמן ודבש או חלב, או לקטוף בהן, וביום ראשון אסור ללוש ולקטף אלא במים בלבד לא משום חמץ אלא משום לחם עוני שצריך להיות זכרון ללחם עוני ביום ראשון ומצה שלשה במי פרות חוץ מיין ושמן ודבש וחלב יוצא בה ידי חובתו שאינה מצה עשירה בכך, ונראה מדעת הרמב"ם ז"ל שיוצאין במצה מתובלת וכן נהגו ללוש במי ביצים דכמי פירות הן וכן כתב בתוספות, וכתב הראב"ד ז"ל שאין נותנין בעיסה מלח ותבלין דכרותחין דמו ואם נתן עד שלא יהא נאכל מחמת מלחו נאסר באכילה כמו מצה שנילושה ברותחין ואם נתן בה מעט מלח אם תאפה מיד מותרת באכילה אבל לכתחלה לא יתן, ובמצה של מצוה לא יתן כלל ואם נתן אינו יוצא בה ידי מצה דבעינן לחם עוני וזו מצה עשירה היא ע"כ, וצ"ע אי מקריא מצה עשירה משום מלח, ויש מתירין וסמכו על אותה ששנינו חלות תודה ורקיקי נזיר דאמרינן עשאן למכור בשוק יוצא בהן ובהנהו ודאי יש מלח משום על כל קרבנך תקריב מלח, (ויקרא ב, יג) והראב"ד הגיה על זה ואומר א"א לא נאמר כן אלא לזריזים שהיו אופין אותה מיד ע"כ ועכשו נהגו שלא לתת שום מלח לא בשל מצוה ולא באחרות ואין ראוי לשנות המנהג וכן אין ראוי להקל במה שהחמירו הקדמונים שלא לעשות הלחמניות שקורין פנאדא"ש או פלאונ"ש. 

כלי חרש שנשתמש בהן חמץ בצונן משתמש בהן מצה בצונן חוץ מבית שאור ובית החרוסת מפני שחמוצן קשה, וכתב הבעל ההשלמה ז"ל דהאי דנקט שנשתמש בהן חמץ בצונן לאו דוקא דהוא הדין אפילו נשתמש בהן בחמין שמותר להשתמש במצה בצונן והאי דנקט בצונן כדאמרינן גבי יין נסך פעם ראשון ושני אסור, וצריך לבאר דוקא בתשמיש לח של חמץ אבל ביבש מותר להשתמש בו מצה אפילו בחמין כדמוכח מיין נסך אמנם דיין נסך דאפילו בצונן בלע ולא ביין נסך לגמרי דאלו יין נסך מתוך חריפותו אמרינן דבלע הרבה ואסור להשתמש בו יין אחר כך אפילו בצונן מה שאין כן בחמץ ובמצה והריא"ג ז"ל כתב דהוא הדין דמשתמש בהן מצה בחמין וכן כתב הבעל ההשלמה ז"ל וכן ערבות שלשין בהן כל השנה חמץ ומניחין אותו שם עד שיחמיץ הרי הן כבית שאור ואין משתמשין בהן בפסח וכבר כתבנו למעלה שצריך ליתנם לגוי או לטוחן בטיט בשם הר"ץ ז"ל, וה"ר יצחק ז"ל כתב שאם ירצה לתת לתוכן את המצות חמות אפילו אם נקרו אותן היטב לגמרי צריך לתת מפה או סדין להפסיק בינם ובין הערבה ע"כ, אמנם אם עבר והניח שם מצה יבשה אפילו נשתהא שם הרבה ואפילו בבית שאור ואפילו נשתמש בהן בחמין אין שם חשש כלל לאסרו ואפילו היה לחם המצה חם לפי שאין דרכו להפליט כלל ולא לבלוע מפליטתו ולא עוד אלא אפילו הונח לחם מצה על חלות לחם חמץ אפילו חם בחם לא יאסרוהו שלא בלע ממנו כלל אבל ראוי להרחיק מזה לפי שזה דבר זר בעיני קצת העם וראוי להחמיר בו מפני מראית העין ומכל כיוצא בו, והעיד רבי דוד ב"ר לוי ז"ל שראה מעשה בעיר נרבונא שהיו משימין לחם מצה כשהיו מוציאין אותה מן התנור חם בתוך ערבה שלשין בה בשאר ימות השנה והתירוהו על פי חכמי העיר. 

ביב של חרש שאופין עליו חלות חמץ כל השנה אין אופין עליו מצות בפסח אלא אם כן מלאו גחלים והסיק מקום שהיה מבשל בו החמץ, וכתב הר"ף ז"ל וז"ל ולאפות המצה תחת הטר"אפא אסור ואע"פ שמניח גחלים לוחשות עליה משום דאין האש שעליה שולט מיד בעליות של מצה ואתי לידי חמוץ ויש מתירין כשמחממין אותה קודם וגם טוענין עליה גחלים קודם וגם מזה יש ליזהר דילמא אתי למעבד בלא חמום גחלים עליה מתחילה כמו שרגילין לעשות בשאר ימות השנה, ולענין דיעבד צריך עיון שמא האור שולט במצה קודם שעור מיל, ומ"מ נכון להחמיר. 

כלי מתכות וכלי אבנים שנשתמש בהן חמץ בחמין בכלי ראשון כגון קדרות ואלפסין מרתיחן בכלי ראשון גדול ואחר כך שוטפן בצונן להעביר גיעולן מעליהם ומשתמש בהן במצה וכן הסכינים מביא הנצב אחר הלהב בכלי ראשון שנועצים אותן בבשר בתוך היורה להוציאה במקום מגריפה ועוד שחותכין בו לחם חם ואחר כך שוטפן בצונן להעביר געולן מעליהם ומשתמש בהן במצה, כפות קטנות שעושין מן הקרנים שנשתמש בהן קודם הפסח אסור להשתמש בהן בפסח ואפילו בהגעלה לפי שהן נפסדין ברותחין ויש לחוש שמא יחוס עליהם ולא יגעילם היטב, והר"ש ז"ל כתב דכבולעו כך פולטו וכמו שחס עליהן כל השנה ואין מכניסין אותם בתוך כלי רותח שלא יתקלקלו ע"כ, ועץ פרור הוא הכף שמנערין בו את הקדירה צריך הגעלה ברותחין ובכלי ראשון כגון להניע תבשיל של קטן או של חולה וכפות של כסף או של בדיל ודאי אין תשמישן בכלי ראשון ואינן צריכות הגעלה בכלי ראשון, כלים שנשתמש בהן חמץ בכלי שני כגון קערות וכוסות נותנין אותן בכלי שני גדול ונותנין עליהן מים רותחין ומניחן בתוכן עד שיפלטו ושוטפן בצונן ומותרים למצה ואפילו לדעת רבני צרפת ז"ל שהורו דערוי ככלי ראשון שהרי צקים מן הקערה להפוך התבשיל בלי כף הלא ערה עליהם מכלי רותח גם כן להגעילן וערוי ככלי ראשון בין לאסור בין להתיר, ואמנם צריך שיתן מים על שפתם עד שיגברו על כל גדותם כדי שיהיה כעין תשמישן כי לפעמים ממלאין אותן עד שנשפכין על שפתם, ועכשו נהגו להגעילן בכלי ראשון לעשות כעין תשמישן כי לפעמים שואבין התבשיל בקערה מן הקדרה, ומנהגנו עתה למרק הכלים מאד ולהדיחן יפה קודם הגעלה כדי להסיר שמנן וזוהמתן מעליהן ואחר כך מגעילין אותן וכתב הראב"ד ז"ל שאין צריכין להוציאן משם אחר רתיחתן מיד אלא אחר שינוחו מעט ובלבד שלא יקרוש על פניהם הגעול שיצא משם ויהיה מודח במים יפה עם החמימות, ובתר ההגעלה צריך למעבד להו שטיפה בצונן כדי להדיח הגעול מעליהן, ומאן דמחמיר ועביד להו שפשוף תבא עליו ברכה פירוש מריקה בצונן אחר הגעלה ע"כ, ויש פוסקין שצריך שיזהר שלא תנוח היורה הגדולה שמגעילין מרתיחתה בעוד שהכלים בתוכה שלא יחזרו ויבלעו מה שפלטו וכל זה במי שיגעיל אחר זמן אסורו שאסורו במשהו. 

כלי חרש שנשתמש בהן חמץ בחמין בין בכלי ראשון בין בכלי שני בין שהיו משוחין ושועין באבר בין שהיו חרש כמו שהן אין משתמשין בהן במצה אלא מניחין אותן עד אחר הפסח דלא מהני בהו הסק דלמא חייס עליהו דלמא פקען, ולא דמי לביב של חרס שכתבנו שאם מלאו גחלים והסיקו שמשתמש בו מצה דהתם הסיקן מבפנים ואלו הסיקן מבחוץ אם מסיקן מבפנים לא מסיק בהו שפיר דחייס עליהו דשכיחי דפקעין והראב"ד כתב דקדרות בפסח סגי להו בחזרתן לכבשן, מאני דקוניא אסורין פירש ה"ר יצחק ז"ל התוך זכוכית בתוך כלי חרש אבל התוך עופרת יש לו דין כלי מתכת להתירו על ידי הגעלה בפסח, והר"ף ז"ל כתב מיהו נהגו העולם שלא להשתמש בשום כלי חרש ישן בפסח, וגם בכלי זכוכית ישנים היה אוסר רבינו יחיאל ז"ל לא על ידי ערוי ולא על ידי הגעלה משום דהוי תחלת ברייתו מן החול והוי ככלי חרש שאינו יוצא מדי דפיו לעולם, ואף על גב דאין משתמשין בהן אלא בצונן משום שפעמים ששורין בהן פת ובולעין כמו כלי חרש ואינו יכול לצאת כלל, וכן אותן פלומיץ אסורין בפסח משום שפעמים שורין בהן פתן פירוש אותן פלומיץ הן כוסות של מאני דקוניא עכ"ל הר"ף ז"ל ותימה הא דהא תניא באבות דרבי נתן כלי זכוכית אין בולעין ואין פולטין ואלו הכלים השופין באבר שהן מאני דקוניא כשקונין אותן מן הגוי צריכין טבילה ככלי מתכות ודוקא כשעשוי לחזק אבל עשוי שלא לחזק לא, וכן כלי זכוכית ומברך על טבילתן ודוקא בכלי סעודה וה"מ בלקוחין אבל שאולין או שבורין או מושכרין אין צריכין טבילה, ונראה דמאני דקוניא של עץ אין צריכין טבילה משום דלנוי בעלמא עבדי להו. 

כלי ראשון שרצה להגעילו ולא מצא כלי אחר גדול ממנו להגעילו בתוכו מקיף שפה של טיט על שפתו מבחוץ וממלאהו מים עד שיגברו על שפתו ומרתיח המים בתוכו ודיו ואחר כך שוטפו במים ומשתמש בו מצה, ועכשו נהגו להחם אבנים גדולות ולתת בתוכו כשהיא רותחת עד שיגבורו המים הרותחין על שפתו ולחוץ, והיורה גדולה שמגעילין בה נראה לומר שאין צריכה הגעלה שכל מה שפולטת במים הוא נפלט ויבטל ברבוי המים הרותחין ואפילו יבלעו הכלי מן המים אין בזה חשש אסור והוי נותן טעם בר נותן טעם שאם נחוש על זה נחוש גם כן שכלי אחר בולע מן הראשון ולא נוכל להגעיל במים רק כלי אחד ויהיה צריך לשים מים אחרים כשיגעיל כלי אחר ולא יספיק לו כל מימי הים, ואם היורה אסורה מגעולי גוים אין ראוי שיגעול בתוכה עד שיגעילה וידיחנה יפה יפה, וההגעלה המובחרת להגעיל בכלי שאינו בן יומו וקודם זמן אסור חמץ שזהו קודם שש ושירתיח המים קודם שיכניס בהן הכלים ואם אינן רותחין כשמכניס שם הכלי ומשהא אותו עד שירתיחו אין בכך כלום לפי שאינו פולט עד שירתיחו, ואף על גב דחמץ בפסח במשהו לפני זמנו בנותן טעם ונותן טעם לפגם מותר אך המגעיל מו' שעות ומעלה צריך להזהר שירתיח המים תחלה ושלא ינוחו המים מרתיחתן בעוד שהכלים (לתוכן) [בתוכן] לפי שאסורו במשהו וצריך שתהיה היורה שבה מגעילן מוגעלת ומוכשרת ויש פסקו דלמשהו פגום לא חששו ועמידת הכלים אין לה שעור ובשהיה מועטת די אם המים רותחין מאד והרחת שקורין פ"לא שמכניסין בה הפת בתנור כל השנה נהגו להגעילן או לקנותן חדשות, ואפשר לומר שאם ימרקנה הרבה יפה ויחמנה בתוך התנור הרבה שדי לו בזה דכבולעו כך פולטו וכלי שנשתמש במקצתו חמץ אין צריך להגעילו רק באותו קצה ומשתמש בו מצה והערבות שלשין בהן כל השנה אין להם צד התר ללוש בהן מצה לפי שאי אפשר מתוך שהן ארוכות ורחבות ולא ימצא כלי להגעילן בו בבת אחת ואי שרי הכא והדר שרי הכא הוה ליה כלי שני ודפני הערבה הוו ליה כלי שלישי לכך לא אפשר, מיהו אם אפשר להגעיל מתכשרי בהגעלה והוא הדין לכל כלי עץ שלשין בהן, ועכשו נהגו כל העם שלא ללוש בהן כלל בשום פנים ומנהג יפה הוא לפי שאי אפשר לגררן ולנקותן יפה יפה כמו שכתבתי שלא ישאר משהו חמץ באחת מן הפחתים או בנקב דק שאינו נראה לעין וההגעלה אינה מועלת רק למה שבלוע לא אל חמץ הנשאר בנקב הכלי ובסדקיו וכן נמי הנפה שקורין שד"אץ צריך לדקדק בהן מאד לנקותן מפתיתי החמץ הנדבק בהן ונסרך ונדבק בנקבי אריגת הנפה ובעץ שבה ושישטפו אותה במים יפה יפה ולא יסמכו על מנהג ההגעלה לפי שאינה בהן עיקר לפי שלא נשתמש בהן בחמץ והוא הדין לכל שאר כלי הלישה כגון הטבל"יראש והראור"ה השפשוף בהן עיקר גדול ואחריהן ההגעלה טובה אחר שנהגו בה, כתב הרי"ף ז"ל האידנא נהוג לאשתמושי במאני דפחרא חדתי פירוש באותן שישתמשו בחמץ, וזה שנהגו לקנות כדים חדשים למים מפני שפעמים נותנין בהן קמח כדי לחסמן ואותו הקמח נכנס בנקבי דפני הכד ומתחמץ שם ואי אפשר להוציאו ולכך טוב וישר להחזיק בהן המנהג, והמכתש של אבן ששוחקין בו החרדל ודברים חמין ולחם ודאי בולע מן החמץ וצריך הגעלה או לערות עליו מים רותחין והוי ליה ככלי ראשון שכך היתה בליעתו, וכל כלי שנשתמש בו חמץ צונן משתמש בו מצה חמין חוץ מבית שאור ובית חרוסת שחמוצן קשה דאין משתמשין עד לאחר שיגעלו, וכתב ה"ר יצחק ז"ל ויש מחמירין אף בהגעלה לאסור אך לא משמע כן, והר"ף ז"ל כתב בתוספות בשם ר"ת דלבסוף אסור אף בהגעלה, וכן נהג רבינו יחיאל לקנות מדוכה חדשה בפסח ולא היה רוצה להשתמש בישנה אפילו על ידי הגעלה משום דהוי בית חרוסת, וה"מ לענין פסח אבל לשאר ימות השנה היה מתיר ר"ת כל כלי שהוא אסור משום שמנינות כגון מדוכות של גוים בהגעלה, ובשם ה"ר טוביה מביונה שמעתי שהיה מתיר הישנות על ידי הגעלה וקלופה שמקלפין אותן בכלי אומנות של ברזל וטוב להחמיר כדברי רבינו יחיאל לקנות חדשים היכא דאפשר. 

וכתב ה"ר משה על כוסות של כסף שתשמישן בצונן אם ידוע שאין משתמשין אלא בצונן לא בעי הגעלה, אמנם העולם נהגו להגעילן לפי ששופכן לפעמים לתוכן יין חדש ומרותח ואל תטוש תורת אמך, ודברים שהיה תשמישן על ידי האור כגון שפודים ואסכלאות שצריכין לבון באור אבל אין צריכין אחר הלבון הדחה שהרי האש שרף הכל ולא נשאר אחר כן שום געול, ותמה על הבעל האזהרות שכתב צריכין לבון והדחה, ויש אומרים דהוא הדין לסכין גדולה שראשה חד שצריך לבון לפי שפעמים עושין ממנו כעין שפוד, והרשב"א כתב דאפילו השפודין עצמן די להן בהגעלה שלא הצריכוה לבון אלא לענין געולי גוים משום דאסורא בלעי אבל לענין חמץ דהתרא בלעי אין צריכין רק הגעלה דכי הוי אסורא לא הוי אסורא בעיניה וה"ר משולם סתר דעתיה דכיון שאם היה פסח בשעת הבליעה היה אסור איסור בלע קרינא ביה ונהגו רוב העולם בלבון השפודין, ובמחבת ברזל יש מצריכין בה לבון לפי שפעמים האש מלהטת בתוכה כשמטגנין בה, ויש אומרים שדינה בהגעלה כמו היורה שתשמישה על ידי האור, ושאלו לפני הר"ם על בית יד מעץ שבמחבת אם חוצץ בטבילה, והשיב דבר פשוט הוא לכל ידות הכלים שאין עתידים לקצצן ולהסירם דלא חייצי כמו מוכני בזמן שאינה נשמטת דלא חייצי דהוי חבור. 

והרשב"א ז"ל כתב כלי מתכת שנאסר מקצתו נאסר כלו לפי שהוא מתחמם ביותר וכשחם מקצתו חם כלו ולא אמרו אלא לענין אסורו אבל לענין הכשרו לא עלה לו הכשר עד שיכשיר את כלו אם מגעילו צריך להגעילו כלו ואם מלבנו עד שיתלבן כלו, וכל הכלים נכשרין אפילו לחצאין כיצד לבון שפוד עד מחציתו וחזר ולבון מחציתו האחר מותר, וטעם ההגעלה י"א לפי שכח הרתיחה מפליט כל מה שבלע הכלי, ויש אומרים שהמים הרותחין הן כמו אש ששורף והמים נכנסין בכלי לשרוף ולאבד כל מה שבלוע בתוכו, לפיכך צריך לדקדק שלא למהר הכלי שיהיה פנאי אל הרתיחה ליכנס ולשוף כל מה שבלעו הכלים למפרע ואחרי ההגעלה צריכין הכלים שטיפה והדחה בצונן כדי להעביר אותה זוהמה הנראית על פניהם כמו שכתבנו למעלה. 

מצות עשה מן התורה לאכול מצה בליל ט"ו שנאמר (שמות יב, יח) בערב תאכלו מצות, בכל מקום ובכל זמן ומצותה כל הלילה. ונשים חייבות באכילה ואף על פי שהיא מצות עשה שהזמן גרמא שנאמר (דברים טז, ג) לא תאכל עליו חמץ שבעת ימים תאכל עליו מצות כל שישנו בבל תאכל חמץ ישנו בקום אכול מצה, בלע מצה יצא בלע מרור יצא בלע מצה ומרור כאחד ידי מצה יצא ידי מרור לא יצא שהרי המרור כטפל למצה, כרכן בסיב וכיוצא בו ובלען אף ידי מצה לא יצא, אכל מצה בלא כונה יצא, ואסרו חכמים לאכלה בערב הפסח מו' שעות ולמעלה והאוכל מצה הראויה לצאת בה ערב הפסח לוקה, אך מצה עשירה יכול לאכול כמו שכתבנו למעלה, והאוכל לוקה כבועל ארוסתו בבית חמיו, פירוש שאינו מושל ברוחו מעט כמו הבועל ארוסתו בבית חמיו שתהיה מותרת לו לאלתר ואינו מושל ברוחו עד עת ההתר, ויש נותנין טעם למה המשילו לבועל ארוסתו לפי שכמספר הברכות אשר יעשו לארוסה קודם שהותרה לו ככה מספר ברכות סדר הפסח קודם שיאכלו מצה, ומצה זו צריך שתהיה משומרת לשם מצוה, ואין לשין אותה לא שפחה ולא גויה ואפילו ישראל עומד על גביהן ואומר להן עשו לשם מצוה משום דנכרי אדעתיה דנפשיה קא עביד, ואין נותנין בה לא מלח ולא תבלין ואפילו מעט ואם נתן לא יצא לפי שאין דרך עוני בכך, ומצוה מן המובחר לעשות מצה מדגן שנשמר שלא יבא עליו מים מעת שנקצר, ויש אומרים שאין צריך רק שישמור בשעת טחינה ולישה וכן פשט המנהג ברוב, וכן כתב הר"ש בעינן שמור לשם מצוה ונוהגין לשלוח שם ישראל אחר הרחים להיות יושב ומשמר שנאמר (שמות יב, יז) ושמרתם את המצות בעינן שמור לשם מצה ואין ישראל צריך לעמוד שם אלא עד שיטחן לפי מה שהוא צריך לג' מצות של לילה ראשונה שהן חובה וצריכות שמור לשם מצה אבל השאר אינן צריכות ואם אין ישראל עומד על גבה מותר ואפילו ליקח סלתות מן השוק שפיר דמי, ואין לחוש שמא יערב מחמצן לתוך הקמח, הואיל ולאחר כך מנהג העולם שמרקדין אותו בנפה שאם יש חמץ הנפה קולטתו ע"כ. 

אין אדם יוצא ידי חובת מצה אלא אם כן אכלה מאחד מה' מינין שנאמר (דברים טז, ג) לא תאכל עליו חמץ וכו' דברים הבאין לידי חמוץ אם אכלם מצה יוצאין בהן אבל לא מדברים אחרים, עשה עיסה מן החטים ומן האורז אם יש בה טעם דגן יוצא בה ידי חובתו, ואין לשין מצה זו ביין ושמן ודבש משום לחם עוני כמו שבארנו, ואם לש ואכל לא יצא ואפילו על ידי מים, ונהגו שלא לעשות מצה עשירה כלל בב' ימים ראשונים דלא אתי לאחלופי בה ולמיכל מינה מצות חובה, ואין יוצאין בפת סובין ולא בפת מורסן אבל לשין קמח בסובנו ובמורסנו ויוצאין בה, וכן פת נקיה ביותר יוצאין בה ואין אומרים אין זה לחם עוני, וכן פשט המנהג לעשות להתנאות במצות, ונהגו לעשות סימנין לאותה שנילושה ראשונה וכן לשניה וכן לשלישית וכן לכולן כדי שיקדים הקודמת לברכה שהמצוה בה בראשונה כדאמרינן גבי קופות של תרומת הלשכה שכותבין בהן אב"ג להכיר הקודמת שמצוה בראשונה, וצריך ליזהר לאפותן כסדר עשיתן ראשונה ראשונה שאם לא כן מה תועיל קדימת עריבתן וכשאופות שתים ושלש נשים בתנור אחד צריכות ליזהר שיהא סימן לכל אחת במצה שלה שלא יתחלפו דקיימא לן דמצה גזולה אין יוצאין בה, וכן כתב הרמב"ם ז"ל, ולפיכך טוב ללמדן לומר כל מי שתגיע מצה בידה בשגגה או באונס תהא שלה, וכן כתב הר"ם נ"ע וז"ל אם הוחלפו המצות של זו בזה כל אחת תתן לחברתה במתנה את שלה ודי לה בכך. 

וכתב הראב"ד ז"ל בדרשה שראוי לעשות מצות של מצוה רקיקין וקטנים לא עבים וגדולים שאין זה לחם עוני, וה"ר יצחק ז"ל כתב ונהגו העולם לעשות ג' מצות של מצוה מעשרון אחד זכר לחלות תודה שהיו באות ג' ג' מעשרון אחד, והר"ף ז"ל כתב ומיהו אם בני הבית מרובין יכול להוסיף רק שלא ילוש יותר מעשרון ביחד וכמו כן לא יפחות מעשרון לג' מצות, ולא ימדוד העשרון ביום טוב ואף על גב דאמרינן בביצה מודדת אשה קמח לעיסתה בי"ט כדי שתטול חלתה בעין יפה מכל מקום עכשו אין שייך עין יפה שהרי אין אנו מפרישין חלה רק משהו ולא אחד ממ"ח כמו שהיו רגילין אם כן אסור עכשו בי"ט, וכיצד יעשה לכוין אותו עשרון ילוש אותו בב' פעמים בכל פעם מעט יותר מחצי עשרון מאומד בלא מדידה ואחר הלישה מצרפן יחד. 

לפי הגמרא נראה שאין ראוי לעשות פת עבה טפח ואפילו מצה שאינה של מצוה עד אחר בעור חמץ דאתקש לפסח דאמרינן לא תשחט על חמץ לא תשחט את הפסח ועדין חמץ קיים, ויש להשיב על סברא זו מהא דאמרינן חלות תודה ורקיקי נזיר עשאן לעצמו אין יוצאין בהן עשאן למכור בשוק יוצאין בהן ומפרש טעמא בגמרא דכי עשאן למכור בשוק אמלוכי אמליך אי מזבנינא מזבנינא ואם לא נפיקנא בהו אנא ונמצא שתחלת עשייתן לשם מצוה וזה ודאי קודם זמן הבעור עשאן שהרי אין מביאין תודה בי"ד מפני החמץ שבה, ואפילו הכי עשאן למכור בשוק יוצא בהן, ויוצאין במצה נא כלומר שלא נאפית כל צרכה ובלבד שלא (יהו) [יהיו] חוטי בצק נמשכין ממנה כשפורסין אותה, וראוי להזהיר מאד לאלה שעושין חררות בפסח ברמץ כדי שישמרו אותן יפה לפי שקרוב הדבר מאד לבא לידי סדוק ושאור ולפי שאין כל הנשים זריזות ובקיאות ולא כל העצים שוין, ראוי למחות בידן שלא לעשות כלל. 

וכתב ה"ר אשר ז"ל שלא יאפו כל ימי הפסח בתנור שיאפו בו חמץ מפני שריחא מלתא היא לכתחלה ועוד שפעמים ישארו פרורי חמץ בתנור, וכן דעת הר"ש ז"ל, ושאלו לפני הר"ש ז"ל ישראל וגוי שהיה להם תנור בשותפות מהו לומר לו טול אתה חלקי בשבוע של פסח ואני אטול לאחר כן כנגדו ולאפות בו בפסח, ואמר מתנה ישראל קודם הפסח ויטול הימנו דמים מאותו שבוע ומותר כיון שנטל דמיה מתחלה, וכן ישראל שהיה רגיל לקבל ככרות ממערופיא לכל יום משבוע של פסח אינו מקבל אבל מקבל הוא בשבוע אחר הפסח מאותו שבוע עצמו. 

מקום שנהגו לעשות מלאכה בערבי פסחים עד חצות עושין ומחצות ולמעלה בכל מקום אין עושין, והטעם לפי שהוא זמן חגיגה והקרבת קרבן כמו י"ט ונאסרה בו המלאכה במנין, ודעת הר"ז ז"ל דבזמן הזה שאין בו קרבן דינו כשאר ערבי ימים טובים ועושין במקום שנהגו, וכתב תורת המנהגות יש על כל אדם ואדם לעשות חומרי מקום שיצא משם אם דעתו לחזור משום אל תטוש תורת אמך, ואם אין דעתו לחזור הרי הוא כאנשי המקום שהלך לשם בין לקולא בין לחומרא, ואם אין דעתו לחזור לענין חומרי מקום שהלך לשם אם אינן בני תורה אין להתירו בפניהם מפני המחלוקת אבל נוהג הוא התר בינו לבין עצמו, ואם הם בני תורה נוהג ההתר אפילו בפניהם, וכל זה בדבר שידע באמת שהוא מותר אבל הם נהגו בו אסור אבל אם הוא דבר שמנהגו בטעות מתירין אותו בפניהם בכל ענין ואין לחוש לאותו מנהג, וכל חוץ לתחום אין נותנין עליו חומרי מקום שהלך לשם, ובני ארץ ישראל שבאו לחוצה לארץ אסורין לעשות מלאכה ביום טוב שני בישוב אפילו דעתו לחזור לפי שזהו מנהג שנהגו כל הגולה ואין לפרוץ בו, וכל זמן שלא הגיע לישוב אפילו אין דעתו לחזור מותר לפי שעדין לא הוקבע להיות כמותן אבל הגיע לישוב ואין דעתו לחזור נעשה כמותן ואוסר בין במדבר בין בישוב עכ"ל, ובקולי מקום שיצא משם שפוסקין שלעולם אינו נוהג אותן אם אין דעתו לחזור מיד ואף על פי שדעתו לחזור לאחר זמן, אבל חומרי מקום שיצא משם נוהג כל זמן שדעתו לחזור לעולם, וג' אומניות שמותר להתחיל ולגמור קודם חצות ואפילו במקום שנהגו שלא לעשות והן החייטין והרצענין והספרין והכובסין ואף על פי שיש בפרטן ד' ובכללן אינן אלא ג' וטעם ההתר לפי שכלם לצורך המועד החייטין שכן החייט תופר כדרכו במועד, הרצענין שכן עולי רגלים מתקנין מנעליהם במועד, הספרים והכובסין שכן הבא ממדינת הים והיוצא מבית האסורין מכבס ומספר במועד, ומכלל הרצענין יש ללמוד שאין מותר לתקן מנעלים במועד אם לא לעולי רגלים וההתר להם משום אונס הדרך אבל לשאר בני אדם אסור, ושאר האומניות אסורין במקום שנהגו שלא לעשות אבל במקום שנהגו לעשות מותרין הכל לעשות עד חצות, והרמב"ם ז"ל כתב דבמקום שנהגו שלא לעשות הכל אסורין אפילו לגמור ובמקום שנהגו מותרין לגמור אבל לא להתחיל אפילו יוכל לגמור קודם חצות, והחכם רבי שמואל ז"ל כתב כי ביום י"ד בניסן אסור בעשיית מלאכה מדברי סופרים כמו חולו של מועד וקל הוא מחול המועד שאינו אסור בעשיית מלאכה אלא מחצות ואילך שהוא זמן שחיטת הפסח אבל מהנץ החמה עד חצי היום תלוי במנהג מקום שנהגו לעשות לא יתחיל במלאכה בתחלה בי"ד אף על פי שיכול לגומרה קודם חצות והעושה בו מלאכה אחר חצות מנדין ומשמתין אותו, וג' אומניות שאמרנו מתחילין לעשות במקום שנהגו ועושין אותם עד חצות אבל שאר אומניות אם התחיל בהן קודם י"ד גומר והוא שיגמור עד חצות, ועל כן מנהג שאם יבא י"ד בשבת שאין אומרים צדקתך בשבת במנחה לפי שבזמן שבית המקדש קיים משעה שמתחילין לשחוט הפסחים מתחילין לומר הלל לפיכך הרי הוא כחג הפסח, יש אומרים כי הג' אומניות שאמרנו מותרין להתחיל ולגמור קודם חצות בכל מקום, תם חמץ ומצה. 

ספר כלבו סימן מט 
================ 
דין ערבי פסחים 

מתשעה שעות ולמעלה בין בפסח ראשון בין בפסח שני לא יאכל אדם אפילו מיני תרגימה כגון פירות וירקות וקטנית ובשר וגבינה וביצים וכיוצא בהן והטעם כדי שיכנס לאכול מצה תאב, וכתב ה"ר אשר ז"ל יש אנשים שנהגו למעט אכילתן ביום ראשון של פסח כדי שיאכלו מצה לתאבון בליל שני ע"כ, ואם התחיל קודם ט' שעות יש בדבר דעות חלוקות יש אומרים שצריך להפסיק אחר ח' כדי שיאכל מצה לתאבון בלילה, ויש אומרים שאין צריך להפסיק כל עיקר ויערוך השלחן כשיקדש היום ועושה סדרו, ויש אומרים שפורס מפה ומקדש כשאר ימים טובים, וכבר כתבנו למעלה בהלכות שבת טעם פריסת מפה ובברכת המזון וטוב להחמיר בדבר, ואם גמרו לאכול קודם שקדש היום מעט מברכין ברכת המזון על כוס אחד ומקדשים על כוס שני אבל אין עושין שתיהן על כוס אחד לפי שאין אומרים שתי קדושות של תורה על כוס אחד, ואף על פי שעושין יקנה"ז על כוס אחד אינו דומה לפי שקדוש והבדלה ענין אחד ששניהם נקבעו לקדוש היום אבל ברכת המזון וקדוש היום ב' דברים שזה על המזון וזה על קדוש היום אבל האוכלין בשבת וחשך עליהם היום אף על פי שאין מפסיקין כשיגמרו מלאכול מברכין ברכת המזון ואחר כך מבדילין ואפשר לעשות הכל על כוס אחד לפי שאינן שתי מצות של תורה שהרי מדבריהם הוא להיות מבדיל על הכוס. 

ספר כלבו סימן נ 
=============== 
דין סדר תפלת ערבי פסחים למנחה ולערבית ודין כל סדר הלילה 

למנחה הולכים לבית הכנסת ואומרים אשרי ואומר קדיש זוטא ומתפללין כמו ואין אומרים תחנה, ואם הוא שבת מתפללין כמו בשאר שבתות ואין אומרים צדקתך כמו שכתוב למעלה, לערבית קורין קריאת שמע בברכותיה ומתפללים אבות וגבורות וקדושת השם ואומר אתה בחרתנו יעלה ויבא והשיאנו רצה ומודים ושים שלום קדיש שלם ונפטרין לבתיהן, ואין מקדשין בבית הכנסת בלילי פסח הראשונים ואפילו במקומות שנהגו לקדש בשאר ימות השנה שהשאירו מנהג הקדמונים במקומו ואף על פי שבטלה הסיבה שעליה היתה התקנה כמו שאנחנו עושין היום שאומרים ברוך ה' לעולם אחר השכיבנו ואע"פ שנראה הפסק בין גאולה לתפלה להשאיר מנהג היה על דבר ואע"פ שבטל הדבר התקנה לא זזה ממקומה, וכן הדין בענין קדוש בבית הכנסת והטעם לפי שיש בזה פרסום גדול לשם יתברך וקדוש שמו כשמברכין אותו במקהלות ואין בזה משום ברכה לבטלה כיון שמסדרין שם הברכות בפני בקיאין ושאינן בקיאין ודומה למה שנהגו להדליק נרות חנוכה בבית הכנסת לפרסום הנס בפני כל העם ולסדר הברכות בפניהם גם שיצאו ידי חובתן הרואין שאין להם בית לברך שם, אבל בלילי פסחים לא נהגו לעולם לקדש בבית הכנסת לפי שאין שם אורחים שאפילו עני שבישראל לא יאכל עד שיסב דרך גדולה וקביעות וחירות כדי שיזכור החירות ויתן הודאה לשם יתברך ולא יפחתו לו מחלקי הצדקה מד' כוסות של יין כנגד ד' לשונות של גאולה והוצאתי והצלתי וגאלתי ולקחתי הכתוב בפרשת וארא על גאולת מצרים, ובאור הדבר כך הוא שיש כאן ד' ענינים גדולים של גאולה שעל כל אחד לעצמו יש להרבות שבח והודאה אל השם יתברך, הראשון הוא והוצאתי אתכם מתחת סבלות מצרים (שמות ו, ו) שבתחלה לרוב סבל העבודה הקשה היה מספיק לנו אם יקל מעלינו עול העבודה אפילו נשאר תחת ידו וממשלתו ובזה יהיה לנו גאולה אחת של והוצאתי כלומר שיוציאנו מתחת העול הכבד והוא יתברך הוציאנו מתחת ידו ושחררנו מכל עבודתו וזהו לשון והצלתי שהיא גאולה שניה, ואלו הוציאנו מתחת ידו וממשלתו ולא דכאם והממם דיינו והוא יתברך דכאם והממם בשפטים גדולים וזהו לשון וגאלתי שהיא גאולה שלישית, ואלו עשה כל זה ולא הגיע לנו יתרון רק לגופות לבד דיינו והוא יתעלה לקחנו לו לעם סגולה והותיר לנו שריד לנפש בתתו לנו תורתו הנכבדת וזהו לשון גאולה רביעית באמרו ולקחתי אתכם לי לעם, ולפיכך לא נהגו העולם לקדש בלילות אלו בבית הכנסת שאין שם לעולם שיצטרך אל הקדוש, ואם חל להיות בשבת פותח ויכלו אחר התפלה ואחריו אומר קדיש שלם ואחריו במה מדליקין כמו בשאר שבתות, קדיש ועל ישראל, ואין אומרים ברכה אחת מעין שבע לפי שכבר בארנו שנתקנה מפני המתאחרין לבא לבית הכנסת שלא ישארו שם יחידים ובלילה הזה אין לחוש לכך לפי שהיא לילה משומרת מן המזיקין כמו שבארו ז"ל שלכך נקראת ליל שמורים, ואחר הקדיש ילכו איש לאהליו וימצא מטה מוצעת ונר דלוק ויין מזוג לעשות סדר הלילה דרך כבוד וחרות על דרך שאמרו רז"ל כמו שנבאר בע"ה, ויעשה סדרו כמצוה וכתורה וירבה לספר בנסים ונפלאות שנעשו לאבותינו כפי כחו. 

מצות עשה של תורה לספר בנסים ונפלאות שנעשו לאבותינו בליל ט"ו בניסן שנאמר (שם יג, ג) זכור את היום הזה אשר יצאתם ממצרים כמו שדרשו ז"ל בעבור זה לא אמרתי אלא בשעה שיש מצה ומרור מונחים לפניך, ואפילו החכמים והיודעים כל התורה מצוה עליהם לספר ביציאת מצרים וכל המאריך בספור הזה הרי זה משובח, וצריך להודיע לבניו ואפילו לא ישאלוהו שנאמר והגדת לבנך, וצריך לעשות שנוי בלילה הזה כדי שיראו התינוקות וישאלו ויגיד להם הדבר על פי השאלה אין לו בן אשתו שואלתו אין לו אשה שואל לחבירו מה נשתנה ואפילו היו כולן חכמים, היה לבדו שואל לעצמו מה נשתנה הלילה הזה, ומתחיל בגנות להשיב ומסיים בשבח כיצד מתחיל לספר מתחלה היו אבותינו עובדי ע"ז ומסיים שקרבנו השם לעבודתו והבדילנו מן התועים, וכן מתחיל ומודיע שעבדים היינו לפרעה במצרים ומסיים בנסים ונפלאות שנעשו לאבותינו ביציאתינו לחירות ודברים אלו נקראו הגדה, בכל דור ודור חייב אדם לראות את עצמו כאלו הוא יצא משעבוד ממצרים שנאמר (דברים ו, כג) ואותנו הוציא משם, ועל דבר זה צוה בתורה (שם טו, טו) וזכרת כי עבד היית במצרים ויפדך כלומר כאלו אתה עצמך היית עבד ונפדית, לפיכך כשסועד אדם בליל זה צריך להסב ולעמוד דרך חירות אפילו עני שבישראל לא יאכל עד שיסב, ואשה אצל בעלה אינה צריכה הסבה ואם אשה חשובה היא שדרכה להסב בשאר הימים צריכה, ובן אצל אביו ושמש אצל רבו צריכין הסבה, וכן תלמיד אצל רבו שלמדהו אומנות אבל בתלמוד תורה אינו מסב אלא אם כן נטל רשות מרבו ונתן לו, והר"ף ז"ל כתב תלמיד של תורה אינו מסב לפני רבו אפילו רבו שאינו מובהק מדלא מפליג תלמודא לחייב תלמיד רק לחייב תלמודא דשוליא דנגרי דהיינו של אומנות ע"כ, ובן אצל אביו אף על פי שהוא רבו צריך הסבה ואין צריך רשות על זה לפי שדרך האב למחול כבודו לבנו והסבת ימין או המסב על ערפו או על פניו אין זו הסבה ואפילו האטר יד ימינו מסב בשמאל שמא יקדים קנה לושט ויבא לידי סכנה, ויש אומרים שאין לחוש לסכנה רק המסב על ערפו הנקרא פרקדן, ואימתי צריך להסב בשעת אכילת כזית מצה ובשתית ד' כוסות אבל באכילת המרור אינו צריך להסב לפי שאכילת המרור זכר לשעבוד ואין לחוש לאכלו דרך חירות, ובשאר אכילתו ההסבה רשות ואם הסב הרי זה משובח. 

וכל אחד בין אנשים בין נשים חייבין לשתות ד' כוסות של יין אין פוחתין מהן, ואע"פ שהיא מצות עשה שהזמן גרמא נשים חייבות בהן שאף הן היו באותו הנס, וצריך לשתות מכל כוס וכוס מלא לוגמיו וזולת זה לא יצא הלכך אין יוצאין בכוס שאין בו אלא רביעית ואם היה כוס גדול שיש בו ב' רביעיות שותין בו שנים זה אחר זה ויוצאין שאחר ששתה מלא לוגמיו אפילו מכוס קטן שאין מחזיק רק רביעית משקה לבניו ולבני ביתו הקטנים, ושעור כל כוס וכוס רביעית יין שהוא ביצה ומחצה, וצריך למזוג אותן כדי שתהיה השתיה ערבה עליו הכל לפי השותה ולפי היין ולא יפחות בארבעתן מרביעית יין חי, היה היין חזק ושתה ד' כוסות הללו ממנו בלתי מזיגה יצא ידי ד' כוסות ולא יצא ידי חירות, שתה ד' כוסות מזוגין בבת אחת ידי חירות יצא ידי ד' כוסות לא יצא ואם שתה מכל כוס וכוס מהן רובו יצא, ומי שאין לו יין בלילי הפסח מקדש על הפת כמו שמקדש בשבת ועושה שאר הדברים על הסדר. 

כל כוס וכוס מד' כוסות הללו מברך עליו ברכה בפני עצמה, אבל אין מברכין עליהן אקב"ו לשתות ד' כוסות ואע"פ שיש להן סמך מן התורה לפי שהן מופסקין, כוס ראשון מברך עליו קדוש היום, כוס שני קורא עליו ההגדה ומתחילין לקרות ההלל לפי שיש בו ענין יציאת מצרים וקריעת ים סוף ומתן תורה וגם כדי להדר כוס זה שכל שאר הכוסות מהודרין או בקדוש או בברכת המזון או בהלל והלכך הוצרכנו להדר גם השני בקריאת קצת ההלל שאם תאמר כבר אמרנו עליו ההגדה אין זה רק ספור דברים בעלמא וברכת אשר גאלנו לא נתקנה על הכוס כמו שנבאר בע"ה, כוס שלישי מברך עליו ברכת המזון, כוס רביעי גומר עליו את ההלל וברכת השיר, בין הכוסות הללו אם רצה לשתות ישתה בין שלישי לרביעי לא ישתה והטעם כדי שלא ישתכר ואף על פי שכבר שתה בתוך הסעודה כבר בארנו דיין שבתוך המזון אינו משתכר, ואפשר לומר שאף בין ראשון לשני לא ישתה כדי שלא ישתכר וימנע מעשות הסדר ומקריאת ההגדה והאי דנקט בין שלישי לרביעי ולא ביאר בין ראשון לשני משום דמלתא דלא שכיחא הוא להיות אדם שותה כל כך קודם אכילה, וה"ר יוחנן כתב דיין שלפני המזון אינו משתכר, מ"מ ראוי להזהר שלא לשתות אם לא לצורך גדול בין ראשון לשני. 

החרוסת מצוה מדברי סופרים זכר לטיט, כתב הר"י ולסמוכי פירוש לעשותו עב זכר לטיט שהיה עב, וצריך לקהויי זכר לתפוח, והר"ף ז"ל כתב ובירושלמי קאמר אית דעבדי לה רכה זכר לדם ואומר ה"ר יחיאל דהא והא איתא בשעת עשיה עב וכך הוא מביאו על השלחן ובשעת טבול מקלשין אותו ביין ועושין אותו רך ע"כ, וכיצד עושה אותה לוקחין תמרים או גרוגרות וצמוקין וכיוצא בהן ודורסין אותן ונותנין לתוכן חומץ ומתבלין אותן בתבלין ודומה לטיט בתבן ומביאין אותו על השלחן, ונהגו לתת בהן תפוחים זכר לתחת התפוח עוררתיך (שיר השירים ח, ה), ותמרים זכר לזאת קומתך דמתה לתמר (שם ז, ח) ואגוזים זכר אל גינת אגוז ירדתי (שם ו, יא) וענבים זכר לגפנים סמדר נתנו ריח (שם ב, יג), כתב הרי"ף ז"ל חרוסת של ליל ראשון של פסח שחל להיות בשבת צריך ליתן המשקין מבעוד יום ובליל שבת יערבם ע"כ. 

אכילת מרור בלילה זה אינה מצוה מן התורה בפני עצמו אלא תלויה היא באכילת הפסח כדכתיב (במדבר ט, יא) על מצות ומרורים יאכלוהו, ומדברי סופרים לאכול המרור לבדו בליל זה ואף על פי שאין קרבן פסח, מרור האמור בתורה הם החזרת והעולשין והתמכה והחרבונה והמרור כל אחד ממינין אלו נקרא מרור ואם אכל כזית מאחד מהן או בין כולן כזית יצא ובלבד שיהיו לחין, ויוצאין בקלח שלהן ואפילו הוא יבש ואם שלקן או בשלן או כבשן אין יוצאין בהן ולא צריך למהדר אמרריתא דמצוה בחזרת ומאי חזרת חסא דחס רחמנא עלן ופרקינן. 

וסדר מצות אלו בלילי ט"ו כך הוא אתאן מפרק שטפין כסא ומזגין חמרא ומברכין עליו בפה"ג ואשר בחר בנו ושהחיינו, ושותה כל אחד כוסו בהסבת שמאל אנשים ונשים וטף כאשר בארנו, ואם חל להיות בשבת פותח ויכלו כשאר שבתות ובורא פרי הגפן ואשר בחר בנו וכולל שבת בתוכו ואומר ותתן לנו ה' אלהינו באהבה שבתות למנוחה ומועדים לשמחה את יום השבת הזה ויום חג המצות הזה וחותם מקדש השבת וישראל והזמנים ושהחיינו ושותה כל אחד כוסו בהסבת שמאל, ואם חל להיות במוצאי שבת אומר בפה"ג ואשר בחר בנו ובורא מאורי האש המבדיל בין קודש לקודש ושהחיינו והסימן יקנה"ז פירוש יין קדוש נר הבדלה זמן, פעם אחת שכח רבי לעשות הבדלה במוצאי שבת בליל יום טוב של פסח עד שאכל ירקות והתחיל ההגדה עד גאל ישראל וקודם שגמר ההגדה נזכר ולא רצה לחזור ולהבדיל עד שגמר ההגדה עד גאל ישראל דאכילת ירקות לא כלום היא, ובכל יום טוב אחר שבת צריך לומר בין קדושת שבת לקדושת יום טוב הבדלת סמוך לחתימה לפי שחותמין בין קדש לקדש, ולעולם צריך לומר מעין חתימה סמוך לחתימה ויש אומרים שאין אומר ביום טוב אחר השבת בין יום השביעי לששת ימי המעשה לפי שבשאר שבתות אומר אותו מעין חתימה וביום טוב אחר השבת אינו כן, ויש אומרים שאין ראוי להניחו שאף על פי שאינו מעין חתימה מכל מקום מעין פתיחה בעינן, והלכתא כמאן דבעי אף מעין חתימה ולפיכך אומר במוצאי שבת ליום טוב בין קדושת שבת לקדושת יום טוב הבדלת, ואם תאמר מפני מה אין מברכים על הבשמים במוצאי שבת ליום טוב ואי ביום טוב ליכא נשמה יתירה כשבת לברכי במוצאי שבת ליום טוב ואי ביום טוב נמי איתא לברכי במוצאי יום טוב, ויש לומר דבי"ט לא שייך ביה מאי דקרו רבנן נשמה יתרה דכיון דאיכא ביה טירחא כלל ובמו"ש לחול מברכין על הבשמים להשיב הנפש הכואבת בצאתה מן המנוחה אל העצבון אבל כשנכנס יו"ט הנפש שמח ונהנת משמחת יום טוב והרי הוא לה במקום בשמים, ואחר הקדוש נוטלין ידיהם ומברכין על נטילת ידים, ומביאין סל ובו ירקות כגון כרפס וחזרת והזרוע צלי זכר לפסח וביצה מבושלת זכר לחגיגה וג' מצות, ואמרינן בירושלמי שהמנהג לקחת זרוע וביצה כלומר בעה רחמנא למפרק יתנא בדרעא מרממא ונוטל מן הכרפס ומברך בורא פרי האדמה ומטבל בחרוסת ומאכיל לכל בני החבורה, ואחר כך נוטל אחת מן המצות אשר בסל ומחלקה לשנים החצי האחד ישים בין שתי השלמות והחצי האחר ישים תחת המפה ואוכל ממנה כזית אחר כל סעודתו זכר לפסח, והמנהג לחלקה קודם שיקרא ההגדה כדי שיאמר עליהן הא לחמא עניא מה לעני בפרוסה אף כאן בפרוסה ויש אומרים שהוא כדי שיראו התינוקות וישאלו מפני מה אנו מטמינין המצה ועדין לא אכלנו ויש אומרים כדי שלא יראו ויאכלו אותה תוך הסעודה בשוגג ולא יהיה לו עוד מצה משומרת באחרונה ולפיכך מצניעין אותה ואחר כך מוזגין לו כוס שני ומגביהין הסל בין כתפיו ואומר עליו ההגדה וקצת מהלל ואשר גאלנו ומברך בפ"ה ושותה כל אחד בהסבת שמאל, וכתב ה"ר אשר ז"ל ושמעתי כי באלמני"א אחר אכילת הכרפס עוקרין השלחן ולוקחין המצות וכורכין אותן במפות ונושאין אותן על כתפיהם והולכים לפנות הבית ואחר כך חוזרין למקומם ואומרים ההגדה, ונוטלין ידיהם ומברכין על נטילת ידים, ואחר כך יקח שתי המצות יחד הפרוסה והשלימה ויברך על הפרוסה המוציא ועל השלימה אכילת מצה ומטבל בחרוסת ואוכל ומאכיל לכל בני החבורה ואחר כך יקח מן החזרת ויברך על אכילת מרור ויטבול בחרוסת שיאכל בטבול זכר למקדש כהלל ומאכיל לכל בני החבורה, ואוכלין כל סעודתן ואחר כך יקח מן המצה אשר תחת המפה ויאכל כל אחד ממנה כזית זכר לפסח ואין מפטירין אחריה כלום ומוזגין כוס שלישי ויברך ברכת המזון ואחר מוזגין כוס רביעי וגומר עליו את ההלל ומתחיל שפוך חמתך וכו', ואחריו לא לנו וגומר ההלל ואחריו יהללוך, ואינו מברך עליו לגמור את ההלל לפי שאין קורין אותו בתורת חובה ועוד שאין אנו קורין אותו כלו ואף על פי שנזכר בו לשון גומר אינו ר"ל אלא שלא ידלג בו כר"ח, וכתב הר"ז ז"ל וז"ל וחתימה דהללא לא משום דבעי ברכה אחריו דהכא ליכא מידי דטעין ברכה אחריו ואין טעון ברכת לפניו ואנן מדלא מברכינן לפניו לא הוו לן לברוכי לאחריו אלא לאו ש"מ דלא מהאי טעמא מברכינן לאחריו אלא מפני שהחתימה הוא מטבע של הלל שכך חותמין בו בימי ההלל לפיכך אין משנין בו הלילה והלל זו שאנו אומרין בלילה לא בתורת הלל אנו קורין אותו אלא בתורת לומר שירה על הנס שכך שנינו רבן גמליאל היה אומר כל מי שלא אמר שלשה דברים אלו בפסח לא יצא ידי חובתו, ובסופיה שנינו לפיכך אנו חייבין ואחר כך מברך בפ"ה ושותה כל אחד כוסו בהסבה, ואחר כך מברך על הגפן ועל פרי הגפן ואין שותין אחר כך כלום אך אם יצמא ישתה מים, ואם ירצה לשתות כוס חמישי יאמר עליו הלל הגדול והוא מהודו לה' כי טוב עד על נהרות בבל ואחר כך אומר נשמת כל חי עד חי העולמים לפי שהוא שבח והודאה לשם על רוב נסים ונפלאות שעשה עם אבותינו ועמנו, ויש מוסיפין אחר כך ואומרים פסח מצרים ומבית און שבת מדני וכו'. 

והנה לך טעמי הדברים שעושין בסדר על מה ועל מה, הנה בארנו שחייב כל אחד בארבע כוסות והטעם כנגד ד' גאולות כמו שכתבנו, ומוזגין כוס ראשון ואם היו ידיו נקיות מקדש עליו ואין צריך ליטול ידיו תחלה משום דיין פירות איקרי והנוטל ידיו לפירות הרי זה מגסי הרוח, ואע"ג דבשאר שבתות וי"ט נוהגין להיות נוטלין הידים קודם הקדוש ואין אנו חוששים לגסות הרוח התם היינו טעמא משום דאי חביבא ליה ריפתא מקדש על רפתא ועוד שדעתו להתחיל מיד בסעודה מה שאין כן בלילי פסח שהרי צריך לומר ההגדה וכל המאורע קודם שיאכל ומברך על היין תחלה ואח"כ מקדש ומברך שהחיינו משום דתדיר ושאינו תדיר תדיר קודם, ושותין כל אחד כוסו בהסיבת שמאל, וכבר ביארנו מי הם הצריכין הסיבה, ואחר כך מביאין לפניו סל אשר בו ג' מצות משומרות וכרפס וחזרת וב' תבשילין אחד צלי ואחד מבושל הצלי זכר לפסח והמבושל זכר לחגיגה, ומנהגינו לעשות צלי מזרוע הבהמה זכר לזרוע נטויה, ואין צולין אותו בשפוד רק על הגחלים והטעם לפי שהוא זכר לפסח ופסח לא היה נצלה אלא בשפוד של רמון לפי שאין בו מוח שאם יצלהו בשפוד של עץ אחר שמא לחות העץ יבשלנו ויהיה מבושל ואסור וגם לא בשפוד של ברזל שמא חמימות הברזל יצלנו ולא יהיה צלי אש רק צלי ברזל ואין צולין אותו רק על הגחלים שאם נחזר אחר שפוד של רימון יהיה טורח גדול, והמבושל עושין מביצה זכר לאבלות בית המקדש ויש אומרים מפני שהיא קלה לבשלי וכשחל י"ד בניסן בשבת אין משימים בסל ביצה לפי שאין חגיגה דוחה שבת והר"ף ז"ל כתב וז"ל אמנם משטת רבנו יחיאל ב"ר יוסף מפריש משמע דאין לחוש בזה כלל כיון דאינו אלא זכר ואדרבה המדקדק בזה נראה כעושה אותן קדשים ממש ונכון לעשות שני תבשילין בכל ענין גם כשחל י"ד להיות בשבת ע"כ, ואחר כך נוטל ידיו מפני טבול הכרפס ומברך על נטילת ידים לפי דעת הר"ש ז"ל שכל שטבולו במשקה צריך נטילת ידים דקיימא לן דידים שניות הן ושני פוסל התרומה וכל הפוסל לתרומה מטמא משקין להיות תחלה ומשום סרך תרומה נהגו כן אף בחולין, כתב הר"ם שאין מברך על זאת הנטילה כי כשקבעו הברכה היה בארץ ישראל שנזהרין בטומאה וטהרה אבל אנו שאין אנו נזהרין אין מברכין סוף דבר אין מברך על נטילה בליל הפסח כי אם באותה שנוטל קודם ברכת המוציא ע"כ, והר"ש אומר שמברך על כולן וכן דעת רוב שאר פוסקין, ואחר כך יקח הכרפס ומברך בורא פרי האדמה ויטבול בחרוסת ואינו מברך על החרוסת כמו שאמרו במשנה שאין חרוסת מצוה ואינו אלא לזכר בעלמא, ועוד מפני שהוא טפל והכרפס עיקר ומברך על העיקר ופוטר את הטפל, וה"ר יצחק כתב שבטבול ראשון אינו צריך רק חומץ בלבד, וכן דעת הר"ף ז"ל, וכתב הראב"ד ז"ל בתשובת שאלה וז"ל ברכת הכרפס ליכא כלל והלא אף ברכת היין בקדוש אינה כלום כשם שאינו מברך על הגפן ועל פרי הגפן, ועל כוס ראשון כיון שדעתו לשתות עוד ואף על פי שמברך לפני כוס שני בשביל הפסק ההגדה משום דמשתי וברוכי בהדי הדדי לא אפשר, אבל לאחריו לא מברך כלל כיון שדעתו לשתות עוד וכן הדין נמי בכרפס שאינו מברך לאחריו כיון שדעתו לאכול אחר כן המרור שהוא ירק ויש אומרים כי אחר שבא אחר הקדוש הוי כדברים הבאים בתוך הסעודה שלא מחמת הסעודה שטעונין ברכה לפניהם ולא לאחריהם לפי שהקדוש תחלת הסעודה הוא, והר"ם כתב לאחר אכילת ירק מברך בורא נפשות רבות אבל אחר אכילת מרור לא יברך לפי שדברים הבאים בתוך הסעודה שמחמת הסעודה אין טעונין ברכה לא לפניהם ולא לאחריהם, גם מזה הטעם אינו מברך על המרור בורא פרי האדמה ע"כ, ואחר כך יקח מצה אחת מבין ג' מצות אשר לפניו בסל ויחלק אותה לשתים חציה האחת יניח בין שתי השלמות כדי שיבצע ממנה כדרכו של עני וחציה האחר יניח תחת המפה זכר למשארותם צרורות בשמלותם על שכמם (שמות יב, לד) ואוכל ממצה באחרונה כזית זכר לפסח, ומוזגין לו כוס שני ואומר עליו ההגדה וההלל עד חלמיש למעינו מים כמו שעשו אבותינו במצרים על אכילת הפסח שנאמר (ישעיה ל, כט) השיר יהיה לכם כליל התקדש חג, ואינו מברך על ההגדה לפי שאינה אלא ספור דברים, ויש נותנין טעם אחר לפי שזאת היא מצוה שאין לה קצבה שאפילו בדבור בעלמא בספור יציאת מצרים יוצאין אלא שכל המרבה הרי זה משובח, וגם לא מברכין על ההלל לפי שמפסיקין בו, ויש אומרים לפיכך אנו חייבין וכו' שאומרים לפני ההלל עולה לברכה שלפניו ורבינו האי גאון ז"ל כתב שלפיכך אין אנו מברכין לפני הלל לפי שאין קריאה זו בתורת הלל כי אם בתורת שירה לפיכך אם בא אדם לברך משתקין אותו אבל לאחר שגמר כלו מברך לאחריו, וכן נמי דעת הר"ש ז"ל וז"ל הלכתא הלל בלילי הפסח אינו צריך ברכה לפניו דאין אנו אומרים אותו על דעת קריאה אלא בתורת שירה שכך שנינו רבן גמליאל אומר כל מי שלא אמר שלשה דברים אלו וכו' ובסופה אמר דאמרינן לפיכך וכו' נמצא ששיר והודאה הוא לפיכך אם בא אדם לברך לפניו משתקין אותו ומצאתי כתוב בשם ה"ר יצחק ב"ר אברהם ז"ל בליל פסח נראה לי לברך על ההלל בתחלת קריאתו, וכן משמע במסכת סופרים דאמר וגומרין ההלל כל שמונה ימים של חנוכה, בשלשה פרקים הראשונים אין משיבין ואין צריך לומר שאין שואלין, בב' אחרים שואלין מפני היראה ומפני הכבוד, ואלו הן ג' ראשונים, הללויה, בצאת, אהבתי, ב' אחרונים, הללו את ה' כל גוים, מן המצר וצריך לברך בתחלתו ולקרותו בנעימה דהכי אמר רבי שמעון בן יהוצדק י"ח ימים ולילה אחת יחיד גומר בהן את ההלל ואלו הן ח' ימי החג ושמונה ימי חנוכה ויום ראשון של עצרת ויום ראשון של פסח ולילו, ובגולה כ"א יום וב' לילות ומצוה מן המובחר לקרות ההלל בב' לילות של פסח ולברך עליהן ולומר בנעימה לקיים מה שנאמר (תהלים לד, ד) ונרוממה שמו יחדו, כשהוא אומר אותו בביתו אין צריך לברך שכבר ברך עליו ברבים ומאן דלא אמר ליה ברבים צריך לברך בביתו ועל זה טעו העולם לפי שהורגלו הראשונים לאומרו בבית הכנסת ולא היו מברכין בביתם, גם לבסוף לאחר סעודה כשמתחיל לא לנו צריך לחזור ולברך כמו כן לפי שהפסיק בסעודה, וכן משמע בירושלמי דברכות פרק קמא דאמר כל הברכות כולן פותחות בברוך חוץ מברכה הסמוכה לחברתה כגון של קרית שמע ותפלה שאין פותחין בברוך, אותיב רבי ירמיה והרי גאולה פירוש בליל פסח דמתחיל ברוך אשר גאלנו ואף על גב דסמוכה לקריאת ההלל, ומשני שניא היא דמדרבי יוחנן דאמר הלל אם שמעה בבית הכנסת יצא כדפירש ההיא במסכת סופרים, אותיב רבי אליעזר ברבי יוסי והא סופה פירוש לאחר סעודה שאינו פותחות בברוך וחותמת בברוך ואינה סמוכה לחברתה שהרי הפסיקה הסעודה, ומשני אמר ליה שתים הנה אחת לבא לפני הסעודה ואחת לבא לאחר הסעודה, פירוש פעמים מברך לפני סעודה ולאחר סעודה, ובהלכות גדולות נמי אמר דלגמור הלל אין מברכין בליל פסח מפני שחולקין אותו באמצע וכן שדר רב צמח הירושלמי התיבון הרי הבדלה דסמיכות ופותחת בברוך שניא היא דמר זבדא אמר רבי הוה מפזרן וחוזר ומכנסן על הכוס ומכאן הקשה רבי על פר"ת דאפילו אשר יצר לא הוי ברכה כמו ברכה הסמוכה לחברתה משום דברכה קצרה היא דהא ברכות הבדלה קצרות הן, אלא נראה כרש"י שהכל אינה באה אלא בשביל אסיפת העם, ואשר ברא פותחת בברוך משום דכל שבעת ימי המשתה אומר אותו יחידה, היתיבון הרי נברך פירוש שאומר נברך שאכלנו משלו ושוב מתחיל חזן בברוך, ומשני שניא פירוש שאם שנים יושבין ואוכלין אין אומרים נברך עכ"ל ה"ר יצחק ב"ר אברהם ז"ל, והר"ף ז"ל כתב וזה לשונו ולענין לברך את ההלל בליל הפסח אין לברך לא לכתחלה ולא לסוף כיון דמפסיק באמצע הסעודה וכן היו נוהגין ר"ת ורבנו יחיאל, והא דפריך בירושלמי וקרי גאולה דמשמע שמברכין בליל הפסח קודם ההלל פסק רבנו יהודה דהיינו לאדם שעושה הסדר בבית אחר ואינו אוכל כלל באמצע ההלל ואינו מפסיק כלל אבל אדם שעושה הסדר בביתו ומפסיק באמצע ההלל בסעודה אינו מברך עכ"ל, ובסדר רב עמרם ריש מתיבתא ז"ל כתב וזה לשונו לגמור הלל אין מברכין בלילי פסחים ולמה לפי שחולקין אותו באמצע וזהו ששנינו הרביעי גומר עליו הלל מפני משנה זו, עד היכן הוא אומר ב"ש אומרים עד אם הבנים וב"ה אומר עד חלמיש למעינו מים, לפיכך הוצרך לומר רביעי גומר עליו את ההלל מפני שצריכין לסיים את ההלל כלו ולא ישייר כדרך שמשיירין בקריאת ראש חדש גם הקדוש רבנו נתנאל אין מברך לגמור את ההלל לעולם אפילו בשעה שגומרין אותו דהכי אמרינן בברכות פרק שלשה שאכלו רבא אקלע לההוא אתרא חזנהו דמדלגי דלוגי אמר שמע מינה מנהגא הוא, ואם איתא דמברכינן כשגומרים הלל לגמור היה לו להבין בתחלה כשמברכין לקרות דמדלגי אלא שמע מינה דמברכין לקרות אף כשגומרין אותו, והר"ם היה נוהג גם כן לברך קודם קריאה לקרא ההלל לפי שאם היה מברך לגמור והיה מחסר תיבה אחת או אפילו אות אחת היה מברך ברכה לבטלה והר"ף ז"ל כתב מיהו נהגו העולם לברך לגמור כיון שגומרין אותו. וכן לאחר אכילה אחר שפוך קודם שיאמר לא לנו אז הוא מברך פעם אחרת. 

כבר בארנו שאין מברכין על ההגדה מפני שאינו רק ספור דברים, וקודם שיתחיל ההגדה מגביה הסל על כתפיו זכר למשארותם צרורות בשמלותם על שכמם, ויש אומרים שבשעת ההגבהה ההיא צריך ליטול הזרוע ולהסירו מן הסל שלא יראה כמגביה קדשים בחוץ ויש אומרים שאינו צריך ובלבד שלא יגביהנו לבדו כשיגיע לפסח שהיו אבותינו אוכלין כדרך שמגביהין מצה ומרור, והר"ף ז"ל כתב והמדקדק בזה נראה כעושה קדשים ממש, וכתב הר"ש ז"ל וז"ל מה שנוהגין להגביה הקערה ולהוציא ממנה התבשילין טעות הוא בידם דכי אמרינן בשר אינו צריך להגביה הני מילי בשעה שאומרים בהגדה פסח שהיו אבותינו אוכלין דכיון דלא מצי למימר פסח זה אם היה מגביהו לתבשיל שבידו נראה כמקדיש קדשים בחוץ כמו שהוא מגביה כשמגיע לומר מרור זה מצה זו אבל כשמגביה הקערה כדי שיכירו התינוקות וישאלו היאך נראה כמקדיש קדשים הלכך אינו צריך להוציאם מן הקערה בשעת הנפת הקערה, והגבהתה טעות הוא דאין כאן היכר לתינוק אלא מסלקה מלפניו כאלו אכל כבר דדמי לעקירת שלחן, וכי אמרינן מצה לפני כל אחד ואחד הני מילי לדידהו שהיה מנהגם להסב על המטות והיה שלחן לפני כל אחד ואחד ולפיכך צריך מצה ומרור לפני כל אחד ואחד על שלחנו אבל לדידן לא צריך רק לפני מי שאומר ההגדה והוא יחלק לכולן, עכ"ל ה"ר שלמה. 

ואומר ההגדה ומתחיל הא לחמה עניא כו', ויש לועזים הא לחמא ומה נשתנה כדי שיבינו הנשים והטף, ויש לועזים אף עבדים ומנהג יפה הוא אחר השאלה שילעזו אף התשובה כי מה תועיל הבנת השאלה אם לא ידעו התשובה, ואומר כל ההגדה וכל המאריך לספר במעשה שהיה הרי זה משובח, וכל מי שלא אמר שלשה דברים אלו בפסח לא יצא ידי חובתו ואלו הן פסח מצה ומרור וכשמגיע למצה זו מגביה מצה אחת מן הקערה ומראה לכל בני החבורה וכן יעשה מן המרור כשיגיע למרור זה, ואח"כ אומר לפיכך ויש נוהגין לקחת הכוס בידו כשמתחילין לפיכך ואין מניחים אותו עד שיברכו בורא פרי הגפן וכן היה נוהג הרמב"ם ז"ל. 

וכבר כתבנו דעות החכמים אם מברכין קודם ההלל אם לאו ואנו נהגנו לברך וקורא ההלל עד למעינו מים כב"ה ומברך אשר גאלנו ובורא פרי הגפן, ויש שואלין על נוסח ברכה זו שיש בו והגיענו הלילה הזה לאכול בו וכולי למה נתקנה והלא כבר ברכנו שהחיינו בקדוש, ויש לומר לפי שצריך לומר כן ה' אלהינו יגיענו דמלי צלותא ננהו אומר והגיענו הלילה הזה, ואין אומרים והגיענו שעשה נסים בליל זה כמו בחנוכה ובפורים שברכת אשר גאלנו במקומה ויותר מבוארת שמזכירין בה פרט הנס, וכתב רב עמרם ז"ל וז"ל לא לטעי איניש למימר שעשה נסים דיום ישועה הוא ועדיף מנסים, ויש אומרים כי לפיכך אנו חייבין הוא במקום שעשה נסים כמו שמבואר בו למי שעשה לאבותינו ולנו את כל הנסים האלו וכו', וברכה זו של אשר גאלנו לא נתקנה על הכוס אלא ברכה בפני עצמה היא על שהארכנו בספור הנסים וענין הגאולה שאם נתקנה על הכוס היינו מקדימין לברך בפ"ה כמשפט כל שאר ברכות הערוכות על הכוס, ואחריה מברך בפ"ה ואינו יוצא מבפ"ה של כוס ראשון שקריאת ההגדה היה פוסק, והטעם משום דמשתי ומקרי בהדי הדדי לא אפשר, ואחר כך שותין כל אחד בהסבה, ואחר כך נוטל ידיו שניה ומברך על נטילת ידים מפני טבול החזרת והמצה שגם היא צריכה טבול לפי דעת הרמב"ם ז"ל ואינו נפטר בנטילה ראשונה שעשה בטבול הכרפס לפי שהידים עסקניות הן ואפשר שנגע בדבר מטונף בעת שקרא ההגדה, אמנם אם הוא ברי שלא נגע בטנוף אינו צריך נטילה שנית, ואחר כך פושט ידיו ומברך המוציא על הפרוסה שבין שתי השלמות כדרכו של עני ומברך על השלמה על אכילת מצה, ויש אומרים שעל השלמה מברך המוציא ועל הפרוסה על אכילת מצה שיש לו לברך המוציא על השלמה כשאר ימים טובים ועל אכילת מצה על הפרוסה כדרכו של עני וכן דעת הר"ש ז"ל, ולא ישיח בין שתי הברכות עד שיאכל, ואוכל המוציא ראשונה ואכילת מצה אחריו ונותן לכל בני הבית כך כתב הר"ש ז"ל, ויש אומרים שעל הפרוסה יברך המוציא כדרכו של עני והואיל ועבידנא בה מצוה חדא נעביד ביה מצוה אחריתי ונברך עליה גם כן על אכילת מצה וכן דעת ה"ר יצחק וה"ר משה נרבוני ז"ל, וכן אמרו רבותינו ז"ל גבי רפתא דערובא, והשתים השלמות משום פסח אם יבא בשבת ועוד שגם ביום טוב צריך לחם משנה ורבני איב"רא נהגו לבצוע בראשונה שהיא השלמה ועל חצי האמצעית דמברכין על שתיהן ברכת המוציא ועל אכילת מצה, והר"יק ז"ל כתב העולם נהגו לברך ברכת המוציא על השלמה ועל הפרוסה אכילת מצה וטוב לעשות כדברי הגדולים עכ"ל, ועקר המנהג לאחוז שתיהן השלמה והפרוסה ולברך שתי ברכות המוציא ועל אכילת מצה ואחר כך יבצע משתיהן כאחת ויאכלם בהסבה ונותן לכל בני החבורה כזית מכל אחת, וכתב הראב"ד ז"ל אי עביד הסדר בשתי המצות לא מבעי ליה למבצעינהו חדא חדא באפי נפשה אלא לנקטינהו לתרוייהו בידיה ויברך המוציא ועל אכילת מצה והדר לבצע לתרוייהו דאי בריך אחדא ובצע והדר בריך אאידך טעה מכמה טעמים חדא דאין מעבירין על המצוה ועוד כיון דהמוציא לא מצי אכיל עד דמברך על אכילת מצה הויא ליה כמאן דלא כליא ברכה וקיימא לן דאינו רשאי לבצוע עד שתכלה כל הברכה ואפילו אמן מפי העונין ע"כ, והרי"ף ז"ל כתב שהוא כמאן דלית ליה חמרא דמקדש אריפתא שתיכף שיגמור המוציא בצע יתיה ואף על גב דלא גמר קדושא ועל אכילת מצה ע"כ, ואחר כך מברך על אכילת מרור ומטבל בחרוסת ואוכל בלא הסבה לפי שהוא זכר לשעבוד לא זכר לחירות ונותן לכל בני ביתו, ולא ישהא אותו בחרוסת שמא יבטל טעמו, ומצוה זו מדברי סופרים וצריך להשקיעו בחרוסת מפני התולעת שנברא בו אחר שנתלש הנקרא בדבריהם ז"ל קפ"א שהחומץ ימיתנו ולא יסתכן בו האוכל שאם יאכלנו חי ויבא לידי סכנה והוצרכנו לומר שהתליע בתלוש שאם התליע במחובר אסור באכילה על כל פנים אפילו ימות, ואין אוכלין החזרת לפני ההגדה רק הכרפס לפי שטבול לפני אכילה הוא כדי שיראו התינוקות וישאלו כמו שבארנו, הלכך צריך לעשות אותו הטבול מירק שלא הורגלו לאכלו ומתוך כך ישאלו, ואין מברכין על אכילת מרור לפני ההגדה לפי שהיא תלויה באכילת מצה כמו שכתוב (במדבר ט, יא) על מצות ומרורים דתיכף לאכילת מצה תהא אכילת מרור ואכילת המצה אינה עד אחר כוס שני, ואין מברכין על חזרת בורא פרי האדמה שכבר ברך על הכרפס בטבול ראשון ובאותה ברכה יצא לפי שלא היה הפסק קריאת ההגדה דמקרי ומיכל בהדי הדדי אפשר, ויש נותנין טעם אחר מפני מה אין מברכין על החזרת בורא פרי האדמה לפי שברכת המוציא פוטרת מברכת הנהנין שהיא כדברים הבאים בתוך הסעודה מחמת הסעודה אחר שהיא באה לצורך מצוה ואינו רשאי לאכול סעודתו בלתי יאכל מרור אחר המצה, ואם אין לו חזרת יקח שאר ירקות כגון עולשין וחרחבינא גרגינא כוסברתא והוא הדין בטבול ראשון אם לא ימצא כרפס יקח שאר ירקות דמרירי כי בחירת אלו השתים שהן חזרת וכרפס קראוה רז"ל נמי חסא כלומר חס רחמנא עלן, וטעם למה קראוה חזרת בעבור שהחזירן הקב"ה לעבודתו על ידי מרירות מצרים וכרפס סמך לפרך שיש בו אותיות פרך וס' סבלות, ואם אין לו ירק אלא מרור בטבול ראשון מברך עליו בורא פרי האדמה ועל אכילת מרור ומטבל בחרוסת ויאכל ובטבול שני יאכל בלא ברכה, והר"ם ז"ל כתב פירוש בלא ברכה בלא ברכת מרור אבל ברכת בורא פרי האדמה ודאי מברך דאסור לאדם שיהנה מן העולם הזה בלא ברכה וכן הלכה ע"כ, ואחר כך יקח מן המצה השלישי שעדין לא נעשית בה דבר וצריך לעשות מצוה בשלשתן יבצע ממנה וכורך אותה בחזרת ומטבל בחרוסת ואוכל בלא ברכה זכר למקדש כהלל שכך היה מנהגו של הלל, אבל אותן בני אדם שמניחין אותה שלמה עד מחר לברכת המוציא לא יפה הן עושין, וכן אמר ר"י הזקן משום אביו הואיל ושלשתן לשם מצוה תעשה מצוה בשלשתן, ויש שאין מטבילין בחרוסת, ויש שעושין בטבול ובלא טבול, אבל בתחלה קודם שיאכל המצה לא יכרוך אותה עם המרור לפי שבזמן הזה מצה מן התורה ומרור מדרבנן ואתי דרבנן ומבטל דאורייתא ואפילו למאן דאמר מצות אין מבטלות זו את זו, וכיון דלא אתמר הלכתא לא כהלל ולא כרבנן עבדינן תחלה כרבנן אוכלין זה בפני עצמו וזה בפני עצמו ואחר כך כורכין מצה ומרור כאחד כהלל כמו שבארנו ואוכלין בהסבה בלא ברכה, ואחר כך אוכל כל סעודתו בשמחה, ואחרי אכלו כל סעודתו יקח חצי המצה המשומרת אשר תחת המפה ואוכל ממנה כזית בהסבה ונותן לכל בני חבורתו ואוכלין בהסבה זכר לפסח ואין טועמים כלל אחריה כדי שישאר טעם המצה בפיו כמו שהיה באכילת הפסח שהיה נאכל על השובע כדי שלא ישברו בו עצם דהא דתנן ברך על הפסח לא פטר את של זבח ואם היה אכלו אחר החגיגה איך יפטרהו אלא לאו ש"מ שבתחלה היה מברך כמו שאנו עושין במצה, ואחר כך אוכלו על השבע כמו שאנו אוכלין כזית מהמצה באחרונה כדי שיהיה הטעם בפיו ואין מפטירין אחריו אפיקומן, ומצה דאורייתא צריך גם כן שיאכל ממנה כזית באחרונה שישאר טעמה בפיו ואין מפטירין אחר מצה אפיקומן, ותלמיד אחד מרש"י ז"ל פירש כדי שיהיה טעם מצה בפיו מפני שחייבין אנו לספר ביציאת מצרים כל הלילה על כן צריך שטעם מצה יהיה בפיו. 

וכתב הרמב"ם ז"ל אף על פי שאכל מצה ואכל אחריה מאכלות אחרות ופירות וכיוצא בהן חוזר ואוכל כזית מצה באחרונה ופוסק ע"כ, ויש דייקו מזה שאין השתיה מעכבת טעם האכילה דאפיקומן לא משמע אלא אחר האכילה כגון גוזליא וקליות ואגוזים, וגם רב אלפס ז"ל לא אסר כי אם שתיית יין דמחזי כמוסיף על ד' כוסות אבל מים לא אסר וגדולי אייב"רא היו מחמירין ליזהר גם ממים ופוק חזי מה עמא דבר, וכתב ה"ר אשר ז"ל שמעתי שנהגו הקדמונים לאכול כזית מצה באחרונה ביום כמו בלילה, וכתב הראב"ד ז"ל ואי אשתלי ולא אכל מצה באחרונה ובירך ברכת המוציא בין דאדכר ליה קודם הלולא בין דאדכר ליה בתר הלולא משי ידיה ומברך על נטילת ידים ובוצע על מצה דמינטרא ואכיל מינה ומשי ידיה ומברך ברכת מזונא כי אורחיה ומפטר דסדר ברכות לא מעכבי ואם בשביל שאין שותין בין שלישי לרביעי הרי רביעי זה במקום שלישי שהרי ברכת מזונו וברכה אמצעית שלא כתקנה, ואם לאחר הלל נזכר לא גרע מכוס חמישי של הלל הגדול שהוא רשות וכל שכן האי דחובא הוא דמצה אחרונה זכר למצה הבאה עם הפסח הוא כדכתיב (שם) על מצות ומרורים יאכלהו, מיהו כיון דמרור בזמן הזה דרבנן הוא דבזמן דאיכא פסח איכא מרור ובזמן דליכא פסח ליכא מרור וכבר ברכינן עליה מעקרא לא צריכין למיכל מינה בסוף אבל מצה דהדר הכתוב קבעו חובה אפילו בזמן הזה אף על גב דמברכין עליה מעקרא זכר למקדש ולא מפקינן בתריה אפיקומן עכ"ל בדרשה, והר"ש ז"ל כתב ואם שכח ולא אכל מצה אפיקומן אחר סעודתו קודם ברכת המזון ונזכר לאחר ברכת המזון אינו צריך לחזור לאכלו דהא צריך לברך אחריו ולשתות מן הכוס ובין שלישי לרביעי לא ישתה וגם אינו יכול לעשות ברכת המזון בלי יין לפי שתקנו כוס שלישי עליו וגם לאחר כוס רביעי של הלל אינו יכול לאכלו ולברך ברכת המזון דהא לא תקנו אלא ארבע כוסות אבל ה' לא תקנו, ועוד שסתם כל המצות העשויות בליל ראשון נעשות בשמור לשם מצה ומצה שאוכל בגמר סעודתו עולה לו לשם מצה ויוצא בה דהא נעשית לשם שמור מצה, וכתב הר"מ ומזה נלמוד שאם נאבדה המצה שהניח תחת המפה לאפיקומן שיכולין לסמוך על מה שאכלו כבר ואין צריכין יותר, ומי שאין לא אלא כזית מצה משומרת מברך המוציא על מצה שאינה משומרת ואוכל כל סעודתו ואחר סעודתו יקח אותו כזית מצה משומרת ומברך עליה על אכילת מצה ואוכלה, ויש אומרים שאין ראוי לברך על אכילת מצה אחר שמלא כרסו ממנה אך יברך בתחלת סעודתו על אותו כזית המוציא ועל אכילת מצה ואחר כך אוכל כל סעודתו, וזה שאין מברכין על אכילת מצה מליל ראשון ואילך ומברכין לישב בסוכה בכל עת שיכנס לישב בה לפי שמצה מליל ראשון ואילך רשות וזה שאוכל מצה אינו אלא מפני שאינו יכול לאכול חמץ כמו שהאוכל בשר בהמה טהורה מפני שאינו יכול לאכול טמאה ואינו מברך אשר קדשנו במצותיו לאכול כך שאותה אכילה אינה אלא לצורך גופו ולהשביע רעבונו אבל אכילה בסוכה בשאר ימים מברכין עליה אף על פי שגמרו חמשה עשר מחג הסכות ומכאן ואילך נמי רשות מכל מקום כיון שהישיבה אינה צורך גופו אלא קיום מצוה ראוי לברך עליה לישב בסוכה, מפי החכם הגדול רבי שמואל שק"לי ז"ל אכילת מצה כל הלילה ואף על גב דאכילת הפסח לא הוי אחר חצות משום הסח הדעת האוכל מצה אחר חצות יצא, והרב רבי יצחק כתב צריך לאוכלה קודם חצות כרבי אליעזר בן עזריה והמחמיר תבוא עליו ברכה, מי שישן בתוך הסעודה והקיץ אינו חוזר לאכול וכן בני החבורה שישנו כולן והקיצו לא יאכלו עד שיטלו ידיהם ויברכו המוציא, ישנו מקצתן בתוך הסעודה חוזרין ואוכלין בלא המוציא ואחרי הסעודה ואכילת המצה יטלו ידיהם לברכה ואין מברכין על נטילת ידים במים אחרונים, ודין הברכה של מים אחרונים תמצא למעלה בהלכות נטילת ידים, ומוזגין כוס שלישי ומברך ברכת המזון ומברך בורא פרי הגפן ושותה בהסבה, וכתב הר"מ שיכול אדם ליתן לברך ברכת המזון בליל הפסח למי שירצה כמו בשאר ימות השנה, ומוזגין לו כוס רביעי וגומר עליו את ההלל וברכת השיר והיא יהללוך ואף על פי שלא ברך לפני הלל מפני שמפסיקו כמו שכתבנו מברך לאחריו ברכת השיר ומברך בורא פרי הגפן ושותה בהסבת שמאל, והר"ם היה נוהג שלא לחתום הברכה בברכת השיר אלא כשמגיע כי מעולם ועד עולם אתה אל היה פותח הלל הגדול ונשמת כל חי וחותם בישתבח אבל ביהללוך אינו חותם כי מה לחתום בברכה אחת שני פעמים ולאחר חתימה זו שותה כוס רביעי כי לא נאה כדי שלא יצמא קודם שישכב, והר"ש ז"ל כתב שחותם בשתיהן בהלל וכן נמי בישתבח, ועוד כתב דגדול שבקורין קורא הודו וכולן עונין נמי באנא, ועוד כתב שצריך שיהיו שלשה כדי שיאמר האחד לשנים הודו וכן מצינו במדרש שוחר טוב, וכתב הרמב"ם ז"ל ויש לו לגמור את ההלל בכל מקום שירצה אע"פ שאין מקום סעודה והגיה עליו הראב"ד ז"ל ואומר שאין הדעת מקבלת כן שאין שם לארבע כוסות אם אינן במקום אחד, ואחר כך מברך על הגפן ועל פרי הגפן, ויש מן הגאונים פסקו שצריך על כל כוס וכוס מארבעתן לברך אחריהן על הגפן ועל פרי הגפן, ורבנו האי גאון ז"ל אמר שאין לברך על הגפן רק אחר כוס רביעי אחר שיודע שמצוה עליו לשתות כל שאר כוסותיו והרי"ף ז"ל כתב דבתר תרי כסי קמאי ובתר תרי בתראי מברך על הגפן ועל פרי הגפן, וכתב הבעל ההשלמה ז"ל והראב"ד ז"ל דדעת הרי"ף לא מתוקם אלא במאן דלית ליה חמרא אלא ארבע כוסות אבל אנן דאית לן חמרא אכולא סעודתא לא מברכינן אלא בסוף כולהו, והר"ש ז"ל כתב דלראשון ולג' ולד' מברך אבל על השני לא מברך אבל בפ"ה צריך לעשות על כל כוס וכוס מארבעתן משום דהוי בהו כנמלך לפי שיש הפסק ביניהן בין ראשון לשני ההגדה בין שני לשלישי ברכת המזון בין שלישי לרביעי ההלל וכל זה באמת הפסק לפי שעל כרחו עקר מלשתות דאי אפשר לו לקרות ולשתות כאחד הלכך הוי כנמלך וצריך לברך על כל אחד ואחד, ובין הכוסות הללו כבר בארנו שאם רצה לשתות ישתה, בין שלישי לרביעי לא ישתה וגם לא לאחרי הרביעי, ובאר הראב"ד ז"ל הטעם לפי שאם ישתה אחרי ארבע כוסות לא תהיה נכרת שתייתן אם היא למצוה אם לאו, ואם יצמא אחר ד' כוסות יש לו למזוג כוס חמישי ולומר עליו הלל הגדול והוא מהודו לה' עד על נהרות בבל ונשמת כל חי וישתבח וחותם ומברך בורא פרי הגפן, וכוס זה אינו חובה כמו ד' כוסות ואף על פי שדעתו לשתות כוס חמישי בשעת גמר ההלל מברך ברכת השיר על כוס רביעי כך כתב הראב"ד ויש פסקו שאומרה אחר הלל הגדול ואין זה נכון כי איך יעזוב הלל שהוא חובה ויברך על הלל הגדול שהוא רשות שאם ירצה יאמר אותו ואם לאו לא, וכבר כתבנו שהר"ם היה אומר אחר הלל ואינו חותם בה עד אחר הלל הגדול, ואסור לשתות יין אחר כוס חמישי, ומים יש אומרים שאסור גם כן אבל העולם לא נהגו למנוע עצמן מן המים ופוק חזי, וכתב הר"ז ז"ל דמנהגא הוא שלא לשתות אבל אסורא ליכא דמאי דאמרינן בין שלישי לד' לא ישתה אין זה רק כדי שלא ישתכר וימנע מלגמור הלל אבל אחר שגמר ההלל אם נשתכר לא הפסיד ולא נשכר, והראב"ד ז"ל כתב דודאי אסור איכא דהא חזינן דלא שרינן כוס חמישי אלא בהלל הגדול כל שכן שאין לשתות אחר כוס חמישי, והר"ף ז"ל כתב האי מאן דבעי לברוכי בתרי ותלתא בתי עביד הכי מברך ברישא בביתא דיליה ואכיל כל מאי דצריך ומברך ברכת המזון והדר לברך על כל אחד ואחד ושתו אינהו כסא דקדושה ודאגדתא ואכלו כלהו מצה וירקי ולא אכיל איהו בהדייהו מידי ושביק להו למגמר סעודתיהו ומברכי אינהו ברכת המזון והדר אזיל לביתיה וגמר הלולא ושתי איהו כסא דהללא ואי בעי לאקדומי להנהו בתי ברישא ויברך להו ולא טעים מידי בהדייהו והדר אזיל לביתיה ומקדש הרשות בידו ושפיר דמי, והר"ז ז"ל כתב עליו ועל כל מה שאמר והר"ף ז"ל דמאן דבעי לברוכי בתרי ותלתא בתי וכו' אין משגיחין בו מאחר שפירש טעם אין מפטירין אחר הפסח אפיקומן שלא ישכח מלומר הלל אחר שגמר ההלל מה לנו עליו אם יאכל מצה וחזר ואכל כל הלילה מה עבירה בידו אין לנו אלא קום אכול מצה ובל תאכל חמץ אבל בל תאכל מצה מנין לנו, והראב"ד כתב עליו זה מבזה המנהגות ולא ידע על מה הוקבעו כי יש סמך למנהג ר' טרפון שאמר חמישי אומר עליו הלל הגדול אלמא בלא אמירה לא שתי ליה, וטעם הדבר בזמן הפסח היה כדי שלא ימשכו אחר השתיה ויניחו אכילת הפסח ויבא לידי נותר ובזמן שאין פסח גם כן כדי שיהיה זכר לארבע כוסות כנגד הגאולה כי כל מה שאדם שותה בתוך הסעודה אין בו היכר לחרות לפי שהוא לצורך האכילה ואפילו ישתה כמה וכמה לא יפטר מארבע כוסות אלא אם כן ישתה אותם שלא בתוך הסעודה וטעם יפה הוא וראוי לסמוך עליו לא להיות מלעיג המנהגות עכ"ל, והר"ש ז"ל כתב והבא להוציא אחרים ידי חובתן בהלל ובסדר ברכות יקדש וישתה כוס ראשון ויעשה כל הסדר בביתו ואחר הכריכה קודם שיאכל סעודתו ילך ויעשה כן בכמה בתים ויחזור לביתו באחרונה ויגמור סעודתו ויברך על מזונו וישתה כוס שלישי ויגמור ההלל על כוס רביעי ואחר כך ילך לבית אחר והם יברכו על מזונם וישתו ויגמור להם ההלל על כוס רביעי וישתה שלא אסרו לשתות אלא בין שלישי לרביעי כדי שלא ישתכר ולא יבין באמרו הלל אבל היין ששתה בתוך הסעודה אינו משכר, ואם יש עוד בית שלישי יגמור להם הלל והם יברכו וישתו ולא ישתה בשני כלל וכן יעשה בכמה בתים, ומשגמר סעודתו בביתו ואכל מצה הנאכלת לשם מצה אינו יכול לשוב ולקדש עוד בבית אחר לפי שאין מפטירין אחר הפסח אפיקומן, ואסור לאכול ולשתות אחר ששתה ארבע כוסות בביתו ואסור לו לגמור את ההלל בבית אחר שמא ישתכר בכוסות שלאחר המזון ואם צריכין לו יקדש להם ולא ישתה ועל הירקות יברכו הם ויאכלום והוא יאמר להם ההגדה והם יברכו על הכוס וישתו, וברכת המוציא ואכילת מצה רשאי הוא לברך ולהוציאם ידי חובתן והם יאכלו והוא לא יאכל וכן על המרור דהכי אמרינן לא יפרוס אדם פרוסה לאורחים אלא אם כן אוכל עמהם, אבל ברכת הלחם של מצה וברכת היום של קדוש התירו להם לפי שהם חובה וכל ישראל ערבין זה לזה, ואי אפשר לאכילת מצה בלא המוציא ובלא קדוש היום ובלא ברכת היין, וכן ברכת מרור חובה ומוציא אחרים אף על פי שלא יצא, אבל ברכת הירקות שהיא בפני עצמה ובטבול לעצמו אף על פי שהיא באה לפטור את המרור מברכת הנהנין שאסור ליהנות בלא ברכה דומה היא לברכת הלחם של כל השנה שאינו חובה ולא יברכנה להם מאחר שאינו אוכל עמהם, ואת ההלל יגמור להם אחר סעודתן והם יברכו על כוסות המזון וההלל, נשלמו ענייני סדר הפסח וטעמי הדברים באר הטב ת"ל. 

ספר כלבו סימן נא 
================ 
פירוש ההגדה והיא במכילתא 

הא לחמא עניא פירוש זו הודעה לתינוקות למה אנו מחלקין המצה לשתים כדרכו של עני דלחם עוני אכלו אבותינו במצרים דרך חפזון והיו אומרים זה אל זה כל דכפין ייתי וייכול כלומר כל מי שלא התקין יבא אצלי שהרי אצלי מתוקן וכל מאן דצריך ייתי ויפסח ולא יתמהמה על זה השתא הכא לשנה הבאה בארעא דישראל כלומר יש לנו לשמוח על זה שאנו נאכל עתה בחפזון לשנה הבאה נהיה בארץ ישראל ונאכל שם במתון כרצוננו ואם השתא אנו עבדים לשנה הבאה נהיה כלנו חפשים כל זה מספר שאמרו אבותינו ואנו עושין דוגמתן, והתקינו מסדרי ההגדה ז"ל המאמר הזה בלשון ארמי כדי שיבינו הנשים והטף שהיו מספרים בלשון ארמי, והתקינו לשנה הבאה בני חורין בלשון הקדש שלא יבינו המאמר הארמיים ויחשבו אותם מורדים במלכות, ויש מפרשים שלפיכך קורא הלחם הזה לחם עוני לפי שמדת הפסח היא עשירית האיפה והיא גם כן מנחת הדל שאין ידו משגת, ויש מפרשים שכונת זה המאמר שאנו צריכין לומר כל דכפין ייתי ויכול פירוש מי שאין לו מה יאכול יבא אצלי, וכל מאן דצריך כלומר מי שצריך כרפס וחרוסת ומרור ויין לד' כוסות יקח ממני, ויפסח פירוש יקח צרכי הפסח שכן ראוי לעשות למי שהיכולת בידו. 

מה נשתנה אין אנו מטבילין אפילו פעם אחת פירוש קודם האכילה הלילה הזה שתי פעמים וכל כך כדי שיראו התינוקות וישאלו וכו', ונהגו לומר הא לחמא עניא כלו ומה נשתנה בלע"ז כדי להבין לנשים ולטף, ויש נהגו להוסיף ללעוז גם כן הפיסקא של עבדים היינו כלה, והטעם כדי שידעו התשובה אחר ששמעו השאלה, וכן ראוי לעשות. 

עבדים היינו, פירוש עתה משיב לתינוקות ששאלו מה נשתנה כי עבדים היינו ועל כן אנו אוכלין מצה ומרור כאשר אכלו אבותינו, וחייבין אנו לעמוד בהסבה ודרך חירות כדרך שעמדו אבותינו כשהוציאם הקב"ה משם ביד חזקה ואלו לא הוציא כלומר אם הם עמדו כן שיצאו משם אנו מה לנו שלא היינו שם התשובה שאלו לא הוציא הקב"ה את אבותינו ממצרים הרי אנו ובנינו וכו', וא"ת נאכל מצה ומרור ולא נספר הענין, ואפילו כלנו חכמים מצוה עלינו לספר, וכל שכן שיש לנו להודיע אל שאינן יודעים שנאמר (שמות יב, כז) ואמרתם זבח פסח וכו', ועוד (שם יג, ח) והגדת לבנך ונאמר (שם יג, יד) כי ישאלך בנך ויש לנו לספר כל הענין כמו שכתוב (דברים טז, ג) למען תזכור ומתחילין בגנות ומסיים בשבח ואז יצאנו ידי חובתינו, אך המספר ביציאת מצרים אחר אכילתו הרי זה משובח. 

מעשה ברבי אליעזר וזה ודאי היה אחר אכילה דאי קודם אכילה הא אמרינן חוטפין מצה בלילי הפסח בשביל שלא ישנו, וא"ת נזכור ביום כמו שכתוב (שם) למען תזכור את יום אך בלילה לא מצינו מצוה בכתוב ועוד שעיקר הגאולה ביום לכך מביא ראיה מדרש בן זומא במאמר רבי אליעזר בן עזריה שדרש כל ימי חייך הלילות. 

הרי אני כבן שבעים שנה פירוש ולא בן שבעים שקפצה עליו זקנה כשנתמנה נשיא שלא יחלקו על נשיאותו אם יראוהו בחור כמו שהיה כמו ששנינו בברכות אהדרו ליה תליסר דרי חיורתא ואותו היום דרש בן זומא אותה דרשה, ולא זכיתי, פירוש לא נצחתי חברי החולקים עלי בדבר שתאמר יציאת מצרים בלילות שהיו אומרים שעיקר הגאולה ביום ואני לא נצחתים על זה לפי שהייתי יחיד במקום שנים עד שבא בן זומא וסייעני בדרש שדרש ולשון זכיתי נצחתי מלשון זכוהו לרבנן, וכן מאן דמזכי למלכא. 

ברוך המקום אמר כאן ד' ברוך לפי שרצה לומר אחר זה כנגד ד' בנים דברה תורה ואלו הן בפרשת משכו והיה כי יאמרו אליכם, ובפרשת ואתחנן כי ישאלך בנך ומפסוקים אלו נוכל להבין שכנגד ד' בנים דברה תורה שהם ד' ענינים שטבע העולם מתנהג בהם ואמר ד' ברוך כנגדם להורות כי ראוי לברך ולשבח השם על הטוב ועל ההפך כמו שאמר דוד (תהלים לד, ב) אברכה את ה' בכל עת ועל מקרא (שם לד, א) בשנותו את טעמו ואמרינן בדרש אפילו השטות טוב הוא וזש"ה (קהלת ג, יא) את הכל עשה יפה בעתו שהרי הוצרך דוד להנצל על ידי שטות כמו שאמר במקרא (שמואל - א כא, יד) וישנה את טעמו ויורד רירו על זקנו. 

חכם מהו אומר וכו' פירוש שאלה זו נכרת שהוא מבן חכם ששואל מדוע אנו מטבילין קודם סעודה ואוכלין ג"כ קליות ואגוזים קודם סעודה שמחלקין להם כדי שישאלו ודרכן לבא אחר סעודה, ומדוע אנו אוכלין כזית מן הפסח תחלה ואח"כ אוכלין החגיגה ומניחין הפסח אחריה, ולא הוציא עצמו מן הכלל כשאמר אתכם כי ר"ל עמכם ושתף עצמו עמהם ועוד אחר שאמר ה' אלהינו קבל עליו מלכות שמים או נוכל לומר כי לא הוציא עצמו מן הכלל בלשון אתכם כי ר"ל אתם שהייתם בימים ההם ואף אתה אמור לו כהלכות הפסח כלומר תשובה לשאלתו על מה ששאל למה אוכלין קליות ואגוזים תחלה לפי שלא יוכלו לאוכלן בקנוח סעודה שאין מפטירין אחר הפסח אפיקומן פירש אפיקו מינין, וזה גם כן תשובה על מה ששאל מדוע מפסיקין באכילת הפסח ואוכלין החגיגה בינתיים לפי שצריך לאכול כזית מן הפסח באחרונה שישאר טעם הפסח בפיו ואח"כ אין אוכלין ד"א ולכך אוכלין גם כן כזית מן המצה זכר לפסח. 

רשע מהו אומר לכם יש לתמוה כי הפסוק שהביא אינו כי אם פסוק (שמות יב, כו) מה העבודה הזאת שהוא בפרשת משכו ופסוק והגדת (שם יג, ח) שהוא בפרשת קדש לי כל בכור והיה לו להביא פסוק ואמרתם זבח פסח שהוא (שם יב, כז) מענה על השאלה, וי"ל כי מסדר ההגדה לא חשב להזכיר הפסוקים הכתובים בתורה על השאלות כי זה דבר פשוט שישיב להם כמו שכתוב אך בא להודיענו היכן דברה תורה כנגד ד' בנים ובחכם ורשע החדוש שאינו כתוב בתורה שישיב להם על שאלתם כי דרש לי ולא לו אינו כתוב בתורה אך אנו דורשין ממנו תשובה לרשע מיתור לי ובאמרו לכם משמע שהוציא עצמו מן הכלל שלא קבל מלכות שמים לאמר ה' אלהינו וגם אין לשון לכם מורה שתוף עצמו עמהם, ואף אתה הקהה את שניו כלומר הכעיסהו ונפקא לן מדאמר והגדת מלשון גידין ולא אמר ואמרת, ואמרת לו כנגדך דברה תורה לי בצאתי לי ולא לך ואלו היית שם או רשע כמותך לא היה נגאל. 

תם מהו אומר, פירוש תם מי שאינו יודע להעמיק שאלתו לא בחכמה ולא ברשע רק שואל בסתם מה זאת, ואמרת פירוש ספר לו כל מה המעשה. 

ושאינו יודע לשאול אפילו בתמימות את פתח לו שנאמר והגדת כלומר דרוש לו בהגדה ופרסם לו הנס, ויש לתמוה מדוע הביא להשיב לשאינו יודע לשאול מקרא שהביא לרשע, ונראה לומר כי לכך ראוי תשובה אחת לרשע ולשאינו יודע לשאול לפי שגאולת מצרים היתה על ידי מופתים שהיו שם בדרך שנוי הטבע וידוע הוא שהש"י לא ישנה הטבעים כי אם לצורך החסידים שבדור או בזכות תורתם אם הם חכמים או בזכות מעשיהם המהוגנים ובזכות ישרים שהם הולכים אתו בתם לבב וביושר ונזהרין בקיום המצות ובקיום מצות עשה ובשמירת מצות לא תעשה וזהו בזכות החכם או התם אבל הרשע ידוע הוא שאינו כדאי וגם מי שאינו מדקדק לשם מי יעשה מעשיו ומנהג כבהמה והוא שאינו יודע לשאול אין ספק גם כן שאין ראוי שישנה השם בטבעים להצלתו וכיון שכן נופל ג"כ בתשובתו בעבור זה עשה ה' לי וכו' כלומר בזכותו כיון שאינך מתבונן בדרכי ה' ובתורתו ובמצותיו, ובא להעיר שצריך אדם לומר לבנו שיתחזק לעסוק בתורה יום ויום ושיתעסק במצות ושידקדק בשמירתם בתמימות ואז יהיה מאותם שהש"י משנה הטבעים להצלתם וגאולתם לא בענין אחר. 

יכול מר"ח פירוש עתה מפרש אימתי זמן ההגדה יכול מר"ח שהתחילה הגאולה, ועוד ששואלין בהלכות הפסח קודם הפסח ב' שבתות וזהו מר"ח ת"ל ביום ההוא כלומר יום הגאולה, אי ביום ההוא יכול מבעוד יום כששוחטין פסחיהם ת"ל בעבור זה לא אמרתי אלא בשעת האכילה שמצה ומרור מונחים לפניך, פירש החכם בעל המלמד שזה יצא לנו מפני שהקדים לנו הפסוק מצות יאכל (שם יג, ז) וכתוב (שם יב, יח) בערב תאכלו מצות ואח"כ כתוב (שם יג, ח) בעבור זה עשה ה' לי וכו'. 

מתחלה פירוש כאן הוא תחלת הגדה ומתחיל בגנות ומסיים בשבח וצריך לבאר מה לנו להתחיל בירידת האבות למצרים שהרי לא צותה תורה רק ואמרת אליו עבדים היינו ועוד מה לנו מתרח, ויש לומר כי להודיע כי באברהם על ידי מעשיו הטובים נתן לנו את הארץ ועל ידי המתנה אמר לו במה אדע ועל זה נגזר על בניו הגלות והובטח שיצאו משם ברכוש גדול, וזה שהביא ויאמר יהושע להודיע איך חלה על זרע יעקב הגזרה, והודיע כי לא באה להם הארץ בנחלה כי אם על ידי מעשים טובים וכל זה לנחמנו מעצבון גלותינו שאם נטיב מעשינו ונשוב לה' הוא ינחמנו ולא יזיקו לנו עונות אבותינו, ואם נשארנו מתי מספר הלא אנחנו רבים מבאי מצרים אשר היו שם לגוי גדול, ואולך אותו וכו' כמו שכתוב (בראשית יג, יז) קום התהלך בארץ וגו', וארבה את זרעו ואתן לו את יצחק, כי לא נקרא זרעו רק יצחק, ויעקב ובניו ירדו מצרים כי להם לבדם נתנה הארץ ועליהם גזרת הגלות כמו שבארנו. 

ברוך שומר הבטחתו לישראל וכו', פירוש כשגזר עליו הגלות הבטיחו לדון העובדים בהם ולהוציאם אחר כן ברכוש גדול והוא ברוך הוא שמר להם ההבטחה ההיא, חשב את הקץ מלידת יצחק כי מלידת יצחק עד יציאתם ממצרים ד' מאות שנה וז"ש הכתוב כי גר יהיה זרעך כלומר משנולד לך זרע. 

והיא שעמדה כלומר הסבה הזאת עמדה לאבותינו במצרים ע"י עונותם ולשמור להם השם הבטחתו ולשלוח להם מושיעים שכן מצינו באבות אברהם יצחק ויעקב שנצטערו בכמה מיני צער ונושעו וכן אבותינו במצרים ונושעו וכן אנחנו פה היום, וזש"ה שלא אחד בלבד עמד וכו' וכונת ההתחלה בגנות לא היה אלא לומר דבר זה. 

צא ולמד מה בקש, עתה מתחיל לבאר איך היתה סבת ירידת מצרים, לבן בקש פירוש כשרדף אחרי יעקב עד שאמר לו ה' השמר לך מדבר עם יעקב מטוב עד רע. 

וירד מצרימה אנוס פירוש לשון וירד מצרימה מורה שבאונס ירד שם מדלא כתיב ויצא, על פי הדבור כלומר על פי גזרותיו של הקב"ה שאמר לו לרדת שם באמרו אל תירא מרדה מצרימה, הדבור לשון מקרא הוא בירמיה והדבר אין בהם. 

ויגר שם מורה ללון בעלמא ולא לקבע. 

ויהי שם מצויינין פירוש שהיו נאספין במקום אחד שלא נתפרדו בעיירות, מצויינין לשון ציון, או נוכל לפרש שהיו מציינין עצמן בלבושיהם כדי שלא יתערבו עמהם. 

גדול עצום פירוש על דרך מה שאמרו ז"ל שהיו יולדת ששה בכרס אחד כשרצים, וזה היה קודם הגזרה שהיו רבים שלא כדרך כל הארץ, ועל זה נתחכמו להם והפרישום מנשותיהם, ואחר כך היו הולכין תחת התפוח כמו שנבאר בפסוק וירא את עניינו בע"ה, וזהו ורב שהיו צצין כעשב השדה. 

ורב מגזרת רבבה, ואת ערום ועריה כלומר שהגיע זמן הקץ ולא היו בידם מצות ונתן להם דם פסח ודם מילה שמלו ביום י"ד בניסן זש"ה (יחזקאל טז, ו) מתבוססת בדמיך כלומר בשני דמים דם פסח ודם מילה. 

וירעו פירוש חשבו אותנו בחזקת רעים והתחכמו איך יוכלו לנו, אבל לא נוכל לפרש וירעו שהרעו לנו, שלא מצינו בפסוק הבה נתחכמה שום הרעה, ואם רצה לומר בשביל וישימו עליו שרי מסים. 

וישמע ה' את קולנו אף על פי שכתוב ותעל שועתם אל האלהים הוצרך להביא זה להודיע שלא נענו רק בזכות האבות. 

וירא את עניינו זו פרישות דרך ארץ שהפרישום מנשותיהם שלא לשמש עמהן שהיו אומרים להם אם תלכו ללון בבתיכם לא תקומו מהר ולא תוכלו לתת סכום הלבנים והיו מלינין אותם בשדות ונשותיהם מביאין להם מזון ושוכבות עמהם בין שפתים תחת התפוח והיו מתעברות מהם, ובהגיע עת לדתנה היו הולכות לשדה ויולדות שם והקב"ה מזמין להם מאכלים ורוחצים הולדות וסכין אותם ונותנין ביד כל אחד שתי חתיכות של שומן, וכשמרגישין בהן המצרים באים עליהן והארץ בולעת אותם והם מביאין שוורין וחורשין עליהם ולאחר זמן הם צצין כעשב הארץ באים לבתיהם עדרים עדרים וזש"ה (יחזקאל טז, ז) רבבה כצמח השדה, ויש אומרים זו פרישות דרך ארץ שהיו הם עצמם פורשין מנשותיהן בשביל גזרת כל הבן הילוד, ודרש פרישות דרך ארץ יוצא מוידע אלהים (שמות ב, כה) דבדרך ארץ כתוב לשון ידיעה כמו וידע אדם את חוה אשתו (בראשית ד, א) וידע אלקנה את חנה אשתו (שמואל - א א, יט). 

ואת עמלנו אלו הבנים פירוש שהם עמלו של אדם שצוה לאבדם שהיגע לריק נקרא עמל, ועל כן הביא זה הפסוק כל הבן הילוד. 

ואת לחצנו זה הדחק, פירוש ותוכן לבנים תתנו. 

ויוציאנו פירוש שלא היה לו לכתוב ה' שהרי כתוב וישמע ה' את קולנו אלא להודיע שהוא בעצמו ובכבודו הוציאנו ממצרים לא על ידי מלאך ולא על ידי שרף. 

ועברתי והכתי כלומר אני בעצמי לא על ידי מלאך כי הכנוי למדבר בעדו ומעוט הוא ליוצא. 

ביד חזקה זו הדבר, פירוש שלא ר"ל מדבר הבהמות בלבד אך על דבר אדם שאין לך מכה בכל המכות שאין מכת הדבר צפה בו שנאמר (שמות ז, כז) הנני נוגף את כל גבולך, רק המות הזה (שם י, יז), כל מגפותי (שם ט, יד), והוציאו בלשון יד דכתיב (שם ט, ג) הנה יד ה'. 

ובזרוע נטויה זה החרב, כלומר החרב שהרגו בו הבכורות אביהם כמו שמצינו בדרש שנכנסו כל הבכורות אצל אביהם כששמעו כשנתרה פרעה על מכת בכורים אמרו להם בגין דאמר משה ומת כל בכור וכל מה דאמר על עמא הדין אתא עליהון אפיקו הלין עבדיא מביניכון ואי לא הדין עמא מיתין אמרו עשרה בנין לחד מינן ימותין ולא חד מנהון ולא נקום להלין עבדיא אמרו כל יומא דמלתא נזיל לגבי פרעה דהוא בוכרא דלמא הוא חייס על נפשיה ונפיק אילין עבדיא מבינן אזלו לות פרעה אמרי ליה כדין אמר להון צאו וקפחו שוקי אבותיכם ששלחו אתכם אלי אני אומר או נפשי או נפשהון של אלין עבדיא ואתון אמרין כדין, מיד יצאו הבכורים והרגו באבותיהם וזש"ה (תהלים קלו, י) למכה מצרים בבכוריהם, וזו המכה היתה בחרב, ובמקום אחר לא מצינו מכת חרב. 

ובמורא גדול זה גלוי שכינה, שפירוש מורא כמו מראה וכן תרגם אנקלוס ובחזוונא רבא ומה המראה הגדול גלוי שכינה שזה יכול לעשות הכל על ידי שליח ונגלה עליהם בעצמו ובכבודו הוא שנאמר (דברים ד, לד) או הנסה אלהים וכו', ככל אשר עשה להם ה' אלהיכם במצרים לעיניך, פירוש מדכתיב לעינך אין מוראים שאמר למעלה מן הענין רק מראה וגלוי כבודו. 

ובאותות זה המטה, פירוש שהיה נרשם במטה דצ"ך עד"ש באח"ב להביאם בסדר. 

ובמופתים פירוש לא מכת היאור קאמר אלא מאשר היה המים לדם ביבשת כאשר עשה האותות לעיני העם שעל ידי אותו אות האמינו בו כל ישראל. 

ביד חזקה שנים, פירוש שהיה יכול לומר ביד לבד ומה שאמר ביד חזקה ללמדך שתים, וכן ובמורא גדול שהיה יכול לומר במורא לבד ומה שאמר ובמורא גדול ללמדך שתים, ובאותות ובמופתים שהיה יכול לומר באות ובמופת אלא כל אחד בא ללמדך שתים. 

רבי יהודה היה נותן בהם סימנים דצ"ך עד"ש באח"ב, פירוש לפיכך חלקן בלשון זה לפי שדצ"ך הם מכות הארץ עד"ש מכות מקריות, באח"ב מכות האויר, ושתף מכת בכורים עם באח"ב לפי שאין לה זוג אך התשעה חלק, ויש אומרים כי לפיכך היה נותן בהם סימן להודיע כי באו כסדר הזה הכתוב בתורה לא כמו שנמנו בתהלים, וה"ר יוסף בדו"ס פירש שלפיכך חלקן להודיענו השלישית שבה לא התרה לעולם בשלישית ושתף רבי יהודה מכת בכורים עם באח"ב לפי שאין לה זוג אע"פ שהתרה בו, ירושלמי שכך היו כתובות במטה האלהים. 

במצרים מהו אומר אצבע אלהים היא, פירוש וזה מבואר שבמצרים לקו עשר מכות שהיו באצבע, נמצא שעל הים לקו חמשים מכות שנאמר שם היד הגדולה כי ביד חמש אצבעות ואם האצבע מכה עשר היד מכה חמשים מכות. 

רבי אליעזר אומר של ארבע מכות, פירש החכם בעל המלמד לפי שאין בשום מכה יסוד פשוט אבל כולן מורכבות מכל היסודות שהן ארבע ולפיכך אמר שכל מכה היתה של ד', ורבי עקיבא שהוסיף ואמר שכל מכה היתה של חמש לדעתו שאף יסוד הגלגלים שהוא יסוד חמישי הורכב בהן. 

אלו הוציאנו ולא עשה בהם שפטים, פירוש לא רצה לומר שלא יעשה בהם נקמה שכבר הבטיח אברהם אבינו על זה (בראשית טו, יד) וגם את הגוי אשר יעבודו דן אנכי אלא לא עשה בהם שפטים כלומר לא עשה שפטים כי אם במקצתם, אלו עשה באלהיהם פירוש להכיר שמאת הבורא באו המכות, ולא הרג בכוריהם דיינו שהרבה דינין יש למקום מלבד מכת המות, ולא נתן לנו את ממונם פירוש לא ר"ל מבזת מצרים שכבר הבטיחנו ואחרי כן יצאו ברכוש גדול אלא מבזת הים ר"ל אלו נתן לנו את ממונם כלומר שננצח אותם במלחמה ונבוז את שללם ולא קרע לנו את הים כלומר שהיה יכול להצילנו שנלך בדרך אחרת, ולא העבירנו בתוכו בחרבה כלומר שנעבור במעט מים או במעט טיט ואנחנו עברנו בחרבה, ולא שקע צרינו בתוכו פירוש שהיה יכול לסגור הים בעדנו והמצרים ישובו לדרכם, ולא ספק צרכנו כלומר בלתי הוצאתינו ואף על פי שהיו לנו כמה בהמות נתן לנו בשר ועוד שהיה לנו ממון רב שנוכל לקנות צרכינו מאת הגוים הקרובים אלינו, ולא האכילנו את המן פירוש שהוא מאכל חשוב לקטנים לשד השמן, לבחורים עושין אותו עוגות, לחולים טעמו כצפיחית בדבש, לזקנים ובשלו בפרור, לאומות העולם כזרע גד, ויכול לספק צרכנו בעוגות שהוציאנו ממצרים כמו שספק במלבושין, ולא נתן לנו את השבת, פירוש לא נכר שבח המן ונסיו רק ע"י השבת שאלולי שבת הייתי אומר שבכל יום ויום יורד המן במקום ההוא, ועוד שיאמרו שהמן מבאיש בגוף כמו שהוא מבאיש בעמדו וראו בשבת שלא ירד ולא הבאיש בעמדו כי מצאו בו לחם משנה וזה לא יוכל להיות על דרך מקרה רק בנס גדול, אלו קרבנו לפני הר סיני, פירוש וקבלנו תועלת בזה שפסק זוהמתנו ר"ל כל ספק באחדותו כי ראינו מלכותו ותוקף כבודו שם והוסר בזה כל ספק מאתנו, וי"מ אלו קרבנו אחר שהראנו שם את כבודו וגדלו ולא נתן לנו את התורה ר"ל עשרת הדברות שנתן בעצמו ובכבודו ולא על ידי משה רבנו ע"ה כשאר התורה, או פירוש ולא נתן לנו את התורה ר"ל שלא הוסיף המצות לנו כלן אלא מחצה או שליש כמו שמצינו לאדם הראשון שצוה לו והוסיף לנח ואחר כך הוסיף לאברהם מצות מילה ואחר כך ליעקב גיד הנשה, ולא הכניסנו פירוש ואע"פ שנשבע לאבותינו לתת לנו את ארץ כנען ר"ל שיתן לבנינו אך הדור שיצאו ממצרים די להם במה שראו והיו בהם אנשים הרבה פחותים מבן עשרים שלא נגזר להם למות במדבר שראו כל הנפלאות ונכנסו לארץ, אלו הכניסנו ולא בנה לנו בית המקדש פירוש שהרי יש לנו משכן ובנין בית המקדש נתוספו עשרה נסים. 

רבן גמליאל אומר כל מי שלא אמר ג' כלומר אף על פי שיאכל פסח ומצה ומרור לא יצא ידי חובתו בלתי באמירה ובהגדה. 

מצה זו וכו' והביא פסוק במצה דויאפו את הבצק (שמות יב, לט) לפי שהוא טעם למצה כל שבעה והמנהג לקחת המצה מן הסל ולהגביה אותה אל כל החבורה כשאומר מצה זו וכן עושין כשאומר מרור זה אבל אין ראוי להגביה הזרוע אשר בסל אע"פ שהוא זכר לפסח כשאומר פסח שלא יראה כמגביה קדשים בחוץ. 

בכל דור ודור, כאלו הוא יצא ממצרים, פירוש אחר שאמר הכתוב בצאתי שהוא כנוי למדבר בעדו והיה יכול לומר בצאת אבותינו ממצרים ואע"פ שבתחלת ההגדה אמר ואלו לא הוציא חזר כאן לעכובא, ומפסוק של ואותנו הוציא משם יוצא זה שהוא מיותר שהרי למעלה ממנו אמר ויוציאנו ה' ממצרים הלכך למה חזר ואמר ואותנו הוציא משם לעכובא כלומר שחייב אדם לראות את עצמו כאלו הוא יצא ממצרים, או נוכל לפרש ואותנו הוציא משם שאם הם לא יצאו עדיין היינו גם אנחנו שם הלכך כשהוציאם כמו שהוציא אותנו. 

לפיכך אנו חייבין, פירוש אחר שאנו כאלו יצאנו ממצרים חובה עלינו לומר שירה כמו שאמרו אבותינו ע"ה, וי"א כי הוא במקום ברכה לפני ההלל והמנהג להיות מגביה הכוס במקום זה לפי שאז פותחין בשיר ובהלל ואמרו ז"ל מנין שאין אומרים שירה אלא על היין שנאמר (שופטים ט, יג) ותאמר להם הגפן החדלתי את תירושי המשמח אלהים ואנשים אם אנשים משמח אלהים במה משמח אלא מלמד שא"א שירה אלא על היין ואח"כ אומר הללויה ובצאת ישראל ואחר קריאת אלו שני המזמורים מברך אשר גאלנו, ונודה לך שיר חדש בא"י גאל ישראל, פירוש גאל ישראל אמרינן וכן בברכה שאחרי ק"ש שאנו מברכין אותו על שעבר, אבל בברכה שביעית של י"ח חותמין אותה גואל ישראל לפי שהיא תפלה להיות גאלנו מצרת השעבוד ההוה עלינו תמיד, וא"ת הברכה של אשר גאלנו הרי צריך לומר סמוך לחתימה מעין פתיחה ומעין חתימה וכאן הוא אומר מעין חתימה גאולת העתיד, ויש לומר כי ר"ל נודה לך שיר חדש שהיא הגאולה העתידה ועל פדות נפשנו גאולת מצרים כי לימות המשיח מזכירין שתיהן כמו שאמרו ז"ל כל להביא לימות המשיח, וכבר בארנו שאין ברכת אשר גאלנו טעונה כוס ולפיכך מברכין ברכת המזון ואחר גומרין את ההלל ופותחין שפוך חמתך לא לנו והרוצה לשתות כוס חמישי יאמר הלל הגדול ויברך בפ"ה נשלם הפירוש ת"ל. 

ספר כלבו סימן נב 
================ 
סדר תפלת המועדות ערבית ושחרית ומוסף ומנחה ודין יקנה"ז 

אומר אבות וגבורות וקדושת השם ובמקום האמצעיות אומר אתה בחרתנו יעלה ויבא והשיאנו ומסיים מקדש ישראל והזמנים ותפלות יום טוב כולן שוות חוץ מתפלת מוסף שהיו מקריבין ומוסיפין קרבנות, וכתב ה"ר אשר ז"ל וצריכין אנו לאחר תפלת ערבית של יום טוב שני דאנן ידעינן בקבועה דירחא והראשונה קדש ויאפו ויבשלו ביום טוב על החול ע"כ, ואם יבאו בשבת מזכיר של שבת בהן ואומרים ותתן לנו ה' אלהינו באהבה שבתות למנוחה ומועדים לשמחה את יום השבת הזה ואת יום חג פלוני הזה זמן פלוני ומסיים מקדש השבת ישראל והזמנים רצה ומודים ושים שלום ואח"כ קורין את ההלל ומברכין לגמור את ההלל וכ"א יום גומרין אותו ומברכין לפניו ולאחריו, ואלו הן ב' ימים של פסח וב' של שבועות וט' של סכות וח' ימי חנוכה, וצ"ע למה אין קורין בלי דילוג בימים אחרונים של פסח כמו שעושין ימים ראשונים מפסח עצמו ומה בין אלו מכל ימי החג שבכל ימי החג קורין אותן בלי דילוג, ויש נותנים טעם בדבר לפי שפסח כל הימים שוים בקרבנותיהם ולפיכך אין מברכין אלא על יום ראשון ושני שגם הוא ספק ראשון אבל בשביעי אע"פ שהוא קדש מפני שהוטבע פרעה וכל חילו בים בו ביום על דרך שאמרו ז"ל בקשו מלאכי השרת לומר שירה לפני הקב"ה השיב להם מעשה ידי טובעים בים ואתם אומרים שירה לפני לפיכך אין קורין אותו אלא בדילוג אבל בחג שכל יום ויום חלוק קרבנות מברכין על כל אחד ואחד שאין יום זה דומה לשעבר, ויש נותנין טעם אחר והוא דכיון דחג המצות לית ביה חובת מצה רק לילה ראשונה ושניה לפי שבשאר ימים אפשר ליה בפירות או בפת אורז ודוחן וכיוצא בהן לפיכך אין מברכין על ההלל רק בב' ימים הראשונים שהם חובת מצה שהיא עקר מצות היום אבל בחג שכל שבעת הימים צריך שישב בסוכה ויברך לישב בסוכה בכל עת שיכנס לישב בה צריך שיברך על ההלל ויגמור אותו בכל יום ובשמיני של חג גם כן שהוא רגל בפני עצמו כמו שנבאר בע"ה וגם בח' ימי חנוכה ראוי לברך בכל הימים לגמור לפי שבכל יום היה הנס הולך וחזק. 

וזהו סדר הקריאה בכל יום שגומרין אותו מברכין אקב"ו לגמור את ההלל, ופותח הללויה, בצאת ישראל, לא לנו, ה' זכרנו, אהבתי, מה אשיב, הללו את ה', הודו, מן המצר, ונהגו לכפול מאודך עד סוף המזמור לפי שכל המזמור כפול עד אודך בפסוקים עצמן כמו מן המצר קראתי יה ענני במרחב יה, ימין ה' רוממה ימין ה' עושה חיל וכן כלם ויש שאין כופלין מאנא ולמטה וכן מנהגנו, ומפסיקין וכופלין אנא ה' הושיעה נא ואחר כך כופלין אנא ה' הצליחה נא ואף על פי שהכל פסוק אחד לפי שאנא ה' הושיעה נא אמרו אחיו ואנא ה' הצליחה נא אמרו דוד, ואף על פי שאמרו שאין מפסיקין פסוק אלא להתלמד לתינוקות, כיון שלא אמרו כלו משורר אחד מפסיקין בו, או אפשר לומר שלא אמרו שאין מפסיקין אלא בתורה ובנביאים אבל בכתובים לית לן בה, ומברכין לאחריו יהללוך ואומר קדיש שלם, וכתב הר"ם שאין לומר הלל אלא בשלשה כדי שיאמר האחד לשנים הודו, ואם אינם רק שנים יאמרו שניהם הודו, והר"ף ז"ל כתב וטוב לאמרו עם הצבור אף קודם תפלה, והימים שנהגו שלא לקרותו רק בדילוג קורא אותו הכי, הללויה, בצאת, ה' זכרנו, מה אשיב, וגומר השאר עד מלך מהולל בתושבחות, ונהגו לברך לפניו לקרא את ההלל ולאחריו יהללוך, ויש נוהגין לברך אף כשגומרין אותו לקרוא וכבר כתבנו למעלה בסדר פסח הטעם, ואחר הקדיש מוציאין שני ספרי תורה וקורין באחת מעניינא דיומא ובשניה קרבן המוסף כמו שבארנו בסדר קריאת התורה, ונהגו בשביעי של פסח ובראשון של עצרת לתרגם הפרשה כלה כדי להבין לנשים ולעמי הארץ הניסים והנפלאות ולשכך אזנם ויתנו לשם שבח והודאה על הדבר כי באותו הזמן שנקבע המנהג היו מדברים הכל בלשון ארמית, ובזמן הזה לא זז המנהג ממקומו אבל הוסיפו עליו לדרוש עשרת הדברות בלע"ז וכן בשביעי של פסח מויושע עד סוף השירה ומספרים נפלאות שעשה לנו השם ולאבותינו בלשון שיבינו הכל, וגם דורשין מה שעתיד הקב"ה לעשות כשיוציאנו מן הגלות כמו שאמרו ז"ל בניסן נגאלו ובניסן עתידין להגאל, ושעתיד להחיות המתים לימות המשיח לחזק לב מי שאינו יודע בענין הגואל ותחיית המתים והוא ענין התקנה שתקן משה לישראל להיות דורשין בהלכות הפסח בפסח וכן בכל המועדות, גם נהגו לאכול דבש וחלב בחג שבועות מפני התורה שנמשלה לדבש וחלב כמו שכתוב (שיר השירים ד, יא) דבש וחלב תחת לשונך, ונהגו בכל ישראל גם כן לשום במצה זפר"ן והטעם לפי שמשמח הלב, גם נהגו הנשים לעשות בשבועות לחם ארוך ולו ארבע ראשים, ונראה לומר כי נמצא המנהג זכר לשתי הלחם הקרב בעצרת, או אפשר מפני מזל תאומים המשמש בסיון, ונהגו ביום אחרון של חג הנקרא שמחת תורה לפי שכל העם שמחים על סיום התורה, קורין בתורה יותר ממנין וקורין כל הקהל כאחד ואנשים שלא הורגלו לעלות ולקרות בשאר ימות השנה והמנהג כדי להרבות בשמחה, ושמנה פסוקים אשר בזאת הברכה שהם מויעל משה עד ויהושע בן נון יחיד קורא אותם ואין מפסיקין אותם לשנים, וכבר כתבנו כל הסדר למעלה בסדר קריאת התורה, ואחר ההפטרה אומרים אשרי ואח"כ עומדין על המגדל עם ספרי התורה, גם נהגו להוציא כל ספרי התיבה ולעמוד על המגדל כל הזקנים וספרי התורה בזרועם ומקוננים כל אחד כפי אשר תשיג לשונו על פטירת משה רבן של נביאים ומזכירין לטובה כל מי שנדבו לבו להקדיש ולעשות צדקה לכבוד האל וכבוד ספר התורה ולכבוד החיים והמתים ואחר מצלאין ומתפללין על כל ישראל ואומרים מזמורים ואחר כך מחזירין הספרים למקומן ואומרים קדיש זוטא ומתפללין תפלת מוסף על הסדר תפלת מוסף בכל המועדות אבות וגבורות וקדושת השם אתה בחרתנו ומפני חטאינו והשיאנו ובשבת מזכיר כל של שבת ואומר את מוספי וחותם בשל שבת וי"ט עבודה והודאה שים שלום. 

ונהגו בכל מקומות ישראל לומר בכל יום מז' ימי חג הסוכות אחר תפלת המוסף קודם שיאמר קדיש יוציא ספר תורה ועומדין עם הספר לפני התיבה עד אחר השלים החזן למען יעקב התמים וכו', ואחר יעלה האוחז הספר על המגדל וספר תורה בזרועו ויעמוד שם עד אחרי השלימם הושענות היום ומדי אמרם ההושענות יקיפו המגדל אם לא יהיה שבת שבשבת אין מקיפין ובכל יום ויום מקיפין המגדל פעם אחת וביום ז' מקיפין אותו ז' פעמים ואח"כ יורד האוחז הספר ומעמיד הספר לפני התיבה ויעמוד החזן בצדו ויפתח החזן אנא אל נא וכו' כמו שכתוב בסדר ההושענות ואחר כך יאמר תתפרקון אם לא יהיה שבת שאין אומרים אותו אלא מתחילין הושיעה את עמך וברך וכו' ואחר תתפרקון מחזיר הספר למקומו ואומר קדיש שלם, ונהגו להיות המסיים בקריאת היום בספר התורה לאחוז אותה בהושענות, והטעם לפי כבודה של תורה שתהא מונחת בחיק אדם נכבד שכן המסיים ראוי להיות הגדול שבכלן כמו שבארו ז"ל. 

ונהגו לומר ביום הושענא רבא כל פסוקי דזמרה כמו בשבת וי"א אף מזמור לתודה ואומר נשמת כל חי קדיש ברכו יוצר של חול ונקדישך ביוצר וקדושא רבא במוסף וי"א אחר הושענות היום תאמצנו שמע ישראל ה' הוא האלהים ונהגו כמה בני אדם לקום ממשכבם בליל יום ערבה ומסתכלים אם יראו צל ראשם בלבנה ויש סמך למנהג ממה שנמצא בהגדה על פסוק סר צלם מעליהם (במדבר יד, ט) שכתוב בהגדה שלא נראה צל ראשם ביום ערבה כך מצאתי, ובמוסף יום ראשון של פסח מתחיל לומר מוריד הטל, ובמוסף יום שמיני חג העצרת מתחילין לומר משיב הרוח ומוריד הגשם, למנחה אומר אשרי וסדר קדושה וקדיש זוטא ואם היה שבת אומר ואני תפלתי ומוציאין ספר תורה וקורין ג' בסדר השבוע כמו בשאר שבתות ומחזירין הספר למקומו ואומרים קדיש ומתפללין תפלת המנחה כסדר אשר כתבנו לתפלת יוצר מתפלת המועדות, ואחר כך אומר קדיש שלם, וכן סדר תפלת ערבית, ואם יבא יו"ט ערב שבת אחר תפלת ערבית אומרים ברכה מעין שבע ואין חותמין בה רק מקדש השבת ואפילו יהיה שבת ויו"ט, ופותח החזן ויכולו קודם ברכה זו. 

וי"ט שחל להיות במוצאי שבת מבדיל בתפלה ואומר אבות וגבורות וקדושת השם ואתה בחרתנו עד ותתן לנו ואומר ותודיענו וחוזר לתפלתו ותתן לנו יעלה ויבא והשיאנו עבודה והודאה ושים שלום קדיש שלם, וכשם שמבדילין בתפלה כך מבדילין על הכוס, כיצד מברך תחלה בורא פרי הגפן, ואחר קדוש היום ואחר בורא מאורי האש, ואח"כ המבדיל וחותם בין קדש לקדש ואם לא יהיה בב' ימים אחרונים של פסח אומר אחר כן זמן והסימן יקנה"ז אבל בימים אחרונים של פסח מברך יקנ"ה ואין אומרים בהם זמן, ויום טוב שחל שלא במוצאי שבת מברך יק"ז, ובימים אחרונים של פסח אין מברך רק יקנ"ה שאין אומר זמן בימים אחרונים של פסח. 

וסדר קדוש יום טוב כך הוא מברך בפ"ה ואחר כך אשר בחר בנו ושהחיינו בפסח אומר יום חג המצות זמן חרותינו, ובשבועות אומר יום חג השבועות זמן מתן תורתינו, ובסוכות אומר יום חג הסוכות זמן שמחתנו וה"ר נתן ז"ל כתב וז"ל בשמיני עצרת לא יזכיר חג אע"ג דמקרי רגל בפני עצמו חג לא אקרי וכה יאמר את יום שמיני עצרת הזה, ובאתה בחרתנו אומר את יום שמיני עצרת הזה ולא יאמר חגים דלא אקרי חג וכן בקדושא דכסא אבל בז' של פסח טוב להזכיר חגים דכוליה פסחא חג הוא ומקרי חג המצות, ובמסכת סופרים יש שאין להזכיר חגים דלא אקרי חג ולא נראה לי ע"כ, ואם יבא בשבת מזכיר שבתות למנוחה ומועדים לשמחה את יום השבת הזה ואת יום חג פלוני הזה וחותם ושבת ומועדי קדשך וכו' מקדש השבת ישראל והזמנים. 

ספר כלבו סימן נג 
================ 
דין שמיני של חג 

ושמיני של חג רגל בפני עצמו לענין פז"ר קש"ב, פירוש פ' פייס בפני עצמו כלומר שכל ז' ימי החג אין כהנים מפייסין כלומר מטילין גורלות מי יקריב אלא כהן שהקריב היום אינו מקריב למחר כי חלק כחלק יקריבו ובשמיני של חג מפייסין ופעמים עולה הגורל למי שהקריב אתמול, ז' זמן בפני עצמו כלומר שאומר בו זמן ר"ל שהחיינו מה שאין כן בימים אחרונים של פסח, ר' רגל בפני עצמו, פירוש לענין אבלות כמו שאמרו ז"ל יום אחד לפני החג ושמיני של חג הרי כאן כ"א ואינו צריך להשלים אחר הרגל לשלשים אלא ט' ימים נמצא ששמיני של חג עולה כשבעת ימי החג, ויש מפרשים רגל בפני עצמו לענין תפלה וברכת המזון שמזכירין את יום שמיני חג העצרת ואין מזכירין חג הסוכות כלל רק יש לו שם בפני עצמו, ק' קרבן בפני עצמו פירוש שאין קרבן יום השמיני הולך על סדר שאר הימים כי בשאר הימים מתמעטין והולכין אחד אחד יום ראשון מקריב י"ג יום ב' י"ב יום ג' י"א וכן כלם בכל יום ויום מתמעטין אחד אחד ולפי סדר זה היה לנו להקריב ביום שמיני ששה פרים ואין מקריבין רק פר אחד, ועוד כי בכל שבעה ימים אילים שנים ארבעה עשר כבשים ויום ח' אין מקריבין רק פר אחד איל אחד ושבעה כבשים, ש' שיר בפני עצמו שבשאר הימים אין אומרים ביום זה שיר שאמר אתמול כדאמרינן בגמרא דמנחי בה סימנא ואמר נמי התם שאם חל שבת ביום אחד משבעת ימי החג שידחו שירת אותו היום ואמרו מזמור שיר ליום השבת, אבל אם יבא שבת בשמיני של חג אין שירת יום שמיני נדחה מפני השבת אבל אומרים למנצח על השמינית, ב' ברכה בפני עצמה פירוש שביום שמיני של חג מברכין את המלך כמו שכתוב (מלכים - א ח, סו) ביום השמיני שלח את העם ויברכו את המלך, ולזה הפירוש לדעת המפרש רגל בפני עצמו לענין תפלה וברכת כהנים, וי"מ ברכה בפני עצמה לענין ברכת המזון ותפלה שמזכירין את יום שמיני ולפי הפירוש הזה נפרש רגל בפני עצמו לענין אבלות כמו שכתבנו וכן הדין ביום שני שהוא יום שמחת תורה כמו שכתבנו. 

ספר כלבו סימן נד 
================ 
דין מוריד הטל ומוריד הגשם 

מנהג שמתחילין לומר מוריד טל ביום ראשון של פסח ומשיב הרוח ומוריד הגשם במוסף יום שמיני של חג, והטעם כדי שיצאו כל המועדות בטל, ולפיכך מתחילין מיום ראשון של פסח ואין מפסיקין מלאמרו עד יום שמיני של חג שהוא יום אחרון לפי שהטל הוא סימן ברכה לעולם, ובירושלמי אומר יתחיל מבערב ומשני לית כל עמא תמן, פירוש ויתחיל לומר מוריד הטל בערבית יום ראשון של פסח, ומשני לית כל עמא תמן, כלומר שלא ידעו כל העם בהזכרה זו לפי שאינם בבית הכנסת בערבית, ואומר עוד ויתחיל בתפלת יוצר ומשני אף הוא סבור שהזכיר מבערב וכיון דחזו ליה שלא הזכיר ביוצר יודעין שלא הזכיר מבערב שכיון שהתחיל להזכיר אינו פוסק ומתפלת מוסף של יום שמיני עצרת עד תפלת מוסף של יום ראשון של פסח אומר משיב הרוח ומוריד הגשם וזהו שאמרו ז"ל מזכירין גבורות גשמים בתחיית המתים ושאלה בברכה שניה שאומרים ותן טל ומטר לברכה במקומות היבשים שצריכין להם מאד מששה במרחשון ואילך, ומקומות הלחים שאין להם צורך מים כל כך שואלין בששים בתקופה, והר"ש ז"ל כתב וז"ל ולענין שאלת המטר חזינן דמאן דסבירא ליה מאי גולה כל הגלות כיון דזמן קצוב הוא עד ששים בתקופה אפילו היכא דמיצטרך עלמא למטרא קודם זה הזמן אין שואלין ותן טל ומטר בברכת השנים אלא שואלין בשומע תפלה ואפילו בתקופת תמוז אי מצרכי מטרא כיחידים דמי ובשומע תפלה, וכתב הר"ם נ"ע שיש בירושלמי שאלה ששים יום מעת לעת כגון אם נפלה תקופה בלילה ימנה ששים יום מעת לעת מאותה לילה ובאותה לילה של ששים יום יאמר שאלה וה"ה אם נפלה ביום שלא יתחיל כי אם ביום, והר"ף ז"ל כתב מיהו כיון דקיימא לן כר' יוסי דאמר יום תקופה מתחיל החשבון א"כ מתחיל התקופה בחצי היום מ"מ אומר שאלה בליל ששים מן התקופה ויום ששים מתחיל המנין, ואמרו ז"ל לשון הזכרה בתחיית המתים ולשון שאלה בברכת השנים לפי שברכת תחיית המתים אינה רק הזכרת גבורות השם יתברך ולפיכך נופל עליו לומר בה מזכירין, אבל ברכת השנים היא שאלת הצרכים לפיכך נופל בה לשון שאלה, וכבר בארנו בהלכות תפלה דין טעה ולא הזכיר באר היטב. 

ספר כלבו סימן נה 
================ 
דין ספירת העומר 

בליל שני של פסח אחר תפלת ערבית מתחילין לספור ספירת העומר והוא תחלת יום ט"ז בניסן בלילה כדכתיב (ויקרא כג, טו) וספרתם לכם ממחרת השבת פירוש ממחרת יום טוב, וכתיב (שם) שבע שבתות תמימות תהיינה, ואמרו ז"ל אימתי הן תמימות בזמן שמתחיל מבערב, וקודם שיספור מברך בא"י אמ"ה אקב"ו על ספירת העומר, היום יום אחד לעומר, וכן ביום שני אומר היום שני ימים לעומר וכן בשלישי אומר היום ג' ימים, ועל הסדר הזה מונה עד שמגיע לז' ימים ובהגיעו לז' ימים אומר היום שבעה ימים לעומר שהם שבוע אחד, ובהגיע לח' ימים אומר היום ח' ימים לעומר שהם שבוע אחד ויום אחד, וכן בכל לילה ולילה עד נ' ימים מונה הימים והשבועות כמו שאמרו ז"ל מצוה לממני יומי ולממני שבועי, ואין מברכין זמן בספירת העומר לפי שאין מברכין זמן אלא על דבר המתחדש לו שיש לו הנאה ושמחה ובזה אין לו שום הנאה אבל יש בו צער שמזכירין חורבן הבית שאין אנו יכולים להביא העומר, וכשהוא סופר סופר מעומד דכתיב (דברים טז, ט) בקמה ופירשו ביה ז"ל בקומה, ואין מונין אלא מ"ט יום שהן ז' שבועות אבל יום חמשים אינו מונה אע"ג דכתיב תספרו חמשים יום פירוש הפסוק כך הוא כיון שבראש הפסוק כתוב עד נאמר שהיא מלה נמשכת והוא כאלו כתב עד חמשים יום ולא עד בכלל, וא"ת מפני מה אנו דוחקין הפסוק ומוציאין אותו מפשוטו הנראה בו יש לומר כיון שמצאנו במקום אחר כתוב (שם) ז' שבועות תספר לך מהחל חרמש בקמה תחל לספור ז' שבועות באמת מזה הפסוק נראה שאין לספור רק ז' שבועות כי מאחר שכתב שבעה שבועות למה הוסיף לומר בסופו תחל לספור ותו לא אלא באמת בא להורות שאין לספור יותר מז' שבועות ופסוק של תספרו חמשים יום כמו שפירשנו, ואמרינן פרק ר' ישמעאל קצירה וספירה בלילה, וחובת הספירה לכל אחד כדכתיב (ויקרא כג, טו) וספרתם לכם, מה שאין כן בשמיטה דכתיב בה (שם כה, ח) וספרת לך כלומר על ב"ד חובת הספירה, ומי ששכח ולא ספר לילה ראשונה כתב רב יהודאי גאון ז"ל שאינו סופר עוד בשאר הלילות ואם נזכר ביום ט"ז סופר בו ביום, וכן כתב הגאון רב עמרם דהיכא דאשתלי ולא מנה לילא קדמאה תו לא מני בשאר לילות משום דבעינן תמימות וליכא, ורבינו האיי גאון ז"ל כתב אי משום דבעינן תמימות שכח בשאר הימים נמי חסר המנין והלכך אם שכח סופר יום שלאחריו דמצוה לממני יומי, והריא"ג ז"ל כתב כמו רב יהודאי ורב עמרם ז"ל שאם לא מנה מבערב אע"פ שמנה לאחר כן לא עלתה בידו תמימות, ומסתברא דרבינו האיי גאון ז"ל לפי שספירת העומר לדידן אינה מן התורה לפי שאין לנו לא הבאה ולא קרבן אין לנו לדקדק כל כך בתמימות. 

והכי איתא באגדה בשעה שאמר משה לישראל תעבדון את האלהים על ההר הזה (שמות ג, יב) אמרו לו משה רבינו אימתי עבודה זו אמר להם לסוף חמשים יום התחילו כל אחד להיות סופר לעצמו, ומכאן סמכו חכמים להיות סופרים העומר בזמן הזה שהרי אין לנו לא עומר ולא קרבן אלא שאנו מונין חמשים יום לשמחת התורה כמו שמנו הם באותה שעה, ור"ח כתב שאם לא מנה בלילה שאינו מונה ביום המחרת מדתנן כל הלילה כשר לספירת העומר משמע הא ביום לא, מיהו אית דאמרי ביממא דומיא דקצירה דאמרינן אם נקצר ביום כשר וכן כתב הרבה"ג שמונה ביום וז"ל היכא דאשתלי ולא ברך בחדא מן לילותא מברך בכל יום המחרת ואם לא ברך ביום המחרת מברך וסופר מה שיזכור כל שאר הימים שלא יפשע במצוה ע"כ, וי"א כי להוציא את עצמו מן המחלוקת סופר בלא ברכה, וכן כתב ה"ר יצחק וז"ל והיכא דלא ספר בלילה סופר למחר בלא ברכה, וכתב הרב עכשיו בזמן הזה אחרי שאין הספירה אלא זכר למקדש אין להקפיד שיהא ודאי לילה כך כתב ה"ר יצחק ז"ל. 

ספר כלבו סימן נו 
================ 
דין אסור לאכול מן החדש עד ממחרת הפסח 

אסור לאכול חדש קודם הקרבת העומר שנאמר (ויקרא כג, יד) ולחם וקלי וכרמל לא תאכלו וכו' ויש לאו בלחם ולאו בקלי ולאו בכרמל כמו שדרשו ז"ל ואיסור חדש נוהג בה' מינין חטה ושעורה וכוסמין שבולת שועל ושיפון ונוהגין בין בארץ בין בחוצה לארץ, ובזמן שבית המקדש קיים הבאת העומר מתרת כל התבואות שנשרשו קודם הבאת העומר, וכל תבואה שלא השרישה קודם הבאת העומר ואפילו נזרעה קודם לכן אסורה עד שיקרב העומר לשנה הבאה בכל מקום ובכל זמן, ואם זרע מחטים אלו ועדין הן בקרקע בשעת קריבת העומר לשנה הבאה הרי הן ספק אם התירן העומר כאלו היו מונחין בכד או נתבטלו בקרקע ולא התירן העומר ואף על פי שהשרישו קודם הבאת העומר לפיכך הלוקט אותם ואוכל מהן מכין אותו מכת מרדות, ובזמן שאין בית המקדש קיים התקין רבי יוחנן בן זכאי שיהא יום הנפה כלו אסור, ובמקומות שעושין ב' ימים טובים אסור אף יום י"ז עד לערב מדברי סופרים, וכתב הר"י שנוהג בשל גוים, לפיכך יש להזהר במקומות שזורעין בט"ז בניסן שלא לאכול מתבואת אותה שנה וכן קלי וכן כרמל וחייב מלקות על כל אחד ואחד בפני עצמו, ואם אכל שלשתן לוקה ג'. 

ספר כלבו סימן נז 
================ 
דין סדר תפלת חולו של מועד 

בחולו של מועד מתפללין י"ח ברכות כמו בחול ואומר יעלה ויבא בעבודה ומזכירין בו מעין המאורע, וכן נמי בברכת המזון בברכת בונה ירושלים אומר יעלה ויבא, ובשבת של חולו של מועד מזכירין גם כן מעין המאורע בעבודה ואין מזכירין בו של שבת שהרי לקח חלקו ויעלה ויבא אינו בא כי אם לחול המועד, וה"ה נמי בברכת המזון שאין מזכירין בו של שבת ביעלה ויבא שהרי לקח חלקו ברצה והחליצנו, וה"ה בראש חדש ושבת שאין מזכירין של שבת ביעלה ויבא מהטעם שאמרנו, ובחולו של מועד מסוכות גומרין ההלל ומברכין לפניו ולאחריו אבל לא בחולו של מועד של פסח כמו שבארנו במקומו, ובכל חול המועד מתפללין תפלת מוסף כמו ביום טוב, ובשבת של חולו של מועד מתפללין תפלת מוסף כמו בשבת ויום טוב, ומבדילין במוצאי יום טוב לחול של מועד, וכן מבדילין במוצאי יום טוב לחול, וכן מבדילין על הכוס ואומר בפ"ה ואחר כך המבדיל שסדר הבדלות הוא מונה כמו שבארנו במקומו, ובמוצאי שבת לחולו של מועד מבדילין כמו בשאר מוצאי שבתות בין בתפלה בין על הכוס ואין אומרים לא ויהי נועם ולא ויתן לך, לפי שאין מעשה ידינו. 

ספר כלבו סימן נח 
================ 
דין הלכות יום טוב 

ערבי ימים טובים מן המנחה ולמעלה אסור לעשות מלאכה כמו בערבי שבתות, פירוש וזמן המנחה מט' שעות ומחצה ולמעלה והר"מ כתב כי מנחה גדולה מששה שעות ומחצה ולמעלה, וכל העושה בהם מלאכה אינו רואה סימן ברכה לעולם וגוערין בו ומבטלין אותו על כרחו, אבל אין מכין אותו מכת מרדות ואין צריך לומר שאין מנדין אותו חוץ מערב הפסח שהעושה בו מלאכה מנדין אותו ואין צריך לומר שמכין אותו מכת מרדות אם לא נדוהו לפי שיש בו חגיגה ושחיטת קרבן, ולפיכך אסור בעשיית מלאכה מדברי סופרים כמו בחולו של מועד והוא קל מחול המועד ואינו אסור אלא מחצי היום ולמעלה, וקודם זמן זה תלוי במנהג כמו שבארנו במקומו. 

ונראה שאסור לספר מספר ישראל בערבי שבתות וימים טובים מן המנחה ולמעלה, ואפשר להתיר תספורת מעשה הדיוט דלא גרע מחול המועד דאמרינן הדיוט תופר כדרכו, מוליכין כלים מבית האומן בי"ד עד חצות ואף על פי שאינן לצורך המועד וגורפין זבל מתחת רגלי הבהמה ומוציאין אותו לאשפה ומושיבין שובכין לתרנגולין ותרנגולת שישבה על הביצים ג' ימים או יותר ומתה מושיבין אחרת תחתיה בי"ד כדי שלא יפסדו הביצים, ובמועד אין מושיבין אבל אם ברחה במועד מעל הביצים מחזירין אותה למקומה. 

ונהגו לפדות הבכורות בערבי פסחים, וכתב ה"ר דוד ב"ר לוי ז"ל שמא היה מנהגם בזה לפי שפדאם השם ממכת בכורים ובירושלמי נזכר שמנהגם היה שהיו מתענין הבכורות בערב הפסח, וכבר באר הרב הנזכר טעם מכת בכורים לפי שהיו כומרי ע"ז שלהם כפי מנהג הקדום שהיתה העבודה בבכורות ואפשר שהמנהג היה אף באומות, ואפשר שהרבה היו מבכורי ישראל בזמן ההוא מן החטאים כמו שנתנבא עליהם הנביא ואמר איש שקוצי עיניו השליכו ואע"פ כן המקום חס עליהם והצילם ולכך צוה עליהם לפדותם עכ"ל, כתב הר"מ נ"ע אין מקיזין דם בערבי ימים טובים לפי שגזרינן כל ערבי י"ט אטו ערב שבועות, וכן נמי אין מקיזין דם ביום הושענא רבה לפי שיום רבה הוא, והגיה עליו הר"ף ז"ל מיהו כיון שהורגלו בהן רבים שומר פתאים ה' (תהלים קטז, ו) מדי דהוה אערב שבת דאע"ג דהוי מאדים כדאיתא במסכת שבת. 

כשם שמקדישין בלילי שבת כך מקדישין בלילי ימים טובים ומבדילין במוצאיהם ובמוצאי יום הכפורים שכלן שבתות ה' הן, ומבדילין במוצאי שבת ליום טוב וכבר כתבנו נוסח הקדוש למעלה אם חל בחול או בשבת או במוצאי שבת, ואחר הקדוש נוטל ידיו ומברך המוציא ואוכל, ומי שהיה מתאוה לפת יותר מיין או שלא היה לו יין מקדש על הפת אבל אשכרא ואמיא לא מקדשין, בכל ליל יום טוב ובליל ר"ה ויום הכפורים ובליל שמיני חג העצרת מברכין זמן אבל לא בליל שביעי של פסח לפי שאינו רגל בפני עצמו וכבר ברכנו על הזמן בתחלת הפסח, ועיקר הקדוש וההבדלה בלילה ואם לא קדש או לא הבדיל בלילה מקדש ומבדיל למחר כל היום אחד שוגג ואחד מזיד, ואסור לאדם שיטעום כלום משקדש היום עד שיקדש, וכן אסור לטעום כלום ולעשות מלאכה משיצא היום עד שיבדיל ולטעום מים מותר, שכח ועבר ואכל או שתה קודם לכן מקדש או מבדיל אחר כן, ומדברי סופרים לקדש על היין ולהבדיל על היין ואע"פ שהבדיל בתפלה, ואין קדוש אלא במקום סעודה כלומר שלא יאכל בבית זה ויקדש בבית אחר אבל קדש בזוית זו ואוכל בזוית אחר, והרי"ף ז"ל פסק מפנה לפנה צריך לחזור ולקדש, ונוכל להכריע שתי הדעות האלו הא בדוכתא דחזי ליה הא בדוכתא דלא חזי ליה, וכן כתב הרי"ג ועוד כתב דאי קדיש בבית ואזיל לחצר וקא חזי לדוכתא דקדיש התם וקא חזי נמי הנר ואע"פ שאינו יכול להשתמש לאורו אינו צריך לחזור ולקדש, ולמה מקדשין בבית הכנסת בזמן הזה שאין אורחים אוכלין שם כדי להסדיר להמון העם סדר הקדוש הצריכין ללמוד אותו דלא גרע מתפלת של פרקים שצריך להסדיר, ואין נוטלין הידים קודם שיקדש על היין, קדש על הפת נוטל ידיו תחלה ואחר כך מברך המוציא ומקדש ובוצע ואוכל, ואין מבדילין אלא על הכוס, נתכוון לקדש על היין ושכח ונטל ידיו קודם שיקדש מקדש על הפת ואינו מקדש על היין כיון שנטל ידיו לסעודה, ואפשר לומר שאם נתכוון מתחלה לקדש על היין וליטול ידיו לצורך סעודה שיכול לעשות כן וכן עמא דבר, וכן ביום יקדש קודם שיאכל כיצד מברך בפ"ה ושותה מלא לוגמיו וזהו הנקרא קדושה רבא, וגם קדוש זה לא יהיה אלא במקום סעודה ולא יטעום כלום קודם שיקדש קדוש זה, ויש לו לאדם לקדש מבעוד יום אף על פי שלא קדש היום, וכן מבדיל מבעוד יום ואע"פ שלא יצא היום שמצות זכירה לאומרו בין בכניסתו בין ביציאתו בין קודם לשעה כמעט, וראוי שלא לסעוד בערבי ימים טובים מן המנחה ולמעלה מפני כבוד יום טוב אם לא יהיה שבת, ונראה שצריך לברך על הדלקת נר יום טוב כמו על הדלקת נר שבת לפי שכשם שמצוה לכבד שבת ולענגו כך מצוה לעשות ליום טוב וזהו מכלל הכבוד והעונג. 

מי שהיה אוכל בערב שבת וקדש עליו היום בעודו בתוך הסעודה פורס מפה על השלחן ומקדש וגומר סעודתו ומברך ברכת המזון, היה אוכל הסעודה בשבת ויצא היום והוא בתוך סעודתו גומר סעודתו ומברך ברכת המזון על הכוס ואחר כך מבדיל עליו, והראב"ד ז"ל חולק בזה אם יש לו כוס אחר, ואם היה בתוך השתיה פוסק ומבדיל וחוזר לשתותו, האוכל וגמר סעודתו עם הכנסת יום טוב מברך ברכת המזון על כוס אחד תחלה ואחר כך מוזגין לו כוס אחר שאין עושין ב' מצות של תורה על כוס אחד אם אינן ענין אחד כמו שבארנו בהלכות הפסח, וחייב אדם לאכול שלש סעודות בימים טובים כמו בשבתות ולקבוע שלשתן על היין ולבצוע על ב' ככרות שלמות זכר למן שלא היה יורד ביום טוב והיה משנה מבערב ואם היה חולה מרוב אכילה או שהיה מתענה פטור מג' סעודות, כל זה דעת הרמב"ם, ויש כתבו שהסעודה השלישית ביום טוב היא כשאוכלין תבשיל אחד לבד הראשון ואף עפ"י שאין מפסיק בה בברכת המזון ולא החמירו לעשותן רק בשבת לפי שגם בשבת לא מצאנו המצוה הזאת מבוארת בתורה רק מדקדוקי המקראות ואינן אלא אסמכתא בעלמא ודי לנו לדקדק בה בשבת משום חומרא דשבת לא ביום טוב שאנו אופין ומבשלין בו כל צרכי היום, וכל הימים טובים אסורין בתענית ואפילו חולו של מועד אבל אכילת הפת בחולו של מועד רשות ובלבד שיהיה מטפל בפירות שלא יתענה, ואפשר לומר דדוקא להתענות מחמת עסקו או מחמת יאוש שמחת י"ט הוא שאסור אבל המתענה מחמת תשובה וחסידות תעניתו לו תענוג ומותר, ומכל מקום אין ראוי לאדם להרגיל על זה ואם לא ימצא מי שמופלא בחסידות שמתענה בשבתות וימים טובים. 

יום טוב שחל להיות באמצע שבת אומר המבדיל בין קדש לחול וכו' כמו במוצאי שבת שסדר הבדלות הוא מונה, אבל אין מברכין על הבשמים לפי שאין ביום טוב טעם נפש יתירה כל כך לפי שיש בו טורח, וגם אין מברכין בו על הנר, לפי שהותרה הבערה אבל במוצאי יום הכפורים מברכין על הנר ובעינן אור ששבת, ואין צריך לברך בו על הבשמים ואף אם יהיה במוצאי שבת לפי שאין בו נשמה יתירה מפני התענית, והימים הנקראים ימים טובים הם ראשון ושביעי של פסח ויום חג השבועות ואחד לחדש השביעי וראשון ושמיני של חג הסוכות ואסרן הכתוב בכל מלאכה חוץ ממלאכה שהיא לצורך אוכל נפש שנאמר (שמות יב, טז) אך אשר יאכל לכל נפש הוא לבדו יעשה לכם, והעושה בהם מלאכה בעדים והתראה שאינה לצורך אכילה לוקה מן התורה, ואם עשה מלאכות הרבה בהתראה אחת אינו לוקה אלא אחת שאין חלוק מלאכות ביום טוב, ובגולה עושין מכל יום מאלו שני ימים ויום שני מדבריהם, ונתחדש דבר זה בגלות מפני הספק ואנו נוהגין באותו מנהג אע"פ שנסתלק הספק ממנו, כל המלאכות האסורות בשבת מפני שהן מלאכה או מביא לידי מלאכה או משום שבות אסורות ביום טוב אם לא לצורך אכילה חוץ מן ההבערה וההוצאה מרשות לרשות שמתוך שהותרו לצורך אוכל נפש הותרו נמי שלא לצורך ופירש הגאון והוא שיהיה צורך הנאת יום טוב, ושביתת בהמה ומחמר י"א שאחר שנקראת מלאכה הרי זה ביום טוב בכלל לא תעשה כל מלאכה אבל בחול המועד ודאי מותר ויש אומרים שאפילו ביום טוב מותר שאין לאסרה רק בשבת שפרט לך בה הכתוב, אבל הרכיבה על גבי בהמה לדברי הכל אסורה ביום טוב שמא יחתוך זמורה, וכל מלאכה שאפשר לעשותה מעי"ט בלתי הפסד וחסרון טעם אסור לעשותה ביום טוב אפילו לצורך אכילה והטעם כדי שלא יהיה יום טוב כלו הולך בעשיית אותן מלאכות וימנע משמחת יום טוב שלא יהיה לו פנאי לאכול ולשתות, ומזה הטעם הותרה ההוצאה ביום טוב ואף על פי שכל ההוצאה אפשר לעשותה מעי"ט אבל התירוה כדי שיוליך ויביא כל מה שירצה כדי להשלים חפציו בשמחת יום טוב ולא יהיה כמי שידיו אסורות, וכתב הר"ז ז"ל זה ההיתר אינו שוה בכל דבר אלא יש לו דרכים חלוקים זה מזה קטן ולולב וספר תורה והוצאת כלים אפילו שלא לצורך, מלבוש וכן מפתח האוכלין כיון דאיכא צורך כל דהו אע"ג דליכא צורך אוכל נפש מותר לכתחלה, אבל הוצאת מפתח של כלים שאין צריכין לו וכן הוצאת אבנים לבנין אסור, וה"ר יצחק ז"ל כתב שמפתח של כלים אם לבו דוה עליו כשלא יוציאנו מותר לו להוציאו וההוצאה שהותרה צריך שלא ישא משואות גדולות כדרך שהוא עושה בחול אבל נושא הוא על ידי שנוי ואם אי אפשר לשנות נושא בלתי שנוי, על גבי בהמה לא יביא כלל שלא יעשה כדרך שהוא עושה בחול אבל כל מלאכה שהיה בה חסרון טעם אם נעשית מאמש עושין אותה ביום טוב, ועם כל זה אין תולשין את הירק ואין מלקטין פירות מן המחובר ואף ע"פ שבני יומן הן חשובין יותר והירושלמי סומך לזה הטעם דכתיב (שם) אך אשר יאכל לכל נפש וסמיך ליה (שם יב, יז) ושמרתם את המצות דומיא דמצה שהיא בתלוש וכל שדרכו לאכול אסור להריח בו במחובר שמא יבא לתלוש ולאכול אבל שדרכו להריח ולא לאכול מותר להריח שלא יבא לתלוש כדי להריח שהרי די לו ממנו בעודו במחובר. 

מכשירי אוכל נפש שיש בהן חסרון טעם אם נעשו מבערב עושין אותן ביום טוב כגון שחיקת פלפלין המפיגין טעמן וכיוצא בהן אבל מלח אינו נדוך אלא על ידי שנוי לפי שאפשר לעשות מעי"ט בלי חסרון טעם, ואין שוחקים פלפלין ברחים שלהן אבל דכין אותו במדוכה ככל התבלין וה"ר יצחק כתב דוקא תבלין או פלפלין בשלא ידע איזו קדרה יבשל ביום טוב או בתבלין שמפיג טעמן אפילו ידע, והר"ף כתב וז"ל לדוך שומין שמפיג טעמו יותר מדאי שרי כך פירשו בתוספות פ"ק דביצה ומיהו רב אלפס פסק כשמואל דאמר כל התבלין נדוכין כדרכן בלי שום שנוי חוץ ממלח, ולפי זה שרי לדוך פלפלין וכן כל תבלין ואפילו במדוכה של אבן ואפילו ידע מעי"ט דבעי לבשולי ביום טוב קדרה דבעיא תבלין אפילו הכי שרי ואפילו הרבה ביחד, ומיהו לדוך פלפלין בתוך הרחים שלהן שקורין מוליני"ט אסורה דמחזי כעובדי דחול כיון דמיוחד לכך כדאיתא פר"ק דביצה, ומנהג העולם כששוחקין פלפלין אף במדוך של אבן לעשות בו שנוי קצת דרך הטיה או לדוך מעט מעט, ושמא היינו טעמא משום דמתוך כך הם זכורים שלא לדוך יותר מצורך יום טוב אף ע"פ שנדוכין יחד כולן אע"ג דשרי לבשל כמה חתיכות בשר בקדרה אחת אע"פ שאינו צריך אלא לחתיכה אחת והתם היינו טעמא משום דבשול אחד לכלם אבל גבי שחיקת פלפלין הדבר ידוע שאין כולן נדוכין יחד, הלכך אם היה שוחק פלפלין הרבה יחד אף ע"פ שיש צורך למקצתן אין שחיקה אחת מועלת לכולן ואם כן לא דמי לקדרה, ופסקו התוספות כתרי לישני שבתלמוד להחמיר ולאסור היכא דידע או בתבלין שאינו מפיג טעמן עכ"ל. 

ירושלמי הדין סקריא אסור למעבד ביומא טבא דלא מפסיק בנימיה פירוש סקריא מוליאתא שקורין קומפינדור"א, גזרה שמא יחתוך חוט התפירה אלא כיצד יעשה יתקן מעי"ט חוט משזר וישימהו בחודה של מחט ויזהר שלא יחתוך החוט מן החודה של מחט שאי אפשר שלא יחתכנו שלא יהיה בה כי אם חציו וכל מכשירין שאפשר לעשותן מעי"ט אסור לעשותן בי"ט, כך כתב הראב"ד ז"ל ואין כותשין הריפות אם לא על ידי שנוי כגון במכתשת קטנה, ואין עושין גבינה ביום טוב לפי שאין מפיג טעמו והר"ף ז"ל כתב אם כן היה אפשר לעשותו מעי"ט וכיון דאפשר אין לעשותו ביום טוב ולא דמי לשאר אוכל נפש כגון אפיה ובשול וכיוצא בהן דמותר דהתם א"א לעשותו מעי"ט לפי שהתבשיל מפיג טעמו וגם אפיה החמה טובה לאכול יותר מן הצוננת ולפי שיש חלוק בין אפשר לאי אפשר גבי אוכל נפש ניחא הא דמקשינן גבי ההיא דשמא יעלה ויתלוש ומה בכך אוכל נפש הוא מידי דהוה אאפיה ובשול, ולפירוש זה ניחא דאפיה ובשול א"א לעשותו מעי"ט אבל תלישה אפשר לעשותה מעי"ט בלא קלקול כלל, ומה שמקשים בתוספות מההיא דר' יהודא דמחלק בין מכשירין שאפשר לעשותן למכשירין שאי אפשר לעשותן מכח פסוק משמע הא גבי אוכל נפש ליכא חלוק כלל בין אפשר לאי אפשר מדלא מקיש קראי שמחלקין לדין אפשר לשאי אפשר בין לענין אוכל נפש גופא, י"ל דלענין אוכל נפש גופא לא בעי קרא לחלק בין אפשר לשאי אפשר דמסברא נפקא לן דלא קרי ביה התירא אך אשר יאכל לכל נפש יעשה היכא דאפשר לעשות מעי"ט בלא קלקול כלל דמשמע יעשה לכם דעשייה דיום טוב צריכה לכל נפש והיינו היכא דלא אפשר בלא קלקול כלל כדתריץ בתוספות רבינו יהודא ואפילו לפירוש הירושלמי דדריש אך שלא לקצור, וכן לפירוש הקדוש רבינו נתנאל ז"ל דמייתי הירושלמי דלא שרי מלאכה כ"א מלאכות דשייכי גבי מצה איכא נמי לפרש טעמא דקרא משום אפשר כי היכא דמפרש ר"י גבי מכשירין, וא"ת לפירוש זה היכי שריא טחינת תבלין היכא דאפשר לעשות מעי"ט כגון דידע מאי בעי בשולי מעי"ט וגם אינו מפיג טעמו כדמפרש הרי"ף ז"ל כשמואל דשרי הכל חוץ ממלח והיכי שרי ליה לפי מה שפירש גבי אוכל נפש יש חלוק, ושמא יש לפרש כיון דעקר התבלין לתקן התבשיל והתבשיל אי אפשר לעשותו מעי"ט הלכך תבלין נמי שרי ומיהו אמוראי קמאי דהוה אסרי בתבלין שאינו מפיג לא סבירי להו האי סברא עכ"ל הר"ף ז"ל, ולא הותרה מלאכה לצורך אוכל נפש אלא כדי ליהנות בה ביום טוב ואם הותיר מותר המותר בחול דהכי איתא בירושלמי אין הכנה לחול ואסור להערים בדבר זה ואם הערים הכל אסור שהחמירו במערים יותר מן המזיד והטעם שהמזיד יודע שפושע ויתן לבו לשוב והמערים חושב לעשות בהיתר ולא ישוב לעולם, כתב ה"ר יצחק ז"ל וזה לשונו ואין מערימין לבשל ביום טוב קדרה אחת לבדה ואם הערים אסור, ובהמה מסוכנת לא ישחוט אלא אם כן יכול לאכול כזית מבעוד יום, וקדרה אחת מלאה מותר כדתניא ממלאה אשה קדרה בשר אע"פ שאינה צריכה אלא לחתיכה אחת, והר"ף ז"ל כתב פירוש והשאר לצורך חול והא דתני ואם הערים אסור התם בקדרה לבדה כך פירשו בתוספות פ"ק דביצה וכן יש להזהר שלא לשחוט מיום טוב לחבירו דשמא השני חול ואפילו בשני ימים טובים של ר"ה אף על גב דקדושה אחת הן היינו להחמיר ולא להקל, ועוד דעתה יום ראשון עיקר אך אם אוכל מן העוף או מן הבהמה קצת בו ביום שרי, אבל לאפות ולבשל מי"ט לחברו אסור אפילו כשאוכל בו ביום דלא שייך ביה האי טעמא עכ"ל הר"ף והתירו ז"ל להערים במקום שיש בו הפסד ממון או חסרון טעם כגון לשחוט בהמה מסוכנת או להעלות אותו ואת בנו שנפלו לבור או למלא התנור פת שתהא נאפת יפה ואע"ג שאינו צריך אלא לככר אחד מפני שהפת יפה כשהתנור מלא, והרי"ף ז"ל כתב מיהו כירה שקורין פוני"יר אסור לאפות בה כי אם לצורך דלא שייך בה האי טעמא ואפילו בתנור נמי היינו בתנוריהם שהם קטנים אבל בשלנו הגדולים לא עכ"ל וכן נמי מותר למלוח כמה חתיכות בשר ואף ע"ג שאינו צריך אלא לחתיכה אחת וכן כל כיוצא בזה, והאופה מי"ט לחול כתב הרי"ף שאינו לוקה הואיל ואי מקלעי ליה אורחים דחזי ליה השתא נמי פטור, ורבינו אפרים ז"ל כתב דלוקה דלא אמרינן הואיל. 

מי שהיתה לו בהמה מסוכנת שוחטה ביום טוב להאכיל לגוים או לכלבים לפיכך אין מזמנין הגוי בי"ט גזרה שמא ירבה בשבילו והירושלמי מתיר אם אין מכירו שאין לחוש שמא ירבה בשבילו, אבל אם בא הגוי מאליו אוכל ממה שהכינו כבר בשביל עצמם עמהם, וכן העושה לעצמו והותיר מאכיל המותר לגוי או לבהמה, והמבשל לגוי או לבהמה אינו לוקה הואיל ואי מקלעי ליה אורחים דחזי ליה, וצדין חיה או עוף מן הביברין בי"ט ונותנין לפניהם מזונות ומתירין פקיעי עמיר ומהלקטין לתרנגולין, בהמה המשותפת עם הגוי שוחטין אותה בי"ט לפי שאי אפשר לאכול ממנה כזית בלא שחיטה, פירוש ואף על פי שיש להן ב' בהמות אם אינן שוות בדמיהן שיאמר לו הגוי טול איזה מהן שתרצה אבל עסה משותפת עם הגוי אסור לאפותה שאפשר לחלקה בבצק פירוש ואע"פ שאמרו וממלאת אשה תנור פת בזה אסור לפי שאין פת הגוי ראוי לישראל וכתב בירושלמי העושה עיסתו עם הגוי פטור מן החלה, ויש מעמידין הירושלמי כשהגוי עומד עליו שהדבר מפורסם שידו באמצע והרמב"ם כתב שאם יש בחלקו של ישראל שעור חלה חייבת בחלה, ובני החיל שבידם להטיל טורח תקון מזונותם על ישראל שנתנו קמח לישראל לעשות להם פת בי"ט אם כשנותנין ממנה פת לתינוק אין מקפידין מותר לאפותה בי"ט שכל פת ופת ראוי לתינוק והם כמו שמזונותן עליו ויש עוד לחוש שאם ימאנו לתקן להם מזונותיהם שיחטפו להם מה שתקנו לצורך יום טוב וימנעו משמחת יום טוב ולפיכך הקלו להם חכמים ז"ל, וכן עיסת כלבים בזמן שהרועים אוכלין ממנה אופין אותה בי"ט דכיון דמזונותן עליו אמרינן דכל פתא ופתא חזיא לרועים אבל עיסת הכלבים בזמן שאין הרועים אוכלין ממנה אינה נאפת ביום טוב דלענין מלאכה הלכה כרבי יוסי דאמר לכם ולא לכלבים אך בזמן שאין בדבר רק טלטול בעלמא בלא מלאכה כגון חתוך דלעים וכיוצא בהן מותר בשביל בהמה והרב ר' זירא ז"ל כתב דודאי נראה הלכה כרבי עקיבא דכל נפש במשמע ואפילו נפש בהמה מביא ראיות גדולות לדבריו, אמנם בעיסת הכלבים מודה רבי עקיבא כיון דאפשר להו לכלבים בעסה בלא אפיה לא טרחינן לה במלאכה יתרה אלא בזמן שהרועים אוכלין ממנה וכן הדין בעיסת גוי או שפחה שמזונותם עליו שכל זמן שישראל אוכל מפתן או מתבשילן נאפת בי"ט, אבל אין ראוי ליחד להם פת או מנה לבדם, וכן ראוי להזהיר לאלו שאופים פתן בתנורי הגוים ונותנים שכרם פת או ככר שלא ייחדו לו אותו ככר עד אחר האפיה כדי שלא יהיה טורח האפיה ועשית הככר וטלטולו ידוע ומפורסם שהוא בשביל הגוי אך אחר האפיה נותן לו בשכרו אי זה שירצה לפי שכל ככר ראוי לישראל והוי כמי שמזונותן עליו ואחר אשר לא יאפה לו הפת אם לא יתננו חלקו, ושריית המורסן לתרנגולין מותר ובלבד ע"י שנוי לפי שהדבר קרוב לגבול רחיצה וסיכה הרי הן כאכילה ושתיה ועושין אותן בי"ט שנאמר (שם יב, טז) אך אשר יאכל לכל נפש כלומר לצורך הגוף, פירוש שזה הדבר השוה לכל נפש, לפיכך מחמין חמין בי"ט ורוחץ פניו ידיו ורגליו ומותר להחם הרבה מן המים דומיא דממלאה אשה קדרה בשר, ועל זה הורו חכמים הראשונים במקום שיש תינוק שיש צורך לרחוץ כל גופו שנותנין מים הרבה להחם להדיח הקערות ומי השירים רוחצין גוף התינוק אבל במרחץ אסור אפילו פניו ידיו ורגליו, וכן נמי כל גופו בחמין שהוחמו בי"ט משום גזרת מרחץ, ובירושלמי פרק י"ט מתיר כל גופו אבר אבר ובחמין שהוחמו מערב י"ט רוחץ בהן כל גופו בי"ט שלא גזרו על דבר זה אלא בשבת בלבד, והר"ף ז"ל כתב מיהו בשבת פרק כירה אסר רחיצה בשבת אפילו בחמין שהוחמו מערב שבת משום גזרת חמין שהוחמו בשבת א"כ אפילו ביום טוב נמי לא שנא כיון דביום טוב עצמו אסור מדאורייתא לרחוץ כל גופו כדאמר בתוספות על מחם אדם חמין לרחוץ פניו ידיו ורגליו אבל לא כל גופו משום גזרת מרחץ, ובתוספתא פירש טעמא משום דלא הוי דבר השוה לכל נפש דאין לרחוץ כל גופו כי אם למעונגים וכן מההיא דביצה דפירוש חמין דמוקים לה להזיע קודם גזרה משמע אבל כל גופו אסור לרחוץ ביום טוב כמו בשבת וצ"ע ברב אלפס ובספר מצות גדול, עד כאן לשון הר"ף ז"ל. 

ואין שטין על פני המים גזרה שמא יעשה כלי של שייטין, ואין חולצין ולא מיבמין בי"ט גזרה שמא יכתוב, ואין מקדשין ולא מחרימין ולא מעריכין ביום טוב גזרה משום מקח וממכר, וכתב גאון אחד דוקא הקדש מזבח או דבדק הבית אסור שיוציא מרשותו לרשות גבוה ודומה למקח וממכר אבל עכשיו שנודרין להקדשות ספר תורה או עטרה או שמן למאור וכיוצא בהן מותר לפי שעדיין אין מיחדין שם דבר שיוציאו מרשותן ואינו דומה למקח וממכר, וכל שאסור לטלטלו בשבת אסור לטלטלו בי"ט וכל שמותר בשבת מותר ביום טוב חוץ ממוקצה שאסור ביום טוב ומותר בשבת, פירוש דבשבת לית לן כי אם מוקצה מחמת אסור ומוקצה מחמת חסרון כיס וגרוגרת וצמוקין וביום טוב אית לן כל מוקצה, והטעם לפי שי"ט קל משבת וחששו שמא יבאו לזלזל בו, וכן זמן הגוי מותר בשבת לפי שאין לחוש בשבת שירבה בשבילו והר"ז ז"ל חולק על זה ואמר ומי איכא מידי דבשבת שרי ובי"ט אסור ולפיכך אומר כלל אחר דכל מוקצה שעיקר הנאתו ע"י מלאכה שהיא אסורה בשבת ומותרת ביום טוב כגון שחיטת בהמות מדבריות ובקוע עצים מן הקורות והסקה בשברי כלים ולשחוט עז העומדת לחלבה וכיוצא בה כל אלה הן מוקצה האסור ביום טוב דממילא הוא נאסר מפני המלאכה האסורה בשבת, אבל המוקצה שדרך הנאתו שלא ע"י מלאכה האסורה בשבת כגון הגבהת עצמות וקליפין מן השלחן וכגון חתוך נבלה לכלבים תמרי דעסקא כל אלה הם מוקצה המותר בשבת ואין צריך לומר ביום טוב ע"כ, וכל דבר שגמרו בידי אדם אינו מוקצה, ואית דבעי למימר שאלה התמרים שנותנין מים בגגית בע"ש או בעי"ט ונדחו על זה מיד או אי חזו להו בתר הכי בליל שבת או בליל י"ט שלקחו טעם היין מותר לשתותן ביום שגמרו בידי אדם שהו שם כפי הצורך, ומוציא גרף של רעי לאשפה וכן עביט של מי רגלים ואף הרעי עצמו בלתי הכלי, ועושין גרף של רעי לכתחלה כיצד אם יהיה דבר שאינו ראוי לטלטל מאוס לו וקץ בהיותו במקומו משימו שם ויהיה אותו הדבר שם כגרף של רעי ומוציא לאשפה. 

כיצד הוא המוקצה התרנגולת העומדת לגדל ביצים שור העומד לחרישה ויוני שובך ופירות העומדות לסחורה והאוצר וכיוצא בהן הרי זה מוקצה ואסור לאכול מהן ביום טוב אם לא הכין אותן מבערב ויחשוב עליהן לאכילה אבל בשבת הכל מוכן ואין צריך הכנה, ולגמור האוצר אסור בשבת גזרה משום השוית גומות ובי"ט בעיא ולא אפשיטא ואפשר לומר דהוי ספיקא דרבנן ולקולא, שכן משילין פירות דרך ארובה ביום טוב מה שאין כן בשבת, ובהשלמה כתב דלחומרא עבדינן ודין המוקצה והנולד שוה בי"ט, חול מכין לשבת וחול מכין ליום טוב ואין י"ט מכין לשבת ואין שבת מכינה לי"ט לפיכך ביצה שנולדה בי"ט אחר השבת אע"פ שהתרנגולת עומדת לאכילה אסור לפי שמאמש נגמרה הביצה ונמצא שבת מכינה ליום טוב ואסורה בכל י"ט משום יום טוב אחר שבת וכן ביצה שנולדה בכל שבת משום שבת אחר יום טוב ואין ערוב מועיל להתיר המוקצה והנולד שאין ערוב מתיר רק טורח הבשול והאפיה אבל דבר הבא מאליו אינו מתיר, בדק בקנה של תרנגולים מעי"ט ולמחר השכים ומצא בה ביצה מותרת בידוע שמאמש ילדה אותה שכל שתשמישו ביום נולד ביום ומאי נינהו תרנגולת ואע"פ שבדק מעי"ט שמא לא בדק יפה ואע"ג דבדק יפה שמא יצתה רובה וחזרה ומותרת בי"ט ודוקא כדאית זכר בהדה אבל אי ספנא מארעא אפשר דילדה בלילא ואסור, ועד כמה כל דמשמע קלא ביממא עד שתין בתי אי איכא נהרא לא עברה וכן אי איכא מיצרא ואי איכא מברא עברה. 

וכשם שאסור לאכול הביצה שנולדה בי"ט כך אסור לטלטלה ואפילו נתערבה באלף כולם אסורות שהרי למחר יותר הכל ודבר שיש לו מתירין אפילו באלף לא בטל, וספק שנתערב מותרת ואף על גב דיש לו מתירין משום דהוי ספק ספקא, וכתב ה"ר דוד ב"ר לוי ז"ל מיהו ביצה שנולדה ביום טוב שנתבשלה בשוגג בו ביום עם בשר ותבשיל הכל מותר חוץ מן הביצה שמניח עד למחר דהא קיימא לן געולי ביצים מותרות דמיא דביעי הוא כלומר שאין נותנין טעם כלל, ועוד כתב שזה היה מעשה בלוניל בביצים שנולדו בי"ט והושמו בטפלה שקורין פנדה והתירו הכל חוץ מן הביצים ע"כ, השוחט את התרנגולת ומצא בה ביצים גמורות הרי אלו מותרות משום דהוי מלתא דלא שכיחא ולא גזרו בה, ובאר הר"ז ז"ל ואפילו בי"ט אחר השבת, שני ימים טובים של גליות שתי קדושות הן ואינן כיום אחד לפיכך דבר המוקצות או הנולד ביום טוב ראשון מותר בשני אם הכינו לו, כיצד ביצה שנולדה בראשון תאכל בשני חיה ועוף ודגים שנצוד בראשון יאכלו בשני וכל דבר המחובר לקרקע שלקטו בראשון או תלשו יאכלו בשני וכן כל כיוצא בזה ובראשון מותר לכחול את העין ע"י גוי ואע"פ שמסייע לו בפתיחת העין ובעצימתו אין בכך כלום, ובשני מותר לכחול ואף על פי שאין שם חולי, ושני ימים טובים של ראש השנה קדושה אחת הן וכיום אחד הן חשובים לכל דבר אם לא לענין מת בלבד, אבל כל מוקצה ונולד בראשון אסור גם בשני, ונשאלה שאלה על מוקצה של אוצר וכיוצא בו אם נמלך עליו בי"ט ראשון ואמר הריני מכינו למחרת אי שרינן ליה ממה נפשך כיון דשתי קדושות הן כי היכי דשרינן בגוי שהביא דורון לישראל בדבר שיש במינו במחובר ביום טוב ראשון דשרינן ליה ביום טוב שני בכדי שיעשו, והשיבו דבמוקצה דאיכא למגזר ביה דלמא מטלטל ושביק כגון תרנגולת העומדת לגדל ביצים בהא מחזי ודאי דאסור כדחזית ביוני שובך דלא סגי להו במכאן אני נוטל למחר עד דאמר זה וזה אני נוטל אבל במוקצה אחר דליכא למגזר האי גזרה כגון עצים ופירות של אוצר ודאי מחזי דמהני בהו הכנה דאמרינן מה נפשך. 

אבל לענין מת אין הפרש בינם ובין שני ימים טובים של גליות שביום ראשון אף על גב דלא אשתהי יתעסקו בקבורתו עממין וביום טוב שני יתעסקו בו ישראל ויעשו לו כל צרכיו כגון עשיית המטה ותפירת התכריכין וקציצת הבשמים וכן כל כיוצא בזה שיום טוב שני לגבי מת כחול הוא חשוב ואפילו בשני ימים טובים של ר"ה, וכתב הר"י ומת ביום טוב שני לא יתעסק בו ישראל כדברי ר"ת אך בהרבה מקומות נהגו כדברי בכור שור שמתיר, והר"ף ז"ל כתב לא שנא אשתהי ולא שנא לא אשתהי ואפילו בשני ימים טובים של ר"ה כדאמרינן פ"ק דביצה, ומיהו ר"ת אסר גם כן ביום טוב שני מההיא דשבת דאסר להו לבני בשכר לפי שאינן בני תורה וגם אנו אין להחזיק עצמנו כבני תורה, ומיהו אשכחיה בדבר שהוא נאכל כמו שהוא חי דאין בו משום בשול גוים ואנו נוהגין בו היתר עכשיו, גם לדידן אף על גב דאסר להו רבא לאותן שאינן בני תורה ביבמות אפילו הכי אנו נוהגין בו היתר עכשיו, ומורי רבינו יחיאל היה מחלק דלענין מת יש להחמיר משום דאוושא מלתא, עכ"ל הר"ף ז"ל וקצת חכמי צרפת ז"ל מתירין ביום טוב שני לוית המת חוץ לתחום ואפילו על ידי רכיבה, וכן התירו חכמי בדר"ש ז"ל במת שהיה באקד"י ללוותו עד בדר"ש שנים מן הקרובים ולרכוב בדרך אך לא שבו אותו היום למקומם אך נשארו בעיר בדר"ש היום ההוא ורבים העידו שנעשה כן בימי ה"ר משולם ז"ל, ונהגו בנרבונה שישראל נושאין המת אפילו ביום טוב ראשון עד הקבר וכן רוחצין אותו בלי ככר או תינוק, והטעם משום דטלטול בעלמא הוא, ולחמם המים לרחיצה גם כן מותר שמתוך שהותרה הבערה לצורך הותרה נמי שלא לצורך והוא דאיכא צורך יום טוב או צורך מצוה והא איכא שעיקר מנהג הרחיצה מקדם הוא לכבוד המת שלא יקוצו העם בריחו וימנעו מלהביאו ולפיכך נהגו לנקותו ולטהרו מכל טנוף וההוצאה הותרה נמי שלא לצורך היכא דאיכא נמי צורך יום טוב או צורך מצוה קצת והא איכא, אבל אחר יציאת נשמה מטלטלין אותו מן המטה לארץ על ידי ככר או תינוק משום דהוי כמחמה לצל, ועל ידי ככר מותר ואפילו בשבת כיון דליכא אלא אסור טלטול דרבנן משום כבוד הבריות דחינן ליה, ועוד שהוצאת המת היא מלאכה שאינה צריכה לגופה שפטור עליה ובמקום מצוה מותר לכתחלה, וכל שאר דברים האסורין בראשון אסורין בשני אע"פ שהוא מדברי סופרים ואפילו בשני ימים טובים של גליות, כשם שהראשון אסור בהספד ובתענית וחייב בשמחה כך בשני וכל המחלל יום שני אפילו לצאת חוץ לתחום מנדין אותו או מכין אותו מכת מרדות אם לא נדוהו. 

אפרוח שנולד ביום טוב אסור מפני שהוא מוקצה ועגל שנולד ביום טוב מותר אם היתה אמו עומדת לאכילה וקים ליה שכלו לו חדשיו דאי לא קים ליה שכלו לו חדשיו צריך להמתין עד שבעה ימים שלמים שהוא ליל שמנה וזולת זה אסור משום ספק נפל אבל על דרך זה מותר לפי שהוא מותר באכילה אגב אמו, ואם שחט אמו העובר מותר ביום טוב אע"פ שלא נולד, ועגל שנולד בשבת מותר ביום טוב דשבת ויום טוב שתי קדושות הן ומשום הכנה ליכא למסריה שהרי אם נולד ביום טוב עצמו מותר, ואפילו למאן דאמר שבת ויום טוב קדושה אחת הן מותר מידי דהוה אתרנגולת ואבהמה שמותר לשחטה ולאוכלה ביום טוב אחר שבת מפני שמערב שבת היתה מוכנת ליום טוב, בהמות שיוצאות ורועות באפר חוץ לתחום ובאות ולנות בתוך התחום הרי אלו מותרות ולוקחין מהן ושוחטין אותן ביום טוב, אבל אם לנות חוץ לתחום אם באו ביום טוב אין שוחטין אותן לפי שהן מוקצה שאין דעת אנשי העיר עליהן. 

בהמת חולין שנפלה מן הגג והרי היא צריכה בדיקה שוחטין אותה ביום טוב ותבדק אפשר שתמצא כשרה ותאכל והטעם משום דלא מחזקינן ריעותא, והבעל ההשלמה פסק זה לחומרא, אווזין ותרנגולין שבבית מותרין הן ואין צריכין זמון אבל יוני שובך ויוני עליה וצפרים שקננו בפרדס ובטפיחין הרי הן מוקצה וצריך לזמן אותה מבערב ולומר אלו ואלו אני נוטל אבל צריך לנענע, זמן שחורים ולבנים ומצא שחורים במקום לבנים ולבנים במקום שחורים הרי אלו אסורים שאני אומר אותן שזמן פרחו להן ואלו אחרים הן, וכל ספק מוכן מותר, זמן שנים ומצא ג' הכל אסור ג' ומצא שנים מותרין, זמן בתוך הקן ומצא לפני הקן אם אין שם אלא הן ואינן יכולין לפרוח אף על פי שיש שם קן אחר בקרן זוית בתוך חמשים אמה הרי אלו מותרין שאין המדדה מדדה אלא כנגד קנו בשוה וכל שהוא מחוסר צידה עד שיאמר הבא מצודה ונצודנו הרי זה מוקצה ואין צדין אותו ביום טוב ואם צד אותן לא יאכלו, אבל אפשר לצוד דגים מעי"ט ולהניחן בתוך המצודה במים ומותרין, ואין נותנין מזונות לפני המחוסר צידה וכל שאין צריך צידה הרי זה מוכן וצדין אותו ביום טוב ואוכלין אותו כגון חיה ועוף שקננו בפרדס סמוך לעיר ילדיהן כשהם קטנים שאין צריכין צידה ודעתו עליהם אין צריכין זמון, אבל האם אסורה על כל פנים ולא יועיל בה זמון אחר שהיא צריכה צידה. 

מצודות חיה ועוף שפרשן מערב יום טוב לא יטול מהן ביום טוב אלא אם כן יודע בודאי שנצודו מערב יום טוב אבל בספק אסור, ואף על גב דשחיטה ואפיה מלאכות גדולות מצידה ומותרות הטעם בהיתירן לפי שיש בהן חסרון טעם אם יעשה מאמש מה שאין כן בצידה, ובצידת דגים אפשר לומר דטעם האסור משום תלישה מן המחובר שהיא אסורה ביום טוב כדאמרינן פרק כלל גדול מאן דצייד כוורא חייב משום קוצר, אבל הסוכר אמת המים מערב יום טוב ולמחר השכים ומצא בה דגים הרי אלו מותרין לפי שבודאי מעי"ט נצודו שהרי סכר אמת המים שלא יוכלו ליכנס עוד דגים רק אותן שהיו שם באותו הפרק. 

שיירי השמן ושיירי הפתילות מן הנר שכבה בשבת יש אוסרין אותן ביום טוב וכן נמי שיירי השמן והפתילות מן הנר שכבה בליל ראשון של ראש השנה אוסרין אותן ביום טוב שני ומביאין סמך מן הירושלמי, אך הר"ז ז"ל וה"ר אשר והבעל ההשלמה ז"ל מתירין, בית שהוא מלא פירות ונפחת נוטל ממקום הפחת ומפרש בגמרא והוא שלא יהיה הסתימה חשובה שלא יהיה בה אסור תורה על הסתירה, וקשרי החבלים שעושין בדלתות הכלים כגון שדה תיבה ומגדל מתיר ומפקיע רוצה לומר סותר גדולת החבל וחותך ואין בזה משום סותר לפי שאין בנין בכלים ואין סתירה בכלים וזהו שאמרו ז"ל חותמות שבכלים אבל בקרקע כגון דלתות בור ודות מתיר אבל אינו מפקיע ולא חותך משום סותר. 

גוי שהביא דורון לישראל בי"ט אם יש מאותו המין במחובר לקרקע או שהביא חיה ועוף או דגים שאפשר לצודן בו ביום הרי אלו אסורין אפילו בטלטול עד לערב אותו היום שבא בו ולערב ימתין בכדי שיעשו ר"ל שיבאו ממקום קרוב אלפים אמה, וכתב ה"ר יצחק ופר"ש ז"ל לערב זהו ליל שני של יום טוב, ויש חולקין עליו לאסור עד ליל חול, ורבותי היו נותנין לעשות מדינה ומדינה מנהגה, והרמב"ם ז"ל כתב ואפילו הדס וכיוצא בו אסור להריח בו עד לערב בכדי שיעשו, אבל למחרתו והוא יום טוב שני מותר דלא אמרינן מגו דאתקצאי לבין השמשות אתקצאי לכוליה לערב בכדי שיעשו, אבל למחרתו והוא יום טוב שני מותר ביום שני, ואם אין מאותו המין במחובר או שהיתה צורתו מוכחת עליו שמאתמול נעקר או נצוד אם הביאו מתוך התחום מותר ואין חוששין לשאר דיני מוקצה לפי שאין דין הכנה לגוי להכין שאם היו לו תמרי דעסקא או גרוגרות וצמוקין ועז לחלבה הכל מותר ואין צריך הכנה, והראב"ד ז"ל פירש אין הכנה לגוי שאין הכנה מועלת לגוי שכל מה שבידו ספק מוקצה מה שאין כן בישראל שישראל שהביא דורון לישראל מותר שאין מביא אלא מן המותר ואם הביא הגוי הדורון מחוץ לתחום אסור לזה שבא בשבילו גזרה שמא יאמר לך והבא לי עוד ולאחרים מותר שאין לחוש שמא יאמר לך והבא לחברי שאין אדם חוטא ולא לו, וכן כתב ה"ר יצחק ז"ל ומפרש לבו ביום, ומהאי טעמא אמרינן דבכדי שיעשו גבי מחובר ר"ל מן הלקיטה לבד ולא מן ההבאה לגבי ישראל אחר אבל לאותו ישראל שהובא בשבילו יש מחמירין לאסור עליו עד כדי שיעשו מן ההבאה למאן דבעי כדי שיעשו בחוץ לתחום ישראל שהובא בשבילו מן ההבאה, והר"ף ז"ל כתב כדי שיעשו מן ההבאה ודאי צריך לישראל שהובא בעבורו למאן דבעי כדי שיעשו חוץ לתחום, ומיהו יש להסתפק אי סגי בכדי הבאה מחוץ לתחום לחודיה או שמא ממקום שהובאו משם אפילו רחוק הרבה, וגם יש להסתפק בכדי שיעשו הן מן ההבאה הן מן הלקיטה דשמא שעור בעינן ביום ממש שאז הוא שעת לקיטה והבאה ולא סגי בלילה ומסתבר לכולהו צ"ע, עכ"ל הר"ף ז"ל, והרמב"ם ז"ל כתב ולאותו ישראל עצמו מותר לערב מיד ואינו צריך להמתין בכדי שיעשו וגם בו ביום מותר לו לטלטל אחר שאין האסור אלא משום גזרה די לנו שנאסור אותו באכילה, וספק חוץ לתחום מותר דספקא דרבנן לקולא ואף על גב דהוי דבר שיש לו מתירין יהיה מותר גם לזה. 

שני ימים טובים של ראש השנה פירות שלקטו בראשון אסורין גם בשני לפי שקדושה אחת הן ובמוצאי יום טוב שני ימתין בכדי שיעשו, ואם אין מאותו המין במחובר ובאו מחוץ לתחום אסורים לזה שבאו בשבילו יום ראשון בלבד ולאחרים מותרים מיד וגם לזה שבא בשבילו ליום שני כיון שאין האסור עליו אלא משום קנסא שלא יאמר לך והבא לי די לנו שנאסור עליו ונקנסו יום ראשון בלבד, וכן הדין בשבת ויום טוב שאם באו בשבת מותרין למחר ואין כאן אסור הכנה אחר שאין האסור שוה לכל, כך כתב הר"ז ז"ל בשם חכמי לוני"ל ז"ל, ואפשר לומר דוקא גוי שהביא דורון לישראל יש לגזור שמא יאמר לך והבא לי אבל ישראל ששלח דורון לחברו על ידי גוי כגון שמסרו לו מעי"ט ונשתהה הגוי ולא הביאו עד יום טוב זה היה מעשה והסכימו חכמים ז"ל להתירו אפילו למי שבא בשבילו והטעם שאין לחוש שמא יאמר לך והבא לי עוד באסור לפי שלא ישמע לו, עוד נוהגין התר חכמי לוני"ל וגם הראב"ד ז"ל בפירות שנלקטו או בביצה שנולדה ביום טוב הראשון של ראש השנה והוא ביום ה' בשבת לפי ששני ימים של ראש השנה אינן קדושה אחת אלא משום גזרה דהא אנן בקיאינן בקבועא דירחא הלכך די לנו שנאסור אותו הדבר לעצמו של יום טוב שנאמר ששני הימים הן כיום אחד כיומא אריכתא ולא נאסור אותו ליום השבת משום גזרה אחרת דהכנה שאין לנו לגזור שתי גזרות זו אחר זו וכל דבר שהוא גזרה לגזרה, אמנם יש מן החכמים חולקין על זה בשני ימים טובים של ראש השנה. 

כתב הר"ף ז"ל דיני הנעשה מאליו גם שנעשה בידים רק שהביאו הגוי בשבילו או בשביל גוי אחר ובזה יש שלשה דרכים, האחד, אם יש בו חשש דמחובר או דצידה כגון פירות שיש במינן במחובר או דגים ועופות ויש בהן חשש שנצודו היום אם אינו יודע שנתלשו הפירות או נצודו הדגים מעי"ט אז ודאי בראשון אסור לכל אדם דמוקצה אסור לאותו היום, השני, אבל ביו"ט שני מותר מיד גם בלא כדי שיעשו בשני ימים טובים של גליות אבל בשני ימים טובים של ר"ה וכן מיום טוב לשבת או משבת ליום טוב אסור גם ביום טוב שני, אך למוצאי יום טוב שני מותר בלא כדי שיעשו כיון שנעשה ממילא או בשביל גוים, השלישי, אבל אם אין בו חשש דמחובר או דצידה כגון פירות שאין במינן במחובר או כגון דגים של ים ממקום שהוא רחוק מן הים יותר ממהלך יום אחד אז מותר גם בראשון מיד כיון שלא הביאם הגוי בשביל ישראל. 

הנה פרשתי לך דברים הנעשין מאליהן או שעשאן הגוי בשביל גוי ומידתם שוה בין לפר"ש בין לפר"ת, אבל אם הביאם הגוי בשביל ישראל יש בזה ג' דרכים, האחד, אם יש בו חשש מאסורא דאורייתא כגון מחובר או צידה אסור גם לשני הימים עד כדי שיעשו למוצאי יום טוב ואפילו לשני ימים טובים של גליות כדפריש ואפילו לישראל אחר שלא הובאו בשבילו אסורין, השני, דאם הוא דבר שאין בו חשש דמחובר או דצידה אלא חשש דחוץ לתחום ובשביל ישראל הוא בא אז ישראל אחר מותר בו ביום כיון שלא הובאו בשבילו אבל לאותו שהובאו בשבילו אסורין עד למוצאי יום טוב שני, דכיון שהובאו בשביל ישראל איכא למיחש שמא יאמר לגוי לך והבא לי בשביל יום שני אי שרינן ליה בשני אבל לישראל אחר שלא הובאו בשבילו הוא מותר ביום ראשון מיד דכיון דאסור חוץ לתחום אינו כי אם מדרבנן די לנו שנאסור לזה שהובאו בשבילו, אבל רבינו יצחק פירש דבירושלמי דטעמא שפירש רבינו שמעון דבעינן בכדי שיעשו היינו משום דלא יהנה ממלאכת י"ט, ורבינו יהודה היה אומר דכל מידי דאכילה אסור גם כשנעשה בשביל גוי גזרה שמא יעשה המלאכה דגזרינן פירות הנושרין גזרה שמא יעלה ויתלוש, והא דאמרינן פרק כל כתבי היינו במידי דלאו לאכילה שאינו להוט אחריו כל כך אבל במידי דאכילה דלהוט אחריו יש לחוש ולאסור, ולפי חלוק זה יש לאסור דבר הנצוד או הנלקט בשביל גוי אם יש בו חשש דמחובר אסור גם מיום טוב לחברו וצריך להמתין עד כדי שיעשו למוצאי יום טוב דאיכא למיחש ולמגזר שמא ילקוט ורבינו יהודה ורבינו יחיאל ז"ל היו נוהגין איסור בדבר, ודבר שאין בו חשש כי אם מחוץ לתחום אסור לכל בני הבית דאין אנו יכולין לומר לא בא בשבילן אלא בשביל בעל הבית דודאי אדעתא דכולא ביתא אתו כדאמרינן גבי ריש גלותא אדעתא דכולהו רבנן אתו, וכמדומה לי שהתיר רבינו יחיאל ז"ל בשני ימים טובים של גליות גבינים שהובאו מחוץ לתחום גם לאותו ישראל שהובאו בשבילו, והיה אומר דאפילו כדי שיעשו לא אשכחן בדבר הבא מחוץ לתחום אך לענין מחובר וצידה ובשביל ישראל יש להחמיר ולאסור עד מוצאי יום טוב בכדי שיעשו, עכ"ל הר"ף ז"ל. 

הולך אדם אצל חנוני הרגיל אצלו ואפילו הוא גוי ונוטל ממנו כל מה שירצה במנין והוא שלא יזכור לו דמים ולא סכום מנין כלומר תן לי עשרה ויהי לי אצלך עשרים אבל לוקח סתם ובלבד שלא יהיה מאותו המין במחובר או תהיה צורתו מוכחת עליו שמאמש נעקר או נתלש, וביצים אסורין ליקח מן הגוי ביום טוב שמא נולדו בו ביום, והולך אדם אצל פטם הרגיל אצלו ולוקח ממנו בהמה או עופות וכל מה שירצה והוא שלא יזכיר לו דמים ולא סכום מנין, והלואת יום טוב תובעין אותה בדין כדי שלא לימנע משמחת יום טוב, והולך אדם אצל נחתום הרגיל אצלו ואפילו גוי ונוטל ממנו פת כל מה שירצה ואפילו נטחנו החטים ביום טוב כיון שלא נעשית הטחינה בשביל ישראל מותר שאין החטים מוקצים מחמת אסור שהרי ראויין הן לכוס או לעשות מהן דייסא, וגם משום חשש עצים שהן מוקצים או נעשה בהן בקוע דיש שבח עצים בפת אין לאוסרו דלא אמרו יש שבח עצים בפת אלא באסורי הנאה דהא אמרינן תנור שהסיקוהו בכמון של תרומה, אבל בשבת יש אוסרין לעשות כן לפי שהיה קמח בין השמשות ולא היה ראוי לאכילה אלא על ידי אפיה או בשול שאסור לעשות בשבת והרי הוא עצמו כעצים דאסורא שהן עצמן אסורין הכא נמי הפת עצמה אסורה. 

עצים שנשרו מן האילן ביום טוב אסור להסיקן מפני שהן נולד ואם נשרו בתוך התנור מרבה עליהן עצים מוכנים ומסיקן דבדרבנן מבטלין אסור לכתחלה פירוש והוא דליכא אסור תורה, אין מבקעין עצים מן הסואר של קורות ואפילו להסק בלא בקוע אסור דמוקצין הן מחמת חסרון כיס מפני שהן עומדות לבנין ובזה אפילו רבי שמעון מודה, ולא מן הקורה שנשברה בי"ט מפני שהוא נולד, וכן כלים שנשברו ביום טוב אסורין להסיקן מפני שהן נולד, אבל מסיקין בכלים שלמים או בכלים שנשברו מעי"ט שהרי הוכנו למלאכה אחרת מבערב, כיוצא בו אגוזים ושקדים שאכלן מעי"ט מסיקין בקליפתן ביום טוב אכלן בי"ט אין מסיקין בי"ט, ערמות התבן ואוצר של עצים אין מתחילין בהן ביום טוב אלא אם כן הכינם מבערב לפי שהן מוקצה, ואם היה תבן מעורב בקוצים שהרי אינו ראוי אלא לאש הרי זה מוכן, קוץ רטוב הואיל ואינו ראוי להסקה הרי זה מוקצה ואסור לעשות ממנו שפוד לצלות בו בשר וכיוצא בזה, נוטלין עצים הסמוכין לדפני הסוכה ומסיכין בהן אבל אין מביאין עצים מן השדה ואפילו היו מכונסים שם מבערב אבל מגבב הוא מהשדה שלפניו ומדליק שם, ומביאין מן המכונסין שברשות היחיד ואפילו היתה מוקפת שלש לשם דירה ובלבד שתהיה לה פותחת ותהיה בתוך התחום, ואם חסר אחת מכל אלה הרי זה מוקצה, עלי גפנים ועלי קנים אף על פי שהן מכונסין בקרפף אם הרוח יכולה לפזר אותן הרי הן כמפוזרין ואסורין ואם הניח עליהן כלי כבר מעי"ט הרי הן מוכנין, בהמה שמתה בי"ט אם היתה מסוכנת מעי"ט הרי זה מחתכה לפני הכלבים ואם לאו הואיל ולא היה דעתו עליה מאתמול הרי זה מוקצה ולא יזיזנה ממקומה, דגים ועופות וחיה שהן מוקצה אין נותנין לפניהם מזונות ואין משקין אותן ביום טוב שמא יבא ליקח מהן וכל שאסור לאוכלו או להשתמש בו מפני שהוא מוקצה אסור לטלטלו, ולפרש"י ז"ל דוקא דגים שאין מזונותן עליו. 

המכניס עפר בחצרו מעי"ט ויחד קרן זוית הרי זה מוכן ועושה בו כל צרכיו, וכן אפר כירה שהוסק מעי"ט או אפילו הוסק ביום טוב כל זמן שהוא חם כדי לצלות בו ביצה לפי שעדין אש הוא ואם לאו אסור לטלטלו מפני שהוא נולד, וכתב רבינו משולם וזה לשונו שאם שחט שמוטב לכסות באפר כירה שהוסק ביום טוב ולא יכסה בדקר, וכן כתב ה"ר יצחק ז"ל וזה לשונו ואם שחט ולא מצא עפר רק שאין מוכן מכסה בו, מי שהיה לו דקר נעוץ מבעוד יום ונתקו ביום טוב והעלה עפר אם היה אותו עפר תיחוח הרי זה מכסה בו ומטלטלו אבל אם העלה גוש עפר לא יכתוש אותו ביום טוב, וכתב ה"ר משולם ז"ל ואם בא לימלך אמור לו לך חפור ושחוט וכסה אין חוששין שמא ימלך ואע"ג דלית עפר מלמטה מותר משום שמחת יום טוב, ומי שאין לו עפר מוכן או אפר שיהיה ראוי לטלטלו הרי זה לא ישחוט ואם עבר ושחט לא יכסה דמן עד לערב, שחט בהמה חיה ועוף ביום טוב ונתערב דמן לא יכסה דמן עד לערב והבשר מותר שאין הכסוי מעכבין ואם יכול לכסות הכל בדקירה אחת יכסה, ובריה שהיא ספק חיה או בהמה וקראוה רבותינו ז"ל כוי אין שוחטין אותה ביום טוב ואם שחט לא יכסה דמו עד לערב והטעם שלא יבאו להתיר חלבו שיאמרו חיה ודאית היא אחר שעושין כסוי לדמו ביום טוב. 

השוחט בהמה ביום טוב מותר לתלוש צמרה שבצוארה ובלבד שישאר שם מסובך עם שאר הצמר, והשוחט עוף לא ימרטהו מפני שהיא דרכו ונמצא תולש ביום טוב, וה"ר משולם מתיר אף בעוף למרוט שהרי אף לאחר שחיטה תולש הוא וכיון שכן מה לי קודם שחיטה מה לי אחר שחיטה, השוחט בהמה מותר להפשיט עורה ולתתו לפני בית הדריסה שלא יפסד אבל לא ימלחנו שזהו עבודו ונמצא עושה מלאכה שלא לצורך אכילה אבל מולח הבשר עליו לצלי עד שימלחנו כלו מעט כאן ומעט כאן, אבל לא ימלח עליו לקדרה לפי שצריך מלח הרבה, והשוחט בהמה ונמצאת טריפה הרי זה לא יפשיטנה ולא יזיזנה ממקומה ואין חוששין אם תסרח לערב וגם אין חוששין שמא ימנע מלשחוט וימנע משמחת יום טוב בשביל זה, ואם ירצה להפשיט הבהמה אחר השחיטה קודם הבדיקה הרשות בידו לפי שמשנשחטה בחזקת התר עומדת ואחר ההפשטה מעמידין הבשר והעור בחום היום שלא יסרח שאם נמצאת טריפה לא יזיזנה ממקומה עד מוצאי יום טוב ואף על פי שזה קרוב להערמה כדי שלא ימנע משמחת יום טוב התירו זה, ומזה הטעם התירו אל השוחט בהמה להערים ולמלוח כל הבשר חתיכה חתיכה ואף על פי שאינו צריך אלא לחתיכה אחת שלא יבאיש הנשאר וימנע על זה מלשחוט, אבל אין מולחין את החלבים ואין שוטחין אותן ברוח על גבי יתדות ליבש לפי שאינן ראוין לאכילה ואף על פי שבעור התירו להערים שאני חלבים שאין לתלות הדבר רק להכרח העבוד שלהן אבל העור אם ישטחנו לא מנכרא מלתא דלעבוד קא מכוין, וכן כשמולחין עליו לצלי לא יהיה ניכר שיעשה זה לעבודו. 

המפשיט בהמה לא ירגיל כלומר לא יוציא כל הבשר מרגל אחד כגון שישאר העור שלם לעשות ממנו נאד מפני שהוא טורח גדול ואין בו צורך ליום טוב וכן אסור לעשות בית יד בכלי בבשר כדי שלא יעשה כדרך שהוא עושה בחול אבל עושה הוא ביד, ומותר לעשות סימן בבשר שלא ימיר אותו הנושא כגון דמחתך אתלת קרנתא, ומולגין הראש והרגלים ומהבהבין אותן באור והר"ף ז"ל כתב אבל כולא גופא דבהמה לא מפני שקל יותר להפשיט מלמלוג או להבהב כל הגוף ע"כ, אבל אין טופלין אותן בסיד ובחרסית ובאדמה ואין גוזזין אותן במספרים וכן אין גוזזין את הירק בתספורת שלהן וכתב הר"ף דבירק תלוש מיירי שגוזזין את הכמוש דאי במחובר אפילו תולש כל שהיא אסור אבל מתקנין את הירק שיש בה קוצים כגון קונדס ועכביות בתספורת, ומחמין חמין באנטיכי פירוש הוא כלי של נחשת ואין חוששין לו משום צרוף, אין מגביהין תרומות ומעשרות ביום טוב מפני שהוא כמתקן ואם הגביהן מעי"ט מוליכן לכהן בי"ט. 

מותר ללוש עיסה גדולה ביום טוב והלש מעי"ט מה הוא עושה בי"ט חוזר ולש ביום טוב שעור ומצטרף אותה בסל עם אותה שנילושה מעי"ט ומפריש או אוכל והולך ביום טוב ומשייר ממנה מעט להפריש ממנה חלה למוצאי יום טוב ומשייר מפת אחת בשביל כלם כיון שהלישה היתה ביחד בכלי אחד אבל גבי מצות שכל אחת ואחת היתה לישתה לבדה צריך שיור מכל אחת ואחת ומצרף כולן בכלי עד לאחר יום טוב ומפריש מאחת על כולם ועל כל מה שאכל, ומיהו נראה טוב שיפרוש מכל אחת מחתיכות של שיור חלה ולא מהני צרוף כלי למה שנאכל כבר ולפיכך אין צריך צרוף כלי על החתיכות רק שיהא שעור חלה בכל מצתה כשהיא שלמה והראב"ד ז"ל כתב וז"ל במקומותינו שנהגו ליתן חלה לכהן מפריש ואופה ונותן לכהן בין לקטן בין לגדול אף על פי שיצאה עליו טומאה מגופו מותר בה והוא שטבל או אפילו טומאתו בו שהרי יכול לבטלה ברוב ולאוכלה בימי טומאתו, ויש מי שהורה להקל ולהפריש חלת חוצה לארץ אף בשלשה מעי"ט שאין נראה זה כמתקן שאין הפרשתה מעכבת שהרי יכול לאכול ולהפריש לאחר כך כמו שאמרו רז"ל חלת חוצה לארץ אוכל והולך ואחר כך מפריש חלת חוצה לארץ אף על פי שאמרו שאוכל ואח"כ מפריש יש מי שהורה שצריך לשייר קצת יותר מכדי שעור חלה שהוא מפריש לפי שצריך להפריש מן המוקף ויש מגדולי המורים שהורו להקל גם בזה שאין צריך להפריש חלת חוצה לארץ מן המוקף עכ"ל הרשב"א ז"ל, והלש ביו"ט מפריש חלתה ביום טוב ונותנה לכהן ואוכלה אם הוא טהור, ואם נטמאת העיסה כמו עיסותינו היום לא יאפה החלה שאין אופין ומבשלין אלא לצורך אכילה וזו לשריפה עומדת כיצד יעשה יניחנה עד לערב ותשרף ואם יום טוב של פסח הוא שאם יניחנה עד לערב תחמץ לא יקרא לה שם עד שתאפה כל העיסה ואחר האפיה יפריש חלת לחם, וכתב ה"ר יצחק ז"ל שאם שכח וקרא עליה שם תטיל להצונן. 

אין אופין בפורני חדשה פירוש תנור חדש שמא תפחת ויפסד הלחם וימנע משמחת יום טוב, וה"ר יצחק ז"ל כתב ואמר כמו כן בקדרות חדשות אך יש לחלק אבל בפורני ישנה אופין ואין חוששין לטרחא יתירה אם יש לו אוכלין הרבה וכן אופין בתנור וכירים שהן קטנים ואפילו חדשים, אין גורפין תנור וכירים אבל מכבשין את האפר שבהן ואם אי אפשר לאפות אלא אם כן גורף מותר וכן כל שאר מכשירי אוכלין אסור לעשותן אם אפשר זולתן, וסותמין פי התנור בטיט שסביבות הנהר דסייר מאתמול פירוש שעשה בו מעשה רושם וסימן להכינו ויש אומרים שדרכו מאתמול אבל לגבלו ביום טוב אסור, אבל מגבלין את האפר לסתום פי התנור, וה"ר משולם ז"ל כתב שאף לגבל האפר צריך שנוי וה"ר יצחק ז"ל כתב וקטמא שרי הר"ת ז"ל היכא שאין בתנור רק קטמא שרי לגרפו או לתת קטמא יבשה בין בקעיו של תנור כדי שלא יצא חומו אבל לדברי המפרשים לגבל קטמא קשיא ובפ"ק דשבת אמרינן דלאו בר גבול הוא הלכך משעת נתינת מים הוא דמחייב. 

אין מלבנים את הרעפים ולא האבנים החדשים לצלות או לאפות עליהם מפני שמחסמן כלומר סותם נקביהם והוא תקון כלי והשופת הקדרה החדשה חייב ומשום לבון רעפים לא נגעו בה והטעם משום מחסם כך נראה מדעת הר"ם ז"ל אין עושין גבינה בי"ט שאם גבן מעי"ט אין בה חסרון טעם, וכתב ה"ר שמואל שקילי ז"ל דבחלב חלוב מאתמול מיירי ואז באמת אם גבן אותה מאתמול היתה חשובה יותר, ובירושלמי מהו להעמיד חלב אם אתה אומר כן אף הוא חולב ומעמיד בי"ט ולחלוב בי"ט ודאי אסור ואע"פ שהחלב בן יומו הוא החשוב בטעם מכל מקום על דרך הבריות החלוב מאתמול הוא המעולה ואפילו לחלוב ולגבן אסור ואף על גב דלגבינה חלב בן יומו מעולה בו כיון דאולודי אוכלא הוא אסור, וכתב הר"ף ז"ל ולא דמי לשאר אוכל נפש כגון אפיה ובשול וכיוצא בהן דמותר דהתם אי אפשר לעשותן מעי"ט לפי שהתבשיל מפיג טעמו וגם אפית החמה טובה לאכול יותר מן הצוננת ואין סוחטין את הפירות להוציא מהן משקין ומשקין שזבו מעצמן אסורין לפיכך אסור לסחוט אשכול של ענבים לצורך חרדל או דבר אחר אם לא לתוך הקדרה שיש בה אוכל, וכן לחלוב אסור אם לא לתוך האוכל שאין מלאכת אוכל נפש אלא באוכל נפש כמו שמבואר בירושלמי כתוב ושמרתם את המצות (שם יב, יז) הבא לאוכל כאוכל דמי ולפיכך מותר וכתב הראב"ד ז"ל שאם האוכל עומד למשקה אפילו לתוך הקדרה אסור, נראה לפי דעתו שאסור לאכול מהאשכול העומד למשקה ותימה הוא, וה"ר משולם ז"ל כתב דלא שנא עומד למשקה ולא שנא עומד למאכל לתוך הקדרה מותר לפי שאין זה אלא כמפרר אוכל לתוך אוכל שמותר אבל לתוך הקערה לא כלומר שאין בה אוכל והוה ליה משקה ואסור, וכן חולב אדם לתוך הקדרה בי"ט ויש החמירו בדבר זה אם העז עומדת לחלבה שמאחר שהעז מוקצת חלבה גם כן מוקצה, וי"א דאפילו עומדת לחלבה אין חלבה מוקצה אם אינו עומד לגבן וליבש הגבינות לסחורה דומיא דתרנגולת העומדת לגדל ביצים ולגדל אפרוחים וכן דעת הר"ז ז"ל. 

אין שונין לרקד הקמח בי"ט פירוש פעם שניה אם לא על ידי שנוי כגון שירקד מאחורי הנפה אם לא נפל בתוכו צרור או קיסם והטעם משום דהוי דלא צריך והראב"ד ז"ל כתב שפעם שניה מרקדין אותו ביום טוב אם לא נפל בו צרור או קיסם אבל אם נפל בו צרור או קיסם אין שונין לרקדו משום דמחזי כבורר ואם שנה מותר, וה"ר יצחק ז"ל כתב ושונין קמח בי"ט אגבא דפתורא לפי שהוא שנוי לפי שדרכן לרקד בתיבה או בעריבה והר"ף ז"ל כתב ושונין קמח פירוש לרקד בכלים על ידי ברוטי"ל בלע"ז ופירשו התוספות דאפילו בפעם ראשונה, ונהגו העולם לעשות על ידי גוים וכן נכון לעשות על גב השלחן ולא תוך התיבה ולא בעריבה ולא בגיגית, מוללין מלילות ומפרכין קטנית בי"ט ומנפה על יד ואוכל כלומר מעט ואפילו בקנון הוא הכלי שראשו אחד רחב והשני כמו מרזב ונותנין הקטנית בראש הרחב ומתגלגל האוכל דרך המרזב והפסולת נשאר בכלי ואפילו בתמחוי והוא כלי העשוי כמו קערה גדולה אבל לא בנפה ולא בכברה ולא בטבלא והטעם שאין דרך לעשות באלה אלא הרבה ומחזי כמאן דעביד לצורך מחר, וכן הבורר קטנית ביום טוב בורר כדרכו בחיקו או בתמחוי אבל לא בנפה ולא בכברה ולא בטבלא בד"א כשהאוכל מרובה על הפסולת אבל אם הפסולת מרובה על האוכל בורר האוכל ומניח את הפסולת ובין כך ובין כך בורר לפי מה שיהיה טורח מעט, אין מסננין את החרדל במסננת שלו מפני שנראה כבורר ונראה מדברי הר"ש ז"ל שאסור לשחקו בי"ט וגם כן אסור למתקו בי"ט אחר שאפשר לעשותו מעי"ט וכתב ה"ר אשר ז"ל שהגרגיר שקורין ארוג"א אסור לעשותה בי"ט לפי שהעשויה מבערב טובה, ירושלמי השום והשחלים נדכין בי"ט אבל נותנים ביצה במסננת של חרדל והוא מסתנן מאליו ואם היתה משמרת תלויה מותר ליתן בה יין בי"ט אבל לא יתלה לכתחלה שלא יעשה כדרך שהוא עושה בחול, ומערים ותולה המשמרת לתלות בה רמונים ואח"כ נותן בה שמרים. 

ההבערה לא הותרה אלא מאש מצויה אבל אין מוציאין מן העצים ולא מן האבנים ולא מהמתכות שהרי אפשר להמציאן מעי"ט ועוד מפני שזה אולידי הוא, ואף על פי שהותרה הבערה שלא לצורך אכילה הכבוי אסור לעולם ואפילו היתה הבערה לצורך לפי שהכבוי מלאכה ואין בה צורך אכילה לעולם, וכשם שאין מכבין האש כך אין מכבין הנר ואין מסלקין פי הנר למעלה כדי שיכבה ואין מסירין שמן מן הנר ואין מסירין פתילה דולקת מן השמן לפי שגורם לכבותו ואין חותכין ראש הפתילה בכלי אבל נופץ ראש הפתילה בידו בין שדולקת והחשיך אורה מפני הפחם בין שאינה דולקת כדי שתדלק יפה, והראב"ד ז"ל כתב דאפילו בכלי מותר כגון מחט מדקאמר בגמרא ומוחטין אבל בעינן שיעשה בכלי, וה"ר יצחק ז"ל כתב ולא יחתוך פי ראש הפתילה בכלי אלא ביד, וקינבא שרי פר"ת והרי"ף ז"ל אגודה של עצים שהדליקה ויש מהן שלא אחזה האור שרי לסלקן מן האור, והר"ף ז"ל כתב דווקא אותם שלא אחז בהן האור אבל אותן שאחז בהן האור אסור להסירן מן האש אף על פי שאינו מכבה אותן, ויש מפרשים קינבא מוקיר, ויש מפרשים להסיר הפחם מראש הפתילה אף על פי שנכבית ע"כ, ובספר השלחן שחבר ה"ר גרשום ז"ל מתיר גם כן להסיר מנר השעוה אף על פי שהוא דולק שהשעוה גם כן מחלקים דקים מדובקת ואינה כמו השמן שהכל גוף אחד, אין מכבין הדליקה להציל ממון אלא מניחו ויוצא, ואין מכבין את הנר מפני תשמיש המטה אבל עושה מחיצה בידו ולא בדבר אחר בינו ובין הנר או מוציאו לבית אחר ואם אי אפשר באחת מכל אלה ימתין עד שתכבה מאליה, ומותר לטלטל הנר והוא דולק ואין חוששין שמא יכבה בשביל הטלטול, ואסור להניח הנר על גבי האילן מעי"ט שמא יעלה באילן ויתלוש עליו או פריו והוי פסיק רישיה, וכל תשמיש במחובר אסור משום האי גזירה ודוקא למעלה משלשה אבל למטה משלשה מותר, מותר להלך על גבי עשבים בשבת. 

אין מעשנין בקטורת בי"ט מפני שהוא מכבה ואינו שוה לאוכל נפש, ומותר לעשן הפירות ולהכשירן לאכילה כמו שמותר לצלות בשר על האש אע"פ שתחלתו מכבה סופו מבעיר הלכך לא הוי כבוי גמור ולפיכך מותר, וממתקין החרדל בגחלת של מתכת אבל לא בשל עץ מפני שהוא מכבה, ואין מכבין את האש כדי שלא תתעשן הבית או הקדרה או הפת שהכבוי בידים לעולם אסור שלא מצינו אותו צורך אוכל נפש, אין נופחין במפוח שלא יעשה כדרך שהאומנין עושין אבל נופחין בשפופרת ואין פוחתין הנר כלומר יעשה בית קבול לנר של טיט שקורין קרושו"ל פירוש שהוא כלי לצורפי הזהב, ואין עושין פחמין בי"ט, ויש שואלין ותיפוק ליה משום מכבה ויש לומר שאין זה אלא גורם לכבוי לפי שאין מכבין הגחלים במים, רק מכסין אותן בעפרותיהם ומתכבין מאליהן ואף על פי שיעשה אותן לצורך אוכל נפש אסור כיון דאפשר לעשותן מאמש ועוד שאפשר לו לבשל בעצים שעושה מהן הפחמין, ואין גודלין הפתילות ולא מהבהבין אותן באור ולא חותכין אותן לשנים בכלי לפי שכל אלה תקון כלי הן אבל ממעכין הפתילות ביד ושורין אותן בשמן ומניחין אותן בין שתי נרות ומדליק באמצע ונמצא הפתילה נחלקת בין שתי נרות וכן בנר שעוה, אבל לחתכה בכלי אסור. 

אין שוברין החרס ואין חותכין הנייר פרש"י ז"ל לשום תחת הצלי על האסכלה כדי שלא ילבן ברזל האסכלה הצלי, ואין פוצעין הקנה כדי לתת מחלקיו על האסכלה תחת הצלי, ויש מפרשים אין פוצעין הקנה כדי לתת בפצעיו בשר מליח או גבינה כנגד האור, והטעם לכל אלה מפני שמתקן כלי אבל פוצעין האגוז במטלית ואין חוששין שמא יקרע שאפילו שנקרע אין בכך כלום שהרי אינו קורע על מנת לתפור, שפוד שנרצף כלומר שנעקם אין פושטין אותו ואפילו ביד, וכתב ר"ש ז"ל הטעם משום טורח שאינו צריך הוא, והר"ז ז"ל כתב משום שמשוי ליה מנא, שפוד שצלו בו בשר אסור לטלטלו, פירוש ואפילו על גבי הבשר שנשאר עליו אחר הסרת הצלי ממנו אלא שומטו בקרן זויות ושוב לא יטלנו אם לא לצורך גופו או לצורך מקומו. 

ומותר לכבד הבית ואע"פ דאפשר לאשויי גומות דבר שאין מתכוין הוא ולא הוי פסיק רישיה, וה"ר משולם נוטה לאסור וכן הר"ש ז"ל ובהלכות שבת תמצא זה מבואר אבל הרבוץ מותר, גורר אדם מטה כסא וספסל ובלבד שלא יתכוין לעשות חריץ, פירוש ספסלים קטנים שאפשר להגביהן כיון דלא מתכוין מותר לגררן אבל גדולים שאי אפשר לגררן בלתי לעשות חריץ אע"ג דלא מתכוין אסור משום דהוי פסיק רישיה, וה"ר משולם כתב דעתו, כך כתב ה"ר דוד ב"ר לוי ז"ל בפרק כל שעה גבי אפשר ולא קא מכוין או לא אפשר וקא מכוין וכו', וכל שכן העגלה שעושין לקטנים מפני שהיא כובשת. 

אין משחיזין הסכין במשחזת שלה אבל משחיזין אותו על גבי עץ או החרס או על האבן וכתב ה"ר יצחק ז"ל ואין מורין כן לרבים כדי שלא יבא להשחיזה במשחזת שלה ודוקא שיכולה לחתוך בדוחק או שנפגמה אבל אם אינה יכולה לחתוך כלל אסור שמא ישחיזנה במשחזת, והראב"ד ז"ל כתב אסור משום דמתקן מנא, והבעל ההשלמה כתב דלהעביר שמנינות להשיאה על גבי האבן אבל לחדדה בשל עץ דוקא או להשיאה על גבי חברתה, ולפיכך אסור לראות סכין לעם הארץ כשירצה לשחוט שמא תמצא פגומה ויאמר לו אסור לשחוט בשביל הפגומה וילך ויחדדנה במשחזת, ובה"ג פירש דלמא אתי לאתויי חוץ לתחום, ואם תלמיד חכם רואה סכין לעצמו ומשאילה לאחרים. 

אין מבקעין עצים ביום טוב לא בקורנס ולא במגל ולא במגרה אלא על ידי שנוי כגון בקופיץ ובצד החד ולא בצד הרחב שלו מפני שנראה כקרדום והטעם מפני שהרי אפשר לבקוע מעי"ט ואע"פ שאסרוהו מכל וכל שאין קבע להסקה ואפשר שמא יפגע עץ עבה שלא יוכל להדליקו וימנע משמחת יום טוב, והר"ף ז"ל כתב כדמפליג בביצה בין נקבות שלו ובין זכרות שלו, ובתוספות פירש דאין אנו בקיאין מהו זכרות ומהו נקבות והכל אסור ומכל מקום נראה דלבקע בסכין שרי, וכיוצא בדברים אלו שיכול לעשות בחול אסור, ואין מטלטלין העצים לשום דבר כגון לסמוך בהן הקדרה או הדלת וכיוצא בהן אלא להסקה בלבד, לא יטול אדם קיסם לחצוץ בו שניו אבל נוטל הוא מאבוס הבהמה שאין במאכלי הבהמה משום תקון כלי כל זמן שהן ראויין לאכילה ומותר לקטום מהם ואפילו שאינן ראויין לאכילה נוטל מהן ובלבד שלא יקטום, ומטלטלין עצי בשמים להריח בהן ומוללין אותן וקוטמין אותן להריח אחד קשים ואחד רכים. 

מסלקין תריסי חנויות כדי להוציא התבלין הצריכין לו ביום טוב, כתב הר"ף פירוש כעין תיבות שמסלקין המכסה שעליהן לתת עליו תבלין וכיוצא בו למכור אבל כעין חנויות שלנו שהן בכותל הבית אסור הכל בין סלוק בין חזרה, ומה שאומרים בגמרא דבתים הכל קאי אכלים כדפ"ה, עכ"ל הר"ש, ושל חנויות מסלקין ומחזירין אותן ביום טוב כדי שיוציאו תבלין שהוא צריך להם מן החנות ולא ימנע משמחת יום טוב, במה דברים אמורים בשיש להן ציר באמצע או שאין להם כלל אבל אם יש להן ציר מן הצד פר"ש ז"ל כאותן של דלתות בתינו שהן מלמעלה ומלמטה אסור גזרה שמא יתקע והוא כבונה ושאין להן ציר כל עיקר אפילו בבית פירוש בכלי הבית מותר להחזיר, מנורה של חליות וכסא ושלחן שהן חתיכות מעמידין אותן ביום טוב והוא שלא יתקע שאין בנין בכלים. 

העושה מדורה ביום טוב לא יערוך העצים מלמטה למעלה כדרך שעושין בחול דהוי כבונה אלא שופך העצים בערבוביא או עורך בשנוי שלא יהיה כבונה וכן כל דבר הדומה לבונה כגון שפיתת הקדרה על גבי אבנים וכיוצא בזה יעשה בשנוי, ומקרדין את הבהמה ביום טוב וכל שכן שמקרצפין פירוש קרוד כלי שיש לו שנים דקות ועושין חבורה ועם כל זה מותר לפי שאינו מתכוין ולא הוי פסיק רישיה דאפשר שלא יעשו חבורה, וקרצוף הוא כמגרה של עץ ושיניה גסות ואין עושין חבורה, והקרוד שאנו עושין היום נראה לומר שהוא אסור על כל פנים שאי אפשר בלתי השרת נימין ואף על פי שאין מתכוין לה פסיק רישיה הוא, ויש אומרים כי אפילו הקרוד שלנו מותר שאין משירין בו רק נימין המדולדלין ולא פסיק רישיה הוא, ואין ראוי להקל בדבר, ולשון הר"ם ז"ל בזה מסירין זבובים הנתלין בבהמה ואע"פ שעושין חבורה, נראה שהיה הקרוד שלהן להסיר הכנים והזבובין הנתלין בשער הבהמות, וכן פירוש בעל הערוך ז"ל. 

ואין מולידין הבהמה ביום טוב אבל מסעדין אותה שאוחזין הולד שלא יפול לארץ ונופחין בחוטמו ונותנין דד לתוך פיו ובהמה טהורה שדחקה הולד מזלפין משליתה עליו ונותנין בול מלח ברחמה כדי שתרחם עליו אבל לטמאה אסור מפני שאינה צריכה, ואין מטבילין הכלים שנטמאו מעי"ט גזרה שמא ישהם בטומאתם, וכלים הלקוחים מן הגוים כיון שהן צריכין טבילה נראה לומר שאסור להטבילן ביום טוב ויש מתירין, וכתב הר"י ז"ל דמכשירי אוכל נפש דאי אפשר לעשותן מערב יום טוב מותר כרבי יהודה ואין מורין כן, וסכין שנפגמה ביום טוב הלכה דמותר לתקנו ביום טוב ואין מורין כן. 

ורבינו יצחק התיר ללבן הטרפא ביום טוב מפני שנראה כמחממה כדי לאפות תחתיה בקל, והרי"ף ז"ל כתב ודוקא כשמלבנה מחלב לבשר או איפכא דאז לא בעי לבון גמור שתסיר כדי קליפה אלא סגי בלבון קצת כמו שרגילין העולם לנסות על ידי קש שנותנין מלמעלה דבהכי סגי דלא גרע מהגעלה דמועלת אף בתשמיש על ידי האור היכא דהתירא בלע אבל בטרפא של גוים שבלועה מאסור וצריכה לבון גמור להסיר קליפתה זה הלבון אסור ביום טוב כי ניכר בטוב שלה כשירה הוא עושה ואסור מדי דהוה אהגעלת כלי דאסור לעשות כלל משום מלאכה שלא לצורך, ואי משום מכשירין הא פסקינן דאין מורין כן ושמא חמיר טפי ממכשירין דלענין הגעלה אסור ודאי אפילו מחלב לבשר דלא דמי ללבון דהתם יש בו צורך אפיה, וגם ללבון המכשירין לחלב או איפכא דשרינן יש להזהר שלא להמתין עד שתצטנן אחר הלבון אלא מיד שיעבירנה מן הלבון יתננה על גבי המאכל לאפותו. 

נדה שאין לה בגדים להחליף מערמת ביום טוב וטובלת בבגדיה ואין לחוש לסחיטה שכיון שלא התירו לה אלא על ידי מלבוש זכורה היא וגם אין לחוש למה שאמרו ז"ל שרייתו זהו כבוסו שלא אמרו אלא בבגד שיש בו טנוף או צואה או לשלשת אבל לא בבגד שאין בו כך, מכל מקום ראוי להזהיר האשה כשמטלת מים על התינוק משום חשש סחיטה ועוד ששריתו זהו כבוסו, וכבר הארכנו בזה בהלכות שבת. 

דברים הרבה נאסרו ביום טוב גזירה משום מקח וממכר כיצד אין פוסקין דמים לכתחלה על הבהמה אלא מביאין ב' בהמות שוות זו אצל זו ושוחטין האחת ואחר יום טוב מביאין האחרת ופוסקין דמיה ובזה ידעי דמי השחוטה, וכשמחלקין הבשר לא יאמר זה אני בסלע ואתה בשתים שאין להזכיר שום דמים אלא נוטל שליש או רביע וכיוצא בזה ולא ישקלו במאזנים שאין להשגיח בכף מאזנים כלל אפילו ליתן עליו בשר כשהן תלויין לשמרו מן העכברים, וכן הטבח האומן לא ישקול בידו ואסור לשקול במים, ואין מפילין גורלות על המנות אבל עם בני ביתו מותר, ולא יאמר אדם לטבח תן לי בדינר בשר אלא תן לי חלק אחד או חצי חלק ולמחרת יום טוב יעשו חשבון, וכן לא יקח אדם בשר ולא דבר אחר במדה במשקל אבל אם בא אדם וכליו בידו יכול לומר לחנוני מלא כלי זה ואפילו היה הכלי מכלי המדה ובלבד שלא יזכיר לו שום מדה, ואם הכלי מן המוכר והוא מכלי המדה אסור שזה ודאי מדידה הוא וכמו מקח וממכר, והנחתום מודד תבלין לקדרה כדי שלא יפסיד תבשילו, ואמר רב מודדת אשה קמח ונותנת לתוך עיסתה כדי שתטול חלה בעין יפה ושמואל אמר אסור והא תנא דברי שמואל מותר וכו' הלכה למעשה אתא לאשמועינן ובתשובת הגאון פוסק כרב, והר"ם ז"ל פוסק כשמואל, וממתיבתא דסורא שדרו הלכה כרב חדא דהלכה כרב באסורי, ועוד תנא דבי שמואל כותיה סבירא ליה, והר"ף ז"ל כתב מיהו עכשיו שאין מפרישין חלה כי אם כל שהוא אסור למדוד ביום טוב אפילו לענין חלה, וכן לא ימדוד שעורים לפני בהמתו אבל משער ונותן לה, ולא ינהג בהמה במקל ואף על פי שלא היה במקל דין מוקצה כגון שיחדו לכך מעי"ט אסור דמחזי כמאן דאזיל לחינגא, לא יצא הסומא במקלו ולא הרועה בתרמילו ואין יוצאין בכסא אחר האיש ואחר האשה שלא יעשה כדרך שהוא עושה בחול, ואיש שרבים צריכין לו יוצאין בכסא אחריו מוציאים אותו על הכתף אפילו באפריון, וכן מצינו בירושלמי רבי שמואל בר יוסי ורבי בון הוו מטעני ליה מערס לערס אמר ר' זעירא קומי ר' יוסי נימא דהוה אסטניס אמר ליה בריא הוי מני ומנך. 

אין מוליכין את הסולם של שובך משובך לשובך ברשות הרבים שלא יאמרו לתקן גגו הוא מוליכו אבל ברשות היחיד מותר ואף על פי שכל מקום שאסרו חכמים מפני מראית העין אפילו בחדרי חדרים אסור, אבל מטהו מאותו שובך ומי שנפלו בגדיו במים לא ישטחם בחמה מפני מראית העין שלא יאמרו שכבסם בי"ט, מי שהיו לו פירותיו על הגג וצריך לפנותן במקום אחר לא יושיטם אפילו בגגין השוין ולא ישלשלם בחבל מן החלונות ולא יוריד בסולמות שלא יעשה כדרך שהוא עושה בחול ויהיה בדבר טורח גדול, אין משילין ממקום למקום דרך ארובה ומכסין בכלים הפירות מפני הדלף, ונותנין כלי תחת הדלף ושופך ושונה כל היום ואינו נמנע שכל זמן שיהיה דלף ראוי אינו מבטל כלי מהיכנו אבל אם היה דלף שאינו ראוי לא יתן כלי תחתיו לפי שמבטל כלי מהיכנו, אלא כיצד יעשה יניח שם מטתו או שלחנו ויהיה לפניו מי הדלף מאוסים ויוכל להביא כלים ויניח שם כדי שלא יתלכלכו בגדיו באותו הדלף, ומכאן יש ללמוד שאם יזדמן ביום טוב של ר"ה או סכות שיזוב התירוש מן הגיגית של ענבים שעדין לא נדרכו שנמצא אותו הדלף דלף שאינו ראוי שהרי המשקין שזבו אסורין ואינו רשאי להניח כלי תחתיו כדי שלא יבטלנו מהיכנו אלא כיצד יעשה יניח שם מטתו או שלחנו ואז יהיה אותו הדלף לפניו גרף של רעי ויוכל להניח שם כלי לקבל הדלף כדי שלא יעשה שם טיט וכשיתמלא הכלי לא יוריקנו בכלי אחר שלא יבטלנו מהיכנו אלא מריקו בתוך הגיגית שזבו המשקין ממנה שהיא מבוטלת מהכנה על ידי משקין שבה שאסורין משום משקין שזבו ויש שהורו להניח לכתחלה כלי שיש בו מים תחת הדלף שנוטף מן הגיגית אף על פי שהוא דלף שאינו ראוי משום דאמרינן דאותו דלף קמא קמא בטל במים שבכלי, ויש לפקפק בהוראה זו לפי שאין זה הדלף אסור אלא משום יום טוב והוא דבר שיש לו מתירין שאפילו באלף לא בטיל, ואם אחד מכלי היין נסדק או נקב והיין זב ממנו כיון שאותו יין הזב ראוי מותר לתת כלי תחתיו שאין שם בטול כלי מהיכנו כלל. 

השוחט בהמה בשדה לא יביאנה במוט או במטה אבל מביאה אברים אברים, כל שנאותין בו בחול ואף על פי שאין נאותין בה ביום טוב כגון תפילין מותר לשלחו לחברו בי"ט ומפרש בביצה כגון סנדל מותר לשלוח לחברו בי"ט ואין צריך לומר אם נאותין בו בי"ט כגון יינות שמנים וסלתות מותר לשלחן, וכתב הבעל ההשלמה ז"ל דסנדל המסומר אסור לשלחו בי"ט אף על פי שנאותין בו בחול דאית למימר כיון דהתירו חכמים לשלחו מותר לנעלו ולנעלו אסור אפילו ממטה למטה כמו שאמרו ז"ל במסכת שבת אבל תפילין אי לביש להו לית לן בה, וכל דבר שאין נאותין בו בחול עד שיעשה בו מלאכה דאסורה לעשותה בי"ט אין משלחין אותו בי"ט כיצד אין משלחין תבואה לפי שאין נאותין ממנה עד לאחר טחינה ואסור לטחון בי"ט כדאמרינן בירושלמי כתוב (שמות יב, טז) אך אשר יאכל לכל נפש וסמיך ליה (שם יב, יז) ושמרתם את המצות כל שהוא משמירת מצה ואילך דהיינו מלישה ואילך מותר לעשותו בי"ט לצורך אוכל נפש אבל כל שהוא קודם לישה כגון קצירה ודישה טחינה ברור רקוד אסור לעשותו בי"ט. 

אין משלחין קטנית מפני שמבשלין או קולין אותן בי"ט, ואוכלין אותן, ומשלחין בהמה חיה ועוף ואפילו חיים לפי שמותר לשחוט בי"ט וכן כל כיוצא בזה, כל דבר שמותר לשלחו בי"ט לא ישלחנו בשורה כדרך שהוא עושה בחול כלומר מין אחד ביד שלשה בני אדם אבל שולח הוא ג' מינין ביד ג' בני אדם. 

המביא כדי יין לא יביאם בסל ובקופה והמוליך תבן לא יפשיל הקופה לאחוריו אבל מביאה בידו וכל שנוי שאפשר לעשות יעשה וכבר בארנו שאם אינו יכול לשנות מותר, אמימר שרא למכחל עינא ביומא טבא אף על פי שאין בו סכנה. 

ובי"ט שני של גליות מערבין ערובי תחומין בי"ט ויהיו בהמתו וכליו ופרותיו כמוהו ואין מוליכין אותן אלא באלפים אמה לכל רוח ממקום ערובו, חפצי הפקר הן כרגלי הזוכה בהן, וחפצי הגוי קונין שביתה במקומן ויש להם אלפים אמה לכל רוח ממקומן, פרות שיצאו חוץ לתחום וחזרו אפילו במזיד לא הפסידו את מקומן מפני שהן כאדם שיצא חוץ לתחום באונס וחזר באונס, ואפשר לומר דהני מילי לאחר אבל לעצמו לא הפסיד, המוסר בהמתו לבנו הרי היא כרגלי האב מסרה לרועה אע"פ שלא מסרה לו אלא בי"ט הרי היא כרגלי הרועה והוא דקביל עליה נטירותה, מסרה לשני רועים הרי היא כרגלי בעליה מפני שלא קנה אחד מהם. 

מי שזמן לו אורחים בי"ט לא יוליכו בידם מנות במקום שאין בעלי הסעודה יכולין לילך שכל הסעודה כרגלי בעלי הסעודה לא כרגלי האורחים אלא אם כן זכה להם אחר מעי"ט במנות אלו, וכן מי שהיו פירותיו מופקדין בעיר אחרת וערבו בני אותה העיר לבא אצלו לא יביאו לו מפירותיו מפני שהן כמוהו והוא שיחד לו קרן זוית אבל אם לא יחד לו קרן זוית הרי הן כרגלי זה שהן מופקדין אצלו, בור של יחיד כרגלי הבעל ושל אותה העיר כרגלי אנשי העיר ושל רבים כרגלי הממלא, נהרות המושכים ומעינות הנובעין כרגלי כל אדם ואפילו באין מחוץ לתחום בתוך התחום וממלאים בהן, שור של רעי כרגלי אנשי אותה העיר ושל פטם כרגלי מי שלקחו לשחטו בי"ט לפי שדעת בעליו למכרן לאחרים מלבד אנשי אותה העיר לפי שהוא מפוטם ושמעו הולך בכל הארץ ובאין לקנותו, וכן אם שחטו בעליו למכרו כל אחד ואחד מן הלוקחים מוליך מנתו למקום שהוא הולך וגחלת כרגלי בעליה או כרגלי שואלה, והשלהבת כרגלי מי שהיא בידו, לפיכך המדליק נר או עץ מחברו מוליכו בכל מקום שהוא הולך. 

השואל כלי מחבירו מעי"ט אף על פי שלא נתנו בידו עד י"ט הרי הוא כרגלי השואל, שאלו בי"ט הרי הן כרגלי המשאיל, שנים ששאלו כלי אחד האחד שאלו שיתננו לו שחרית והאחד שאלו שיתננו לו ערבית הרי זה לא יוליכוהו אלא במקום ששניהם יכולין לילך בו, וכן האשה ששאלה מחברתה מים או מלח ולשה בהן עיסה או בשלה בהן תבשיל הרי העיסה או התבשיל כרגלי שתיהן לפי שאי אפשר להפליג המים או המלח מן התבשיל או מן העיסה, וכן שנים שלקחו בהמה בשותפות ושחטוה בי"ט אף על פי שחלקוהו הרי כל הבשר כרגלי שניהם לפי שכל הבשר יונק זה מזה עד אחר השחיטה ואפילו נחשוב זה החלק כמובדל מן הבהמה מבערב ונאמר יש ברירה מכל מקום הרי יונק מהחלק האחר עד אחר שחיטה, אבל אם לקחו חביות בשותפות וחלקו אותה ביום טוב הואיל ותחומין מדרבנן נאמר יש ברירה וחלק כל אחד כרגליו שנחשוב כאלו מעי"ט נחלק ונבדל זה מזה בחביות. 

כתב ה"ר יצחק תנן בפרק משילין כל שחייבין עליו משום שבות ומשום רשות ומשום מצוה בשבת חייבין עליו ביום טוב, שבות כלומר דבר שאין בו מצוה כלל או דבר הרשות שיש בו קצת מצוה או דבר שיש בו מצוה ממש וחייבוהו רבנן לשבות מהן ביום טוב, ואלו הן משום שבות לא עולין באילן ולא רוכבין על גבי בהמה ולא שטין על גבי בהמה ולא שטין על גבי המים ולא מטפחין ולא מספקין ולא מרקדין, ואלו הן משום רשות לא דנין ולא מקדשין, ובתוספות מוסיף לא מגרשין ולא חולצין ולא מיבמין אמנם בפרק הזורק מוכיח שהתירו לגרש במקום שיש לחוש שמא תזקק ליבם, ואלו הן משום מצוה לא מחרימין ולא מעריכין ולא מגביהין תרומות ומעשרות, כל אלו ביום טוב ק"ו בשבת, פירוש מטפחין יד על יד, מספקין יד על ירך ובירושלמי משמע ששניהם בענין אחד אלא ספוק בחמתו טפוח מרצונו, ואין מקדשין מוקים לה בתלמיד שלנו בשיש לו אשה ובנים, ומשמע דאם אין לו מותר לקדש לפירוש ר"ת אבל לפר"ש אסור ונראה דלכנוס אסור. 

ספר כלבו סימן נט 
================ 
דין הלכות ערובי תבשילין 

יום טוב שחל להיות ערב שבת אין אופין ואין מבשלין ביום טוב מה שאוכלין בשבת ואסור זה מדבריהם שלא יבאו לבשל מיום טוב לחול כדי שיאסר להם מיום טוב לשבת ישאו ק"ו מיום טוב לחול לפיכך אם עשה תבשיל מעי"ט שהיה סומך עליו מיום טוב לשבת הרי זה מותר ונקרא ערובי תבשילין, וכתב הרמב"ם שנקרא כן כי כשם שנקרא ערובי חצרות ערוב שנעשה משום הכר שלא יעלו בדעתן שמותר להוציא מרשות לרשות כך זה התבשיל משום הכר שלא יעלה בדעתו שמותר לאפות ביום טוב מה שאינו אוכל בו, והראב"ד ז"ל כתב שנקרא כן שמערב צרכי שבת עם צרכי יום טוב לעשותן יחד, ויש לעיין אם יניח ערובי תבשילין קודם יום טוב שני ימים או יותר אם יועיל לו, ועל זה כתב ה"ר נתנאל ז"ל לחומרא וז"ל ועל ערובי תבשילין אין לשנות מנהג ערב יום טוב בלא ראיה ברורה ואין לנו אלא לשון משנתינו עושה אדם ערובי תבשלין מעי"ט וסומך עליו לשבת וגם הברייתות והתלמוד כך הוא, ועוד כיון דאין אופין אלא על האפוי ואין מבשלין אלא על המבושל אין כבוד יום טוב בתבשיל שכבר עברה צורתו ואין באותו תבשיל שייך זכרהו מאחר שבא להשכיחו וכן טעמא דכלהו אמוראי לא שייכי אלא עי"ט, ואפילו פת תקנת עזרא היא לאפות מע"ש לערב שבת וכבוד שבת הוא בלחם הפנים לחם חם כיום הלקחו וכל שכן דכל שבת בשר שאינו כשלמים אינו בשר לענין ט' באב ועוד שאינו נכר שהוא עשוי לשם יום טוב, ואף כי הפסוק שהוא אסמכתא לערובי תבשילין את אשר תאפו אפו (שמות טז, כג) מכאן אמרו חכמים ז"ל שאין אופין אלא על האפוי ואין מבשלין אלא על המבושל משמע דוקא בעי"ט דכתיב גבי שבת את אשר תאפו ובערב שבת איירי קרא והוא הדין יום טוב שגם הוא קרוי שבת כמו שמצינו גבי הכנה דרבה דדריש מיניה י"ט ושבת ע"כ, ויום טוב צריך ערובי תבשילין וערובי תחומין אבל לא ערובי חצרות ולא שתופי מבואות אבל ביום הכפורים צריך כל ערוב כשבת. 

ומערבין בכל אוכל שהוא מותר באכילה ואף על פי שאסור לזה שמערבין לו כגון לנזיר ביין ולישראל תרומה ולגדול ביום הכפורים שהוא חייב בתענית ואסור לאכול, ערובי תבשילין שעורן אין פחות מכזית בין לאחד בין לאלפים ואין עושין ערוב זה לא בפת ולא בריפות וכיוצא בהן אלא בתבשיל שהוא פרפרת כגון בשר ודגים וביצים וכיוצא בהן ואפילו בעדשים שבשולי קדרה ואפילו שמנינות שעל גבי הסכין שחותכין בה הצלי גוררו ואם יש בו כזית סומך עליו משום ערובי תבשילין, תבשיל שאמרו לענין ערוב זה אפילו צלי ואפילו שלוק או כבוש ואפילו דגים קטנים שהדיחן במים חמין שהדחתן זה הוא בשולן לאכילה הרי זה סומך עליהן, זה דעת הרמב"ם ז"ל והרי"ף ובעל העטור ז"ל, אבל הגאון רבי שמעון קיירא והר"ז ז"ל כתבו שצריך לעשות ב' תבשילין הא' לצורך אפיית פת והב' לצורך מעשה בשול כגון שלוק צלי ומבושל ולהחם חמין שכל אלה בכלל בשול הן וקיימא לן שאין אופין אלא על אפוי ואין מבשלין אלא על המבושל וכן הוא אומר את אשר תאפו וכו', וכן דעת ר"ת ז"ל שאין אופין אלא על הפת וכשאמרו ב"ה תבשיל אחד ר"ל חוץ מן הפת, וצריך שיהא ערוב זה שמור עד שיאפה כל מה שצריך לאפות ויבשל כל מה שצריך לבשל ואם נאכל הערוב או נאבד קודם לכן אסור לאפות ולבשל אלא מה שהוא אוכל ביום טוב בלבד, וכתב הראב"ד ז"ל שאם אפה ולא בשל או בשל ולא אפה מה שעשה בעוד הערוב קיים מותר לו לשבת והרמב"ם ז"ל כתב שאם התחיל בעיסתו או בתבשילו ונאכל הערוב או נאבד הרי זה גומר וכן כתב ה"ר יצחק ז"ל המניח ערובי תבשילין כדי שיסמוך עליהן הוא ואחרים צריך לזכות להן על ידי אחר וכשהוא מזכה להם אינו מזכה להם על ידי אשתו ולא על ידי בניו ובנותיו הקטנים ולא על ידי עבדו ושפחתו הכנענים מפני שהן כידו אבל מזכה הוא להן על ידי בניו ובנותיו הגדולים ועל ידי עבדו ושפחתו העברים ואפילו הם קטנים שהקטן זוכה לאחרים בדבר שהוא מדברי סופרים וכשהוא מזכה על ידי אחר אומר הוי זוכה לפלוני ולפלוני או לכל בני המקום הזה והוא יענה הן, ואינו צריך להודיע לאלו שזכה להן מעי"ט ובלבד שידעו שזכה להן וערב להן קודם שיאפו ויבשלו ואחר כך יסמכו עליו ויאפו ויבשלו עליו אף על פי שלא ידעו זה אלא ביום טוב, ויש לו לאדם לערב על כל בני העיר ועל כל הקרוב אליה בתוך התחום ולמחר מכריז ואומר כל מי שלא הניח ערובי תבשילין יבא ויסמוך על שלי, והתירו בעלי הוראה ז"ל לסמוך על ערוב אפילו מי שהניח ערוב ואבד ואף על פי שיש לומר שגלה דעתו כשהניח ערובו שאין בלבו לסמוך רק על ערוב עצמו שהניח מכל מקום יש לדעת שכל אדם דעתו לסמוך על ערוב חברו אם יאבד ערובו ואין בערובו שהניח גלוי הדעת, המניח ערובי תבשילין צריך לברך בא"י אמ"ה אקב"ו על מצות ערוב, ואומר בערוב זה יותר לנו לאפות ולבשל ולהטמין ביום טוב של מחר לשבת ואם זכה לאחרים אומר לנו ולפלוני או לכל בני העיר הזאת, וכתב ה"ר יצחק ורגילין לומר ולאדלוקי שרגא בברכת ערוב ונראה דאין צריך שבכלל שאר הכנות הוא, ויש כוללין הכל ואומרים ולאתקוני כל מידי. 

מי שלא הניח ערובי תבשילין ולא הניחו לו כשם שאסור לו לבשל ולאפות לעצמו כך קמחו ומאכלו אסור ואסור לאחר שהניח לעצמו לבשל ולאפות לזה שלא הניח עד שיקנה לו קמחו ומאכלו זה שלא הניח שנמצא שמבשלו ואופה שלו שהרי קנהו ואם רצה אחר כן יתן לזה שלא הניח במתנה, וכתב הבעל השלמה ז"ל שמי שלא הניח ערובי תבשילין אופין לו פת אחת וטומנין לו קדרה אחת ומדליקין לו את הנר דמשום כדי חייו התירו לו ז"ל, מי שלא הניח ערובי תבשילין ובשל ואפה לאכול בו ביום והותיר או שזמן אורחים ולא באו הרי זה אוכל המותר למחר ואם הערים אסור לאוכלו, וכתב הר"ף ז"ל דוקא אם בשל בקדרה אחת לבדה אסור אבל אם מלא קדרה אחת מותר לכתחלה ע"כ ואפשר לומר דוקא לו אבל לאחרים מותר וכן כתב בתשובה שאלה, עבר ובשל ואפה לשבת אין אוסרין זה עליו, ולמה החמירו ואסרו על המערים ולא אסרו על המזיד שאם נתיר למערים יהיו הכל מערימין וישתכח שם ערובי תבשילין, אבל המזיד אינו מצוי ואם עבר היום לא יעבור פעם אחרת. 

שני ימים טובים שחלו להיות בחמישי בשבת ובערב שבת עושין ערובי תבשילין מיום ד' שהוא ערב יום טוב, וכתב הבעל העטור ז"ל אף על פי שערב אין לו לאפות מיום ה' לשבת ששבת קרובה התירו שבת רחוקה לא התירו, שכח ולא הניח יום ד' מניחו ביום טוב ראשון ומתנה כיצד מניח ערובו ביום ה' ואומר אם היום יו"ט למחר חול למחר אאפה ואבשל לשבת ואיני צריך לערב ואם היום חול ולמחר קדש בערובי זה יותר לי לאפות וכו', במה דברים אמורים בשני י"ט של גליות אבל בב' ימים טובים של ראש השנה אם שכח ולא הניח ביום ד' שוב אינו מניח אלא סומך על אחרים שערבו לו או מקנה למי שערב כמו שכתבנו או יהיה אסור לאפות ולבשל, וכתב הרמב"ם ז"ל שבזמן הזה שאין אנו עושין יום טוב שני מפני הספק אלא מפני מנהג האבות אין אדם מערב ומתנה לא ערובי חצרות ולא שתופי מבואות ולא ערובי תבשילין אלא הכל מערי"ט בלבד, והגיה עליו הראב"ד ז"ל ואמר שיש בדבריו כעין טעם לא ראינו הגאונים הראשונים שחלקו בדבר זה וכל שכן הוא שהרי הב' חול גמור עתה שהרי אדר ואייר ואלול חסרים הם ואינם אלא יום אחד ר"ח הסמוכין להם אם יאמר בשני אם אתמול קדש אין בדברי של אתמול כלום יכול לומר ע"כ והרי"ף ז"ל כתב דערובי חצרות ושתופי מבואות דלא הוי אלא בטול רשות על ידי תנאי שרי ביום טוב ראשון של גליות שחל בחמישי אבל לא ערובי תחומין משום דהוי מקנא ביתא ויום טוב שחל להיות בערב שבת לא מערבין לא ערובי חצרות ולא שתופי מבואות ואין צריך לומר ערובי תחומין, ובשבת מצוה שיעשו המוציא על פת הערוב הואיל ואתעבידא ביה מצוה חדא נעביד ביה מצוה אחריתי תם מצות ערוב ת"ל אמן אמן סלה. 

ספר כלבו סימן ס 
=============== 
דין הלכות חולו של מועד. 

כתב הרמב"ם ז"ל חולו של מועד אף על פי שלא נאמר בו שבתון הואיל ונקרא מקרא קדש והרי הוא זמן חגיגה במקדש אסור בעשית מלאכה שלא יהיה כשאר ימות החול שאין בהן קדושה כלל, וכל העושה מלאכה האסורה מכין אותו מכת מרדות מפני שאסורו מדברי סופרים, וכל מלאכת עבודה אסורה בו כיום טוב שסוף הענין בדברים שנאסר בו שלא יהיה כיום החול לכל דבר לפיכך יש מלאכות אסורות ויש מלאכות מותרות בו, כל מלאכה שאם לא יעשה אותה במועד יהיה לו הפסד הרבה עושה אותה או אפילו אחרים עושין לו בשכר אבל ישתדל להקל הטורח כפי האפשר וכל שיש בו הפסד אם לא נעשה עושהו כדרכו ואין צריך שנוי. 

מכניס אדם פירותיו מפני הגנבים ובלבד שיכניסם בצינעה, ושולה פשתנו מן המשרה בשביל שלא תפסד, וכרם שהגיע זמנו ליבצר בוצרין אותו ואפילו אחרים עמו שאין להם צורך כלל, ואסור לאדם לכוין מלאכתו ולהניחה לעשותה במועד כדי שיהיה פנוי ואם עשה כן בית דין מאבדין אותה ממנו ומפקירין אותה אם עשאה במועד, ואם מת אין קונסין בנו אחריו ואין מאבדין אותה ממנו וגם אין מונעין הבן מלעשות אותה במועד שלא תאבד. 

ההדיוט תופר כדרכו אפילו לאחרים ואפילו בשכר אם היה צורך המועד מזה ומי שצריך לתפור לו בגד או לבנות לו מקום אם היה הדיוט ואינו מהיר במלאכתו תופר כדרכו ואם היה אומן עושה מעשה הדיוט והוא שקראו ז"ל מכליב ובבנין מניח האבנים ואינו טח אותן בטיט עליהן וה"ר יצחק ז"ל כתב שנקרא הדיוט כל שאינו יכול לכוין אמרא בשפת חלוקו או שאינו יכול להוציא מלא מחט בבת אחת תופר כדרכו, ואומן מכליב פירוש כשיני הכלב תפירה אחת למעלה והשניה למטה והשלישית למעלה וכן כולן והר"ף כתב כי רבינו יחיאל מפרי"ש פירש לחומרא דאי יודע לכוין שפת אמרא או יכול להוציא מלא מחט נקרא אומן ואומן אסור לתפור אלא על ידי שנוי לכן יש להחמיר שלא לתפור לשום אדם כי אם על ידי שנוי כי רוב בני אדם בקיאין בהוצאת מלא מחט, ואיכא מאן דאמר במועד קטן מפסיע פירוש תפירות רחבות כעין בשטא"ר בלעז ואפילו יהיו התפירות שוות. 

מי שהיה לו תבואה מחוברת בקרקע ואין לו מה יאכל במועד אלא ממנה אם לא יקנה מן השוק אף על פי שאין כאן הפסד אין מצריכין אותו ליקח מן השוק אלא קוצר ומעמר ודש ובורר וזורה וטוחן ועושה כלה שיצטרך לעשות בה ובלבד שלא ידוש בפירות שכל דבר שאין בו הפסד צריך לשנות וה"ר יצחק ז"ל כתב שכל מלאכות שעושין לצורך המועד כגון טחינה ובצירה, וכתב הר"ז ז"ל שאין טוחנין בחולו של מועד אלא מה שצריך לו במועד, כל מה שיכול לעשות בצינעה עושין וכן ליקח מכרמי הגוים וצדין דגים כל מה שיכול לצוד ומולח הכל שהרי אפשר שיאכל מהן במועד אם יסחוט אותן פעמים רבות עד שיתרככו, מטילין שכר במועד ושלא לצורך המועד אסור ואף על פי שיש לו שכר ישן מערים ושותה מן החדש שאין הערמה זו נכרת לרואה, והראב"ד אוסר במערים אבל אם החדש טוב מהישן בלי הערמה מותר, כל מלאכות שהם לצורך המועד כשעושה אותן האומן עושה אותן בצינעה, עשה לצורך והותיר המותר מותר, ועושין כל צרכי הרבים במועד כגון לתקן הדרכים וכיוצא בזה ומודדין המקואות וכל מקוה שנמצא חסר מרגילין בי מים להשלימו, ומציינין על הקבר שמחו גשמים את ציונן כדי שיפרשו הכהנים ממנו ודנין דיני ממונות ודיני נפשות וכל מי שלא קבל עליו את הדין משמתין אותו, וכותבין כל מעשה ב"ד במועד וכל הדומה לו כיצד כותבין הדיינין אגרות שום ששמו לבעל חוב במועד ואגרת מכר שמכרו למזון האשה והבנות ושטרי חליצה ומאונין וכל דברים הצריכין להן לכתוב כדי שיזכירום כגון טענות בעלי הדין או דברים שקבלו עליהם. 

מי שצריך ללוות במועד ולא האמינו המלוה הרי זה כותב שטר חוב וכן כותבין גטין ושוברין וקדושין ומתנות כל אלו מותרין לכותבן במועד לפי שאין אדם מקפיד על כתיבתן והוי כמעשה הדיוט וכן כתב הרמב"ם ז"ל, ואסור לכתוב במועד אפילו ספרים תפלין ומזזות ואין מגיהין אפילו אות אחת בספר עזרה מפני שזו מלאכה שאינה לצורך המועד, וכתב ה"ר אשר ז"ל טעם משום דאדם מקפיד על כתיבתו דהוי מעשה אומן ואסור, והר"ף ז"ל כתב ספר שקורין בו בעזרה, ומכאן יש לאסור לכתוב על ידי שנוי דעגיל אלא צריך שנוי בכל אות ואות לעשות אותיות חתוכות והיוד יש עושין כמו עיגל קטן וצ"ע ע"כ והראב"ד ז"ל מתיר לאחרים בטובה פירוש בלא שכר ולכתוב שמועות וקושיות ותרוצין מדברי הלכה, וחדושי שמועות נראה שמותר שהרי זה מלאכת מצוה וכמלאכת האבד דמי שמא ישכח או שמא יתעצל על ידי אונס וכן נראה שמותר להגיה ולכתוב ספרים בחנם שמא לאחר י"ט לא יהיה לו פנאי על זה, וכותב אדם תפילין ומזוזות לעצמו וטווה תכלת בבגדו ואם אין לו מה יאכל כותב ומוכר לאחרים כדי פרנסתו וכן כל שאסור לעשותו במועד אם אין לו מה יאכל עושה כדי פרנסתו ומותר לעשיר לשכור פועל עני שאין לו מה יאכל לעשות לו מלאכה שהיא אסור כמועד כדי שיטול שכרו להתפרנס בו, כתב ה"ר אשר ז"ל ושאל השואל היאך ישראל יכול לעשות מלאכה בשביל חברו אם אין צורך לאומן שאין לו מה יאכל והשיב המשיב הלא תראה ספרין וכובסין שעושין מלאכתן ליוצא מבית האסורים אף על פי שאין צריך הספר והכובס לכלום דלא משוי חלוק בין יש להם בין אין להם עכ"ל, כותבין אגרות הרשות במועד י"מ של ממשלה וי"מ של שאלת שלום, וכותב אדם חשבונותיו והוצאותיו ומחשב אותם ומזכרת חובותיו של מעות שהלוה לגוים שכתיבת אלו אין אדם נזהר בהן ונמצא כמעשה הדיוט וכתב ה"ר אשר ז"ל שאסור לכתוב אגרות של שלום לחברו, הרי"ף ז"ל כתב בהלכותיו כי אגרות של רשות הן אגרות של שלום ששולח אדם לחברו, ונהגו לכותבם בשנוי והמחמיר על זה משובח עד כאן לשונו, והראב"ד ז"ל כתב טעם אגרות שלום מותר לכותבן שמא לא יזדמן לו מוליך הכתב ומחשב יציאותיו צורך המועד הוא ע"כ. 

עושין כל צרכי המת במועד גוזזין שערו ומכבסין כסותו ועושין לו ארון ותכריכין ואם לא יהיו לו נסרים מביאין קורות ועושין מהן נסרים בצנעה בתוך הבית ואם אדם מפורסם עושין ואפילו בשוק וכתב הר"ף ז"ל האידנא כלהו מתים מפורסמים הם לפי שהולכין שם רוב אדם לקברו כך פירשו התוספות במועד קטן אבל אין כורתין עץ מן היער לנסור ממנו לוחות לארון ואין חוצבין לו אבנים לבנות מהן קבר אבל חופרין לו קבר אחר שמת אבל אין חופרין קבר להיות מוכן למת שימות ואין בונין אותו אבל אם היה עשוי הרי זה מתקנו כגון להוסיף במדתו או לקצר, אין מפנין המת ואת העצמות מקבר לקבר. 

אין נושאין נשים ולא מיבמין במועד כדי שלא תשתכח שמחת הרגל בשמחת הנשואין, אבל מחזירין הגרושה, כתב ה"ר דוד ב"ר לוי ז"ל אית דמוכח מהכא דמי שנשא אשה ערב הרגל שמותר לכתוב כתובה ולחתמה במועד דהא מחזיר גרושתו עביד לה כתובה ויש לדחות דדלמא על כתובה הראשונה החזירה ויש להתיר מטעם דבר האבד שמא יצא ערעור בהסכמת תנאיהם, ומארסין נשואין ובלבד שלא יעשה סעודת ארוסין ולא סעודת נשואין שלא יערב שמחה אחרת עם שמחת החג. 

ואין מגלחין ואין מכבסין במועד גזירה שמא ישהה עד לתוך המועד ויצא יום ראשון והוא מנוול לפיכך כל שאי אפשר לו לגלח ולכבס מעי"ט הרי זה מותר לגלח ולכבס כגון אבל שחל להיות שביעי שלו ביום טוב או בשבת שהוא עי"ט שאי אפשר לו לגלח ולכבס וכן הבא ממדינה שיצא לסחורה והיוצא מבית השבי ומבית האסורין והמנודה שלא הותר עד המועד ומי שנשבע שלא לגלח ולספר ולכבס ולא נשאל לחכם להתיר לו שבועתו עד המועד הרי אלו מכבסין ומגלחין וכולן שהיה להם פנאי לגלח קודם הרגל אסורין לגלח במועד, אין נושאין נשים במועד וכו' כתב הר"ף ז"ל מכאן מביאין ראיה שלא לעשות שתי חופות ביום אחד גם מביאין ראיה מן הירושלמי דמפיק שלא לערב שמחה בשמחה מיהו לא דמי כי שתי חופות שעושין משתי נשים לא שייך בהו ערוב שמחה וכן היה רבנו יחיאל ז"ל נוהג לעשות חופת יתום או יתומה עם חופת אחד מבניו ביום אחד, אך משתי אחיות פירוש בספר היחידים דאין לעשות בשבוע א' ומביא ראיה מההיא דיעקב דאמר ליה לבן מלא שבוע זאת, ומותר ליטול שפה ומותר ליטול צפרנים ואפילו בכלי ואפילו בלא שנוי במועד, ויש מפרשים בשנוי דוקא וכתב הר"ף ז"ל וכן עיקר דבעיא שנוי בנטילת צפרנים במועד כדמפרש תלמודה דבנגוסטרי אסור, פירוש זוג שקורין פינצא"ש בלעז ופירש רבי ברוך דהוא הדין בסכין אסור ליטול שכן דרך בחול ליטול בסכין, ועוד כתב רבי ברוך דאפילו הטובלת בנדתה תגלח צפרניה על ידי גויה או על ידי עצמה אמנם במועד קטן פירוש דהטובלת לנדתה נוטלת צפרניה היא בעצמה ולא על ידי שנוי דלא גרע מבית השחי ומבית הערוה דשרי, ומעברת אשה שער של בית השחי ובית הערוה במועד בין ביד בין בכלי, ועושה כל תכשיטיה במועד כוחלת ופוסקת ומעברת שרק על פניה וטופלת עצמה בסיד והוא שתוכל לקפלו במועד וכן כל כיוצא בזה הנדות והזבות והיולדות וכל העולים מטומאה לטהרה במועד הרי אלו מותרין לכבס במועד, וכל כלי פשתן ומי שאין לו אלא חלוק אחד מכבסו במועד וה"ר יצחק ז"ל כתב אזורו מוכיח עליו אבל אם אין אזורו מוכיח עליו אסור והר"ף ז"ל כתב ובחלוק שלנו ליכא אזורו מוכיח עליו ולכך אסור לכבס אפילו מי שאין לו אלא חלוק אחד וכל שכן מי שאין לו אלא מפה אחת או סדין אחד אסור לכבס דליכא הוכחה כלל ע"כ, מטפחות הידים ומטפחות הספרים ומטפחות הספוג הרי אלו מותרין לכבס, ויש שגורסין מטפחות הספרים פירוש שגוללין בהן הספרים וממשמשין אותן בידים תמיד והן צריכין על זה כבוס, והספוג פירוש אלונטית שמניחין בשעת המרחץ ומתלכלכין בכל שעה ועכשיו נהגו בזה חומרא וכן ראוי לעשות, ובירושלמי מתיר לכבס בגדים קטנים ויש אומרים דכלי פשתן מותר לכבסן במועד לפי שהן צריכין כבוס תמיד אפילו נתכבסו מעי"ט. 

אין עושין סחורה במועד בין לקנות בין למכור אם לא בדבר האבד שאינו מצוי תמיד כגון שיירות או ספינות שבאו או שמבקשין לצאת או מוכרין בזול וקונין ביוקר, וכתב ה"ר יצחק ז"ל דאין קורא דבר האבד אלא אם כן פוחת מן הקרן, אבל אם מרויח להרחיב ולהרבות בסעודת יום טוב ממה שהוא מרויח מותר, ואמר הר"ם שאין להלוות בחול המועד כי מדמה הלואה לפרקמטיא אמנם למערופיא יכול להלוות בחנם אותה שבוע שלא יאבד המערופיא שלו דדבר האבד מותר בחול המועד וכן הוא נוהג לעשות, ולתקן מנעלים בחול המועד אסור אבל לקנות חדשים מותר כך פירש ריב"א אמנם אומר מפי ה"ר שמואל מוונצנבור"ק שרבנו אבי העזרי אוסר לקנות חדשים במועד ולא אמר לו רבו הראיה, אבל נראה להר"ם להביא ראיה ממה שיש במועד קטן אין מביאין כלים מבית האומן בחול המועד אפילו כליו שהן שלו כבר אינו יכול להביאם כל שכן בכלים חדשים שאינן שלו שאינו יכול לקנותם והר"ף ז"ל כתב מיהו נהגו העולם עתה לקנות כלים חדשים אבל אין לוקחין בתים ועבדים אלא לצורך המועד מפני צורך המועד שאין לו מה יאכל, ואסור למוכרי פירות כוסות וכלים למכור שלא לצורך המועד אבל לצורך המועד מותר בצנעה, ונראה לומר שהתגר הלוקח פירות ומוכרן לאלתר וחוזר ולוקח פירות מאותן הדמים וחוזר ומוכרן מיד מותר לקנות ולמכור כדי שלא יפסיד אותו הריוח גם אפשר שיזלו הפירות בין כך, כיצד מוכרין בצנעה לצורך המועד אם היתה החנות פתוחה לזוית או למבוי פותח כדרכו ואם היתה פתוחה לרשות הרבים פותח אחת ונועל אחת, וערב יום טוב האחרון של חג הסוכות מוציא ומעטר השוק בפירות מפני כבוד יום טוב, ומוכרי תבלין מוכרין כדרכן בפרהסיא, שוכרין שכיר במועד או קבלן לעשות מלאכה אחר המועד אפילו בדברים האסורין במועד ובלבד שלא ימדוד ושלא ישקול ושלא ימנה כדרך שהוא עושה בחול, וכתב הר"ף ז"ל ולכך כשמוסרין בגדים לכובס תוך המועד לכבס אחר המועד צריך להזהר שלא ימנה אותם ואם הוא רוצה למנותם אסור למסרן לו עד לאחר המועד. 

כתב ה"ר יצחק ז"ל מקבלי קבולת פירוש אומנים שמקבלין לעשות מלאכה בבתיהם והן ממלאכות האסורות והם קבלום קודם המועד בתלוש מותר אבל במחובר תוך התחום אסור כגון שקבל לעדור ולכשכש שדה או כרם בסך ידוע בתוך התחום אסור ושבת וחול המועד ואבל דין אחד להם לענין קבולת, ונראה דהיתר חוץ לתחום אינו רק בשבת וי"ט דאין יכול ללכת שם הישראל אבל בחול המועד לעולם אסור וכן באבל, והר"ף ז"ל כתב קבולת דמותר בתלוש בביתו של גוי או במחובר חוץ לתחום אבל שכיר יום אסור בכל ענין וקבלנות וחכירות ואריסות מותר אפילו בתוך התחום בין במועד בין בי"ט בין בשבת לפי שכלן יש להן קול שמן הגוי הן, פירוש קבלנות שיהיו כל הפירות מן המקבלן ויתן סך ידוע ביציאת השדה או הכרם, חכירות שיתן סך ידוע בין עבדה בין לא עבדה, אריסות למחצה לשליש ולרביע. 

פסק הה"ר יוסף המכונה שי"ן בגדי"ט שמותר להסיר הגבשושית מביתו בחול המועד שאין אסור אלא חרישה בלבד, משקין בית השלחין במועד אבל לא בית הבעל, נהרות המושכין מן האגמים וכן הבריכות שאמת המים עוברת ביניהן מותר להשקות מהן בית השלחין והוא שלא פסקו, מותר לדלות מים להשקות הירקות כדי לאכלן במועד ואם בשביל ליפותן אסור אין עושין עוגיות בעקרי גפנים כדי שימלאו מים ואם היו עשויות ונתקלקלו הרי זה מתקנם במועד כגון להעמיקם יותר על מה שהיו, ומושכין מים מאילן לאילן ובלבד שלא ישקה כל השדה ואם היתה שדה מטוננת משקה את כלה, ומרביצין השדה במועד שאין בכל אלה טורח גדול. 

זרעים שלא שתו מים קודם המועד לא ישקם במועד מפני שהן צריכין מים רבים ויהיה בדבר טורח יתר, מותר להסב הנהר ממקום למקום ולפתוח מקום הנהר שנסתם, בורות שיחין ומערות של יחיד אם היה צריך להם חוטטין אותן ושפין סדקיהם אבל אין חופרין אותן לכתחלה וכונסין להם מים אע"פ שאינו צריך להם ועושין נברכת במועד, עכברים שהן מפסידין האילנות צדין אותן במועד. 

כותל גנה שנפל בונהו מעשה הדיוט או גודר אותו בקנים או בגומא וכיוצא בהן, וכן אם עשה מעקה לגג בונהו מעשה הדיוט, כותל חצר שנפל בונהו כדרכו מפני הגנבים, אבל בינו ובין חבירו כתב ה"ר יצחק ז"ל שצר בצרור ואינו טח בטיט וכן בהוצא ודופנא מותר, וכותל רעוע סותרו מפני הסכנה ובונהו כדרכו, וכן כתב ה"ר יצחק ז"ל דוקא הנוטה לרשות הרבים אבל אחר לא. 

אמר רבא בונה אדם אצטבא לישב עליה, פירוש אצטבא בנין שעושין מן אבנים וטיט לישב עליה או לישן, והר"ף ז"ל כתב ולא נהירא דזה הוה בנין גמור לכך נראה אצטבא היינו כעין ספסלים של נסרים שמחברים להם רגלים וכן הא דאמרינן בפ"ק דמועד קטן דשרי למבני אודרא אינו רוצה לומר בנין גמור כמו שפירש הקונטריס אלא רוצה לומר להושיב האבוס של בהמה במקומו כמו שפירש שם בתוספת. הציר והצנור והקורה והמנעול והמפתח והדלת שנשברו מתקנם במועד כדרכו בין של עץ בין של ברזל שזה הפסד גדול הוא שאם יניח הפתח פתוח או הדלתות שבורות אפשר שיאבד כל מה שיש לו בבית וכבר בארנו שכל דבר שיש בו הפסד אינו צריך שנוי. 

אין מתלעין את האילנות ואין מזהמין אותן ולא מגזמין, ועוקרין את הפשתן מפני שהיה ראויה לחפוף בה במועד, אין מכניסין את הצאן לדיר כדי שיזבלו הקרקע שהרי הוא מדייר שדהו במועד ואם באו מאליהן מותר ואין מסייעין אותן ואין מוסרין להן שומר לנער את צאנן, ואם היה שכיר שבת שכיר חדש שכיר שנה מסייעין אותן ושוכרין שומר לנער צאנם ממקום למקום כדי שיזבלו כל השדה, והרי"ף כתב שמותר לדייר לכתחלה במועד ואפילו בשכר, והרי"ף ז"ל פסק בשבת בטובה בי"ט במזונות רוצה לומר שיאכל מה שהכינו בשביל עצמן לא שיזמין הגוי בי"ט או שיתן להם מזונות אחר י"ט, במועד בשכר. 

כתב רבינו שלמה ז"ל וה"ר יהונתן ז"ל, הזבל שבחצר מסלקין אותו לצדדין ואם נעשית החצר כרפת בקר מוציאין אותו לאשפה, המשוה פני הקרקע אם כדי להעמיד שם כרי של תבואה או לדוש שם מותר ואם לעבוד הארץ אסור, וכן המלקט עצים מתוך שדהו אם לצורך עצים מותר ואם לתקן הקרקע אסור, וכן הפותק מים לגנה או לשדה אם בשביל שיכנסו שם דגים מותר ואם להשקות הארץ אסור, וכן הקוצץ חריות של דקל אם להאכילן לבהמה מותר ואם לעבודת האילן אסור ובמעשיו יוכר לאיזה דבר הוא מתכוין, תנור וכירים שאפשר שיאפה בהן במועד מותר לעשות אותן במועד ואם לאו אסור, ובין כך ובין כך בונין על חרש של תנור, ומסרגין המטות ונוקדין הריחים ופותחין להן עין ומעמידין אותן ובונין אמת המים של ריחים וזופתין החביות והבקבוקין, וכתב הר"ף ז"ל וה"ה דשרי לתקן חביות שלנו בחשוקין שקורין צירקיל"ש בלע"ז ולחבר בהם השולים שקורין פונ"ץ ודוקא לצורך המועד אבל שלא לצורך המועד אסור, וכתב ה"ר יצחק ז"ל וגם בית הזתים נוקרין. 

רבא שרי לכסכוסי קרמי פירוש פרונזי"ר, ויש אומרים לקייר, אמר רבי יצחק בר אמי קטרא בירית אסור, פירוש לעשות הקשרים של בית יד מפני שהוא עושה מעשה אומן, והר"ף ז"ל כתב ולפי זה גרסינן קטרא בידית בדלת ולא גרסינן בריש, ובורית מפני שהוא מעשה אומן פירוש טבו"ן בלעז או לקמוט הבתי שוקין ובוריית כמו בורית, וה"ר יצחק כתב פירוש אחר לקטרא בירי לקורט בתי שוקין שקורין בלעז קלצא"ש או הבתי ידים שקורין גאנ"ץ ע"כ. 

סותמין פי החבית ומחפין את הקציעות בקש שלא יפסדו ולא יאבדו, ומרככין בגדים בידים שזה מעשה הדיוט, שוקלין צפרני חמור של ריחים ובונין אבוס לבהמה, פירש הר"ף ז"ל ר"ל להושיב אבוס הבהמה במקומו כדמפרש בתוספות, וסוס שירכב עליו מותר ליטול צפרניו ולסרקו וליפותו, ואין מרביעין בהמה במועד אבל מקיזין להם דם, ואין מונעין ממנה רפואה, וכל מאכלין ומשקין שאין מאכל בריאים מותר לאדם לאוכלן ולשתותן במועד לרפואה. 

כתב ה"ר יצחק ז"ל אסור לספוד ולהתענות בחול המועד אך מותר לספוד תלמידי חכמים בפניהם, ואומר שרש"י קרע בחול המועד, אבל הבראה אין עושין והוא הדין קריעה וגם לא אחר המועד, אין עושין הבראה כיון שעברה סעודה ראשונה וקריעה נראה הואיל דהוי פרהסיא דאין עושין, ונראה כי אנינות מותר לעשות בחול המועד אחרי שמוטל עליו לקברו, והר"ף ז"ל כתב מיהו פירש בהלכות אבל דאין אנינות חלה בחול המועד וצ"ע ברב אלפס ע"כ, בפרק אלו מגלחין גרסינן נשים במועד מענות ולא מטפחות ולא מקוננות, בראשי חדשים בחנוכה ובפורים מענות ומטפחות אבל לא מקוננות, מענות כולן עונות כאחת, קינה אחת מקוננת וכולן עונות, ולא יעורר על מתו ולא יספדנו שלשים יום לפני הרגל, אסור לתקן מנעלים במועד הואיל ויוכל לקנותם חדשים כאשר בארנו למעלה. 

אין מפנין מחצר לחצר במועד לא מכעורה לנאה ולא מנאה לכעורה אבל מפנה הוא מבית לבית באותה חצר, ומביאין כלים מבית האומן כגון כרים וכסתות וצלוחיות ואפילו שלא לצורך המועד אבל כלים שאינן לצורך המועד כגון מחרישה מן הלוטש או צמר מבית הצבע אין מביאין ואם אין לאומן מה יאכל נותן לו שכרו ומניחן אצלו ואם אינו מאמינו מניחן בבית הסמוך לו ואם חושש להם שמא יגנבו מניחן בחצר אחר אבל לא יביאם בביתו, והר"ש ז"ל כתב שאם חושש להם שמא יגנבו מביאן בצנעה בתוך ביתו. 

ואף על פי שחולו של מועד מותר בעשיית אלו המלאכות שבארנו וכיוצא בהן חייב אדם לשמוח בו ולשמח בניו ובני ביתו וכל הנלוים עליו כמו שכתוב (דברים טז, יד) ושמחת בחגך וכו' וחייב אדם לכלול בשמחתו הגר והלוי והיתום והאלמנה וגם שאר העניים האומללים כמו שאמרו במדרש על זה הפסוק של ושמחת בחגך אתה ובנך ובתך ועבדך ואמתך והלוי והגר והיתום והאלמנה אשר בשעריך אמר הקב"ה ארבעה בני בית יש לי וארבעה בני בית יש לך שמח את שלי ואני אשמח את שלך. 

ואסור להתענות בחולו של מועד אבל אכילת הפת בו רשות ובלבד שיטבל במיני תרגימא, וכל אדם שמתענה מחמת תשובה וחסידות תעניתו לו תענוג ומותר ודומה למה שאמרו ז"ל יפה תענית לחלום כאש בנעורת ואפילו בשבת כלומר שתעניתו תענוג, וכי אמרינן שאסור להתענות בשבתות וימים טובים מן התורה באדם שמתענה מחמת עסקיו או מחמת יאוש משמחת היום ומכל מקום אין ראוי להרגיל בני העולם להתענות בימים אלו ואפילו אם ימצא מי שמופלא בחסידות, ואף על פי שאכילה ושתיה במועדות בכלל מצות עשה לא יהיה אדם אוכל ושותה כל היום אלא כך יעשה בבקר ישכים לבית הכנסת ויתפלל עם הצבור שמתפללין וקורין בתורה בענין היום וחוזרין לבתיהם ואוכלין, והולכין לבתי מדרשות ושונין עד חצי היום ואחר חצי היום מתפללין תפלת מנחה וחוזרין לבתיהן ואוכלין שאר היום עם הלילה, כשאדם אוכל ושותה ושמח ברגל לא ימשך ביין ובשחוק ובקלות ראש שזה ודאי אינה שמחה רק הוללות וסכלות ולא נצטוינו רק על השמחה שיש בה עבודת יוצר הכל, שנאמר (שם כח, מז) תחת אשר לא עבדת את ה' אלהיך בשמחה ובטוב לבב, הא למדת שהעבודה בשמחה לא מתוך שחוק וקלות ראש ושכרות. 

ירושלמי אמר ר' אבא בר ממל אלו היה מי שימנה עמי התרתי שיהיו עושין מלאכה בחולו של מועד כלום אסור לעשות מלאכה אלא כדי שיהיו אוכלין ושותין ושמחים ויגעים בתורה ועכשיו אוכלין ושותין ופוחזין, נראה מדעת זה החכם שאיסור גדול בשחוק ובקלות ראש יותר מעשיית מלאכה, וכן האמת כי מי שעוסק במלאכה עוסק בישוב העולם והיא מצוה גדולה שכן מצינו בונה בית ונוטר כרם שחוזר מעורכי המלחמה אויבי השם לפי שעוסק בישובו של עולם, וכונת התורה בנתינת המועדות והראיה לפני השם כדי להדבק באהבתו וביראתו ולעסוק בתורתו התמימה ולמדו ליראה השם הנכבד והנורא מן החכמים החסידים העולים לראות פני האדון ה' אלהי ישראל שלש פעמים בשנה, נשלמו הלכות יום טוב ת"ל. 

ספר כלבו סימן סא 
================ 
דין הלכות תענית 

נהגו כל ישראל להתענות שני וחמישי אחר הפסח עד שבועות ושני וחמישי מסוכות ועד חנוכה משום דאמרי סקבא דשתא רגלא כלומר שברגל אוכלין ושותין שבעת ימים יותר מדאי ומרוב אכילה ושתיה והשמחה פוחזין וחוטאין תמיד ומנאפין וצריכין להתענות לכפר עליהם, וכתב הראב"ד ז"ל ונראה לי דהנך תעניות שעושין בין מרחשון וכסלו וכן בחדש אייר כיון דאיכא עביד להו ואיכא דלא עביד להו ולאו חיובא נינהו ולא על מלתא ידיעה עבדי להו ומנהגא בעלמא נינהו, ואף על גב דמכרזי להו בבי כנשתא כתענית יחידים דמו, ואפילו שליח צבור בין גואל לרופא לא יאמרו עננו אלא בשומע תפלה, ופרשת ויחל משה נמי לא מבעי להו למקרי אלא דעמא דבר הכי ולא מעיקר שמעתתא ע"כ, אך מנהג נרבונ"ה לאמרה שליח ציבור בין גואל לרופא ואע"פ שאין ראיה לדבר זכר לדבר שמצינו בפסוק עניה תיכף לגאולה (תהלים יט, טו) ה' צורי וגואלי וסמוך ליה (שם כ, ב) יענך ה' ביום צרה, ויחיד אומרה בשומע תפלה, ובעננו יש ס"ג תיבות כנגד ס"ג אותיות שיש בפסוק (בראשית לב, ח) ויירא יעקב מאוד, כך מצאתי, וכן יחיד שקבל עליו תענית אומר עננו בשומע תפלה, ועכשיו נהגו שלא להתפלל יחיד עננו אפילו בתפלת שחרית של יום אלא בארבע צומות בלבד מפני חשש תפלה לבטלה שמא יצטרכו לאכול מפני אונס נמצא שאין מתפללין עננו רק בתפלת המנחה של יום התענית, ובתוספתא גרסינן יש שאינו מתענה ומתפלל תפלת תענית כגון בערבית שלמחר יתענה, ויש שמתענה ואינו מתפלל תפלת תענית כגון בערבית יום שהתענה בו, וכן נראה מן הירושלמי. 

וכל תענית יחיד צריך הקבלה בתפלת המנחה של יום שלפניו שכך אמרו ז"ל כל תענית שלא קבל עליו מאתמול מבעוד יום דמי למפוחא מליא זיקא, וכתב הר"ף ז"ל מיהו שמעתי בשם רבינו תם בקבלה דלילה סגי במחשבה דלא בעי הוצאת הפה כדאמרינן בשבועות לבטא בשפתים וכו' (ויקרא ה, ד), וצ"ע, וה"ר יצחק ז"ל כתב ויש אומרים שאין מתפללין תפלת תענית ואם כן צריך לפרש הא דאמרינן מתענין לשעות מיירי שקבל עליו מאתמול אם אתענה למחר בחנם עד חצי היום אגמור לשם תענית ואז מתפלל עננו, עוד יש מפרשים דאפילו לא קבל מאתמול מתפלל עננו אך אינו יוצא ידי נדרו אם נדר להתענות יום אחד, וכן הורה ר"ת באחד שעשה הרבה תעניות בלא קבלה ואמר שלא הפסיד תעניותיו, ואמרינן התם מאימתי קבלתו שמואל אמר בתפלת המנחה פירוש שיאמר באלהי נצור ענני בתענית שאעשה למחר, והר"ף ז"ל כתב שמעתי כי רבינו יצחק היה אומר באלהי נצור הריני בתענית יחיד למחר ויש אומרים שאם ירצה להאריך בתחנונים יאריך, ויש מי שאומרים שאומרו בשומע תפלה ולא יחזור שלא אמרו הזכרה לתענית רק ערבית שחרית ומנחה, והראב"ד ז"ל פסק דבמנחה מקבל אדם תעניתו אפילו שלא בתפלה אבל אינו שם קבלת תענית מבעוד יום אפילו התענה כל הלילה וכל היום אין לו שם תענית ואינו מתפלל תפלת תענית. 

וכתב הראב"ד ז"ל יחיד שקבל עליו תענית שני ימים זה אחר זה אף על פי שאכל ושתה כל הלילה האמצעית שנראה כמפסיק תעניתו הרי זה מתפלל ביום שני תפלת תענית כלומר שקבלתו מועילה לשני הימים והוא שלא הכניס הלילה בכלל התענית שאם אמר שמקבל עליו תענית שני ימים עם הלילה האמצעית ואכל בלילה האמצעית כבר אבד תעניתו ומשלים שני ימים אחרים ואין מתפלל בזה תפלת תענית, ואם אמר בקבלתו שני הימים אלו עם הלילה האמצעית ואכל בלילה האמצעית אף על פי שמפסיק תעניתו מתפלל תפלת תענית, לן בתעניתו פירוש שלא קבל עליו רק יום אחד אך שנמלך להתענות בלילה וכל יום המחרת אינו מתפלל תפלת תענית ואפילו קבלו עליו משחשכה. 

ומתענין לשעות כתב ה"ר יצחק וזה לשונו יש מפרשים מתענין לשעות כגון שאמר הריני בתענית שלשה שעות שאין היחיד אומר עננו עד המנחה שמא יאחזנו בולמוס ונמצא שקרן בתפלתו אבל מהתלמוד משמע שאין קפידא אם ימצא שקרן בתפלתו דאמרינן ירדו גשמים קודם חצות הולכין ואוכלין אפילו שכבר התפללו עננו, והראב"ד ז"ל פירש מתענין לשעות (שיקבל) [שקבל] עליו תענית עד חצי היום ונמלך והוסיפו והשלימו עד הערב כיון שהשלים כל היום הרי זה תענית גמור ומתפלל לערב תפלת תענית אבל אם אכל בחצי היום אין זה תענית לענין תפלה, והרמב"ם ז"ל פירש תענית שעות כגון מי שהיה טרוד בעסקיו ולא אכל עד חצי היום וכשהגיע לחצי היום נמלך ואמר הואיל ולא אכלתי עדיין אשב בתענית עד הערב ולא אכל עד הערב הרי זה תענית שעות ומתפלל תפלת תענית, ולא עוד אלא אפילו אכל בבקר ואחר כך קבל להתענות שאר היום הרי זה תענית שעות, ועל זה לא ביאר אם יתפלל תפלת תענית, וההשלמה כתב דאפילו קבל עליו במנחה להתענות למחר עד הערב אחר שיאכל בבקר שאין זה תענית, והביא גם כן מה שאמרו ז"ל יחיד שקבל עליו תענית שני וחמישי של כל השנה ופגעו בו י"ט הכתובים במגילת תענית אם נדרו קודם לגזרתינו כלומר שנדר זה קודם תקנת הימים טובים יש לו לקיים נדרו ותדחה גזרתינו מפני נדרו, ואם תקנת אותן הימים קדמה ידחה נדרו מפני גזירתינו שלא היה דעתו לפגוע באותן הימים שאם היה בדעתו לפגוע בהן לא היה נודר, והרי הוא כאומר הריני מקבל תענית שני וחמישי חוץ מן הימים הכתובים במגילת תענית ולפיכך אין צריך שאלה על נדרו ואפילו התחיל להתענות קודם הי"ט, ואף על גב דבצבור התחילו אין מפסיקין ביחיד מפסיקין, ויש מפרשים אם נדרו קודם לגזרתינו שהתחיל תעניותיו קודם שארעו אותן הימים תדחה גזרתינו מפני נדרו וחל אסורו על אותן הימים מפני אסור כולל, ואם גזרתינו קודמת לנדרו שארעו קודם שהתחיל להתענות אין בזה אסור כולל וידחה נדרו מפני גזרתינו, והר"י כתב יחיד שקבל עליו תעניות ופגע בהן ימים טובים של תורה מפסיק, ימים הכתובים במגלת תענית אינו מפסיק, והנך רבנן דיתבי בתעניתא כולה שתא בר מעצרתא ומעלי יומא דכפורי דבנדר גמור אסרו על עצמן הנאת אכילה וחל הנדר בכל ימות השנה בכלל, אבל בקבלת תענית מכאן ועד יום פלוני לא יכנסו שבתות וימים טובים באותה קבלה לפי דעת הראב"ד ז"ל. 

והמקבל עליו תענית כתב הרי"ף ז"ל דאוכל ושותה כל הלילה עד שיעלה עמוד השחר והוא שלא יישן אפילו גמר וסלק שלחנו אבל אם לא סלק שלחנו אפילו ישן אוכל עד שיעלה עמוד השחר אבל גמר וסלק וישן אסור לאכול, והראב"ד ז"ל כתב דאם ישן אפילו בתוך סעודתו הוי הפסק ואסור לאכול עוד או אם סלק אפילו לא ישן, והבעל ההשלמה ז"ל כתב שאם לא ישן אפילו סלק אוכל ואם ישן אפילו לא סלק אינו אוכל, וכן דעת הרמב"ם ז"ל שהכל תלוי בשינה, וה"ר יצחק ז"ל כתב ודוקא היכא שלא ישן אבל ישן שינה גמורה אסור אבל מתנמנם אוכל וכמו כן ישן והתנה אוכל אם ישן אחר כך, ולדברי הכל אם התנה ואומר שעדיין בדעתו לאכול או לשתות אפילו ישן ואפילו סלק לא נאסר לו לאכול ולשתות, וכן דעת הירושלמי, וכתב הר"ף ז"ל ושתיה מותרת אפילו בלא תנאי דגבי שתיה הוי לעולם כמו התנה לפי שאין קבע לשתיה ודוקא מים וכתב הרי"ף ז"ל ולענין תענית שפוסק מבעוד יום חזינן לגאון דאמר דחוזר ואוכל ואף על פי שפסק עד שיבא השמש כל זמן שלא קבל עליו התענית אבל אחר שקבל עליו התענית אסור לאכול ולשתות אפילו מים וכן שדר רב האי גאון ז"ל, ועוד כתב הרי"ף ז"ל שהמתענה טועם תבשילו עד רביעית ובלבד שלא יבלע כלום, ועוד הביא ירושלמי נדר להתענות ושכח ואכל אבד תעניתו והוא שאמר יום סתם אבל אם אמר יום זה מתענה ומשלים, וכתב הרי"ף ז"ל וזה לשונו הרבה בני אדם נוהגין לאכול בתענית מיד ששקעה החמה קודם צאת הכוכבים וראיה לדבריהם מהא דאמר כל תענית שלא שקעה עליו חמה אינו תענית הא שקעה מותר, מיהו בתוספות עבודה זרה פירש רבינו אלחנן פוק חזי מאי עמא דבר שנהגו להתענות עד צאת הכוכבים אפילו בתענית יחיד והא דאמר שלא שקעה עליו חמה ר"ל גמר שקיעתה דהיינו צאת הכוכבים, ולפי שאין העולם בקיאין בגמר שקיעת החמה לכך נהגו להמתין עד צאת הכוכבים, גם רבינו אלחנן פירש פוק חזי מאי עמא דבר ואין לסור מן המנהג ומספיקא לא נפיק ליה עד שהיא ודאי לילה עכ"ל. 

כתב ה"ר יצחק ז"ל אדם שהתענה בשבת צריך להתענות למחרתו כדי שיתכפר לו מה שהתענה בשבת, ויפה תענית לחלום כאש בנעורת ובו ביום ואפילו בשבת, ותלמיד חכם אין רשאי להתענות אבל אם הצבור מתענין יכול הוא להתענות, וחולה ועוברה שאין מתענין בתענית צבור מכל מקום אסור להן להרבות בתענוגים, ולוה אדם תעניתו ופורע ואפילו אמר ביום זה ובלבד שיהא שם קצת צורך, עכ"ל, והראב"ד ז"ל כתב דוקא תעניתו אבל תענית צבור שהסכימו עליו על כל צרה אינו רשאי ללוות ולפרוש מהם ואין צריך לומר בארבע צומות שיש להן זמן קבוע שאינו לוה ותעניתו גם כן לא אמרו אלא תענית שקבל על עצמו אבל תענית חלום אינו לוה דאמרינן יפה תענית לחלום וכו', ויש אומרים דאפילו תעניתו אינו לוה אם אמר יום זה, והראב"ד ז"ל כתב לא שנא יום זה ולא שנא קבלת סתם לוה ומביא ראיה לסברא זו, עוד כתב דמי שקבל עליו שני וחמישי של כל השנה אינו לוה תעניתו לפי שלצער עצמו צער גדול נתכוון, עוד כתב דכל תענית של הסכמת צבור אינו צריך קבלה במנחה כלל אבל שליח צבור מכריז אותו והתענית מקובל ומתפללין תפלת תענית, והמתענה על החולה ונתרפא או על הצרה ועברה הרי זה מתענה ומשלים והטעם לפי שעדיין יש לו לידאג שלא עברה הצרה לגמרי אבל בתענית של גשמים לא שנא יחיד ולא שנא צבור אם ירדו קודם חצות לא ישלימו שכבר נענו ועברה צרתם, ובירושלמי אחר חצות ישלימו שכבר עבר רוב היום בבקשה כלומר שהתחיל התענית שקודם חצות אין אדם מרגיש בתענית, ועל זה אמרו בירושלמי אמר רבי אחא ב"ר חנינא אסור להתענות בשבת עד ששה שעות. 

ספר כלבו סימן סב 
================ 
דין הלכות תשעה באב וסדר התפלה ודין ד' צומות 

משנכנס אב ממעטין בשמחה כלומר שאין בונין בנין של שמחה ואין נוטעין נטיעה של שמחה ואין עושין סעודת ארוסין ונשואין אבל לארס מותר ואפילו ביום תשעה באב שמא יקדמנו אחר, ויש נמנעין מאכילת בשר משנכנס אב לפי שאין שמחה אלא בבשר ואע"פ כן אין צריכין להמנע מתבשיל שנתבשל בו הבשר דלצעורי נפשיה קא מכוין והא אצטער, ועוד דאמרינן בנדרים הנודר מן הבשר מותר בתבשיל, וכתב ה"ר אשר ז"ל וראיתי נשים יקרות שנמנעות מאכילת בשר ומשתית היין משבעה עשר בתמוז עד עשרה באב ואומרות שכך קבלו מאימותיהן דור אחר דור, ונראה לי משום דאמרינן בתלמוד במשנה בשבעה עשר בתמוז בטל התמיד וכן בעונותינו בטל נסוך היין ויש מן האנשים שנהגו כן, ונהגו בספרד שאין אוכלין בשר מר"ח אב עד תשעה בו, וירושלמי אמר רבי ישמעאל אלין נשיא דנהיגי דלא למשתי חמרא מדעייל אב מנהגא שבו פסק אבן שתיה שנאמר (תהלים יא, ג) כי השתות יהרסון ונראה לי אבן שתיה שהיתה שם שתות יין הנסוך עכ"ל, וכתב בעל ההשלמה ז"ל שמשנכנס אב אין ראוי לכבס ולגהץ למעט בשמחה ואף על פי שאינו אסור אלא אותו שבת לבד. 

שבת שחל תשעה באב להיות בתוכה אסור לספר ולכבס אפילו לכבס ולהניח עד אחר תשעה באב ולא בגדי המלבושין בלבד אסורין לכבס אלא אפילו הסדינין והמפות הגדולות והקטנות ואפילו כלי פשתן, מיהו לכבס ולהניח מותר ואפילו לגהץ לדעת הר"ם ז"ל ויש סוברים להתיר אפילו לכבס וללבוש ככבוס שלנו, והכבוס יש מפרשים אותו במים קרים בלא אפר, והגהוץ הוא שריית הבגדים בחמין עם האפר שהוא ממרקן יפה ואנו אין לנו לגהץ על הדרך הזה בשבת שחל תשעה באב להיות בתוכה אחר שרוב הנאת כבוס שלנו בבגדי מלבושינו ובגדי מטותינו על הדרך הזה ואין אסור לספר ולכבס אלא אותה שבת בלבד ולא כל אותה שבת אלא עד התענית, ולפני אותה שבת מותר, מכל מקום מנהג הזקנים שלא להסתפר כלל לפני אותה שבת כדי שיכנסו ליום התענית כשהם מנוולין וגוערין מאד במי שיספר, וכתב ה"ר יצחק ז"ל שבת שחל תשעה באב להיות בתוכה אסור לספר ולכבס, ומסיק רביעי שלאחריה מותר ומסיק חל להיות בערב שבת שמותר לספר ולכבס בחמישי מפני כבוד השבת. 

ערב תשעה באב לא יאכל אדם שני תבשילין אפילו בלא בשר כגון ביצים וגבינה או דג ואל יאכל בשר אפילו אין לו אלא תבשיל אחד, ויש מי שאומר שלא אסר שני תבשילין אלא כשאוכלין דרך תענוג ושמחה כגון כל אחד לעצמו אבל אם אוכלין כתבשיל אחד כגון שישים כאחד גבינה וביצים או דגים לית לן בה ואף על פי שמסקנת ההלכה שאין אסור בבשר ויין אלא בסעודה המפסיק בה, והוא שיעשנה משש ולמעלה אבל אם עשאה מו' שעות ולמטה מותר מ"מ הנהיגו הראשונים ברוב המקומות שלא לאכול בשר כל אותו היום אלא למי שהיה חולה או חלוש, וכן נהגו בהרבה מקומות לבטל השחיטה מר"ח עד התענית או כל אותה שבת עד עבור מקצת יום התענית, ויש ששואל על מה זה שנהגו לשחוט בט' באב מחצות היום ולמעלה והשיב כיון שהכל יודעין שלא יאכלו היום אין בכך כלום, ורמב"ם ז"ל כתב מימינו לא אכלנו ערב ט' באב תבשיל ואפילו של עדשים אלא אם כן היה שבת אבל אוכל הוא בשר מליח כל זמן שאינו כשלמים רוצה לומר שעברו שני ימים ולילה א' משנמלח שזהו זמן אכילת שלמים וזה מותר אפילו בסעודה דמפסיק בה, וכתבו הפוסקים ז"ל שלא נאמר זה אלא לפי מנהגם או לפי מנהג הרכים והמעונגים שאין אוכלין בשר בכל יום ויום כי אם בן יומו אבל לפי מנהגנו עתה שכל השנה אנו אוכלין בשר ששהה במליחתו כמה ימים לא נתיר לאכול בשר בסעודה המפסיק בה אפילו נמלח כמה ימים וכן המנהג כמו שכתבנו, ואין שותין בה יין כלל אבל שותה הוא יין מגתו כל זמן שהוא תוסס כלומר רותח שאין הנאה בשתיתו כלל, וכמה תסיסתו ג' ימים, וכתב ה"ר יצחק ז"ל ריב"א אומר כי תבשיל של תפוחים וכל דבר הנאכל כמות שהוא חי ובשלן אף על פי שאין בהן משום בשולי גוים כיון דמערבין בהן ערובי תבשילין שפיר מקרי תבשיל. 

ומסעודה המפסיק בה ואילך אסור לרחוץ פניו ידיו ורגליו וכל שכן שאסור לאכול ולשתות אפילו מים וכן כתב הראב"ד ז"ל, וכתב עוד ונראה לי שאם התנה תנאו מועיל לרחיצה ולשתות מים ואפילו לרחוץ כל גופו עד שקיעת החמה ע"כ, ובין השמשות שלו אסור כמו ביום הכפורים ואע"ג דלאו דאורייתא הוא החמירו ביה רבנן, ואסור להושיט אצבעו במים בט' באב כמו ביום הכפורים והטעם משום אבלות ואע"פ שאבל (אסור) [מותר] לרחוץ פניו ידיו ורגליו בצונן בתשעה באב אסור ואם היו ידיו מלוכלכות בטיט ובצואה רוחץ כדרכו וגם כשיוצא מבית הכסא מנקה ידיו לתפלה, וכן נמי מפה שרויה במים ועשויה כמין כלים נגובים מעבירה על גבי עיניו ואינו חושש, ושומרי פירות עוברין עד צוארם במים ואינן חוששין ומכל מקום כל רחיצה שהיא לשם הנאה אסור כל היום בין רחיצת כל גופו ופניו ידיו ורגליו, ומי שמקל לרחוץ מן המנחה ולמעלה רגליו במפה או בשום מקום עובר על דברי חכמים, אך מנהג קדום שהנשים רוחצות ראשן מן המנחה ולמעלה ביום תשעה באב והזקנים הראשונים ז"ל הנהיגו זה ולטובה נתכוונו ועשו סמך לדבר על מה שאמרו באגדה כי המשיח נולד ביום תשעה באב, וכמו שעשינו זכר לחורבן ולאבלות כן צריך לעשות זכר לגואל ולמנחם כדי שלא יתיאשו מן הגאולה וזה האות לא הוצרך רק לנשים ולכיוצא בהן שהן חלושי כח אבל אנו כולנו מאמינים ובטוחים בנחמות הכתובות שנויות ומשולשות בספרי הנביאים אך הנשים שאינן יודעות ספר צריכות חזוק. 

ואמרו ז"ל מקום שנהגו לעשות מלאכה בט' באב עושין שלא לעשות אין עושין ובכל מקום תלמידי חכמים בטלין וכן ראוי לעשות לכל אדם כדי שיראה מתענה שאם יעשה אדם מלאכה לא ירגיש בתעניתו מתוך טרדת מלאכתו ועוד שאפשר מתוך טורח המלאכה שלא יוכל להתענות ועוד שאמרו ז"ל כל העושה מלאכה בט' באב אינו רואה סימן ברכה לעולם וכל האוכל ושותה בתשעה באב אינו רואה בשמחת ירושלם וכל המתאבל על ירושלים זוכה ורואה בשמחתה שנאמר (ישעיה סו, י) שישו אתה משוש כל המתאבלים עליה וכתב הר"ף ז"ל לעולם יעשה האדם עצמו כתלמיד חכם וליכא משום יוהרא עכשיו כיון שאין אנו רגילין במלאכה בשאר יומי כל כך דדוקא בימיהם שהיו רגילין לעשות מלאכה כל היום שייך יוהרא מיהו במקום שרגילין לעשות מלאכה כמו בספרד צ"ע לענין תשעה באב מיהו גם שם נהגו שלא לעשות מלאכה ולישא וליתן דאמרינן ביבמות דשבת שחל תשעה באב בתוכה אסור לישא וליתן יש לומר היינו משא ומתן של שמחה כגון צרכי חופה דומיא דלבנות ולנטוע דמפרש התם כגון אבורנקי של מלכים אם כן אסור להרבות במשא ומתן ר"ל שיתמעטו יותר משאר ימים עכ"ל. 

צריך אדם לזכור בכל שמחותיו אבלות ירושלים שנאמר (תהלים קלז, ה) אם אשכחך ירושלים וכו' על ראש שמחתי ואמרו ז"ל זה אפר מקלה שעל ראשי חתנים שנותנין אותו במקום הנחת תפלין שנאמר (ישעיה סא, ג) לשום לאבלי ציון פאר תחת אפר ותפלין נקראו פאר שנאמר (יחזקאל כד, יז) פארך חבוש עליך, והבטיח הקב"ה שישיב לנו פאר תחת האפר שהיו נותנין בראש בזמן חורבנה, ויש מקום נמנעו שלא לתת אפר מקלה בראשי חתנים מפני שאין העם מוחזקים כלל בהנחת תפלין ולא יהיה בהם האפר תחת פאר ויחוששו גם כן שמא לא יהיה גם כן פאר תחת אפר ונהגו לעשות זכרון אחר במקומו שנותנין מפה שחורה על ראש החתן והכלה ועל זה פשט המנהג לשבר הכוס אחר שבע ברכות, וכן הבונה בית וסד אותו בסיד משייר בה אמה על אמה כנגד הפתח כדי שיזכור החורבן בבואו ובצאתו אבל הלוקח בית מסויד לא הצריכו לפחות בה זה, ומכל מקום מדי שנה בשנה צריך אדם להיות מתאבל על ירושלים בימים אלו כיצד ערב תשעה באב בסעודה שמפסיק בה יושבין לארץ ואין אוכלין בשר ואין שותין יין ולא שני תבשילין כמו שבארנו ויש פרושין שמונעים עצמן מכל מיני לפתן ואין אוכלין רק פת במלח ומים במשורה ויש יושבין בין תנור וכירים ואוכלין ביצה זכר לאבלות, ומפסיקין עוד היום גדול מה שאין כן בשאר תעניות, ויש נהגו שלא לאכול בשר ולא לשתות יין משנכנס אב עד תשעה בו כמו שכתבנו, ירושלמי הני נשי דידן דלא שתו חמרא מן שבעה עשר בתמוז עד תשעה באב מנהגא, ויש נהגו לעשות כן על פי הירושלמי, וכל המצות הנוהגות באבל נוהגות בתשעה באב אסור ברחיצה ובסיכה ובנעילת הסנדל ובתשמיש המטה אבל אין צריך כפיית המטה מיהו ה"ר שמואל ז"ל מאיור"א היה מחמיר על עצמו לשכב מוטה על הארץ. 

ואסור לקרות בתורה ובנביאים ובכתובים ולשנות במשנה ובתלמוד ובהלכות ובאגדות לפי שכל אלה משמחין הלב שנאמר (תהלים יט, ט) פקודי ה' ישרים משמחי לב אבל קורא הוא בקינות ובאיכה ובדברים הרעים שבירמיה ובמדרש איכה רבתי כדי להזכיר חורבן בהמ"ק, כתב ה"ר יצחק ז"ל ובפרק אלו מגלחין וכיוצא בהן, והר"ף ז"ל כתב ובפירוש איכה אבל לא בפירוש איוב משום דהוי עמוק טפי ואמרינן קורין דוקא אבל לענין סברא אסור, ותינוקות של בית רבן מבטלין, ולא ילך ויטייל בשוק כדי שלא יבא לידי שחוק והתול. 

וקצת מן החכמים נמנעים מהנחת תפלין, וכתב ה"ר יצחק ז"ל שמותר להניח תפלין דקרו לה בפרק החולץ אבלות ישנה והר"ף ז"ל כתב הלכך לא עדיף מיום שני דאבל דמניח תפלין כדאיתא במועד קטן וכן כתב ה"ר שמותר להניחן אבל הוא אינו מניחן בבקר משום דכתיב (איכה ב, יז) בצע אמרתו שקרע פורפירין דיליה, ואסור לשורר בזמן הזה משום אבלות ירושלים אך בבית חתנות מותר ושיר שהוא שבח של הקב"ה מותר בכל מקום ותשעה באב שחל להיות בשבת או באחד בשבת מעלה על שלחנו כל מה שירצה ואפילו כסעודת שלמה ואינו מחסר כלום ואפילו בסעודה המפסיק בה מפני כבוד שבת וכשחל להיות בשבת דוחין התענית עד אחר השבת, והוא הדין דלפני אותה השבת מותר לספר ולכבס, והר"ם מקוצי ז"ל כתב בספר המצות שלא נהגו רז"ל כשחל ט' באב להיות בשבת לאסור לספר ולכבס כל השבוע שלפניו אף על פי שנדחה עד לאחר השבת, וה"ר יצחק כתב וצריך פירוש לפירושו לבד יום ה' או יום ו' מפני כבוד השבת כי איך נאסור יום ה' הלא התרנוהו אפילו חל ט' באב בערב שבת כל שכן כשחל להיות בשבת גם שאר ימי השבוע נמי חומרא יתירה הוא שהרי לא אסרו רק שבת שחל ט' באב להיות בתוכה ובפרק בתרא דמגלה מחלקין בין חל להיות בתוכה לחל להיות בשבת ואין שום אבלות נוהג בשבת ואפילו מדברים של צניעות והר"ף ז"ל כתב מיהו שמעתי כי רבי מאיר מרוטונבור"ק ז"ל נוטה להחמיר בדברים של צנעה, וטעם להתיר יש בתשמיש המטה, ט' באב שחל להיות בשבת הואיל ונדחה ידחה ואם היה אסור דברים של צנעה אם כן אינו לגמרי ועוד דאם איתא דברים שבצנעה נוהג אסור אפילו התענית יעשו בשבת דהרבה בני אדם עושין תענית חלום בשבת והוי שפיר דברים שבצנעה ומטעמים אלו אין לאסור הדבר לרבים, עכ"ל הר"ף ז"ל נשלמו הלכות ט' באב ועתה אבאר סדר התפלה בו בע"ה. 

ערב ט' באב במנחה מקדימין לבא לבית הכנסת ומתפללין תפלת המנחה כמו בשאר ימי השבוע ויש מקומות שאין אומרים תחנה וכן כתב הר"ף ז"ל טעם דאין אומרים תחנה בט' באב לא ביום ולא בלילה דכתיב (איכה ג, ח) שתם תפלתי, ואחר תפלת המנחה הולכין לבתיהן ואוכלין ושותין בעוד היום גדול, ואח"כ הולכין לבית הכנסת ושליח צבור יורד לפני התיבה ופותח והוא רחום וכל הקהל כאחד יורדין מעל כסאותם ושולפין מנעליהן ויושבין לארץ ואומרים ברכו ומסדרין תפלת ערבית וקורין ק"ש בברכותיה ומתפללין י"ח על הסדר וכולל בברכת בונה ירושלים מעין המאורע כמו שאמרו ז"ל אם בא לומר בסוף כל ברכה וברכה מעין הברכה אומר ומה שמוסיף בה הוא ברכת נחם וכו', וגומרין תפלתן על הסדר ובכל תפלות ט' באב אומר אותה כדאמרינן בירושלמי רבי אחא אומר מעין המאורע בתשעה באב ומאי ניהו רחם וכו', ונהגו הראשונים ז"ל לומר רחם בתפלת ערבית ושחרית ובתפלת המנחה נחם לשון נחמה שמבקשין נחמה בסוף היום, אמנם ה"ר שמואל מאיור"א היה אומר נחם בין ביום בין בלילה ופירוש לגיונות חיילות, במרד תבכה, ויש נוסחאות במרר כמו לשון מרירות, ויש נוסחאות במרד כמו לשון עניה ומרודיה ואחר תפלת ערבית אומר קדיש זוטא, ואחר כך יושב שליח צבור והקהל לארץ בדאגה ושממון וקורין מגלת איכה בנהי גדול עד השיבנו ה' אליך, ויש מקומות חולקין בקריאתו כי יש מקומות שקורין אותו כל הקהל, ויש מקומות שאין קורין אותו כי אם החזן לבד וכל הצבור שותקין ומכבין כל הנרות ואצלנו מנהג לקרא כל אחד ואחד ואחרי כן מכבין כל הנרות ואחר כך פותח שליח צבור קינות לעגם הנפשות ולשבר הלבבות, ומקוננים שם עד רביע הלילה האנשים בבית הכנסת שלהם והנשים בבית הכנסת שלהן וכן ביום מקוננים אנשים לבד ונשים לבד עד קרוב לשליש היום ואח"כ אומרים סדר קדושה ומתחיל מואתה קדוש ואין אומרים ובא לציון בלילה לפי שאין גואל בא בלילה ואחר כך אומרים קדיש שלם, וכולן נפטרין לבתיהן ואין נותנין שלום זה לזה אלא מתנהגים כאבלים לכל דבריהם ואם נתן להם עם הארץ שלום משיבין לו בשפה רפה ובכובד ראש. 

בשחר משכימין לבה"כ ואומרים ברכות וקרבנות ופסוקי דזמרה עד ומהללים לשם תפארתך ומשם ואילך הוא מן השירה ואין לומר שירה לעת כזאת, ואומרים תפלת יוצר כמו בחול ואומר רחם בבונה ירושלים כמו שאמר בתפלת ערבית וגומרין תפלתן ואומרים קדיש זוטא ואחר כך מוציאין ספר תורה בלתי עטרה והופכין המפה וגוללין הספר במקום שפל על גבי ספסל או על גבי קתדרא ולא על גבי המגדל, וכל כך כדי לעורר הלבבות להתאבל ולהתאונן על חרבן הבית, ויש אומרים שאין גוללין אותו אלא במקומו שלא למעט בכבודו, וקורין ג' בפרשת כי תוליד בנים (דברים ד, כה) ואומרים קדיש זוטא, והג' מפטיר בירמיה (ח, יג) אסוף אסיפם ואומרים אשרי ומחזירין ספר תורה למקומו, ואחר כך יושבין לארץ ואומר קינות כל אחד כפי השגתו וכל המרבה לקונן ולהתאונן עליו הכתוב אומר שישו אתה משוש כל המתאבלים עליה, ואחר כך אומר סדר קדושה ומתחיל ובא לציון ומדלגין ואני זאת בריתי לפי שיש בו ודברי אשר שמתי בפיך, ויום זה אסור בתלמוד תורה כמו שבארנו, ואחר סדר קדושה אומר קדיש שלם, ונפטרין לבתיהם וכל אחד יושב בדד וידום ויש מקומות שאין מקוננין עד אחר סדר קדושה והכל לפי המנהג, ואחר כך מתקבצין בבית הכנסת וקורין איוב כלו, למנחה הולכין לבית הכנסת ואומרים אשרי וקדיש זוטא, ומוציאין ספר תורה וקורין ויחל משה כמו בשאר הימים מהתענית והג' מפטיר דרשו (ישעיה נה, ו) והמפטיר בין בשחרית בין במנחה מברך לפניה ברכה אחת ושלשה לאחריה שאינו אומר על התורה רק מסיים מגן דוד וכן בכל שאר התעניות שלא נתקנה ברכה על התורה רק לשבתות וימים טובים שמזכירין בה ענין היום ומודים השם על המתנה הנכבדת שנתן לנו מאותן הימים, ואח"כ מחזירין הספר למקומו ואומר קדיש זוטא ומתפללין י"ח ואומרים נחם בבונה ירושלים בלשון נחמה כמו שבארנו, ואחר תפלת המנחה אומרים קדיש שלם ומתפללין תפלת ערבית והולכין לבתיהם לשלום, ותשעה באב שחל בשבת דוחין התענית עד אחד בשבת כמו שבארנו, ובמוצאי שבת מתפללין תפלת ערבית על הסדר שבארנו, ומבדילין בתפלה כמו בשאר מוצאי שבתות ואין מבדילין על הכוס עד מוצאי התענית שאם תאמר להבדיל מבעוד יום כמו שאמרו ז"ל מתפלל אדם של מוצאי שבת בשבת ואומר הבדלה על הכוס זה לא אמרו אלא למי שאין לו יין במוצאי שבת ויש לו יין בשבת אבל למי שיש לו יין לא, ויש נוהגין לברך על האור קודם שיפתח במגילת איכה וכן כתב הראב"ד ז"ל במגילה כמו שכתבנו במקומו ואין אומרים ויהי נועם ולא ויתן לך במוצאי שבת זה ויש נהגו לומר ויהי נועם והכל תלוי במנהג והראשון עקר, והר"ף ז"ל כתב שמברך בורא מאורי האש כשיצא מבית הכנסת על אור ששבת ומברך המבדיל קודם שיצא מבית הכנסת עכ"ל, והסדר שעושין בתפילה כשחל להיות בשבת עושין אותו כשחל להיות במוצאי שבת ובהיותו בשבת שעושין התענית באחד בשבת כמו שבארנו עושין כל סדר היום כמו בט' באב וכל שאסור בט' באב אסור בו ואם הוא עשרה בו דעבר יומו נשלם סדר תפלות תשעה באב. 

אמרו ז"ל לא היו ימים טובים לישראל כחמשה עשר באב וכיום הכפורים ומפרש בגמרא שביום הכפורים נתנו לוחות אחרונות ונסלח להם עון העגל ונקבע להם יום מחילה וסליחה לדורות וט"ו באב פירש הראב"ד ז"ל שכלו בו מתי מדבר כדאמרינן בירושלמי שכל ערב ט' באב היה כרוז יוצא למחנה צאו לחפור צאו לחפור והיו חופרים קבריהם והולכין וישנים שם עד הבקר למחר היו מוצאים עצמן חסרים ט"ו אלף ופרוטרוט שנה אחרונה מצאו עצמן שלמים אמרו שמא טעינו בקביעת החדש חזרו שם י' בו וי"א בו וי"ב וי"ג וי"ד כיון שהגיעו לט"ו ראו הלבנה מלאה ומצאו עצמן שלמים אמרו בטלה גזרתינו ועשו י"ט, ובאלו הימים היו בנות ירושלים יוצאות וחולות בכרמים בכלי לבן שאולין כדי שלא לבייש מי שאין לה וכל הכלים טעונין טבילה ואפילו היו מקופלין ומונחין בקופסא שמא בעלת הכלים לבשתן בימי נדותה ותתבייש לומר לשואלת לפיכך הצריכו לכל הכלים טבילה כדי שלא תתביישנה הטמאות או שלא יבאו ותמנעו מלהשאילן, והראב"ד ז"ל כתב טעם אחר על פירוש הירושלמי מפני מה טעונין טבילה לפי שמתוך שמטבילין לא חיישינן עליהו מלהשאילן, ומה היו אומרות בחור שא עיניך וראה מה אתה בורר לך פירוש שכל מי שאין לו אשה נפנה לשם ואומרות לו אל תתן עיניך ביופי תן עיניך במשפחה, ויש תמהין איך היה טוב המנהג הזה בעיני החכמים שיחטפו איש את אשתו וחס ושלום דומה כאילו היו בנות ישראל הפקר, ואין זה תמה כי יש לדעת שכל מי שידו מגעת להשיא בתו לא היה שולחה שם שאם היתה קטנה מה תועיל חטיפתו הרי אינה מקודשת בלתי דעת אביה ואם היתה נערה או בוגרת אם חושש לזה לא יניחנה לצאת ואם יתירנה לצאת יזהירנה שלא להתקדש אלא בהגון בה, והדבר ידוע שאינה מתקדשת אלא לדעתה, אבל המנהג בשביל הבנות שאין יד אביהן משגת להשיאן, ואולי היו יושבות עד שתלבין ראשן אם לא על ידי המנהג הזה, וכן הוא אומר (שיר השירים ג, יא) צאנה וראנה בנות ציון במלך שלמה בעטרה שעטרה לו אמו ביום חתונתו וביום שמחת לבו, כלומר שיום הכפורים נקרא יום שמחה כמו שאמרו ביום חתונתו זו מתן תורה שנתחתן הקדוש ברוך הוא עם ישראל ביום שעמד על הר סיני היו כמו הארוסין ויום הכפורים היו כמו הנשואין, וביום שמחת לבו זה בנין המשכן שצוה בו למחרתו ואמר (שמות כה, ח) ועשו לי מקדש וענין בעטרה שעטרה לו אמו על דרך הדרש הוא חבה יתירה על כנסת ישראל משל למלך שהיתה לו בת חביבה ביותר לא זז מחבובה עד שקראה אחותי לא זז וכו' עד שקראה בתי ועד שקראה אמי וכן הוא אומר בעטרה שעטרה לו אמו וישראל עטרו כבוד לשם יתברך בקבלת מלכותו ותורתו ומצותיו, והם מעוטרים בכבודו ומוכתרים עטרת הזה ושמחת עולם על ראשם ששון ושמחה ישיגו ונסו יגון ואנחה. 

הנה בארנו שהמתענה מתפלל תפלת תענית ואמרינן בירושלמי היכן אומרה בליל שבת ויומו פירוש ערבית ושחרית ומנחה כמו הזכרת שבת אמנם זה היה בדורות הראשונים אבל בדורות אלו לא נהגו להתפלל תפלת תענית אפילו בשחרית של יום התענית אם לא בד' הצומות כמו שבארנו והטעם מפני חשש ברכה לבטלה שמא יצטרכו לאכול מפני האונס, וכן כתב ר"ש ז"ל במסכת שבת, וכבר כתבנו ש"צ אומרה בפני עצמה בין גואל לרופא והיחיד אומרה בשומע תפלה לפי שאין היחיד קובע ברכה לעצמו, וכתב הראב"ד דאיכא מאן דאמר דבצבור בין בתפלת יחיד בין בתפלת ציבור אומר תפלת תענית בין גואל לרופא דלא אקרי קביעות יחיד ברכה לעצמו דהא ציבור קבעי ליה ואע"ג דמצלו ביחידים צבור ננהו ולא מחוור דאם כן לימא בגמרא כדמתרץ לעולם אימא לך אין בין יחיד דקאי בתענית וכו', לימא אין בין יחיד לעלמא ר"ל יחיד מתענה לעצמו ליחיד מתענה עם הצבור אלא שיחיד המתענה לעצמו מתפלל י"ח והמתפלל עם הצבור מתפלל י"ט שמוסיף ענינו אלא לאו ש"מ דיחיד אינו קובע ברכה לעצמו ואומרה בשומע תפלה, וש"צ כשמסדיר תפילתו בלחש כיחיד דמי ואומרה בשומע תפלה, ושליח צבור שטעה ולא הזכיר ענינו בין גואל לרופא אומר אותו במקום שנזכר בו ברכה בפני עצמה ואחריו הוא אומר הברכה שהוא עומד בה לפי שהאמצעיות אין להן סדר כך כתב הר"ש ז"ל אך הרי"ף ופוסקים אחרים ז"ל כתבו שחוזר למקומו אחר גואל ואומר ענינו ואחריו רופא וכל שאר הברכות על הסדר, וכן אם שכח ברכה אחת משאר הברכות, ויחיד אומר אחר תפלתו רבונו של עולם בזמן שבית המקדש קיים אדם חוטא ומקריב קרבן על גבי המזבח עכשיו שאין קרבן יהי רצון מלפניך שיהא חלבי ודמי שנתמעט כחלב ודם על גבי המזבח ויהיו לרצון אמרי פי והגיון לבי לפניך ה' צורי וגואלי. 

ארבעה תעניות המפורשים בקבלה כמו שכתוב צום הרביעי וצום החמישי וצום השביעי וצום העשירי יהיו לבית יהודה לששון ולשמחה, צום הרביעי זה י"ז בתמוז שהוא בחודש הד', וה' דברים קשים ארעו בו אחד נשתברו הלוחות שני בטל התמיד מבית ראשון ג' הובקעה העיר ב' פעמים ד' שרף אפוסטמוס את התורה ה' העמיד צלם בהיכל, צום החמישי זה ט' באב שהוא בחודש החמישי וה' דברים ארעו בו, אחד נגזר על ישראל במדבר שלא יכנסו לארץ וחרב הבית בראשונה ובשניה ונלכדה עיר גדולה בישראל ובתר שמה והיו בה אלפים ורבבות מישראל ונפלו ביד גוים ונהרגו כלם והיתה שם צרה גדולה כחרבן בית המקדש, ובו ביום חרש טורנוסרופוס מלך אדום את ההיכל ואת סביביו לקיים מה שנאמר (ירמיה כו, יח) ציון שדה תחרש, צום השביעי זה צום גדליה שהוא בחדש השביעי ובו נהרג גדליה בן אחיקם ונכבית גחלת ישראל הנשארת וסבב להם הגלות, צום העשירי הוא עשרה בטבת שהוא בחדש העשירי שבו סמך מלך בבל הרשע ידו על ירושלים והביאה במצור ובמצוק, בד' הצומות האלו מתענין ישראל מפני הצרות הנזכרות שארעו להן כדי לעורר הלבבות ולפתוח דרכי התשובה ויהיה זה זכרון למעשה אבותינו הרעים ולמעשינו שגורמין הצרות ונשוב להטיב ולעשות תשובה שלימה. 

וכתב ה"ר יצחק ז"ל ד' צומות אלו יש שמד צום יש שלום י"ט, אין שמד ואין שלום רצו מתענין רצו אין מתענין חוץ מט' באב מפני שהוכפלו בו הצרות, ומלבד אלו הארבע צומות נהגו ישראל להתענות בי"ג באדר זכר לתענית שגזרה אסתר בימי המן שנאמר (אסתר ט, לא) דברי הצומות וזעקתם והוא תענית של שמחה ולזכרון הנס קבלוהו בשמחה באותה שעה עליהם ועל זרעם ותענית זה נקרא תענית אסתר, ואם חל להיות בשבת מקדימים ומתענין בשישי שהוא י"ב באדר ויש מקדימין ומתענין בחמישי שאין מתענין בע"ש מפני דרכי האמורי, אבל אחד מד' הצומות שחל להיות בשבת מאחרין ודוחין אותו עד אחר השבת, ובכולן קורין בתורה שחרית ומנחה שלשה בפרשת ויחל, ומפטירין במנחה דרשו עד לנקבציו כמו שעושין במנחת ט' באב כמו שבארנו, ובכולן מלבד ט' באב הקלו חכמים על עוברות ומניקות שמתענות ואין משלימות ואוכלין בלילה הכנסת התענית עד שיעלה עמוד השחר כמו שביארנו בהלכות תענית אעפ"כ ראוי אלו העוברות והמניקות שלא להקל כל כך על עצמן ואם תאכלנה שלא להתענג במאכל ובמשתה אבל אוכלות ושותות כדי קיום הולד, כתב הרי"ף ז"ל כל תענית שאין היולדת שותה בו אין מברכים על היין של ברכת מילה לפי שצריך לטעום ואם אינו טועם מוציא שם שמים לבטלה עכ"ל, כל הצומות האלה עתידין לבטל לימות המשיח ולא עוד אלא שעתיד להיות ימים טובים וימי משתה ושמחה שנאמר (זכריה ח, יט) צום הרביעי וכו' האמת והשלום אהבו. 

נשלם סדר ט' באב וארבע צומות ת"ל. 

ספר כלבו סימן סג 
================ 
דין סדר מגלת תענית 

אלו ימים שמתענים בהן וכל המתענה בהן לא יאכל ולא ישתה עד הערב וכל המתענה בהן מובטח שהוא בן העולם הבא. 

ניסן באחד בו מתו שני בני אהרן, בעשרה בו מתה מרים הנביאה ונסתלק בארה, בעשרים ושמנה בו מת יהושע בן נון. 

אייר בעשרה בו מת עלי הכהן ושני בניו ונשבה ארון ה', בכ"ח בו מת שמואל הנביא וספדו בו כל ישראל. 

סיון בכ"ג בו בטלו בכורים מלעלות לירושלים בימי ירבעם בן נבט, בכ"ה בו נהרג רבי שמעון בן גמליאל ור' חנינא סגן הכהנים ור' ישמעאל, בכ"ז נשרף רבי חנינא בן תרדיון וס"ת עמו. 

תמוז בי"ז בו נשתברו הלוחות ובטל התמיד והובקעה העיר ושרף אפוסטמוס את התורה והעמיד צלם בהיכל. 

אב באחד בו מת אהרן הכהן, בט' בו נגזר על אבותינו שלא יכנסו לארץ וחרב הבית בראשונה ושניה ונלכדה בתר ונחרשה העיר, בי"ח בו כבה נר מערבי בימי אחז, בי"ט בו נלכדה ונהרגו היהודים. 

אלול בשבעה בו מתו מוצאי דבת הארץ. 

תשרי בשלשה בו נהרג גדליה בן אחיקם והאנשים אשר היו עמו, בחמשה בו מתו אנשים מישראל ונחבש רבי עקיבא בבית האסורים ומת, בששה בו נגזר על אבותינו שימותו בדבר בחרב וברעב, בשבעה בו מתו עושי העגל, בי"ז בו נהרג בן החכם רבי יהונתן זצ"ל. 

מרחשון בששה בו עורו עיני צדקיהו ושחטו בניו לעיניו. 

כסלו בחמשה בו שרף יהויקים את המגלה אשר כתב ברוך מפי ירמיהו בקראה לפניו. 

טבת נכתבה התורה יונית בימי תלמי המלך והחשך בא לעולם ג' ימים, בתשעה בו לא כתבו אבותינו על מה הוא ונמצא הסוד בו ביום מת עזרא הכהן ונחמיה בן חכליה, בעשרה בו סמך מלך בבל ידו על ירושלים להחריבה. 

שבט בחמשה בו מתו הצדיקים שהיו בימי יהושע בן נון, בשלשה ועשרים בו נתקבצו כל ישראל על שבט בנימין על דבר פלגש בגבעה על עון פסל מיכה. 

אדר בשבעה בו מת משה רבינו, בתשעה בו גזרו רבותינו על מחלוקת ב"ש וב"ה והיה קשה אותו היום כאלו נעשה את העגל, אלו ימי התעניות שקבלו עליהם ישראל, עוד גזרו רבותינו שיהו מתענין בשני ובחמישי מפני שלשה דברים על חרבן הבית ועל התורה שנשרפה ועל חרפת השם, לעתיד לבא עתיד הקדוש ברוך הוא להפכן לששון ולשמחה שנאמר (ירמיה לא, יב) והפכתי אבלם לששון ונחמתים ושמחתים מיגונם, יראו עינינו וישמח לבינו ותגל נפשנו אמן, תמה מגלת תענית תהלה לאל יתעלה. 

ספר כלבו סימן סד 
================ 
דין הלכות ראש השנה וסדר תפלה 

כתב ה"ר אשר ז"ל ערב ראש השנה נהגו להתענות ולעשות צדקות גדולות כדאמרינן אגרא דתעניתא צדקתא, וגם נהגו כל ישראל לטבול בנהר בער"ה ויום הכפורים ולולי צנת אלה הארצות מחייבי כל ישראל לעשות כן דבעל קרי אסור בתפלה וסמכו על הא דא"ר יוחנן בטלוה לטבילותא וכתב הרי"ף ז"ל לטבילותא בטלו אבל לנטילותא לא בטלו, ועתה נקוט מנהג כל ישראל שאין מתפללין עד שירחצו, ובספרד שאין להם צנה טובלין אבל באלה הארצות לא, ובירושלמי משמע דמקומות יש שטובלין ויש שאין טובלין ומפני שתפלות ראש השנה ויום הכפורים צריכות טהרה מאוד ואין הצנה עדיין נהגו לטבול ע"כ, ואין מברכין על טבילה זו לפי שאינה רק בשביל טהרה, כך כתב הר"ם והוא היה נוהג לשפוך על גופו ט' קבין מים חמין שהם רי"ו ביצים במקום טבילה כי אותה טבילה אינה אלא בשביל טהרה ולא בשביל חובה עכ"ל. 

כתב הרמב"ם ז"ל מצות עשה של תורה לשמוע תרועת שופר בראש השנה שנאמר (במדבר כט, א) יום תרועה יהיה לכם, ושופר שתוקעין בו בין בר"ה בין ביובל הוא קרן של כבש הכפוף, ואפשר לומר כי הכונה בזה שיכוף כל אחד נפשו ויכוון לבו לעשות רצון יוצרו, וכל השופרות פסולים חוץ משל כבש והראב"ד חולק ואומר כי המצוה כפופין אבל אם תקע בשל יעלים יצא כי דעת הר"ם ז"ל אינו אלא למעט של פרה אבל של עז ושל תיש כולן בכלל כבש הם וכן של יעלים ובלבד שיהיו כפופין והלכך דיעבד כשרין, וכן כתב הבעל ההשלמה ז"ל וה"ר יצחק ז"ל ואע"פ שלא נתפרש בתורה תרועה בשופר בראש השנה הרי הוא אומר ביובל (ויקרא כה, ט) והעברת שופר תרועה בחדש השביעי בעשור לחדש וכו', מפי השמועה למדו מה תרועת יובל בשופר אף תרועת ר"ה בשופר, שופר של ע"ז ושל גוי אין תוקעין בו לכתחלה ואם תקע יצא, שופר הגזול שתקע בו יצא שאין המצוה אלא בשמיעת הקול ואין בקול דין גזל, והמודר הנאה משופר מותר לתקוע לו תקיעה של מצוה שאם תאמר נהנה בשמיעת הקול מצות לאו ליהנות נתנו, פירוש אדם אחר תוקע לו והוא שומע אבל הוא עצמו אמר הגאון שאסור לתקוע בו אפילו תקיעה של מצוה מפני שיש הרבה בני אדם נהנין כשהן עצמן תוקעין, וכל מידי דאיכא הנאה לגוף ליכא לשנויי בשביל טעמא דמצות לאו ליהנות נתנו, ואית דאמרי דדוקא כי אמרינן מותר לתקוע לו תקיעה של מצוה הני מילי כי אמר הנאת שופר עלי אבל אם אמר קונם תקיעת שופר עלי אסור אפילו בתקיעה של מצוה דנדרים חלים על דבר מצוה כדבר הרשות, וכן כתב ה"ר מאיר הלוי ז"ל ואם אמר קונם של שופר עלי משמע דעת הכל נדר ואין נדר חל על דבר שאין בו ממש, והמודר הנאה מחברו מותר לתקוע לו תקיעה של מצוה ולא לקרי ליה מהנה דמצות לאו ליהנות נתנו. 

שופר של ר"ה אין מחללין עליו יום טוב ואפילו בדבר שהוא משום שבות ואין צריך לומר שאין עושין בו מלאכה מפני שתקיעת שופר עשה ויום טוב עשה ולא תעשה, ומותר לתת בתוכו יין או מים או חומץ כדי לצחצחו ולעולם לא יתן לתוכו מי רגלים מפני הכבוד שלא יהיו המצות בזויות עליו, ושיעור השופר כדי שיאחזנו בידו ויראה לכאן ולכאן, ויש מפרשים שצריך שיראה לכאן ולכאן כשעור שאוחז בידו ונמצא שיהיה אורך השופר ג' טפחים והפירוש הראשון נראה עיקר שהרי במסכת נדה תני ה' דברים שעורן טפח השוחק וחשיב חד מניהו שופר. 

נסדק לארכו פסול, יש מפרשים שנסדק כלו, ויש מפרשים שאפילו לא נסדק אלא כל שהוא לפי שמשנסדק כלל כח התקיעה מבקיעו ומאריך הסדק בכל פעם ופעם ופסול וראוי להחמיר בזה, נסדק לרחבו אם נשתייר שעור התקיעה כשר וכאלו נכרת ממקום הסדק ואילך, ונראה לי דדוקא כשנשתייר שעור תקיעה לצד הפה שרואין כאלו נכרת ממקום הסדק ואילך, אבל נשתייר לצד הרחב כשיעור ולא לצד הפה פסול, והריא"ג והבעל העטור פסקו דכל זמן שישתייר שעור תקיעה לא שנא מלמעלה ולא שנא מלמטה כשרה ולא דמי להוסיף עליו כל שהוא דפסול לפי שאין בזה תוספת שהוא השופר עצמו ואף על גב דחשבינן כאלו נכרת ממקום הסדק הני מילי לענין שצריך שישתייר בו כשיעור אבל יש בו כשיעור כשר, וכתב הראב"ד ז"ל בדרשה שלו שאפילו נסדק לארכו אם מהדקו היטב וקושרו היטב בחוט או במשיחה כשר לפי שהקשר ההוא כשהוא מהודק יפה יפה מונעו שלא להתבקע עוד והוא שישתייר שיעור תקיעה ממקום הקשירה ולמעלה לצד הפה, וה"ר יצחק ז"ל כתב נסדק לארכו אינו פסול עד שיהא בכל הארך. 

נקב אם סתמו שלא במינו פסול סתמו במינו אם נשתייר רובו שלם ולא עכבו הנקבים שנסתמו התקיעה הרי זה כשר, יש מפרשים שלא עכבו התקיעה קודם שנסתמו שלא היה נקב גדול כל כך והיו תוקעים בו בלתי נסתם ומשמיע קול הרי זה כשר אבל אם היה קודם הסתימה מעכב התקיעה כלומר שהיה גדול כל כך שהרוח יוצא ממנו עד שלא היה משמיע קול כלל ועכשיו שהוא משמיע כשסתמו פסול ואפילו סתמו במינו לפי שזה הקול קול הסתימה ולא קול השופר או משום דהוי כשני שופרות, ויש מפרשים אם מעכב את התקיעה קודם שנסתם שנפגם קולו מפני הרוח שיוצא ממנו ואינו מעכב מכל וכל אבל קולו צרוד פסול אע"פ שחזר לקדמותו על ידי הסתימה שזה קול הסתימה והוי כשני שופרות, אבל אם אינו מעכב שאין נקיבתו נכרת בקול כשתוקעין בו כשר ואפילו לא סתמו שאין הנקב מפחיתו כלל ומכל מקום ראוי לסתמו שלא יראה פגום, ויש מפרשים אם מעכב את התקיעה אחר הסתימה כלומר שעדיין נכר בקולו שהוא נקב שאין קולו יפה כקול שופר שלם פסול כיון שאין הסתימה מועלת בו להשיבו לקדמותו ואם לאו כשר ולזה הפירוש נראה שצריך לסתמו שאם לא נסתם יהיה פסול כיון שקולו פגום מחמת נקב, וה"ר יצחק ז"ל כתב והיכא דנקב וסתמו במינו וחזר קולו לכמות שהיה כשר ואפילו היה הנקב מעכב את התקיעה מקודם לכן כשר, ובשלא במינו היכא דמעכב התקיעה פסול לדברי הכל, והיכא דלא מעכב פלוגתא דרבי נתן ורבנן, והירושלמי פירש אם היה מעכב את התקיעה שנפגם קולו קצת וסתמו וחזר לקדמותו פסול שקול הסתימה הוא זה אבל אם לא סתמו כשר אף על פי שהיה קולו פגום או צרור שכל הקולות כשרין בשופר, ולפי דעת הרי"ף והר"ם במז"ל שופר שנקב אין לו תקנה אם לא בג' דברים שלא יהא הנקב מעכב את התקיעה ויסתם במינו וישתייר רובו שלם, וכן דעת הר"ז ז"ל, והריא"ג ז"ל כתב שאם אינו מעכב התקיעה אם סתמו במינו אפילו נפחת רובו כשר ואם נשתייר רובו שלם אפילו סתמו שלא במינו כשר. 

קדחו בזכרותו כשר דמין במינו אינו חוצץ, דבק שברי שופרות כלומר שני שברי שופרות שלמות בעגולן אלא שלא יהיה שיעור שופר באחת מהן ודבקן להיות שיעור בין שתיהן או הוסיף על שופר שיש בו שעור לנאותו שיהיה ארוך או כדי שיתן קולו גדול מכמות שהיה פסול, ויש פוסקים שאם היה בו שעור והוסיף עליו כשר, צפהו זהב מבפנים פסול לפי שהקול קול זהב ולא קול שופר, ולא במקום הנחת פה, צפהו מבחוץ אם נשתנה קולו מכמות שהיה פסול ואם לאו כשר, נתן שופר בתוך שופר אם קול פנימי שמע יצא, ואם קול חצון שמע לא יצא, ומפרש בירושלמי מפני שבטל חללו של חצון, ויש מפרשים מפני ששופר אחד אמר רחמנא ולא שתי שופרות וזה תוקע בשנים שהרוח עובר בין שניהם בהכרח, ואף על גב דאמרינן קדחו בזכרותו כשר לא דמי דהתם הזכרות מדובק בו היטב ורוח לא יבא ביניהם אבל שופר בתוך שופר אי אפשר לעשות כך, ומכל מקום אם קול פנימי שמע כלומר שהוציא ראש הפנימי לחוץ והניח פיו על פיו יצא שאין זה רק קול שופר אחד, הרחיב את הקצר וקצר את הרחב פסול דרך העברתו בעינן, הירושלמי מביא סמך על זה על שם מן המצר קראתי יה (תהלים קיח, ה), ואם הפך הצד הפנימי לחוץ כמו שהופכין הכתונת נראה לי שפסול שאין זה דרך העברתו מן הבהמה, והירושלמי פוסלו לפי שבטל חללו, ויש מכשירין אותו כיון שנשאר הרחב רחב והקצר קצר, היה ארוך וקצרו כשר פירוש שלא תאמר שאין לו לשנותו ולקצרו אחר העברתו מראש הבהמה, גרדו בין מבפנים בין מבחוץ אפילו העמידו על גלדו כשר, היה קולו עבה או דק או צרור כשר שכל הקולות כשרין בשופר. 

התוקע בתוך הבור או בתוך הדות או בתוך המערה פירוש שהוא עצמו בתוך הבור או בתוך המערה אותן העומדים בחוץ אם קול שופר שמעו יצאו ואם קול הברה שמעו לא יצאו, ואותן העומדים עמו בתוך הבור או במערה יצאו, והעומד בחוץ ותוקע לתוך חבית גדולה וכיוצא בה אם קול שופר שמעו יצאו ואם קול הברה שמעו לא יצאו. 

הכל חייבין לשמוע קול שופר כהנים לוים וישראלים גרים ועבדים משוחררים אבל נשים ועבדים וקטנים פטורין, ונראה שכיון שהנשים פטורות אין ראוי לברך על התקיעה לנשים וכן בכל מצות עשה שהזמן גרמא כגון לולב וסוכה וכיוצא בהן, והראב"ד ז"ל כתב שאין לעכב על ידן אם רצו לברך, וכן נראה דעת ה"ר משולם ז"ל, והר"ף ז"ל כתב מכל מקום רגילים לתקוע גם בשביל נשים וגם מברכין ולא הוי ברכה לבטלה מפני שמכניסות עצמן בחיוב מדי דהוה אלולב עכ"ל. 

מי שחציו עבד וחציו בן חורין וטומטום ואנדרוגינוס חייבין, כל מי שאינו מחוייב בדבר אינו מוציא המחוייב ידי חובתו לפיכך אשה או קטן מוציאין השומע מהן, וכן החרש אינו מוציא לפי שהוא פטור שהדבר תלוי בשמיעת קול וזה אינו שומע, ואפילו מדבר ואינו שומע שהוא כפקח לכל דבריו אינו מוציא כיון דאינו שומע דלאו בר חיובא הוא, אנדרוגינוס מוציא את מינו דבריה בפני עצמה הוא והכי איתא בפרק קמא דחגיגה, ואינו מוציא שאינו מינו, טומטום אינו מוציא לא את מינו ולא את שאינו מינו מפני שהטומטום כשנקרע אפשר שימצא זכר ואפשר שימצא נקיבה, וכן מי שחציו עבד וחציו בן חורין אפילו לעצמו אינו מוציא אלא כיצד יעשה שיצא ידי חובתו שומע מבן חורין שיתקע לו, שאפילו לעצמו אינו מוציא דלא אתי צד עבדות שבו ומוציא צד חירות שבו. 

המתעסק בתקיעת שופר להתלמד לא יצא וכן השומע מן המתעסק לא יצא, נתכוון שומע לצאת ולא נתכוון התוקע להוציאו או נתכוון התוקע להוציאו ולא נתכוון השומע לצאת לא יצא עד שיתכוין שומע ומשמיע, ואם השומע מתכוין להוציא כל השומעים קולות תקיעותיו כל המתכוין לצאת יצא אף על פי שאין התוקע מתכוין לזה פלוני ואע"ג דאמרינן גבי מצה אכל מצה בלא כונה יצא דמשמע מצות אין צריכות כונה שאני מצוה דאכילה משאר מצות דכיון דנהנה כמתכוין דמי, והכי נמי אמרינן גבי מתעסק בחלבים ובעריות שחייב שכבר נהנה ואע"ג דבעלמא אמרינן דמתעסק פטור, אבל שאר מצות ודאי בעי כונה לצאת. 

יום טוב של ר"ה שחל להיות בשבת אין תוקעין שופר בגבולין לפי שאין הכל בקיאין לתקוע והכל חייבין לשמוע גזרה שמא יבא ויוליכנו ד' אמות ברשות הרבים למי שיתקע לו ויחייב סקילה, ויש שואלין אמאי לא דחינן ר"ה כד מקלע בשבת משום תקיעת שופר כי היכי דדחינן ליה מיום א' משום יומא דערבה, והתשובה זמנין דמקלע המולד בה"יח (ביום ה' מי"ח שעות ולמעלה) והוי נדחה עד שבת משום מולד זקן משום ו' דאד"ו ואם נדחה אותו גם מיום ז' משום תקיעת שופר נצטרך לדחותו עד יום ב' משום א' דאד"ו נמצא שלא יהיה נקבע עד יום ה' אחר המולד וכל האי לא דחינן משום דמחזי כשיקרא, (ועיין לקמן סימן עא ד"ה כל שחייב, ששם מבואר זה ועוד טעמא אחרינא). 

התינוקות שלא הגיעו לחנוך אין מעכבין אותן מלתקוע בשבת שאינה של ראש השנה כדי שילמדו, ומותר לגדול להתעסק עמהם כדי ללמדן בין שהגיעו לחינוך בין שלא הגיעו לחינוך שהתקיעה אינה אסור אלא משום שבות, אלה דברי הרמב"ם ז"ל דקטן שהגיע לחנוך אביו מתעסק עמו כדי שילמוד אפילו בשבת הסמוכה לי"ט אבל קטן שלא הגיע לחנוך הוא עצמו תוקע ביום טוב אבל לא בשבת וכל שכן שאין אביו מתעסק עמו, וכן דעת ה"ר יצחק ז"ל בזמן הזה שאנו עושין ב' ימים בגלות כדרך שתוקעין בראשון כך תוקעין בשני, ואם חל יום ראשון להיות בשבת תוקעין בשני בלבד. 

כמה תקיעות חייב אדם לתקוע ביום טוב של ר"ה ט' תקיעות לפי שנאמר תרועה ביובל ובר"ה ג' פעמים וכל תקיעה פשוטה לפניה ופשוטה לאחריה, מפי השמועה למדו שכל התרועות של חדש השביעי אחד הן בין בר"ה בין ביום הכפורים של יובל, תשע תקיעות תוקעין בכל אחד משניהן תקיעה ותרועה ותקיעה, תרועה זו האמור בתורה נסתפק לנו ספק לפי אורך השנים ורוב הגליות ואין אנו יודעין האיך היא אם היללה שמיללין הנשים בניהן בעת שמיבבין או האנחה כדרך שמתאנח האדם פעם אחר פעם כשידאג לבו מדבר גדול או שניהם כאחד האנחה והיללה שדרכה לבא אחריה הן הנקראין תרועה כדרך הדואג מתאנח ואחר כך מילל לפיכך אנו עושין הכל היללה היא שאנו קורין תרועה והאנחה זה אחר זה היא שאנו קורין שלשה שברים נמצא סדר תקיעות כך הוא תוקע תקיעה ואחריה ג' שברים ואחריהן תרועה ואחריה תקיעה וחוזר כסדר הזה שלשה פעמים, וכתב רבינו שרירא גאון ורבינו האיי גאון ז"ל האי מאי דמקדמין שברים לתרועה דסתמיה דאינש כי מתרע ביה מלתא ברישא מגנח והדר מיליל כך הביא הריא"ג ז"ל נמצא מנין התקיעות שלשים כדי להסתלק מן הספק, שיעור תרועה כשתי תקיעות ושעור ג' שברים כתרועה, הרמב"ם והרי"ף ז"ל כתבו כיון דסבירנן דשעור תקיעה דכלהו בבי כתרועות דכלהו בבי נמצא ששעור תרועה כשתי תקיעות שהרי בכל הבבות יש שש תקיעות ואין בהן רק שלשה תרועות, והראב"ד ז"ל כתב ששעור תקיעה כשלש תרועות ושעור תרועה כשלשה שברים, וכתב ה"ר דוד ב"ר לוי וזה לשונו שמענו שהיה הראב"ד מקפיד על התוקעין שלא יקצרו התקיעות פחות מט' טרימוטות וכן התרועה עצמה שלא יעשו בה פחות מט' טרימוטות והשברים נמי אין לקצר בהן פחות מג' טרמוטות, וכן המאריך בשברים יותר מדאי יש שמקפידין מפני שנראין כתקיעה וה"ר יצחק ז"ל כתב שעור תקיעה כתרועה ותרועה ג' שברים שהן שלשה יבבות והיבבא שעור ג' כחות של כל שהוא ומסתברא שאין להפסיק כלל בתשר"ת בין שברים לתרועות דכיון דמשום דלמא גנח ויליל הוא אם כן הכל תרועה אחת ואין להפסיק בתרועה עצמה ואם הפסיק נפסקה וליכא לשעורה ואינה עולה, ובתשובת ר"ת כתוב שלשה שברים בנשימה אחת עבדינן להו דבמקום תרועה הן אבל שברים ותרועה דתשר"ת לא מסתבר דגנוחי וילולי בחד נשימה לא עברי אינשי ע"כ, ולא נהירא דהא תרועה אחת היא ואי אפשר להיות בה הפסק בשום פנים ולא מחלקי גנוחי וילולי מפשוטה או ילולי וגנוחי דר' יהודה ואף על פי כן צריך לעשות בנשימה אחת, והרי"ג ז"ל כתב ותוקע תשר"ת ותש"ת ותר"ת ג' פעמים נמצא כל בבא שלש של שלש שלש שהן עשרים ושבעה דתשר"ת ושברים אחת הן, והוי יודע שאין פירוש שברים שישביר הקול ויפסוק אלא שבר כאדם הגונח משבר ומכאב לב והן יבבות ארוכות וטועין התוקעין המפסיקין לגמרי עכ"ל, הרי שתקע והריע ותקע תקיעה ארוכה ומשך בה כשתים בראשונה אין אומרים תחשב כשתי תקיעות ויריע אחריה ויחזור ויתקע אלא אפילו משך בה כל שעה אינה אלא תקיעה אחת וחוזר ותוקע ומריע ותוקע שני פעמים, והירושלמי אומר שאפילו אחת אין בידו דלא רישא אית ליה סופא ולא סופא אית לה רישא פירוש הראש שעשה לסוף קשר"ק אין לו סוף והסוף שעשה לראש קש"ק אין לו ראש. 

שמע תקיעה אחת בשעה זו ושניה בשעה שניה ואפילו שהה כל היום יצא ידי חובתו וכולן מצטרפות והוא שישמע כל בבא מהן על סדרה לא שישמע תרועה ואחריה שתי תקיעות או שתי תרועות ואחריהן תקיעה וכן כל כיוצא בזה, וכן השומע תשעה תקיעות מט' בני אדם או אפילו תקיעה מזה ותרועה מזה ותקיעה מזה בזה אחר זה ואפילו בסירוגין כל היום יצא והוא שישמע כל ט' תקיעות על הסדר שכלן מצוה אחת הן ולפיכך מעכבות זו את זו אבל שמע ט' תקיעות מט' בני אדם כאחד לא יצא ולא משום דתרי קלי לא משתמעי דבמידי דחביב ליה יהיב דעתיה ושמע אלא משום דבעי פשוטה לפניה ופשוטה לאחריה וליכא דבעידנא דעביד האי תקיעה עביד האי תרועה, וזה שאמרנו שהשומע ט' תקיעות בט' שעות ביום יצא לא שנא שישמע הסימן כלו כאחד ולא שנא מסורג שיהיה הפסק גדול בין תקיעה לתרועה ובין תרועה לתקיעה מיהו אם יפסיק בתוך השברים עצמן בין ראשון לשני ובין שני לשלישי לא יצא שאין להפסיק בין השברים כמו שאין להפסיק בתרועה וצריך לחזור ולעשות הג' בלי הפסק, וכן יש אומרים שאם היה צריך לתקוע קש"ק וטעה ועשה א' מן השברים קצת תרועה לא די לו בהניחו התרועה ועשות התקיעה אלא כל אותו קש"ק פסול וצריך לחזור ולעשותו פעם אחרת שהתרועה שהתחיל מפסקת בין השברים לתקיעה, וכן אם הוא צריך לתקוע קר"ק וכשירצה לעשות תרועה טעה והתחיל לעשות שברים צריך לחזור ולעשות כל הקר"ק מהטעם שבארנו, אבל המוסיף בשברים יותר על השלש אין בכך כלום כמו שאין מקפידין על אריכות התרועה שזה גם כן תרועה ארוכה היא, והצבור חייבין לשמוע התקיעות על סדר הברכות כמו שנסדיר בע"ה אבל היחיד שומען על הסדר ואין צריך לשמען על סדר הברכות ויש פוסקין דכיון דיחיד אינו שומען על סדר הברכות טוב שישמע אותן לפני הברכות ומוכחי האי סברא מהא דאמרינן ברך ואח"כ נזדמנה לו שופר משמע שאם נזדמנה לו קודם שברך שתוקע קודם שיברך. נשלם פירוש שופר של ר"ה. הנה זה סדר התפלה. 

ערבית שחרית ומנחה מתפללין אבות וגבורות וקדושת השם ונהגו להוסיף באבות זכרנו וגבורות מי כמוך וקדושת השם ובכן ובכן, ובכן שם הוא שעולה האותיות למנין אני והו ואע"ג דאמרינן אל ישאל אדם צרכיו לא בג' ראשונות ולא בג' אחרונות תשובה לגאון הני מילי צרכי יחיד אבל צרכי רבים אמרינן דהא עבודה כלה צרכי רבים היא ואומר במקדש תרצה עבודתינו וענין אלה השלשה ובכן שאומר בקדושת ה' ענינם מלכיות זכרונות שופרות הראשון שהוא ובכן תן פחדך כלומר שענין שממליכין אותו על הכל ויעשו כלם אגודה אחת לעשות רצונו, והשני שהוא ובכן תן כבוד לעמך הוא לבקש מלפניו זכרון לטובה, והשלישי שהוא ובכן צדיקים יראו וישמחו הוא מענין שופרות, כי כל הרשעה כעשן תכלה ותעביר ממשלת זדון מן הארץ זה נוטה למה שמצינו בתורת כהנים ובמה בשופר של חירות ומה שגומרין בה ותמלוך אתה ה' לבדך וכו' הוא לומר מעין חתימה סמוך לחתימה שחותם בה המלך הקדוש, ואח"כ אומרים אתה בחרתנו וכתבו הגאונים ז"ל שאין אומרים ותתן לנו ה' אלהינו מועדים לשמחה כמו בשאר ימים טובים לפי שאין זה רגל לשמחה אלא להיות עומד באימה וביראה ולפיכך אין אומר רק ותתן לנו ה' אלהינו את יום הזכרון הזה זכרון תרועה באהבה מקרא קדש ודברך אמת וקיים לעד וכן אומר בקדוש היום, וכתב ה"ר נתן וז"ל לפי שזהו תפלה לא היה הר"ם אומר לא בברכות של הפטרה ולא בקדוש לפי שאינם של הודאה וכן היה קדושו אשר בחר בנו וכו' ותתן לנו השם אלהינו את יום הזכרון זכרון תרועה באהבה מקרא קדש זכר ליציאת מצרים וכו' וזכרון תרועה באהבה וברצון הנחלתנו בא"י מלך על כל הארץ מקדש ישראל ויום הזכרון ע"כ ואף על פי שהוא ר"ח אינו צריך להזכיר של ר"ח דאסקינן בערובין דזכרון אחד עולה לכאן ולכאן, וכן בחתימה אינו מזכיר של ר"ח, ודברך אמת וכו' פירוש לפי שאמר למעלה מזה מלוך על כל העולם וכו' עד ויאמרו כל אשר נשמה באפו ה' אלהי ישראל מלך ומלכותו בכל משלה אומר ודברך אמת וקיים לעד פירוש אתה הבטחתנו בכמה מקומות בענין הגאולה שתהיה לך לבדך המלוכה ולכך אנו מבקשים שתאמת דבריך כי דברך אמת וקיים לעד, פירוש כשדן הקב"ה את אדם הראשון שיתף מדת רחמים למדת הדין שנאמר (בראשית ג, כב) ויאמר ה' אלהים הן האדם והתנה לו שכך ידין את בניו במדת רחמים וזהו שאמר דוד (תהלים קיט, פט) לעולם ה' דברך נצב בשמים, פירוש לעולם תהיה מדת רחמים כי דברך נצב לעולם ואמונתך לדוד ודור, וכך התנית לאדם הראשון זהו כי אתה אלהים אמת לעולם ה' דברך נצב בשמים ואמונתך לדור דור, אמר דוד לפני הקב"ה רבונו של עולם כשבראת עולמך יצרתו במדת רחמים שנאמר (בראשית ב, ד) ביום עשות ה' אלהים ארץ ושמים, ובבריאת אדם (שם א, כז) ויברא (ה') אלהים, אלהים מדת הדין ה' מדת רחמים, ובהן תבנה עולמך ובעת סלחת לאדם הראשון סרחונו הבטחתו שתציב ותשמור דבר זה לדורות הבאים אחריו ומה היא ההבטחה אמר ר' סימון אותו יום שסלח בו סרחונו לאדם הראשון יום שבת ויום הכפורים היה והבטיחו הקדוש ב"ה כי ביום זה יסלח עונותם של ישראל וי"א יום שבת ור"ה היה ועל הכל חלה דוד פני אל שיציב וישמור אותו הדבר לעמו לדורות והיינו דחותמין בקדושת יום טוב של ר"ה ויום הכפורים ודברך אמת וקיים לעד שתעמיד אותו דבר שהבטחת לאדם שתשפוט עולמך ברחמים, רצה ומודים וכתוב לחיים שים שלום, בספר חיים אלהי עד שלא נוצרתי, זהו סדר תפלת ערבית ושחרית ומנחה אך שאחרי ערבית אומר קדיש מיד ואחר תפלת שחרית ומנחה אומר אבינו מלכנו חטאנו לפניך, לפי ששנינו פעם אחת גזרו תענית ולא נענו וירד רבי עקיבא לפני התיבה ואמר אבינו מלכנו חטאנו לפניך אבינו מלכנו אין לנו מלך אלא אתה ומיד נענה וכשראו הדור שנענה באותה תפלה הוסיפו עליו דברי בקשות ותחנונים וקבעום לי' ימי תשובה ועוד היום נהגו לאמרו במקצת מקומות בשני ובחמישי לפני תחנה, ואחר תפלת ערבית אומר קדיש ומקדש על הכוס כמו בשאר ימים טובים, ובמקום מועדים לשמחה אומר את יום הזכרון הזה וחותם ודברך אמת כמו שחותם בתפלה, ואם חל להיות בשבת מזכיר שבת כמו בתפלה ואומר אח"כ זמן, וכדרך שקדש בראשון מקדש בשני, וכן היה נוהג הר"ם אמנם היה רגיל להמתין יין חדש עד ליל שני לאפוקי נפשיה מפלוגתא כי יש גדולים שאומרים שאין לברך זמן בליל שני, והר"ף ז"ל כתב וכן עיקר לאפוקי נפשיה מאותן שאין אומרין זמן בליל שני של ראש השנה ונותנין טעם לדבריהם משום דקדושה אחת הן והוי כיומא אריכתא ולא דמי לשני ימים טובים של גליות דשתי קדושות הן, מיהו ר"ש ז"ל מצא בתשובות במחזור ויטר"י שיש לומר זמן ביום טוב שני של ר"ה דמאי דאמרת דקדושה אחת אריכתא היא הנותנת שהרי הוי קדושה אחת כשבאו עדים מן המנחה ולמעלה כדאיתא בראש השנה ואז הוי שני עיקר כדאמרינן לא היו מקבלין עדות לאחר המנחה ואע"ג דהשתא לאחר חורבן בית הוי יום ראשון עיקר כדאמרינן משחרב בהמ"ק התקין רבן יוחנן בן זכאי שיהיו מקבלין עדות וכו' מכל מקום מה שאנו נוהגין קדושה אחת היינו מחמת תקנת ראשונים שהתקינו שלא יהיו מקבלין עדות מן המנחה ולמעלה עכ"ל, וכשחל להיות בשבת אומר בערבית מוצאי שבת שהוא ליל שני ותודיענו כמו בשאר ימים טובים להיות מבדיל בתפלה ואע"ג שמזכיר בה כבוד מועד וחגיגת הרגל אמרינן דסדר קדושת המועדים מזכיר והולך כדאמרינן בהבדלה דסדר הבדלות הוא מונה, וכן מבדילין על הכוס ועושים יקנה"ז כמו בשאר ימים טובים, ויש אומרים דאין לומר בו לא רגל ולא מועד שלא מצינו בשום מקום שיהיה ר"ה נקרא מועד דגם הגאונים לא היו אומרים והשיאנו מפני שיש בו ברכת מועדיך בהבדלה כמו בשאר מוצאי שבת ליום טוב ואומר זמן ביום טוב שני של ראש השנה בין בקדוש בין בתקיעת שופר שכיון שצריך לעשות גם בשני כמו שעשה בראשון ראוי לברך כמו בראשון, ויש חולקין על זה ואומרים כי אחר שהם קדושה אחת וביום אחד אין לחזור ולברך זמן פעם שנית. 

ומנהג נרבונ"א וכל אלה הארצות לומר זמן ביום שני בין בקדוש בין בתקיעת שופר וכשחל להיות בשבת כשמקדשין בבית מנהג לפתוח ויכלו לפני הקדוש ומביאין לפני בעל הבית תמחוי ובו כל מיני מגדים לסימן טוב ובתוכו קרכסתא פירוש קרא רוביא כרתי סלקא תמרי לעשות זאת מאי דגרסינן במסכת כריתות אמר אביי השתא דאמרת סימנא מלתא היא ליחזי איניש בריש שתא קרכסתא, ונהגו ליקח כל אחד בידו ואומר קרא יהי רצון מלפניך ה' אלהינו ואלהי אבותינו שיקראו לפניך זכיותנו ויקרע רוע גזר דיננו, רוביא יהי רצון מלפניך וכו' שירבו זכיותינו, כרתי יהי רצון מלפניך ה' אלהינו ואלהי אבותינו שיכרתו שונאינו וכל מבקשי רעתינו, סלקא יהי רצון מלפניך ה' אלהינו וכו' שיסתלקו עונותינו ויסתלקו שונאינו וכל מבקשי רעתינו, תמרי יהי רצון מלפניך וכו' שיתמו שונאינו עם כל חטאתינו ושאלו לרב למה אנו אוכלים ראש האיל בראש השנה והריאה כמו כן בדבש, וענה להם ראש האיל זכר לאותו איל שעקד אברהם אבינו שנאמר (שם כב, יג) וישא אברהם את עיניו וכו' ולהכי אוכלין הראש כי הוא ראש השנה והריאה משום שמאירה את העינים וכן היה רגיל לעשות הר"ם ואינו נזהר לאכול שומין ואגוזים ולא שום דבר, ואחר כך אוכלין כל סעודתן ומברכין על המזון ואומר יעלה ויבא בברכת בונה ירושלם להזכיר מעין המאורע, ואם חל להיות בשבת אומר תחלה רצה והחליצנו ואח"כ יעלה ויבא ומזכיר שבת בפני עצמו ויום הזכרון בפני עצמו וכבר ביארנו שאין צריך להזכיר של ר"ח. 

בשחר משכימין לבא לבית הכנסת ואומרים קרבנות ופסוקי דזמרה של שבת ושל יום טוב, ויש מוסיפין עוד מזמור (תהלים יז) תפלה לדוד שמעה ה' צדק, ואחר פסוקי דזמרה יעמוד שליח צבור ויתודה ויאמר פיוטין ודברי תחנונים להיות תפלתו לרצון כי קדוש היום לה' ואומר נשמת וכל סדר יוצר כמו בשבת ומתפללין תפלתן בלחש, ואחר כך פותח שליח ציבור לחזור תפלתו בקול רם ואומר קרובץ ופזמונים של מלכיות זכרונות שופרות ומשלים תפלתו, ואחר כך פותח ואומר אבינו מלכנו ואחר כך אומר קדיש שלם, ואין אומרים הלל בראש השנה לפי שהוא זמן לעמוד ביראה ופחד ולהיות כל אחד ירא וחרד מפשעיו, וכן אמר רבי אבהו אמרו מלאכי השרת לפני הקב"ה רבונו של עולם מפני מה אין ישראל אומרים שירה בראש השנה וביום הכפורים אמר להם אפשר מלך מלכי המלכים יושב על כסא הדין וספרי חיים וספרי מתים פתוחין לפניו וישראל אומרים שירה, אך אחרי אבינו מלכנו אומר קדיש שלם, ומוציאין שני ספרי תורה וקורין באחת בפרשת וה' פקד את שרה חמשה, ומפטיר קורא בשניה ובחדש השביעי ומפטיר בראש שמואל, ואם חל להיות בשבת קורין ז' בפרשת וה' פקד את שרה, והטעם למה קורין בזאת הפרשה ומפטירין בזאת ההפטרה לפי שבר"ה נפקדו שרה וחנה, וביום השני ג"כ מוציאין ב' ספרי תורה וקורין באחד חמשה בפרשת והאלהים נסה את אברהם (בראשית כב, א) ובשניה קורא המפטיר כאתמול ובחדש השביעי ומפטיר בירמיה (ירמיה לא, א) מצא חן, וטעם ההפטרה לפי שיש ענין זכירת ישראל לטובה כדכתיב (שם לא, יט) זכור אזכרנו עוד, ועומד אחד לתקיעת שופר, ויש מקומות שנוהגין לקרא התוקע במנין חמשה, וגם יש מקומות שתוקע ביום ראשון בבימה וביום שני במקומו ומברך בא"י אמ"ה אקב"ו לשמוע קול שופר ושהחיינו, וכתבו הגאונים ז"ל מברכין על השמיעה ואין מברכין על התקיעה לפי שהמצוה בשמיעה תלויה, ותוקע שלשים תקיעות כמו שבארנו קשר"ק קש"ק קר"ק כל אחד ואחד ג' פעמים מפני הספק, ויש שעושין תרועה מתוך שברים כלומר בנשימה אחת לפי שהכל נקרא תרועה ויש שעושים בשתי נשימות ואומרים שאין דרך לעשות גניחא ויללה בנשימה אחת וכבר בארנו למעלה כל הדעות, ואחר התקיעות נהגו לומר כל הקהל כאחד בקול רם מזמור של תהלים ופסוקים של שופרות ואח"כ אומר אשרי ומחזירין הספרים למקומן ואומר קדיש זוטא ומתפללין תפלת מוסף בלחש, וכתב ה"ר נתן ז"ל ואומר מלבד עולת החדש ומנחתו ואומר שני שעירים לכפר האחד בשביל היום והאחד בשביל ר"ח היה קרב בר"ה כדאיתא בזבחים פרק כל התדיר מוספי ראש חדש קודמין למוספי ראש השנה, ובסוכה פרק החליל פריך ולתני ראש השנה שחל להיות בשבת דאיכא תלתא מוספי, ובתוספות דשבועות תני שלשים ושש שעירים קרבים לישראל בכל שנה י"ב דראשי חדשים אלמא קא חשיב אותו של ראש השנה, ויש כתבו הני דאומרים את מוספי יום הזכרון הזה ואפילו לא חל להיות בשבת מפני מוסף ראש חדש שבו אך לא יזכיר פסוקי דר"ח ולא את יום חדש הזה משום דנפיק מיניה חורבה שיאמר ביום השני כסדר הזה ויאמרו אלול מעובר הוא וימנו יום הכפורים וכל המועדות מיום שני כדרך שמונין בכל שאר חדשים שהן שני ימים ונמצא שיתקלקלו כל המועדות, אמנם בתפלות שכתב הר"ז ז"ל מידו כתוב את מוספי יום החדש הזה ויום הזכרון הזה, וזאת הנוסחא ליום ראשון דוקא הוא כמו שכתוב במקרא (במדבר כט, ו) מלבד עולת החדש ומה שאמרנו שאין צריך להזכיר של ראש חדש לענין חתימה הוא כשחותמין מקדש ישראל ויום הזכרון שאין להזכיר וראשי חדשים לכפרה. 

י"א שהיחיד אומר עלינו לשבח ומסתבר הכי משום על כן נקוה שמתחבר עם עלינו לשבח כי עם מפני חטאינו אינו מתחבר יפה וכוללין מלכיות זכרונות ושופרות כדי שתמליכוני עליכם ויעלה זכרוניכם לטובה לפני ובמה בשופר, ואחר שהתפללו הצבור בלחש חוזר ש"צ התפלה להוציא מי שאינו בקי ומי שירצה לסמוך על תפלתו ולא התפלל דקיימא לן דש"צ מוציא אף את הבקי בר"ה וביום הכפורים והטעם משום דאוושי כולי עלמא בברכות כלומר שאומרים אותן בקול רם ומשבשין זה את זה ואינן יכולין לכוין לשונם ולבם לתפלה ולפיכך טוב להם לשמוע מש"צ וש"צ מוציא כל אחד ידי חובתו ובלבד שיתכוין לצאת ויהיה שם מראש ועד סוף, וכן כתב הבעל ההשלמה ז"ל ודוקא בברכות של ראש השנה ויום הכפורים מהטעם שבארנו אבל בברכות של כל השנה אין ש"צ מוציא אלא עם שבשדות דאנסי או מי שאינו בקי, ועם שבשדות גם כן אם הם בקיאים צריכין להתפלל ואם אינן בקיאין צריכין להיות בבית הכנסת וישמעו התפלה מש"צ מראש ועד סוף, וכיון דאמרינן עם שבשדות דאנסי דשליח צבור מוציאן הוא הדין לזקן או חולה שאנוסין מלבא לבית הכנסת שש"צ מוציאן, ועתה פשט המנהג ברוב שאין שום אדם בקי רוצה לפטור את עצמו בשליח צבור ואפילו בראש השנה ויום הכפורים ומתפללין כולם בלחש, ונראה לומר כי המנהג לפי שאין אנו בקיאין בכונה שנוכל לכוין לש"צ מראש ועד סוף, וכתב הריא"ג ז"ל שהיחיד שלא התפלל מוסף אלא שסמך על תפלת שליח צבור וכיון לבו לצאת בה שצריך לפסוע ג' פסיעות אחר שסיים ש"צ תפלתו, ויש בשלוחי צבור מי שמחמיר על עצמו לפסוע אלא שהיה מבליע פסיעותיו לבלתי הראות דלא נהוי כיוהרא. 

ואין פוחתין מעשרה פסוקים למלכיות וכן לזכרונות וכן לשופרות ומתחילין בשל תורה ומסיימין בשל תורה וכן נסדרו בסדרי התפלות אומרים תחלה שלשה פסוקים של תורה ואחר כך שלשה של כתובים ואחר כך שלשה של נביאים ומשלים בשל תורה שחוזר ואומר ובתורתך כתוב לאמר אלא שבמלכיות נסדר אחר פסוקי הנביאים מיד ובזכרונות ובשופרות אינו אומרו אחר פסוקי הנביאים מיד אלא אומר בזכרונות אלהינו ואלהי אבותינו זכרנו בזכרון טוב מלפניך וכו' וסמוך לחתימה אומר פסוק של תורה, וכן בשופרות אומר אחר פסוקי הנביאים אלהינו ואלהי אבותינו תקע בשופר וכו' וסמוך לחתימה אומר פסוק של תורה, וזה שאין עושין כן במלכיות לפי שפסוק אחרון של תורה במלכיות הוא שמע ישראל ואין מלכות בו כמבואר לפיכך סדרוהו סמוך לפסוקי המלכיות כדי שנדע דלשם מלכיות נקבע, או נוכל לומר כי מפני שמלכיות אין חותמין בהן מעין מלכיות אלא מקדושת היום לפי שבה נכלל לפיכך צריך להשלים כל פסוקי מלכיות ולחזור לענין הפתיחה שפתח בה שהוא קדושת השם לפיכך הוא אומר וקדשנו במצותיך וכו' ודברך אמת וקיים לעד וכו' ואם השלים בנביא יצא, וכן כיון שאמר ובתורתך כתוב לאמר ואמר פסוק אחד של תורה שוב אינו צריך, זהו דעת הרי"ף והרמב"ם ז"ל והר"ף כתב שאין צ"ל שום פסוק כיון שאמר ובתורתך וכו', פר"ש ז"ל בשאר מוספי השנה כיון שאמר נעשה ונקריב כמו שכתוב בתורה וכו' אבל בר"ה צריך לומר מלכיות זכרונות ושופרות, ור"ת פירש ובמלכיות זכרונות ושופרות קאי לבד הסוגיא דובתורתך כתוב לאמר וכו' והא דאמרי דצריך לומר מלכיות י"ל כשהתחיל לומר הפסוקים אבל מקראות של מוסף של שאר ימים טובים צריך לומר ואין להפטר בנעשה ונקריב וכו', שהמקראות הם עיקר הקרבנות יותר מעשרה פסוקים למלכיות שאינו קרבנות, והר"י האורבלי בעל המנהל אומר בשם רבו דלכל הלשונות אם אמר כאמור צריך לומר כל הקרבנות דלמה כפל אם לא לאמרם, והר"ז ז"ל כתב שצריך לומר פסוק אחד מתורה ופסוק אחד מנביאים ופסוק אחד מכתובים ואם אמר ג' מכולן יצא, וזה שאמרו ז"ל כיון שאמר ובתורתך כתוב שוב אינו צריך על פסוק המוסף הוא ר"ל שאינו צריך להזכיר כלל פסוקי המוסף דהיינו ובחדש השביעי וכו', אלא מה שאמר ובתורתך וכו' כמו שעושין בשאר ימים טובים שאין מזכירין פסוקי המוסף אלא שאומרים כמו שכתוב עלינו בתורתך וכו' דמשום דלא רגילי בהו לא צריך לאדכרינהו הכא נמי לא שנא, אבל פסוקי מוסף שבת וקצת פסוקי מוסף דר"ח אמרינן מגו דרגילנא בהו, והראב"ד כתב דהא דאמרינן כיון שאמר ובתורתך שוב אינו צריך ה"ק כיון שאמר ובתורתך וכו' וע"י עבדיך הנביאים ובדברי קדשך כתוב לאמר אף על פי שלא הזכיר הפסוקים כיון שהזכיר מקום כתיבתן יצא, כתב ה"ר נתן ז"ל דמשום דדוד קדים לנביאי אקדמינן לפסוקי דכתיבי לפסוקי דנביאי, וכן כתב ה"ר אשר ז"ל בשם ה"ר שמואל ב"ר דוד. 

ויש נהגו לומר יעלה ויבא בתפלת מוסף שנזקקין לומר זכרונות, ויש מוחין מלומר ה' צבאות יגן עליכם לפי שאין להוסיף בפסוקים רק לומר אותן שהן חובת היום, וכשחוזר ש"צ התפלה אחר שגומר מלכיות תוקעין קשר"ק פעם אחת ואחר שגומר זכרונות תוקעין קש"ק ואחר שגומר שופרות תוקעין קר"ק וגומר התפלה, וכתב הרמב"ם זה שתוקע כשהן יושבין תוקע על סדר הברכות ואינו מדבר בין תקיעות שמיושב לתקיעות של סדר הברכות ואם שח ביניהן אף על פי שעבר אינו חוזר ומברך וי"א שאין דעת הר"ם ז"ל על זה לעכב שזה שתקע הוא שיתקע על הסדר ולא אחר אלא בא לומר שאין להעביר המצוה ממנו כיון שהתחיל בה כדאמרינן מי שהתחיל במצוה אומרים לו גמור, עוד כתב בדין הוא שיתקעו על כל ברכה כל בבא מהן ג' פעמים כדרך שתוקעין כשהן יושבין אלא כיון שיצאו מידי ספק בתקיעות שמיושב אין מטריחין על הציבור לחזור כולן על סדר הברכות אלא די להם בבבא אחת על כל ברכה כדי שישמעו התקיעות על סדר הברכות, וכל הדברים האלו בציבור אבל ביחיד בין שישמע על סדר הברכות בין שלא ישמע על סדר הברכות יצא בין מעומד בין מיושב ואין בזה מנהג עכ"ל, והבעל הערוך כתב שמנהגם לתקוע שלשים קולות לתפלה מיושב, ויש נוהגין לתקוע כל סימן וסימן ג' פעמים על סדר הברכות קשר"ק למלכיות ג' פעמים, קש"ק לזכרונות ג' פעמים, קר"ק לשופרות ג' פעמים, ור"ת ז"ל הנהיג במקומו לתקוע קשר"ק על כל ברכה וברכה לפי שזו התקיעה המעולה שיש בה גנוח ויליל דדלמא גנח ויליל, ואפילו תאמר דלא הוי אלא גנוחי או ילולי לא הוי הפסק לא שברים ולא תרועה מדאמרינן שמע ט' תקיעות בט' שעות ביום יצא ואין הכל מודים לו שאומרים דודאי הפסק הוי. 

ואין משיחין לא התוקע ולא שאר העם בין התקיעות שמיושב לתקיעות שמעומד כדי שיכונו לבם אל התקיעות ואע"פ שאם שח אינו צריך לחזור ולברך גוערין מאד במי ששח, ואומר אחר תקיעות שעל סדר הברכות, היום הרת עולם, כלומר היום ר"ח תשרי הוא הריונו של עולם, אתא כמ"ד בתשרי נברא העולם והוא לשון הפסוק (ירמיה כ, יז) ורחמה הרת עולם, ובמקום ב' חזנין אחד ליוצר ואחד למוסף השני מתקיע, ובדין הוא דנתקע ביוצר משום דזריזין מקדימין למצות אלא תקנה היה על שמד ופעם אחד גזרו שמד שלא לעשות מצות שופר ושנו המנהג לתקוע במוסף שמתחלה היו תוקעין ביוצר, ואמרינן בירושלמי מגו דחמון דקרו ק"ש ומצלו וקרו באורייתא ומצלו אמרי בנימוסייהון אינון עסקין פירוש ולא ירגישו שלשם מצוה תוקעין וי"א שכששמעו שהיו מתקבצין ותוקעין כסבורין היו שעליהם הם באין ועמדו עליהם והרגום ושנו המנהג למוסף כדי שיאמרו בנימוסייהון אינון עסקין כלומר לשם חק שלהם לא למרוד בנו ולבא עלינו ואף על פי שהשמד נתבטל התקנה לא זזה ממקומה, ויש דקדקו מדאמרינן השני מתקיע שהוא לשון מפעיל שאין ש"צ עצמו ראוי לתקוע והטעם כדי שלא יטעה בברכות שלא ידע לחזור במקום שפסק ואע"ג דאמרינן נמי מקרא את ההלל שהוא ג"כ לשון מפעיל התם נמי טעמא לפי שמקרא אותו לצבור כדאמרינן התם הוא אומר הללויה וכל העם אומרים הללויה, אמנם אחר שהטעם כדי שלא יטעה בברכות נראה לומר שש"צ רשאי לתקוע תקיעות שמיושב משום דלא שייך בהו האי טעמא, ודוקא לענין תקיעות אמרינן דעל השני להתקיע שתקנה לא זזה ממקומה אבל להקרות בס"ת או להקרות ההלל בשאר ימים טובים הראשון מקרא ההלל. 

ואחר תקיעות דמיושב נהגו לומר מזמור אחד ואחר אומר אשרי ומחזירין הספרים למקומן ואומר יהללו את שם ה' ואחר כך אומר קדיש זוטא ומתפללין הצבור בלחש תפלת מוסף אבות זכרנו וגבורות מי כמוך אתה קדוש ובכן ובכן ובכן, קדוש אתה, אתה בחרתנו, ומפני חטאינו, ואומר ביום הראשון את מוספי יום הזכרון הזה מפני מוסף ראש חדש שבו אבל אין מזכירין ר"ח שזכרון אחד עולה לכאן ולכאן, וביום שני אין אומר את מוספי לפי שאינו ראש חדש שאין מעברין אלול לעולם, עלינו לשבח אוחילה מלכיות זכרונות שופרות, ותוקע בכל אחת מהן, רצה ומודים וכתוב לחיים שים שלום היום תאמצנו, בספר חיים, קדיש שלם, וכתב הרמב"ם ז"ל שלשה ברכות אמצעיות אלו של ר"ה ויום הכפורים של יובל שהן מלכיות זכרונות שופרות, פירוש בזמן שהיובל נוהג אומר אותן ביום הכפורים של יובל מעכבות זו את זו, וצריך לומר בכל ברכה מהן עשרה פסוקים מעין הברכה ג' מן התורה כמו שכתבנו למעלה, ואם השלים בנביא יצא, ואפילו אמר ובתורתך כתוב לאמר ואמר פסוק אחד של תורה והפסיק שוב אינו צריך לומר כלום, אין מזכירין מלכיות זכרונות שופרות של פורעניות, מלכיות כגון (יחזקאל כ, לג) בחמה שפוכה אמלוך עליכם, זכרונות כגון (תהלים עח, לט) ויזכור כי בשר המה, שופרות כמו (הושע ה, ח) תקעו שופר בגבעה, ולא זכרון של יחיד אפילו לטובה כגון (נחמיה ה, יט) זכרה לי אלהי לטובה, ופקדונות אין כזכרונות כגון (שמות ג, טז) פקוד פקדתי אתכם, ויש לו להזכיר פורעניות של אומות העולם ה' מלך ירגזו עמים (תהלים צט, א), זכור ה' לבני אדום (שם קלז, ז), וה' אלהים בשופר יתקע (זכריה ט, יד), שמע ישראל ה' אלהינו (דברים ו, ד), אתה הראת לדעת (שם ד, לה), וידעת היום והשבות (שם ד, לט), כל פסוק מאלו ענינו מלכות אע"פ שאין בו זכר מלכות הרי הוא כמו ה' ימלוך לעולם ועד (שמות טו, יח), ויהי בישורון מלך (דברים לג, ה), ואחר שגמר ש"צ ברכה רביעית שהן מלכיות תוקעין קשר"ק פעם אחת, ואחר ברכה חמישית תוקעין קש"ק פעם אחת, ואחר ברכה ששית תוקעין קר"ק פעם אחת, התקיעות אינן מעכבות הברכות והברכות אינן מעכבות התקיעות שתי עיירות באחת יודע בודאי שיש שם מברך להם ט' ברכות ואין שם תוקע ובשניה ספק יש שם תוקע ספק אין שם תוקע הולך לשניה שהתקיעה מדברי תורה והברכות מדברי סופרים: 

למנחה מתפללין כסדר יוצר, ואם חל להיות בשבת מוציאין ספר תורה אחר סדר קדושה כמו בשאר שבתות וקורין ג' בסדר השבוע הבאה ואחר כך מתפללין תפלת המנחה כסדר שהתפללו ביוצר, וכתב רבינו האי גאון ז"ל אומר צדקתך בשבת של ר"ה הלא אנו אומרים ויגבה ה' צבאות במשפט והאל הקדוש נקדש בצדקה, ומנהג יפה הוא, ומנהג נרבונ"ה היא שלא לאמרו לפי שהוא ר"ח אבל ביום הכפורים שחל להיות בשבת אומרים אותו, והמנהג להפטיר בשבת שלפני ר"ה שובה ישראל (הושע יד) ובשבת שבין ר"ה ליום הכפורים מפטירין דרשו (ישעיה נה, ו) ובשבת שבין יום הכיפורים לסוכות שוש אשיש (שם סא, י). 

ספר כלבו סימן סה 
================ 
סדר עשרת ימי תשובה. 

ונהגו לומר מר"ה ועד יום הכיפור זכרנו באבות, ומי כמוך בגבורות, וכתוב לחיים בהודאה, בספר חיים בשים שלום, וגרסינן בפ"ק דברכות כל השנה כולה מתפלל אדם האל הקדוש ומלך אוהב צדקה ומשפט חוץ מימים שבין ר"ה ליום הכיפורים שמתפללין המלך הקדוש והמלך המשפט, ואמר רבינו האי ז"ל אם טעה בהמלך המשפט, או בהמלך הקדוש אם לא סיים התפלה שפיר דמי שיחזור ואם סיים כיון שאמרו שצריך לחזור יחזור כיון שטעה במטבע שטבעו חכמים, וכן נראה ונאות לעשות, וכבר כתבנו כל הדעות בהלכות תפלה. 

ואמר רב עמרם ז"ל בעשרת ימים שבין ר"ה ליום הכיפורים משכימין בכל יום בבתי כנסיות קודם עלות השחר ומבקשים רחמים ומתחיל ש"צ תהלה לדוד ואח"כ אומר קדיש ומתחיל תחנונים ולאחר שמסיים אומר ואנחנו לא נדע וכו', ואומר קדיש, כשמשכימין לומר סליחות בעשרת ימי תשובה ובאו אנשים והשלימו מנין טרם יאיר היום, יאמר החזן ג' פסוקים או קצת מן הסליחה אחרי שבאו המנין כדי לומר עליהם קדיש ויש מקומות שנהגו לפתוח דלתות הדביר אבל לא הארון כי אם ביום ספר, וגם יש מקומות שאומר תחינה בלילה הראשונה, וגם יש מקומות שנהגו שמי שמתפלל באשמורת יתפלל אמש ערבית וגם מתפלל בבוקר בשחרית, ויש מנהג בכמה מקומות שמשכימים מר"ח אלול עד יום הכפור ומתפללים סליחות ותחנונים כנגד מ' ימים שעמד משה לקבל עשרת דברות אחרונות וביום הכיפור אמר לו סלחתי כדבריך וירד, ונהגו בכל מקומות ישראל לתקוע שופר ביום ר"ח אלול ויש למנהג הזה סמך במדרש וכן כתוב במקצת אגדות, בר"ח אלול עלה משה להר לקבל לוחות שניות והעבירו שופר בכל המחנה שהרי משה עלה להר שלא יתעו עוד בע"ז והקב"ה נתעלה באותה תרועה ובאותו שופר שנאמר (תהלים מז, ו) עלה אלהים בתרועה ה' בקול שופר, וכן התקינו חכמים ז"ל שיתקעו בשופר בר"ח אלול בכל שנה ושנה ונהגו לומר אחר תפלת יוצר ומנחה אבינו מלכנו ואפילו בשבת, וכתב רב האי גאון ז"ל להתענות בב' ימים של ראש השנה כך אנו רואין יפה שלא להתענות שכך אמרו פרנסי הדור הראשון לישראל בר"ה אכלו משמנים ושתו ממתקים שעשרת ימים אלו ימי תשובה מקרו ימי צום לא מקרו אלא להתפלל ולהתחנן ולהתענות ולעמוד בתחנונים ולחזור בתשובה, ובירושלמי במסכת תענית בכל מתענים חוץ משבתות וימים טובים וחולו של מועד וחנוכה ופורים, ואומר הר"ם שגאון אחד אמר לו הלואי שיהיו מתענין בב' ימים של ראש השנה, אבל הוא כתב בתשובה אחרת האוכל לשם שמים תבא עליו ברכה וכן המתענה לשם שמים תבא עליו ברכה כדי שלא יבאו לידי קלות ראש מרוב אכילה ושתיה יתברך באלהי אמן, והוא היה רגיל להתענות בהן ובשבת שבעשרת ימי תשובה לא היה מתענה, ונהגו לחזר אחר ש"צ ראוי והגון ורצוי לרוב אחיו בתפלות ימים אלו והטעם לפי שמוציא את הרבים ידי חובתן אם ירצו ולפיכך הדין נותן שיהיו מחזירים אחר איש שלם ובעל מדות הגונות וטובות ורצוי את הרבים כי אפילו בשאר ימות השנה כשמעמידים חזן על הציבור להתפלל עליהם צריך שיעמידוהו ראוי והגון כי התפלה נקראת עבודה כמו שדרשו גבי דניאל תפלות כנגד תמידין תקנום על כן צריך שיתן האדם אל לבו כשהוא מתפלל כנגד מי הוא מתפלל כמו שדרשו בברכות, ולרוב מעלות התפלה אמרו ז"ל אין להקב"ה אלא ד' אמות של תפלה, ודרשו במדרש עיר קטנה ואנשים בה מעט (קהלת ט, יד), עיר קטנה זו היא בית הכנסת, ואנשים בה מעט זו צבור, ובא אליה מלך גדול זה הקב"ה ומצא בה איש מסכן וחכם ומלט הוא את העיר בחכמתו זה ש"צ, וכשם שמחשבה פוסלת את העבודה כשאינה מחשבה ראויה לקרבן כך בתפלה, וכשם שחוץ לזמנו וחוץ למקומו מפגל כך חוץ למקומו הראוי לתפלה וזמן הראוי לתפלה, וכשם שנבחרו הכהנים שהם בני לוי לעבודה לפי שנדבק אותו השבט להקב"ה כך יש להעמיד אדם כשר וירא שמים ודבוק בדרכי השם לש"צ להתפלל על הצבור שהתפלה במקום עבודה, ורז"ל אמרו שראוי למנות מי שטפולו מרובה וביתו ריקן ופירוש מאי ריקן ריקן מעבירות כלומר שהוא צדיק, והרמב"ם ז"ל פירש שלא יהיו בו ובבני ביתו ובכל קרוביו ובכל הנלוים עליו בעלי עבירות אלא יהיה ביתו ריקן מעבירות, וכשם שצריך שילמדו הכהנים ה' שנים בהלכות עבודה קודם שיעבדו כמו שדרשו ז"ל דכתיב בן חמש ועשרים שנה וכתיב בן שלשים שנה כך צריך שירגיל עצמו וילמוד סדר התפלה וקריאת התורה זמן מרובה קודם שיעמוד להיות ש"צ כדי שיהא בקי יפה יפה, וכך אמרו ז"ל לעולם יסדיר אדם תפלתו ואח"כ יתפלל, ומהם פסקו שאין החיוב כל כך אלא בתפלות של ר"ה ויום הכפורים ושל פרקים אבל בשאר ימות השנה לא צריך, וכמה הוא פרקים משלשים יום ולהלן ואם יודע בעצמו שהוא אינו בקי מאד ויודע להשמר אפילו משגגה אין לו להכניס עצמו בעבודת השם בדברי קדושה להיות אמצעי בין ישראל לאביהם שבשמים, וצריך לדקדק שיהיה בשניו כמספר שני העובדים עבודה מבן כ"ח שנה ולמעלה, והמצוה מן המובחר מבן שלשים שאז הוא ימי הזקנה ולבו נכנע ונשבר יותר ונהגו שאין מתפלל אלא מי שהוא נשוי אשה דומיא דכהן גדול שאמרו ז"ל שתהיה לו אשה לשמרו מן החטא כדאיתא התם ביבמות שהן שומרות אותנו מן החטא ועונש, ש"צ שאינו ראוי והגון ובקי ועומד לקרא בתורה שהיה הוראת משפטי השם ואסורין והיתרין אין מקיפין לו כשאר עונשין כדכתיב (ויקרא י, ג) בקרובי אקדש, והעד על זה נדב ואביהוא וקרח ועדתו ופרץ עוזה וצרעת עוזיהו כשגבה לבו לעבוד, ושכרו מרובה אם היה מן ההגונים שבארנו ויתנהג כהוגן וכשורה ויהיה ממצדיקי הרבים בתפלתו והוא הנקרא מלאך ה' כמו שדרשו ז"ל ואל תאמר לפני המלאך כי שגגה היא בש"צ, שכל העושה מלאכת השם ומצותו הוא מלאך כמו שמצינו בגדעון ויקרא מלאך ה', ואמר זה פנחס וצריך שיקדש עצמו קודם שיעמוד להתפלל מטומאת קרי ושיהיה קדוש ממחשבת עבירה וכ"ש ממעשה כי את לחם אלהיו הוא מקריב וצריך שתהא תפלתו שגורה בפיו, וישמר מרשע כפי יכלתו שאם לא כן אין ראוי לספר חקיו של הקב"ה כמו שכתוב (תהלים נ, טז) ולרשע אמר אלהים מה לך לספר חקי, ודרשו בסנהדרין לא תטע לך אשירה (דברים טז, כא) כל עץ גבי פורס שאינו הגון, ואין לך פורס יותר משליח ציבור שהוא מזהיר את העם בפיוטיו ובזמיריו כדי לרצותם לאביהם שבשמים ואף על פי שהיה ראוי והגון ויודע זה בעצמו צריך שיסרב מעט כדרך שאמרו ז"ל ראשונה מסרב שנית מסרהב שלישית דומה לתבשיל שאין בו מלח, ומצוה לכל אדם להיות משכים והולך לבית הכנסת בכל עת התפלה להיות מתפלל עם הצבור כי גדולה התפלה ושכרה לזריזין בה לבא לבית הכנסת מרובה כמו שאמרו רז"ל אקדימו וחשיכו לבי כנישתא כי היכי דתורכון חיי. 

ספר כלבו סימן סו 
================ 
ספר נקרא מורה חטאים ונקרא ספר הכפרות חברו ה"ר אליעזר מגראמישא ז"ל. 

אמר רבי שמעון בן לקיש משום רבי שמעון ברבי יוסי ורבנן מאי דכתיב (יחזקאל א, ח) וידי אדם מתחת כנפיהם פירוש מתחת כנפי החיות, כדי לקבל בעלי תשובה מפני מדת הדין, וימינו פשוטה לקבל שבים תשובה מגעת עד כסא הכבוד שנאמר (הושע יד, ב) שובה ישראל עד ה' אלהיך, בעלי תשובה באין עד מקום שאין מלאכי השרת רשאין לבא שהם מרוחקים מן השכינה ל"ו אלפי רבבות פרסאות שיש חצר גדול לפני הקב"ה כל כך שנאמר (ישעיה ו, ב) שרפים עומדים ממעל לו, שובה ישראל עד ה' אלהיך, קחו עמכם דברים ושובו אל ה', אני ה' מלמדך להועיל, בני קח אמרי ותמצא נועם לנפשך, אני בראתיך יצרתיך, עשיתיך, הנקתיך, קדשתיך, האכלתיך, הלבשתיך, הלמדתיך, הורתיך, הזהרתיך ליראה את שמי הגדול הגבור והנורא, נתתי לך תורתי לקיים מצות ולדבקה בה כל הימים לזכור טובתי אשר לך, הזהרתיך מלחטא לפני ושלא לשמוע לאל זר אשר בלבבך הערל והטמא והמחטיא את לבך הזונה אשר רוח זנונים בו שוב אלי בכל לבבך ואני אמציא תועלת לך כי תשובה בראתי לך בטרם הרים הטבעו כי אהבתיך בני שוב למקום בכל לבבך ובכל יהביך וזכור בוראך אשר בראך טרם תלך אל ארך עיפתה חשך וצלמות והנה ידו פשוטה לקבל שבים, כי הקב"ה מחבק לכל השבים ומקבל אותם שנאמר (שיר השירים ב, ו) וימינו תחבקני זה המתחרטים על מעשה הלבבות השובבים, ארבעה הם חלקי כפרה לבעלי תשובה א' בואתחנן וב' באתם נצבים הרי ג' בתורה, ובנביאים כתוב (ישעיה כז, ט) לכן בזאת יכופר עון יעקב כל האלף בית בו חוץ מן ד' כי ד' תשובות נרמזות בו, כל שמתענה ד' פעמים בשנה ג' ימים רצופים וג' לילות מוחל לו הקב"ה כל עונותיו, ואלו הן קודם עשרה בטבת קודם שבעה עשר בתמוז קודם ר"ה ובעשרת ימי תשובה, ובנביאים ביחזקאל ג' אם ישמעו ואם יחדלו, ואמר השומע ישמע והחדל יחדל, וד' תשובות הן ואלו הן תשובות הבא, תשובת הגדר, תשובת המשקל, תשובת הכתוב, בני שים אזנך לתוכחת, וכגון זה אמרתי יש חוטא בהשחתת זרע, יש חוטא לבא על הפנויה בתולה או בעולה ואינו נותן אל לבו כי כל אשה רואה נדות ואינה טובלת כשהיא פנויה הרי הוא כבועל נדה בטומאה, יש בועל נערה המאורסה או אשת איש יש מכה רעהו או שופך דמו באונאה, יש מקניטו בדברים או לוקח פרנסתו, יש גונב או גוזל או מלוה ברבית, יש מאנה את חבירו, יש מסיג גבול רעהו, יש מונע מלתת צדקה, יש זולל וסובא, יש בסעודת הרשות, יש בשתיה, יש בהנאת גופו, יש בדברים בטלים, יש במיני שמושים באשה, יש בקלות ראש, יש במלשינות, יש בשבועת שוא, יש בחרמות, יש במספר קומי, יש בהשחתת זקן, יש בחלול השם, יש בהזכרת שם שמים לבטלה, יש במשא ומתן, יש בכבוד אב ואם, יש בזלזול חכמים, יש בראיה, יש בשמיעה, יש בשמע שוא, יש בדבור הפה, יש בקושי ערוה, יש בחניפות, יש במחלוקת, יש חוטא ומחטיא ומדבר שקר, יש שונא תוכחות, יש רודף אחרי רננות ושררה, יש בנבלה, יש בהרהורים, יש עושה ומאריך לו, יש קונה עולמו בשעה אחת, יש נוחלין ומנחילין שנאמר (משלי ח, כא) להנחיל אוהבי יש ואוצרותיהם אמלא, אשרי האיש מיסר לבו ושב בתשובה שלימה ועובד את בוראו בכל לב ובכל נפש ובכל מאודו בכל דרכיך דעהו והכר בוראך ושוב אליו בתשובה שלימה, אין אמונה כאמונת אל אחד, אין לקח כלמוד הלב, אין עטרה כעטרת הענוה, אין זרוז כזרוז החבורה, אין רנן כרנן הרוחה, אין הדור כהדור הגיון, אין קלוס כקלוס קדושה, אין טכס כטכס טובה, אין נהוג כנהוג נעימה, אין חמוד כחמוד חסידות, אין זהור כזהור אמורים אין קדום כקדום קרבן, אין מעלה כתשובה, אין טובה כתשובה, בני שמע אמרי והט אזנך לתשובה כלל אמרו בתשובה כי כפי הנאת החוטא יש לו לעשות תשובה, אם חטא אדם בהשחתת זרע מרוב חמום התאוה הוציא שכבת זרע ושחת ארצה ועתה מתחרט על חטאו כחום לבבו יתענה לכוף יצרו ולא ירחץ במים בארבעים ימים רצופים לבד שבתות וימים טובים ור"ח, או ארבעים ימים שני וחמישי ושני ואם יפגע בו ר"ח ישלים אחר כנגדו, וביום תעניתו לילה שלפניו ושלאחריו לא יאכל בשר ולא ישתה יין אבל בשאר ימים יאכל, ככה יעשה לארבעים ימים. 

תשובת הבא שיש לו הנאה בקושי אבר מאד וימנע עצמו ואל יוסיף ואל ישחית זרעו עוד זו הוא תשובת הבא, תשובת הגדר, יגדור עצמו מדבר זה ואל יסתכל בעוף ובהמה וחיה בשעה שהן נזקקים זה לזה פן יקשה אברו ולא יטה ולא ידבר דבר מעניני תאוה זה היא תשובת הגדר, תשובת המשקל, כפי הוצאת הזרע ישקול בעצמו שלא יחמם בחמום מרחץ ויקבל ענוי הגוף במשקל ההנאה וידאג לבו למען ימנע מתענוגות בני האדם, תשובת הכתוב, כפי חומר הכתוב יעשה ילקה יורה לכל שחטא, ואם בא על הפנויה בתולה או בעולה בין כדרכה בין שלא כדרכה יחשוב בלבו מה שחטא בביאת פנויה זו יתן אל לבו כשבא שלא טבלה וכל אשה רואה נדות וכיון שלא טבלה הרי הוא בכרת, תשובת הבא אם באה לידו אותה אשה או אשה אחרת והוא יכול לחטא בה ונמנע ממנה שהוא מתגבר את יצרו מלעשות תאותו ומונע עצמו מן החטא זו היא תשובת הבא, תשובת הגדר לא יראה שחוק נשים שנה או שנתים ויתענה ארבעים ימים ולא יסתכל בפני אשה לא בחזה לא בדדיה ולא בבגד הערוה ולא אשתו נדה כל זמן שלא טבלה ולא יאכל בשר ולא ישתה יין ולא ירחץ לא יראה מחול נשים ובתולות שלא יתאוה להן ולא שחוק שלהן ויתודה בכל יום ויתענה מ' ימים רצופים ואם יעשה יותר טוב לו, תשובת המשקל, לא יגע בבשרן ולא במלבושיהן בעודן עליהן ויצער גופו בשכיבה ביום ובלילה, תשובת הכתוב, כרות יכרת עצמו מהנאת הגוף ישכב בקושי ולובש שחורים וילקה ויצטער. 

אם חטא בנערה המאורשה או באשת איש שהוא בחנק ולא שכב עמה אמנם חטא בה שנהנה ממנה בהכנסת עטרה או הערה מקורה בין כדרכה בין שלא כדרכה או בכל העריות או ברצונה שנתרצית לו לטעם מים גנובים מרוב חשק ערותה או בביאה מעוות לא יוכל לתקון הוא אם לא בתשובה שלמה, תשובת הבא, שבאה לידו זאת או אחרת ולבו מת אחריה ומונע ומעביר רוחו ואף ע"פ שהיה יכול לעשות כבראשונה מונע עצמו, תשובת הגדר ימנע עצמו מלראות פני נשים ותכשיטיהן בין עליהן בין שאינן עליהן ולא יהיה במקום שהן שוחקות ולא ישמע קול נגונן אף בכנור ולא יריח בשמים שעליהן ומתרחק מלילך ומלישב עמהן ולא ישמע שום דבר חשק תאוה ולא ירים עיניו באשה אף לאשתו כשהיא נדה ולא יקרוץ להן בעיניו ובשפתיו ולא ימלול באצבעותיו לשום אשה אף לאשתו כשהיא נדה כל זמן שלא טבלה ולא יתיחד עם שום אשה ולא ישכב עם אשתו הטהורה בגנות ובפריצות כגון בפרדסות ובחצרות ואינו דש באשתו לזרות חוצה ולא יהיה עסקו עם נכריות כלל, תשובת המשקל, יש לו לשקול צער נערה המאורשה כנגד שנהנה ממנה אסור שנה תמימה לאכול בשר ולשתות יין לבד שבתות וימים טובים ולא יאכל לחם חם ולא ירחץ כי אם בערבי שבתות ובימים טובים ולא ילך לראות שום שחוק אך לברכת חתנים ולא יעדן עצמו לשום דבר וילקה בכל יום וישכב על הקש וכר בראשו ויסיר רוח הבהמות שבו חמד התאוה מהיות קשתו ננערת וחיי צער יחיה ושק ילבש על בשרו ולא ידבר בענין התאוה כלל ולא ידבר עם אשה בשוקים ומשמשין ומיני אהבה ומיני חשק ומיני חמודין, תשובת הכתוב, הבא על אשת איש חייב מיתה א"כ יסבול כל הדינין המשולים למיתה ישב בקרח בתוך השלג בכל יום שעה אחת כדי שיכול לגמור והוא רחום עד שמע ישראל וכל הפסוק של שמע, או בימות החמה לפני הזבובים אם יכול לסבול או יסבול לסמים שהם קשים כמיתה, ואין לו להשתמש עם אשה כי אם עם אשתו ויש לו להתודות בכל יום בבכי ואנקה בכל מיני סגוף וצער מאחר שאסרה על בעלה, אבל אם אנסה שלא אסרה די לו כמו בעריות או כריתות אחרות שעבר עליהן שילקה ויתענה מ' ימים רצופים וישכב לארץ ולא ירחץ ולא יתענג ולא ילך בשחוק ובטיולים, הבא על נכרית חייב הוא להתענות מלהיות קשור עמה באש, ולא יאכל בשר ולא ישתה יין ולא ירחץ עד שוב אף השם ממנו, וכן הבא על שפחה כנענית יתענה ולא ירחץ ארבעים ימים, המחבק נשים והמנשקן וממשמשן בלא שכיבה יתענה שני וחמישי ושני ולא יעשה עוד ולא יבא עוד פתח הבית שלהן פן יבא לידי הרגל עבירה, הבא על נדה אפילו אשתו יתענה ארבעים ימים וילקה בכל יום ולא יאכל בשר ולא ישתה יין ולא יאכל לחם חם, ואם חבקה או בא עליה בחבוק אבריה או נשקה יתענה ואסור להביטה כשהיא טמאה ולא לחבקה ולא לנשקה ולא ידבר עמה דברי תפלות ולא יאכל עמה ולא ישב ולא ישכב אצלה ואפילו בלא קרוב בשר עד שתטבול במים ואז ישמש עמה בטהרה ובקדושה להיות תאותו תאוה וישעשע עמה בלא געגועיה לאהוב אותה שלא יהרהר באשה אחרת כי אם עליה, כל אדם יהיה זהיר בעצמו מכל דברים המביאים לידי תעוב כגון להיות עם נשים כלל. 

וכמו כן באכילה שאדם להוט אחרי גרונו פן יאכל ספק אסור כל עיקר האסור לו יש לו לידע מי השוחט שיהיה בקי בהלכות שחיטה, וכן מי הוא הבודק שיהיה בקי בכל פרקי הריאה בכל הענינין שאם יהיה שוגג שמצאו אחריו טריפה יש לו להזהירו פעם אחת ואם יעשה פעם אחרת יעבירוהו כמשפט ואסור לאכול מבדיקתו עד אשר יתקן עותתו, וכן השוחט ומצאו אחריו נבילה שחיטתו פסולה, המנקר ומצאו אחריו חלב מלקין אותו ומזהירין אותו מאומנותו שלא יעשה עוד ואם יעשה עוד ואינו נזהר מעבירין אותו לגמרי ומלקין אותו ולהכריז עליו בקהל עד שתראה תשובתו שלמה בלא רמאות ובלא נבול ולאחר שיעשה מה שגזרו עליו אז אחינו הוא כי כל הנמצא חלב אחריו והשוחט שנמצא אחריו נבילה או אחר הבודק טריפה פסול עד שתראה תשובתו בצדו, וכן המגבן גבינים מחלב שאין ישראל רואהו וכל החשוד בדבר אסור מעבירין אותו עד שישיב תשובה נכרת, מי שחטא במסבת הרשות ובשתית זולל וסובא יש לו למנוע עצמו מלעשות עוד מלסעוד כי אם בסעודת מצוה ולא ימשוך ביין את בשרו ולא בשכר כי אם על שלחנו עם ביתו ואין לו להתעדן במיני תענוגים ולמעט באכילה ובשתיה פת במלח תאכל כפי כחך שתוכל לסבול יין במשורה תשתה ועל הארץ תישן וחיי צער תחיה ובתורה תהיה עמל ואי אתה ניזוק. 

ומכה את חבירו יבקש ממנו מחילה וטוב לו וילקה ולא יגביה עוד ידו על חבירו אבל רבינו תם פסק לכרות לו אגרופו, ואם רצח יגלה ג' שנים וילקה בכל יום ויאמר כי רוצח הוא ולא יאכל בשר ולא ישתה יין ולא יגלח את שערו ולא יכבס בגדיו כי אם ראשו פעם אחת בחדש ויקשור ידיו בשלשלאות של ברזל או בצוארו ויבכה בכל יום על זה ויתודה בכל יום עד שיגמור תעניותיו וגלותו, ואח"כ יתענה שנה תמימה שני וחמישי ושני אע"פ שהתענה ג' שנים בכל יום ולא יעשה רעה לשום אדם ויהיה שפל ונדכה ושתקן לכל אדם אולי יש תקוה. ואם לקח רבית מישראל יש לו להשיב לו או ליורשיו הרבית שלקח ממנו אחד הנותנו ואחד הלוקחו ולא ילוה ברבית לשום אדם אפילו לגוי שנה אחת בין רבית בין אבק רבית, ואפילו רבית דברים אסור כי העושה דבר זה לא יחיה לעולם הבא בתחיית המתים וימות מהרה ויתמוטטו נכסיו וכל הערמת רבית לא יעשה וישוב בתשובה שלימה לפני בוראו. 

הגוזל מחברו או גונב לו ממונו יש לו לפרוע לו או ליורשו כל מה שגנב או גזל מכל וכל ויותר יתן לו כי הפסידו מן הריוח, ויש לו ללקות על לאו שעבר ולהתענות בו כי על כל עבירה היה לו להתענות ארבעים ימים, ועל כריתות ומיתות ב"ד לצער ולסגף גופו כפלים ועל לא תשא יותר מכולם וכשמשיב את הגזילה ישמור עצמו שלא יקבל פקדונות ושלא ילך על ממון חבירו ויתרחק מממון שאינו שלו ויתן צדקות יותר משאר בני אדם ויעשה גמילות חסדים מגופו ומממונו ואז ימצא כפרה. 

כפר בעיקר והמיר דת הרי עבר על כל התורה כלה וצריך להסיר כל מלבושי תפארת ולא ישית עדיו עליו ויתאבל ויבכה ויתענה ויצטער כמה שנים עד שיתמכמך רוחו ויתכפר עונו ולא יאכל בשר ולא ישתה יין ולא ירחץ כי אם מעט בכל ע"ש ועי"ט, וראשו פעם אחת בחדש או פעמים וימנע עצמו מלכת לבית שחוק וגילה ולא ישב אצל כומרים וגלחים וכל מקום שמדברין מטומאות ע"ז ויתרחק מכל התועבות ומכל הנאות שבהם ומפתח ביתם ומיד שעשה תשובה יטבול אחר הטנוף והרי הוא כשאר ישראל ומכל ענין ישוב אל בוראו ויצטער כפי מה שנהנה. 

ועל אשר שמח ביום חגם וחלל את השבת והשתחוה לע"ז ונהנה מדבר אסור ושתה יין נסך ובעל בת אל נכר ועבר כריתות על כן יזהר לשוב אל בוראו ולשמור עצמו מכל חטא ויעבוד בוראו בכל לבו ובכל מאודו ויקבל כל אדם בשמחה, המבזה חבירו והמלבין פניו אף בינו לבין עצמו קשה לו כמות וכל שכן ברבים ואומר לו דברים שקורעין לבו ומנתקין גידיו ומורשי לבבו וברבים שמבזה הוא וזרעו במה יש לו תשובה על זאת, אם לא שיבקש עליו ויחנן לפניו למחול על עלבונו וצריך לו להשתטח תחת כפות רגליו שנאמר (ויקרא כה, יז) לא תונו איש את עמיתו ויראה אפילו אונאת דברים, יש עבירה קלה בעיניך וקשה מחמורה המוציא שם רע על חבירו כמו נואף וכיוצא בו שנאמר (דברים כב, יח) ויסרו אותו, המבזה את חבירו קשה מהמכה ומהסוטרו בלחייו, המקפח פרנסתו קשה מגזלתו, המונע מלתת לו צדקה קשה מגונב לו ממונו, הגוזל פרוטה לעני קשה מגוזל ממון לעשיר, המדבר עליו כזבים קשה מכלן, המחטיא קשה מן החוטא, המלעיג קשה מכל העובר, המתלוצץ מעובר עבירות בעצמו, המקניט קשה מהמכהו, המקנא קשה מהחובלו, הנשבע בשם קשה מכל פשעים כי השבועה מראה כאלו מגעת עד כסא הכבוד, מי שנשבע בחיי המלך אפילו מן האמת קשה על הכל שהוא עובר על דבריו ועל כן אל תתמה כי לא ינקה ה' את אשר ישא את שמו לשוא למה יקצוף האלהים על קולך כי השבועה קשה ומכלה את הכל, החרם היא השבועה כי העובר על החרם כאלו עובר בכל התורה כלה חרם בגימטריא רמ"ח אם חטא בשבועה או בחרם יש לו ללקות כמה פעמים ויש לו ליזהר מלשבע בתורה או בנשמת אבותיו כי אם בראשו או בגופו, וישבע לקיים המצוה ושלא יעבור על דברי תורה ולא יזכור שם שמים לבטלה ויזהר כשיברך השם הנכבד והנורא שיברכנו ביראה שנאמר (שם ו, יג) את ה' אלהיך תירא כשמזכיר בוראו ירעד שנאמר (תהלים ב, יא) עבדו את ה' ביראה ואל יהרהר בו בבית הטנופת ובלא רחיצת מים ועל כן ירחץ ידיו כל שעה. 

המסיג גבול ילקה וישיב לו כפלים, המדבר בבית הכנסת בשעה שמתפללין משיג גבול המקום שהוא נצב בעדתם ויש לו לשבת במורא לפני המלך הקדוש הנכבד והנורא, שב לפניו ביראה ובענוה בלב נשבר התחנן לפניו ואז יהיה קרוב אליך ונמצא לך וישמע תפלתך אך שתתפלל בכונת הלב, ואם דברת דברים בטלים כאלו מתלוצץ ולא נתת יראתו על פניך לכן התפלל בכל מיני כוון והכנעה לפניו ותתודה חטאתך ותברכהו. 

המלשין את חבירו הרי הוא משניאו בעיני השר ומעליל עליו לקחת ממונו וממית את חבירו בעוני ואשת חיקו ובניו וב"ב ואם היה גוזל ממונו לא היה לו צער כל כך וחטא גדול הוא זה, על כן ישלם לו מלשינותו ויהיה לו כעבד ויבקש ממנו מחילה בפני כל בני ביתו, והוא למד השר לקחת ממון מכל בני ברית על כן ראה כמה עבירות יש בזה ויש לו לשבר רוחו בכל כחו עד שיתכפר בדבר, אמר ריש לקיש מאי דכתיב (קהלת י, יא) אם ישוך הנחש בלא לחש, לעתיד לבא מתקבצות כל החיות כולן אצל הנחש ואומרות לו ארי דורס ואוכל זאב טורף ואוכל אתה מה הנאה יש לך והוא אומר מה יתרון לבעל הלשון, וזה א"ר שמעון מה יתרון לבעל הלשון כי למלשין אין לו רפואה אם לא שישיב למי שהפסיד כפלים ממה שהפסידו ואם אין לו לשלם יבקש לו מחילה וישוב לשם בכל לבבו ובכל מאודו. 

הרכיל אין לו רפואה אם לא יבקש מחילה ויפייס הנכלם ולא יעשוק אותו עוד, אל תחנוף האדם פן תשכב ותרדם לעד, ואם מנהגו להחניף ישוב מדרכו הרעה כי החניפות מרבה הרעה והקב"ה שונא אותו שנאמר (איוב יג, טז) כי לא לפניו חנף יבא בני אל תתחבר לחנפים ולגאים כי ירדו למות פתאום ומי שיש לו רוח נמוכה, הברכה לו סמוכה, וגם אלה הגיד לי ריש לקיש הזהר באזהרת לאוין פן תעבור באזהרתן שעליהן אתה צריך ללקות מכת מרדות ואם עברת התענה ארבעים ימים רצופים ותלקה בכל יום כי מלקות שלהם עומד במקום מיתה, ועתה בזמן הזה אין מלקות על כן הזהר מלחטוא וכל לאו תתקן כפי העבירה. 

המגלח זקנו בתער עובר בה' לאוין אל תשחת את פאת זקנך (ויקרא יט, כז) ואל תספר קומי משום ובחקותיהם לא תלכו (שם יח, ג), ואחרים אשר המה בכתובים המספר קומי פר"ש לפנים במצח מדרכי האמורי שמסתפרים לפניהם ומשיירין בלורית מאחוריהם, ל"א דין אמורים לגלח שער שלמעלה מן האזנים וזה קומי, בתשובת הגאונים, העובר לאו ילקה ויתודה ולא יחטא עוד, אבל מלך מסתפר בכל יום, כהן גדול מערב שבת לערב שבת, כהן הדיוט אחת לשלשים יום, הזהר בעשה לקיימו פן יכוך מכת מרדות ותקיים כל אחת ואחת וטוב לך והוי זהיר בוחי אחיך עמך (ויקרא כה, לו) ולא תסיג את גבולו ולא תקח את מחייתו בשום ענין כי אם בסחורה או מטבע כנגד השלטון ואם יבא אחר ויוסיף לו כדי ליקח מחבירו זה הדבר לא ניתן למחול ונקרא רשע ואין גזלן כמוהו, ואם לא ישמע למיסריו ולמוכיחיו לעשות תשובה יש להבדילו ולנדותו עד שיתקן עותתו בתשובה ואם לא יהא מתועב ומשוקץ עד שישוב זה אמר לי מטטרו"ן שר הפנים ומיכא"ל וגבריא"ל ושמעיא"ל וסנדלפו"ן ואליהו ודוד ושלמה וכל הנביאים והמלאכים לה', בני אל תחטא בעינים פן תכשל לזה ולבא ואל תחטא באזנך בשמע שוא לפניך שלא ישמע לפני אדניך בעת תעמד בתחנוניך, ואל תחטא באף ובריח ובפיך ולשונך ובמאכלך ולא בידיך כי מעשה עדיך נגדך ולא בלבבך ובמחשבתך ולא במשגל ולא ברגליך ורוחץ למצוה מעגלך, ואל תחטא ברוחך ובנשמתך עסוק בתורה כפי כחך, ואל תחטא בפני בוראך ואל תתאוה שום ענין כי אם להודות לה' יתברך, זאת תורת השב בכל לבבו ובכל נפשו לידבק בבוראו יחשוב בלבו מה שנאמר (שם כב, לב) ונקדשתי בתוך בני ישראל אם היה בסכנה היה לו ליהרג ולמסור עצמו למיתה ולקבל יסורין קשים בעבור בוראו, וכן אין לו ליהנות אפילו שעה קטנה בנאוף וילמד העינים מלהסתכל באשה כי אש היא עד אבדון תאכל, אם שומר עצמו מנאוף פעמים בעבור כבוד השם פעמים בעבור כבודו פעמים בעבור הפסדו פן יאמרו נואף הוא משחית נפשו הוא יעשנה ואין זה עובד בוראו באמת אבל מי שמונע עצמו במקום שאין שם בושת כי רוב בני אדם רואים פני נשים והוא אינו עושה זה עובד יוצרו באמת, ואמר הר"ם מרוטנבור"ק כי שמו חרם שלא יהיו אנשים עם הנשים במחול והיו דורשים יד ליד לא ינקה רע, ואמרתי כי אינו ר"ל על זה כי אם לרעה כי אינם רשעים לעשות בפרהסיא, ומביא ראיה מכהן גדול על ענין סוטה שלוקח המנחה מידו לידה והתיר לכל בניו הדבר ואמרתי הדבר לר"א מושנה"ם ואמר גם אני שמעתי זה ומעיד אני עליו בשבועה אבל טוב להניח הדבר, ויש לו לאדם למנוע עצמו מכל דבר שהגוף נהנה מהן בעבור הפרוצים על ידי נשים להרהר אחריהן וליגע ולישב אצלן ומלהסתכל בבגדיהן החמודות ומלשמוע נגינתן ומלדבר עם אשה בסתר בין אשת איש בין פנויה חוץ מאשתו כשהיא טהורה ובה ישמח בכל חשק תאות לבו בגעגועים במשמושים בחבוקים בנשוקים בדבוקים כמו שאמרו מלוה ישראל בריבית אין לו להלוות אפילו לגוי כן הדבר הזה, מי שנואף עם אשה בין ישראלית בין גויה בין כנענית או רבע בהמה או השחית זרעו בכל עניני חשק תאוה הוא ישמר מלהסתכל בפני אשה ולא בבגדיה אפילו שטוחים בכותל ולא יעמוד על המטה שאיש ואשה שוכבין עליה והעושה זאת כאלו עומד על כריסה של אשה וישמור עצמו מכל יחוד עם אשה ומכל ענינים המביאים את האדם לידי הרהור ולא יסתכל במלבושיהן ולא בחזה שלהן ולא במקום לינת דדיהן ולא כנגד דדיהן ולא כנגד בית התורף כי דבר זה מביא רוח זנונים בקרבו להתעותו והנה נשמר בנפשו לגופו בעודו אצלה ונכנסת חדוד בלב שניהם ומתמלאים הרהורים ונדון לאיש לתת כדרכיו וכפרי מעלליו, ויש לו לאדם למנוע על הדברים המביאים לידי קרי כדכתיב (הושע ד, יא) זנות יין ותירוש יקח לב כי אש היא עד אבדון תאכל, ומים גנובים ימתקו ולחם סתרים ינעם וסופן יורדין לגיהנם אש לא נופח על כן לא יהרהר ויחשוב בלבו מחשבת הרהורי נשים כי אם על אשת חיקו ישמח ויגל באהבתה כי היא שומרתו מן החטא ומצילתו מלבא במחשכים, בני שמע לעצתי שוב אל אביך קונך בכל לב ושמח על אשר ה' מיסרך לכפר עונך, כל מי שעונותיו מרובין מזכיותיו מרבין לו לעולם הזה לשלם לו כל מעשיו הטובים, וכל מי שזכיותיו מרובין מנכין לו בעולם הזה ומיסרין אותו ודומה לו כמי ששרף את כל התורה כולה, אשריכם כל הצדיקים שנפרעין מכם מכל עבירה קלה זהו שנאמר (משלי ד, יג) ואין עול החזק במוסר אל תרף, וברך אלהי המשפט צדק בכל עת אשר יהיה אוהבך מיסרך אורח חיים תוכחות מוסר ויהיה שפתיך נגדיך תמיד ותתבייש ממעשיך ותלבן מצואתך ותטבול במקוה ישראל ה' אשר מי מטהרך מי מקנך מי בראך תשא לבבך אל בוראך כי ידו שטוחה ופשוטה לקראתך ושא עיניך השמימה הדבק באהבתו ויראתו כי הוא אלהיך ומלך עולם יודע כל נעלם, תם ת"ל. 

ויצעק אל ה' ויורהו ה' עץ וישלך אל המים (שמות טו, כה), אמרו רז"ל העץ שהשליך משה אל המים היה מר ועל זה עשה הקב"ה זה הנס שלא יתרשל כל עובר עבירה לעשות תשובה וימרר גופו בתענית, ומעוט התענוגים והמרירות יוציא העבירה גופו עם התשובה, כך מצאתי, ואכתוב בקוצר דברים המביאים את האדם לידי יראת חטא אשר כתב הר"ם מאיור"א ז"ל. 

לעולם יהא אדם זהיר שלא יכעוס שכל הכועס כל מיני גיהנם שולטין בו כאשר אמרו ז"ל, ועל ידי כן תבא למדת הענוה, וצריך להזהר מלהתגאות כי כל המתגאה מורד בהקב"ה כי לו לבדו נאוה הגאוה שנאמר (תהלים צג, א) ה' מלך גאות לבש ולא יאות לאחר, ועל כן צריך אדם לנהוג עצמו במדת ענוה ותמיד יהיו כל דברך בנחת עם כל אדם וראשך יהיה כפוף ועינך למטה ולבך למעלה ואל תבט לעיני בני אדם בדברך אתם וכל אדם יהיו בעיניך גדול ממך ועליך לכבדו הן דל הן עשיר ואם ידעת שאתה עשיר וחכם ממנו עם כל זאת יש לך לכבדו ולחשוב בלבך שחטאו במזיד והוא בשוגג וטוב הוא ממך, ובכל דבר שתעשה ובכל מחשבה שתחשוב דע כי אתה לפני המקום כי כבודו מלא כל הארץ ושכינתו עליך ותדבר בנחת ותירא ממנו כעבד מפני רבו ותתבייש מכל אדם, ואם יקראך אל תעננו בקול רם כי אם בנחת כאדם העומד לפני רבו תמיד, והוי זהיר לעסוק בתורה תמיד כאשר תוכל על מנת לקיימה וכאשר תקום מן הספר תחפש במה שלמדת אם יש דבר תוכל לקיימו, ופשפש במעשיך תמיד ערב ובקר ובזה יהיו כל ימיך בתשובה והסר כל מחשבות וכל דבר אחר מלבך בשעת תפלה והכן לבך לפני המקום וחשוב הדבר בלבבך טרם תוציאנו מפיך וכן תעשה מכל דבר ולא תחטא ואף באכילה ושתיה, ולא תלך עם הלצנים ובזה יהיו כל מעשיך ישרים ותפלתך זכה ומכוונת לפני המקום שנאמר (שם י, יז) תכין לבם תקשיב אזנך, שלש תפלות נשמעות תפלה בדמעות בכל יום ביחיד תפלת צבור בכל יום תפלת יחיד בין ר"ה ליום הכפורים, כל הבוכה בלילה בתפלתו כוכבים ומזלות בוכים עמו ותפלתו נשמעת. 

ספר כלבו סימן סז 
================ 
דין סדר דרכי התשובה 

שלח לנו הקב"ה ביד עבדו יחזקאל הנביא (יחזקאל יח, ל) שובו והשיבו מכל פשעיכם ולא יהיה לכם למכשול עון, השליכו מעליכם פשעכם אשר פשעתם בם ועשו לכם לב חדש ורוח חדשה ולמה תמותו בית ישראל, אדם אשר חטא ופשע עד כי עונו עלה עד לשמים שיאו ובא בקרבו רוח טהרה ושת לבו לשוב למוטב ולחסות תחת כנפי השכינה ולהכניס בדרכי התשובה אשכילך ואורך בדרך זו תלך, ביום ההוא ישליך האדם מעליו כל פשעיו אשר עשה ויעשה עצמו כאלו היום נולד ואין בידו לא זכות ולא חובה וזה היום תחלת מעשיו ואז ישוה דרכיו ויפלס אורחותיו ולא ינועו מעגלותיו מדרך הטוב ומדה זו תביאנו לשוב בתשובה שלימה כי אם לא יעשה עצמו כמשליך גלוליו וכובד העונות ועוצם החטאים אשר עשה יבהילוהו ולא יניחוהו לשוב כי יאמר בדעתו הנה חטאתי ועויתי ופשעתי וכזאת וכזאת עשיתי ועברתי ושניתי ושלשתי עד אין ספורות ואיך אבא עוד לפניו כבושת גנב כי ימצא כן בושתי ממעשי לעמוד לפניו וללכת בדרכיו ולדבקה בו ואיך ארמוס את חצריו ואיך אספר את חקיו, והיצר המסית והמדיח היושב במפתחי הלב המתחדש בכל יום בקרבו וצופה תמיד ומבקש להכשילו משיא לבו לדבר הרע הזה ומניא אותו מדרך הישר והטוב, לכן טוב לו להשליך כל פשעיו מעליו במחשבתו ולעשות לו לב חדש, וככה יעשה ביום טהרתו בהתנדב רוחו אותו להיות עובד לבוראו יפיל תחנתו לפניו ויאמר אנא השם חטאתי ועויתי ופשעתי וכזאת וכזאת עשיתי מיום היותי על האדמה עד היום הזה ועתה נשאני לבי ונדבה רוחי אותי לשוב אליך באמת ובתמים בכל לב ובכל נפש ובכל מאד והנני מודה ועוזב ומשליך מעלי כל גלולי ועושה לב חדש ורוח חדשה להיות זהיר וזריז ומשכיל ביראתיך, ועתה ה' אלהים הפותח יד בתשובה לקבל שבים ומסייע לבאים ליטהר פתח ידך וקבלני בתשובה שלימה לפניך וסייעני להתחזק בתורתך וביראתך ועזרני נגד השטן הנלחם בי בתחבולות ומתנקש נפשי להמיתני לבלתי ימשול בי ורחקהו ממאתים וארבעים ושמונה אברים שבי והשקיעהו בתוך מעמקי ים וגער בו לבל יעמוד על ימיני לשטני ועשה אשר אלך בחקיך והסר לב האבן מקרבי ותן לי לב בשר אנא ה' אלהי שמע תפלת עבדך ואל תחנוניו וקבל את תשובתי ואת תחנתי ובקשתי ויהיו לפני כסא כבודך מליצי יושר להליץ בעדי לפניך ולהכניס תפלתי באזנך ואם בעונותי הרבים אין מליץ בעדי ואין מלמד עלי זכות חתור לי אתה מתחת כסא כבודך וקבל תשובתי ולא אשוב ריקם מלפניך כי אתה שומע תפלה, ותמיד ירגיל בתפלה זו להזכיר ולהזהיר את עצמו על דבר התשובה. 

וזה הדרך שילך בו להרגיל את עצמו להשמר מכל חטא, בבקר מעת הקיצו יחשוב בלבו כל דבריו ויפשפש במעשיו ולא יעות לפי כחו אפילו בפסיע אחת עד זמן האוכל, ולעת האוכל אם עות שום דבר יתודה מיד על הדבר בהויתו והודוי הזה ירחיקהו מכל עון ואם יבא לידו דבר עבירה יתרחק ממנו כי יאמר איך אעשה הרעה הגדולה הזאת להתודות על הדבר ולחזור עליו ואהיה מאותן שנאמר עליהם (תהלים עח, לו) ויפתוהו בפיהם ובלשונם יכזבו לו ולבם לא נכון עמו ולא נאמנו בבריתו, ואהיה כטובל ושרץ בידו, ואף כי אהיה בדעת קלה לפני בוראי ולא אוכל לעמוד נגד תאותי מפני כבודו שעה מועטת כזאת ובהעלותו דבר זה על לבו ישמר מעבירה ויהיה רץ כצבי וגבור כארי לעשות רצון אביו שבשמים, ואף מעון עקביו יהא נזהר כי כל יהיו במשקל, הגיע עת האוכל ופשפש ולא מצא יהא מודה ומשבח לבוראו שעזרו משנאו וזכה להיות בתשובה שלימה שעה אחת בעולם וכאשר עשה מן הבוקר עד עתה כן יעשה עד זמן אכילה של ערב וקודם האכילה יתודה כאשר אמרנו וכן מזמן אכילה של ערב יעשה עד זמן שכיבה, הרי שלשה פרקים ביום לשלשה ודוין ככה יעשה כל הימים מיום תחלת תשובתו עד חדש או שנה שיהא קבוע ומוחזק בעבודת הבורא ויניח כל מעשיו הרעים, וכשישמר מן העבירות שיהיה רגיל בהן וכמה פעמים יבאו לידו ויזהר מהן יהא בטוח ולא יתירא עוד כי מן השמים יסייעוהו, ואף העבירות יחשבו לו לזכיות, ועל הפשעים הישנים שהשליך מעליו יהא תוהה ומתחרט עליהם ויבקש לבורא למחותם מספר הזכרונות, וגם טוב שיענה את עצמו ואם הוא חלוש ואינו יכול לסבול ענויין קשים ותעניות ימשוך עצמו מתאותו ואל ימלא תאותו במאכליו ובמשתיו, וכן אמר הראב"ד ז"ל שאמר אחד מחסידי עולם הגדר הגדול והמופלא מניעת המאכלות, וזה פירוש דבריו אל יעזוב לגמרי שלא יאכל בשר ולא ישתה יין כי די לנו במה שאסרה תורה אך בעת שמאכלו לפניו ועודנו תאב לאכול ממנו ימשוך ידו ממנו לכבוד בוראו ואל יאכל כדי תאותו ודבר זה יזכירנו אהבת הבורא יותר מתענית אחד בשבוע כי זה בכל יום מדי אכלו ומדי שתותו, ועוד יוסיף להיטיב וישים לבו לתורה ואם היה רגיל ללמוד דף אחד ילמוד שני דפין כי גדול תלמוד שמביא לידי מעשה, ויהיה מיסר עצמו בכפית היצר לתורה ולמצות והן הן יסורין של אהבה, ואל ילך בקרי בקיום המצות כמי שעושה דבר במקרה פעמים עושה ופעמים מניח אלא הכל יעשה תמיד ולא יניח בשום ענין ואפילו מפני הבושה כגון מי שרגיל לקיים מצות שלש סעודות בשבת ונתארח אצל בני אדם שאינן מחזיקין באותו מצוה אין לו להניח המצוה מפני הבושה, וכן כל כיוצא בזה ואם עשה כן להיות זהיר בקיום המצות ולא יניח בשום ענין ונפטר בחצי ימיו נותנין לו שכר כאלו חיה כל שבעים ימי שנותיו ועשה אותה מצוה וזהו שאמר שלמה (קהלת ה, יא) מתוקה שנת העובד משל למלך ששכר פועלים וכו' כדאיתא במדרש ר' תנחומא, ואל יחשוב השב בנפשו למה זה להבל איגע ולתוהו כחי אכלה כי איך תועיל תשובתי כנגד עותתי וכל מה שאוכל לעשות עוד איך יעמוד כנגד כובד העונות שעשיתי מי שלבו נוקפו על שאין תשובתו שלמה אומר כן, אבל השבים בלבב שלם ותוהים על עונות ראשונים כבר הבטיחנו ה' על ידי עבדו יחזקאל הנביא כי פשעיהם לא יזכרו שנאמר (יחזקאל יח, כא) והרשע כי ישוב מכל חטאותיו אשר חטא ושמר את כל חקותי ועשה משפט וצדקה חיו יחיה לא ימות כל פשעיו אשר עשה לא יזכרו לו בצדקתו אשר עשה יהיה ועוד כתוב מקרא מלא על הנבהלים על עונותיהם לחזק ידיהם לשוב (שם לג, י - יא) ואתה בן אדם אמור אל בני ישראל כה אמרתם לאמר כי פשעינו וחטאתינו עלינו ובם אנחנו נמקים ואיך נחיה, אמור אליהם חי אני נאם ה' אלהים כי לא אחפוץ במות הרשע כי אם בשובו מדרכיו וחיה, שובו שובו מדרכיכם הרעים ולמה תמותו בית ישראל, וביד כל נביאיו הזהירנו השכם ושלוח על דבר התשובה, וגם רז"ל חכמי התלמוד הזהירו מאד על התשובה ואמרו שוב יום אחד לפני מיתתך ועוד אמרו גדולים בעלי תשובה יותר מצדיקים גמורים וגדולה תשובה שמגעת עד כסא הכבוד שנאמר (הושע יד, ב) שובה ישראל עד ה' אלהיך והיא מן הדברים שנבראו קודם שנברא העולם ועל ידי התשובה יבא הגואל שנאמר (ישעיה נט, כ) ובא לציון גואל ולשבי פשע ביעקב, ואין מי שיוכל להגיע עד היכן כחה של תשובה על כן כל ירא וחרד יתן אל לבו יראת השם וישוב מכל חטאיו ויתן לו לב חדש טהור ונקי לעבוד את בוראו וינהג כסדר שאמרנו ועוד יוסיף מלבו כזה וכזה ויהיה ערום ביראה לבקש צדדין איך יוכל לעבוד את בוראו ולשוב אליו בתשובה שלמה ויחזור בכל כחו לעשות חפצי שמים בינו לבין קונו ולא לעיני רואים להתפשר ואשרי הזוכה והמזכה את הרבים וכל העולם לא נברא אלא בשבילו שנאמר (קהלת יב, יג) סוף דבר הכל נשמע את האלהים ירא ואת מצותיו שמור כי זה כל האדם. 

כתב הר"ם כשאדם גומר בדעתו לעשות תשובה ולקבל יסורין לקדש ה' יתברך כל מה שעושין לו הן סקילה שריפה קבורת חיים הן תליה אינו כואב לו כלל ומביא ראיה מן המסורת (משלי כג, לה) הכוני בל חליתי הכוני פצעוני כלומר כשהם הכוני פצעוני לא היה כאב לי הכוני בל חליתי, וגם ראיה מספר היכלות שר' חנינא בן תרדיון היה במקום קיסר ו' חדשים והרג ב' אלפים דוכסים והגמונים לסוף ו' חדשים נלקח למעלה ושרפו אדם אחר כדמותו במקומו, ותדע שכך הוא שאם היה נוגע אפילו באבר קטן לאיש היה צועק אפילו אם היה בדעתו לעכב את עצמו מלצעוק לא היה יכול ורבים מוסרין עצמן לשריפה על קדוש השם ואינם צועקים לא אוי ולא אבוי, והר"ף ז"ל כתב ואומר העולם שאם כוון שם המיוחד בתחילה מובטח שיעמוד בנסיון ולא יכאב וזהו שאמרו ז"ל כל מי שגמר בלבו לקדש את השם אינו טועם טעם יסורין. 

ספר כלבו סימן סח 
================ 
סדר ערב יום הכפורים וסדר תפלת המנחה ודין כל נדרי 

נהגו לעשות כפרה על הסדר שנבאר, כיצד לוקחין תרנגול שנקרא גבר ומביאין לזקן או לחסיד ובעל כוונה ויקח אותו ויקיפנו סביב ראש המתכפר ג' פעמים ויאמר זה תחת זה זה תמורת זה זה חלוף זה יצא תרנגול זה למיתה ויכנס פלוני בן פלוני זה לחיים ויאמר פסוקים אלו ג' פעמים אוילים מדרך פשעם וגו' (תהלים קז, יז), כל אוכל תתעב וגו' (שם יח) ויצעקו אל ה' וגומר (שם ו) ישלח דברו וירפאם וגו' (שם כ) יודו לה' חסדו וגו' (שם כא) ושוחט התרנגול ומקיפו על ראש המתכפר ג' פעמים ואומר זה תחת זה זה תמורת זה זה חלוף זה זה תחתיו זה תמורתו זה חלופו יצא תרנגול זה למיתה ויכנס פלוני זה לחיים ולא למות, ובכל פעם שיקיף התרנגול על ראש המתכפר יאמר אם יש עליו מלאך מליץ וגו' ואחר כך משלחין התרנגול למי שאין נכון לו כדי לעשות צדקה על דרך הכתוב (משלי י, ב) וצדקה תציל ממות. 

וגם נהגו ישראל לטהר עצמן ולטבול קודם תפלת המנחה בנהר או בט' קבין מים שאובין, ואומר הר"ם כי טבילה של ערב יום הכפורים אינה צריכה ברכה כי אינה רק בשביל טהרה, ונהגו לקחת מלקות אחר הטבילה להכניע לבבם הערל ולהכינו לעבוד השם הנכבד והנורא באימה וביראה, ואומר הר"ם שיכול אדם ללקות ולטבול בערב יום הכפורים מתי שירצה רק שיהיה קודם לילה, ומצינו רמז למלקות שהוא מ' חסר אחת מן התורה שנאמר (דברים כה, ג) ונקלה אחיך לעיניך אחיך בגימטריא הכי הוו ואמר לעיניך להורות שאומדין אותו אם יכול לסבול ואם לאו יפחות מן הל"ט מכות, ומדכתב תורה ונקלה אחיך לעיניך ולא אמר ונלקה דרשו חכמים ז"ל שאם נתקלקל במעיו פטור, ועוד נדרש לעיניך שאחרי שנקלה שקבל דינו יהיה בעיניך כאחיך שלא תבזהו ולא תזכור לו החטא ונפטר מכרת שכתוב (ויקרא כ, יז) ונכרתו לעיני בני עמם מלמד שכל חייבי כריתות שלקו נפטרו מידי כריתתן, ונהגו לעשות רצועות דמלקות של עור של עגל תפורות בעור חמור ולמה לפי שכתוב (ישעיה א, ג) ידע שור קונהו וחמור אבוס בעליו, יבאו הללו שמכירין ויסרו את זה שלא הכיר. 

ואחר כך באין לבית הכנסת להתפלל תפלת המנחה על סדר שאר הימים שבין ראש השנה ליום הכפורים ואחר ברכת השלום יתודו והודוי זה אינו חובה רק תקנוהו שמא תטרף דעתו או יחנק בסעודה שיאכל לערב ולא יוכל להתודות ולפיכך תקנו שיתודה קודם שיאכל, ואחר תפלת המנחה אומר אבינו מלכנו וקדיש שלם והולכין לבתיהם ואוכלין ושותין די ספקם ומתענגים במאכל ובמשתה כמו שאמרו ז"ל כל האוכל בט' בו כאלו התענה תשיעי ועשירי, כתב הר"ם בערב יום הכפורים אין לאכול רק מאכלים קלים להתעכל כדי שלא יהיה שבע ומתענה כשיתפלל ומפסיקין מלאכול עוד היום גדול לקיים מה שנאמר (ויקרא כג, לב) ועניתם את נפשותיכם בתשעה לחדש בערב, ודרשו שצריך להוסיף מחול על הקדש ואחר אכלם חולצין מנעליהם ולובשים בגדים נקיים לקיים מה שנאמר (עמוס ד, יב) הכון לקראת אלהיך ישראל, והולכין לבית הכנסת ועומדים שם בקדושה ובטהרה כי קדוש היום לאלהינו, ודורות הראשונים היו נוהגים לבקש מחילה זה לזה כדי למחול להם המלך המוחל. 

וכתב ה"ר אשר ונהגו להיות כל אחד מדליק במקומו נר או פנס ביום הכפורים לכפר על אביו ועל אמו כי כבוד הוא לשם יתברך וכן אמר (ישעיה כד, טו) באורים כבדו ה', אמר הקב"ה הדליקו לפני נר שאשמור נשמותיכם שקרויה נר, ועוד יש טעם אחר לפי שצריכין לקרות בספר כל היום וכל הלילה תמיד לא יחשו בדברי תפלות ותחנונים שאינם שגורים וידועים שלא מן הכתב וזולת זה לא יראו לקרות בלילות, ועוד נהגו בזה לכבוד השם ולכבוד בית הכנסת על דרך באורים כבדו את ה', ועוד להבדיל על אותו נר במוצאי היום שצריך להבדיל על אור ששבת כמו שנבאר בע"ה, ועומדין כל היום ההוא וכל הלילה ושומרין משמרת היום כמצוה וכתורה כמו שנבאר בע"ה. 

ואמר רב עמרם ז"ל מנהג שלנו לאחר שאוכלין ושותין חוזרים לבתי כנסיות להתפלל תפלת ערבית וכיון שעומד ש"צ לפרוס על שמע מברך שהחיינו ואחר כך מתחיל והוא רחום וכל כך למה שמא יהא אחד מן הצבור שלא ברך אבל אם תלמיד חכם הוא שרוצה לברך לעצמו כשהולך לבית הכנסת הרשות בידו דהא אמרינן זמן אומרו אפילו בשוק והכי שפיר למעבד לברך כל אחד ואחד זמן לעצמו בבית הכנסת לאחר שחשכה אע"פ שש"צ מברך זמן קודם תפלת ערבית שפיר דמי לברך כל אחד ואחד מקודם, ונהגו בכל קהלות הקדש שש"צ אומרו קודם תפלת ערבית ועונין כל הצבור אחריו אמן וטעמא דמלתא משום דדלמא איכא בצבורא מאן דלא גמיר ליה לזמן או אפילו מאן דגמיר דלמא שכח ולא בריך ומשום הכי קא מברך ש"צ לאפוקי צבורא כלהון ידי חובתן והכי שפיר למעבד, ואיכא נמי דוכתא קא מפקי ס"ת בההיא שעתא דקא מברכי לזמן והא דקא מפקי ליה לס"ת כדי להתיר בו נדרים ואמרי הני כל נדרי וכו', וחוזרין אותו ג' פעמים, ויש מקומות שמברכין לזמן קודם שיאמרו כל נדרי כמו שאמרנו ויש מקומות שאין מברכין לזמן אלא לאחר כל נדרי והאי מנהגא דקא עבדי בהני דוכתי לאפוקי ס"ת ולומר כל נדרי חזינן לרבוותא דאמרי דהאי מנהגא לית ליה עיקר וטעותא הוא וטובא מרבוותא דמבטלי ליה בדוכתיהו דלא למימר יתיה כלל ולא עוד אלא שרוב עמי הארץ טועין בכך וסבירא להו שכל נדרים וחרמות שעליהן בטלין בכך ונוהגין קלות ראש בחרמות ובנדרים והכי אמר רב עמרם וקצת מן הגאונים שאומרים כל נדרי וכו' ואנן לעניות דעתין אמרינן דלא למסמך עליהו בהא מלתא כלל, ואלו תורף דבריו של רב עמרם ז"ל יש עושין כך ביום הכפורים ואומר כך כל נדרי ואסרי וחרמי כלן חזרנו בהן ובאנו לפני אבינו שבשמים אם נדר נדרנו אין כאן נדר אם אסר אסרנו אין כאן אסר ואם חרם חרמנו אין כאן חרם ואם שבועה נשבענו אין כאן שבועה ואם קיום קימנו אין כאן קיום בטל הנדר מעקרו וכו', עד אין כאן נדר ולא שבועה ולא קיום יש כאן מחילה וסליחה וכפרה ככתוב בתורת משה (במדבר טו, כו) ונסלח לכל עדת ישראל וכו', וכן אמר רב סעדיה גאון ז"ל אלא שאומר בסוף דבריו וכי תקון רבנן לומר כל נדרי זהו לעדה בשגגה ואסרו אסר על נפשם בבית הכנסת כגון נדרי אונסין ושגגת צבור כדכתיב (ויקרא ד, יג) ואם כל עדת בני ישראל ישגו אבל מי שנשבע כל השנה להתיר שבועתו ולבטלה לא, ואמר רב נטרונאי ז"ל אין נוהגין בשתי ישיבות ולא בכל מקום להתיר נדרים לא בר"ה ולא ביום הכפורים אלא ששמענו שבשאר ארצות אומרים כל נדרי אבל לא ראינו ולא שמענו מרבותינו שמעתא דנדרים, ואנו כבר גלינו דעתנו ופרשנו שאין לומר כל נדרי כלל, ומה מועלת ההתרה למי שמתנה לאחר נדרו שיהא בטל, וכבר שמענו מההיא שמעתא דנדרים שאין למנהג הזה שום שורש שאין מבטלין הנדרים בכך ואין בו ממש ואמר מר רב האיי גאון ז"ל בר רב נחשון גאון ז"ל דהלכה כרבא דמחמיר דהוא בתראה ואין אנו מפירין נדרים ולא נוהגין להפר בין בר"ה בין ביום הכפורים ולא שמענו מרבותינו שהיו נוהגין זה כל עיקר, אי נמי דסבירא ליה למשרי נדרא בחוטרא הוא דעבדו, ומכל אנפי לית ביה מששא בהאי מנהגא. 

ונשאל גאון בהאי ענינא וזהו תורף השאלה והתשובה, וששאלתם אם יכולים הצבור להתנות ביום הכפורים כל נדרים שנודרין משנה זו לשנה אחרת, נדרים אין נשנית בשתי ישיבות היום יותר ממאה שנה, וכן אמר רב יהודאי גאון נהורא דעלמא ז"ל דאנן לא גרסינן נדרים ולא ידעינן לאסור ולהתיר בה לא נדר ולא שבועה ואין ראוי לא בישיבות ולא בכל מקום להתיר נדרים לא בר"ה ולא ביום הכפורים אלא שמענו שבשאר ארצות אומרים כל נדרי עכ"ל הגאון בעל ספר העתים ז"ל שכתב בחבורו דעתו ודעות הגאונים אחרים ז"ל, עוד כתב ה"ר נתן בן ה"ר יהודה ז"ל וז"ל ערבית של יום הכפורים יורד ש"צ לפני התיבה רגיל וזקן לומר ג' פעמים כל נדרי להתיר נדרים שבינו ובין קונו בשביל שגגות שנעשים בנדרים ובשבועות ובשאר אסורין בשנה שעברה כדאמר רבי עקיבא יום הכפורים אין צריך לפרוט מעשים, וכן יאמר כל נדרי ואסרי וקונמי וחרמי ושבועי די נדרנא ודאשתבענא ודי אחרימנא ודי אקימנא ודי אסרנא על נפשנא מיום הכפורים שעבר עד יום הכפורים זה הבא עלינו לטובה כלהון אחרטנא בהון, פירוש אין בהן כלהון יהון שרן שביתין שביקין בטילין ומבוטלין נדרנא לא נדרי וחרמנא לא חרמי ואסרנא לא אסרי וקונמא לא קונמי ושבועתנא לא שבועי וכו' עד ונסלח, וטוב ויפה שאותו ש"צ אם יש בידו שום ספק שבועה ונדר שיתירו לו ג' אנשים בטרם רדתו לפני התיבה ויהיה זכאי דלא כל כמיניה להתיר נדריו דאמרי כל נדרים הוא מפר חוץ משל עצמו, זה סדר קדמון, ורבינו עזריאל זקנינו וכל זרעו אחריו מחזיקין אותו ולכך אומרים אותו ג' פעמים, ואמת שר"ת ז"ל הגיהו והקשה עליו ואמר איך יותרו נדרים בלא מומחה או בלא ג' הדיוטות, ועוד מי התיר נדרי החזן, לא קשיא שמאחר שאנו מורידין הש"צ זקן ורגיל הוי כמומחה ומספק נדריו יכול לעשות כאשר אמרתי, ולסדר ר"ת ז"ל שהגיה מיום הכפורים זה עד יום הכפורים הבא וכו' ואומרים שאין אומרים אותו משום התרת נדרים שעברו אלא משום תנאי בנדרים שעתידין לנדור בשנה הבאה כההיא דאמרי הרוצה שלא יתקיימו נדריו יעמוד בר"ה ויתנה ויאמר כל נדרים שאני עתיד לנדור יהיו בטילים ועליו יש כמה קושיות חדא שלא היה לנו לפרסם הדבר דאמרינן בנדרים פרק ארבעה נדרים ההוא דבעא למדרשי בפרקא אמרו ליה תנא סתומי פתגמיא ואת בעית למדרשא בפרקא ועוד בתנאי לא שייך חרטה דאחרטנא בהו, ועוד למה היינו אומר אותו ג' פעמים, ועוד מהו ונסלח, ואמת שר"ת דוחה קצת מהם, עכ"ל ה"ר נתן זצ"ל, ומה שאמרנו עומד בר"ה ואומר כל הנדרים שאדור בשנה זאת יהיו בטילים הני מילי שלא יהא זכור בשעת הנדר מן הבטול או אפילו זכור בשעת הנדר אם בשעת הביטול התנה ובשעת הנדר שכח מה שהתנה ואמר על דעת ראשונה אני עושה בטל נדרו ואם לא אמר אין נדרו בטל דאביי ורבא לא פליגי אהדדי, והרי"ף ז"ל כתב וה"ה ליום הכפורים דאקרי נמי ר"ה ולכך נהגו לומר כל נדרי וכי מועיל בטול זה היינו בנדרים שבינו לבין עצמו דלא שייכי כי אם לעצמו אבל נדרים שנדר לחבירו אין מועיל בטול כלל, וכתב הר"ם ערב יום הכפורים קודם שיאמר כל נדרי אומר בישיבה של מעלה ובישיבה של מטה אנו מתירין להתפלל לעבריינים. 

ספר כלבו סימן סט 
================ 
הלכות יום הכפורים 

דעת הרמב"ם ז"ל ודעות שאר הפוסקים 

מצות עשה של תורה לשבות ממלאכה בעשור לחדש השביעי שנאמר (ויקרא טז, לא) שבת שבתון הוא לכם, וכל העושה בו מלאכה בטל מצות עשה ועובר על לא תעשה שנאמר (שם כג, כז) בעשור לחדש וכו', ומהו חייב על עשיית מלאכה ביום זה אם עשה ברצון בזדון חייב כרת ואם עשה בשוגג חייב קרבן חטאת קבועה, כל מלאכה שחייבין על זדונה בשבת סקילה חייב על זדונה בעשור כרת וכל שחייבין על שגגתו בשבת קרבן חטאת קבועה חייבין עליה חטאת קבועה ביום הכפורים, וכל דבר שאסור לעשותו בשבת אע"פ שאינה מלאכה אסור לעשותו ביום הכפורים, ואם עשה מכין אותו מכת מרדות כדרך שמכין אותו בשבת, וכל שאסור לטלטלו בשבת אסור לטלטלו ביום הכפורים, וכל שאסור לעשותו לכתחלה בשבת אסור לעשותו ביום הכפורים, כללו של דבר אין בין שבת ליום הכפורים בענינים אלו אלא שזדון מלאכה בשבת בסקילה וביום הכפורים בכרת, ומותר לקנב ירק ביום הכפורים מן המנחה ולמעלה, ומהו הקנוב שיסיר העלים המעופשות ויקצץ השאר ויתקן אותו לאכילה וכן מפצעין אגוזים ומפרכין רמונים מן המנחה ולמעלה מפני עגמת נפש, ויום הכפורים שחל להיות בשבת אסור לקנוב ירק ובפציעת אגוזים ובפריכת רמונים כל היום וכבר נהגו בשנער ובמערב שלא יעשו אחת מכל אלו ביום הצום אלא הרי הוא כשבת לכל דבר. 

מצות עשה אחרת יש ביה"כ והיא לשבות מאכילה ושתיה שנאמר (שם טז, כט) תענו את נפשותיכם ומפי השמועה למדו ענוי שהוא לנפש זה הצום וכל הצם בו קיים מצות עשה וכל האוכל בו בטל מצות עשה ועבר על לא תעשה שנאמר (שם כג, כט) וכל הנפש אשר לא תעונה ונכרתה מאחר שענש הכתוב כרת למי שלא התענה למדנו שמוזהרין בו על אכילה ושתיה, וכל האוכל ושותה בו בשוגג חייב קרבן חטאת קבועה, וכן למדנו מפי השמועה שאסור לרחוץ או לסוך או לנעול הסנדל או לבעול, מצוה לשבות מכל אלו כמו ששובת מאכילה ושתיה שנאמר שבת שבתון שבת לענין אכילה ושתיה שבתון לעניינים אלו, ואין חייבין כרת או קרבן אלא על אכילה ושתיה בלבד אבל רחץ או סך או נעל או בעל מכין אותו מכת מרדות, כשם ששבות מלאכות בין ביום בין בלילה כך שבות לענוי בין ביום בין בלילה, וצריך להוסיף מחול על הקדש בכניסתו וביציאתו שנאמר ועניתם את נפשותיכם בתשעה לחדש בערב כלומר התחילו לצום ולהתענות מערב תשיעי סמוך לעשירי וכן ביציאה שוהה מעט ליל אחר סמוך לעשירי שנאמר (שם כג, לב) מערב עד ערב תשבתו שבתכם. 

כתב הר"ם מותר לאכול ולשתות בערב יום הכפורים לאחר שסלק השלחן ובלבד שתהא חמה זורחת, נשים האוכלות ושותות עד שחשכה והן אינן יודעות שמצוה להוסיף מחול על קדש אין ממחין בידן כדי שלא יבאו לעשות בזדון שהרי אי אפשר שיהיה שוטר בבית כל אחד ואחד להזהיר נשיו והנח להן מוטב שיהיו שוגגות ולא יהיו מזידות וכן כל הדומה להן, והבעל העתים ז"ל כתב וזה לשונו האוכל ושותה בתוספת ביום הכפורים, והרוחץ והסך והבועל והעושה בו מלאכה באסור עומד אבל אינו ענוש כרת וה"ה לבין השמשות שלו דכתיב (שם כג, כט) כי כל הנפש אשר לא תעונה וכו' ובמלאכה כתוב (שם כג, ל) אשר תעשה כל מלאכה וכו' על עצמו של יום הכפורים ענוש כרת ואינו ענוש כרת על התוספת, ובין השמשות שלו ספיקא הוא וה"מ חד בין השמשות אבל תרי בין השמשות מחייב כרת ממה נפשך, אי בין השמשות יממא הוא הא קאכיל אי בין השמשות לילה הוא הא קאכיל עכ"ל ולדברי הכל בין השמשות הוא ספק וקבלה בידנו שעונש הספק גדול מעונש הודאי שכן מצינו שעל הודאי מביא אדם חטאת ואמרינן דדמי חטאת דנקא כלומר אפילו לא יהיה לו לאדם דמי כשבה או שעירה שיביא חטאת אלא דנקא ודי לו בכך פירוש דנקא הוא מעה והוא שתות הדינר כדאמרינן ומעה כסף דינר, ואם מביא אדם אשם על הספק כגון שהיו לפניו ב' חתיכות א' של שומן וא' של חלב ואכל אחת מהן ולא ידע איזו אכל צריך להביא אשם שוה ב' סלעים שהן מ"ח מעין כי הסלע ד' דנרים והדינר ו' מעין נמצא שב' סלעים הן מ"ח מעין ועל הודאי די לו במעה אחת בלבד, מעתה צא ולמד עד היכן מגיע עונשו של ספק, וטעמו של דבר למה החמירו על הספק יותר מן הודאי מפני שהודאי משים האדם אל לבו ודואג ומתחרט על מה שעשה וחוזר בתשובה ומבקש רחמים אבל על הספק עושה סברות ואומר אותה חתיכה שאכלתי של שומן היתה ולא ישית אל לבו בכך ולכך החמירו ז"ל על הספק, וה"ה לכל ספק שבעולם, ומכאן אנו יכולין ללמוד לכל הספקות שראוי לכל אדם להיות חרד וירא להזהר מהם בכל יכלתו ולא יעשה דבר עד שיצא מכל חשש ויוציא כל ספק מלבו וכך אמרו חז"ל הסתלק מן הספק, לא כמו שעושין הרבה בני אדם שמכניסין עצמן לידי ספק ואין מקפידין בכך, והר"ף ז"ל כתב מ"מ צריך לפרוש מלאכול משעת שקיעת החמה לכל הפחות משום דמאז מתחילה בין השמשות דרבי יהודה ובין השמשות הוי ספק לילה דהוי עצומו של יום הוי בכלל תוספת. 

פרק שני האוכל ביום הכפורים מאכל הראוי לאדם ככותבת הגסה שהיא פחות מכביצה הרי זה חייב וכל האוכלין מצטרפין לשעור זה, אבל פחות מכן אינו חייב לפי שאין כתוב ביום הכפורים אכילה אלא תענו ובפחות מכותבת לא נפיק מכלל ענוי ולא מיתבא דעתיה בהכי וכן הדין בשתיה פחות ממלא לוגמיו, ולפיכך נתנו בו אותו שעור, וכן השותה משקין הראויין לשתיית אדם כמלא לוגמיו של שותה כל אחד ואחד כפי לוגמיו חייב וכמה מלא לוגמיו כדי שיסלקנה לצד אחד ויראה מלא לוגמיו, ושעור זה באדם בינוני פחות מרביעית, וכל המשקין מצטרפין לשעור אחד. 

האוכל אוכלין המותרין או שאכל אוכלין האסורין כגון פגול ונותר וטבל ונבלות וטרפות או דם הואיל ואכל אוכלין הראוין לאדם חייב כרת משום אוכל ביום הכפורים, אכל או שתה פחות מכשעור זה אינו חייב כרת אף ע"פ שהוא אסור מן התורה בחצי שעור אין חייבין כרת אלא על השעור והאוכל חצי שעור מכין אותו מכת מרדות וכן השותה חצי שעור, אכל מעט וחזר ואכל מעט וחזר ואכל אם יש מתחלת אכילה ראשונה עד סוף אכילה אחרונה כדי אכילת ג' ביצים הרי אלו מצטרפות לכשעור ואם לאו אין מצטרפות, שתה מעט וחזר ושתה מעט וחזר ושתה אם יש מתחלת שתיה ראשונה עד סוף שתיה אחרונה כדי שתית רביעית מצטרפין לכשעור ואם לאו אין מצטרפין. 

אכל אוכלין שאינן ראויין למאכל אדם כגון עשבים המרים או שרפים הבאושים או ששתה משקין שאינן ראויין לשתיה כגון ציר או מורייס או חומץ אף על פי שאכל ושתה מהן הרבה הרי זה פטור מן הכרת אבל מכין אותו מכת מרדות, שתה בלילה חומץ מזוג במים חייב והבעל ההשלמה ז"ל פסק אפילו חי חייב, הכוסם פלפלין או זנגביל יבש וכיוצא בהן פטור אבל זנגביל רטוב חייב, אכל עלי גפנים פטור לולבי גפנים חייב ואלו הן לולבי גפנים כל שלבלבו בארץ ישראל מר"ה עד יום הכפורים יתר על זה הרי הן כעצים ופטור וכן כל כיוצא בזה, אכל צלי במלח מצטרף המלח עם הבשר צרי שעל גבי ירק מצטרף מפני שמכשירי האוכל כאוכל הן חשובין, היה שבע מאכילה גסה כגון שאכל אוכלין שאינן ראויין לאכילה ואחר כך אכל אוכלין הראויין פטור אף על פי שזה ראוי לרעב אינו ראוי למי ששבע בזה והר"ש ז"ל פירש אפילו שבע מאוכלין ראויין כגון שאכל בליל יום הכפורים סמוך לתחלת הלילה שעדיין היה שבע ומלא מסעודת הערב ולפיכך כשאוכל הלילה האכילה גסה לו ואינה נהנה ממנה כלל אבל מזקת לו ולפיכך פטור ע"כ ונ"ל שלא נאמר זה אלא לאוכל כל מאכלין שאינן ראוין אלא למי שהוא רעב אבל אם אכל מאכלים הראוין אף לשבע כגון מאכלים המבושמים והמתובלין שיש הנאה בהן אף לשבע באמת יתחייב בהן אפילו אכלן על השבע כדאמרי בעלמא רוחא לבסומי שכיחא. 

חולה שיש בו סכנה ששאל לאכול ביום הכפורים אף ע"פ שהרופאים הבקיאים אומרים אינו צריך מאכילין אותו על פיו עד שיאמר די, כתב הר"ף ז"ל פירש ר"י ז"ל בתשובת שאלה כשחולה שואל לאכול ביום הכפורים אומרים לו יום הכפורים הוא ואם אמר אף עפ"כ תנו לי מאכילין אותו דכי האי גונא חולה אומר צריך קרינא ביה אף על פי שאינו אומר בהדיא שהוא צריך משום סכנה, אמר החולה איני צריך והרופא אומר צריך מאכילין אותו על פיו והוא שיהיה רופא בקי רופא אחד אומר אינו צריך ואחד אומר צריך מאכילין אותו, מקצת הרופאים אומרים צריך ומקצתן אומרים אינו צריך הולכין אחר הרוב או אחר הבקיאין ובלבד שלא יאמר החולה צריך אני מאכילין אותו, לא אמר החולה שהוא צריך ונחלקו הרופאים והיו כולם בקיאין ואלו שאמרו צריך כמנין שאמרו אינו צריך מאכילין אותו, ירושלמי רבי חנינא הוה יתיב קמיה דרבי חנאי ביום הכפורים א"ל צחינא טובא א"ל זיל שתי בתר שעתא אשכחיניה א"ל מהו צחותא עבריה א"ל מכיון דשרית לי אזלא לה שמעינן מינה שאין היצר תאב אלא בדבר האסור לו הילכך שפיר דמי למעבד הכי, ודוגמת זה היו עושין למשלח השעיר שהיו עושין סוכות בדרך ומזמנין לו שם מזון ואומר הרי לך פת ומים ומפרש טעמא לפי שאינו דומה מי שיש לו פת בסלו למי שאין לו פת בסלו ואמרינן נמי שמעולם לא הוצרך אדם לכך ע"כ. 

עוברה שהריחה לוחשין לה באזנה שיום הכפורים הוא ותמשול ברוחה עד לערב שתהיה מותרת לאכול ואם נתקררה דעתה בזכרון זה מוטב ואם לאו מאכילין אותה עד שתתישב נפשה, מי שאחזו בולמוס פירוש הוא חולי של רעבון ויש בו סכנה מאכילין אותו מן הקל שבאסורין ואחר כך החמור עד שיאורו עיניו ומפרש בגמ' עד שיבחין בין מר למתוק ואפילו נבלות ושקצים מאכילין אותו מיד ואין משהין אותו עד שימצא דברים מותרים אמר רב פפא הכי קתני התירו לה לעוברה לאכול פחות מכשעור אפילו טובא מפני הסכנה כלומר אפילו צריכה לשעור מאכילין אותה פחות כדי שלא יצטרף כזית בכדי אכילת פרס וכן פסק בעל ההלכות ונראה שאף בחולה עושין כן כדי להקל מאסורי כרת, כך מצאתי. 

קטן בן תשע או בן עשר מחנכין אותו לשעות כיצד היה רגיל לאכול בב' מאכילין אותו בשלשה היה רגיל לאכול בג' מאכילין אותו בד' לפי כח הבן מוסיפין לענותו בשעור, בן י"א בין זכר בין נקבה מתענה ומשלים מדברי סופרים כדי לחנכו במצות, וכן פסק רב האיי גאון ז"ל והרי"ף ז"ל, והבעל ה"ג ז"ל פסק כרבי יוחנן דאמר בן עשר ובן י"א אין מענין אותן אבל מחנכין אותן לשעות הגה"ה גרסינן זו לא מצאנו בספרינו שיהיה הזכר והנקבה אלא הכל לפי בריאות הזכר ולפי זמנו והנקבה לפי זמנה והלכה כרב הונא ורב נחמן דקיימי בחדא שיטה ולא פליגי אהדדי אלא מר מיירי בתינוק ומר מיירי בתינוקת ובעל ההשלמה כתב דליכא השלמה דרבנן ב' שנים קודם השלמה מן התורה ע"כ, בת י"ב שנה ויום אחד ובן י"ג ויום אחד שהביאו שתי שערות הרי הם גדולים לכל המצות ומשלימין מן התורה אבל אם לא הביאו שתי שערות עדיין קטנים הן ואין משלימין אלא מדברי סופרים, קטן שהוא פחות מבן ט' אין מענין אותו ביום הכפורים שלא יבא לידי סכנה פירוש שאין מניחין אותן להתענות ואפילו לשעות ובזה נכשלין הרבה בני אדם וראוי למחות בידם והר"ש ז"ל פירש אין מענין אין חייבין להתענות ואין לשון מענין מיושב עליה. 

פרק שלישי אסור לרחוץ ביום הכפורים בין בחמין בין בצונן בין כל גופו בין אבר אחד ואפילו אצבע קטנה אסור להושיטה במים פירוש ונראה שדעת הרב ז"ל שאפילו לתפלה לא ירחץ ידיו וכן כתב בהלכות ברכות ביום הכפורים ובתשעה באב שאין שם נטילה אין מברכין על נט"י, ויש פוסקין שרוחצין הידים בשחר לתפלה כדרכן שמה שאמרו שאסור להושיט אצבעו במים לא אמרו אלא להתענג אבל למצוה מותר ודוקא ידיו אבל פניו אסור וכן דעת ר"ת ז"ל שבבקר יכול אדם לרחוץ כדרכו שאין לך ידים מלוכלכות מידים בבקר דאמרי התם רוח רעה שורה על הידים ואינה בורחת עד רחיצה שלישית ובת מלך שמה, וסכנה היא ליגע בעיניו או בחוטמו או בפיו קודם נטילה, מי שהיה מלוכלך בטיט ובצואה רוחץ כדרכו מקום הטנופת ואינו חושש, מי שנכנס לבית הכסא לנקביו כתב הריא"ג ז"ל ורוב שאר פוסקין שרוחץ ידיו מפני ניצוצות או מפני מגע בית הטנופת וכן להסיר לפלוף שבעין או בטיט שיכול לרחוץ מקום הלכלוך, המלך והכלה רוחצין פניהן המלך כדי שיראו ביופיו שנאמר (ישעיה לג, יז) מלך ביפיו תחזינה עיניך והכלה כדי שלא תתגנה על בעלה, ועד כמה נקראה כלה עד שלשים יום משנשאת כדאמרינן אין מונעין תכשיטין מן הכלה כל שלשים יום, ומדיחה אשה ידה אחת במים ונותנת פת לבנה קטן, והחולה רוחץ כדרכו ואף על פי שאינו מסוכן, וכל חייבי טבילות טובלין כדרכן בין בט' באב בין ביום הכפורים, מי שראה קרי בזמן הזה ביום הכפורים אם לח הוא מקנח במפה ודיו ואם יבש הוא או שנתלכלך רוחץ המקומות המלוכלכין בלבד ומתפלל ואסור לו לרחוץ כל גופו או לטבול שאין לטובל בזמן הזה טהרה מפני טומאה ואין הרחיצה לקרי לתפילה בזמן הזה אלא מנהג ואין המנהג לבטל דבר האסור אלא לאסור המותר ולא אמרו שהרואה קרי ביום הכפורים טובל אלא כשתקנו טבילה לבעלי קריין וכבר בארנו שבטלה תקנה זו, טיט שהוא לח ביותר כדי שיניח אדם ידו עליו והעלה בה לחלוחית שאם הדביק אותה לידו אחרת תדבק בה לחלוחית אסור לישב עליה, לא ימלא אדם כלי חרש מים ויצטנן בה שהמים נוזלים מדפנו אפילו כלי מתכות אסור שמא ינתזו על בשרו המים, ומותר להצטנן בפירות, לוקח אדם מטפחת ערב יום הכפורים ושורה אותה במים ומנגבה מעט ומניחה תחת הבגדים ולמחר מעבירה על פניו ואינו חושש אף על פי שיש בה קור הרבה, הגה"ה נראה שפירש הרב ז"ל שהכונה בזה להצטנן בה ודעת רוב המפרשים לעשות זה במקום רחיצה כדי להסיר לפלוף שבעינו ושעל פניו, וכן נראה מדעת הירושלמי דאמרי בירושלמי בתענית צבור רוחץ ידיו ופניו כדרכו ובתשעה באב רוחץ ידיו ומעבירן על פניו וביום הכפורים רוחץ ידיו ומקנחן במפה ומעביר המפה על פניו, רבי יונה תרי סמרטוטא ויהיב ליה תחות כרא ע"כ, וטעם הנגוב מעט במפה השרויה שלא יבא לידי סחיטה. 

ההולך להקביל פני רבו או פני אביו או פני מי שהוא גדול ממנו בחכמה או לקרוא בבית המדרש עובר במים עד צוארו ואינו חושש ועושה מצוה שהלך לעשותה וחוזר במים למקומו שאם לא תתיר לחזור אינו הולך ונמצא שנכשל מן המצוה, וכן ההולך לשמור פירותיו עובר במים עד צוארו ואינו חושש ובלבד שלא יוציא ידיו מתחת שולי בגדיו כדרך שעושין בחול, פירש בעל הערוך הטעם מפני שמקפל בגדו על כתפו ונמצא יוצא בטלית מקופלת שחייב חטאת, ויש מפרשים שלא ישמט כנף הבגד מתחת ידו ויבא לידי סחיטה והר"י פירש שנראה כרוחץ כדרכו כשמוציא ידיו אבל אינו מוציא ידיו נראה כמהלך לדרכו ואמר בגמ' דאמרינן במיא דלא רדיפי אבל במיא דרדיפי אפילו בחול אסור לעבור בהן עד צוארו משום סכנה. 

אסור לנעל מנעל וסנדל אפילו ברגלו אחת, ומותר לצאת בסנדל של שעם ושל גמי וכיוצא בהם, וכורך אדם בגד על רגלו ויוצא מפני שקושי הארץ מגיע לרגליו ומרגיש שהוא יחף, ירושלמי אית תנא תני יוצאין באנפליא ואית תנא תני אין יוצאין ולא פליגי הא בשל עור הא בשל בגד, וכן נמי אמרינן ביבמות אנפליא של בגד מטייל בה ביום הכפורים בתוך ביתו כלומר אבל לא ברשות הרבים שמא תשמט מן הרגל ויבא להעבירה ברשות הרבים, וה"ר יצחק פסק באנפליא של בגד מותר, כתב הבעל ההשלמה דסנדל של עץ קרוי מנעל כשהוא מחופה עור, התינוקות אע"פ שמותרין באכילה ובשתיה וברחיצה ובסיכה מונעין אותם ממנעל וסנדל ומפרשי בגמרא הטעם שכל שאר הדברים הם גדולו של נער ולא גזרו עלינו חכמים למנוע גדולו אבל נעילת הסנדל אינו גדולו שגם בחול פעמים רבות הולך יחף ולפיכך גזרו עליו, ומותר הסנדל לכל אדם מחמת עקרב וכיוצא בה שלא תשכנו פירוש בכל מקום שעקרבים מצויין שם, והחיה מותרת לנעול הסנדל משום צנה כל שלשים יום, והחולה כיוצא בה ואע"פ שאין שם סכנה והטעם מפני שהצנה קשה להם ולענין אכילה כתב רב אחא גאון ז"ל שאין מענין אותה עד שלשים יום דהא דאמרינן עוברות ומניקות מתענות ומשלימות לאו אחיה קאי שזהו כל שלשים יום ויש חולקין על דבריו מדאמרינן והחיה תנעול את הסנדל ולא אמר שתאכל אלמא דלענין אכילה לא מפליגי בין חיה לשאר נשים ומ"מ לפי כחן וטבען יתענו והרי הן כחולה ובאומד דעתן הוא או על פי רופא ע"כ אסור לסוך מקצת גופו ככל גופו בין סיכה של תענוג בין סיכה שאינה של תענוג, ואם היה חולה אע"פ שאין בו סכנה או שהיו לו חטטין בראשו סך כדרכו ואינו חושש. 

כתב ה"ר יצחק יש נהגו להתענות ב' ימים לשם יום הכפורים וחומרא יתירה בעלמא היא שהרי אחרי שאין אנו מקדשין על פי הראיה בשום מקום אין לחוש, וכתב הר"מ כי מי שהתענה ב' ימים לשם יום הכיפורים צריך לעשות לעולם הואיל וקבל עליו יום שני לשם יום הכיפורים אבל אם התנה להתענות בשני ימים טובים של ר"ה אינו צריך להתענות לעולם כי אינו דומה ליום הכיפורים שהוא איסור כרת והואיל ואסרו עליו פעם אחת אסור לו לעולם, יש מקומות שנהגו להדליק את הנר בלילי יום הכיפורים כדי שיהא לו בושת פנים מאשתו ולא יבא לידי תשמיש המטה ויש מקומות שנהגו שלא להדליק שמא יראה אשתו ותשא חן בעיניו ויבא לידי תשמיש ואם חל יום הכיפורים להיות בשבת חייבין הכל להדליק בכל מקום שהדלקת נר בשבת חובה, הג"ה, ובמקומות אלו נהגו להדליק וצ"ע אם חייבין לברך על הנר, כתב הרי"ץ ז"ל וז"ל ומבעי ליה לאינש ליקורי ליומא דכיפורי בכסות נקיה דאמר ליה ריש גלותא לרב המנונא מאי דכתיב (ישעיה נח, יג) ולקדוש ה' מכובד אמר ליה זה יום הכיפורים שאין בו לא אכילה ולא שתיה כבדהו בכסות נקיה פירוש דבמאכלים ומשתאות אי אפשר כשאר ימים טובים, ואמרינן באגדה אתה מוצא בנוהג העולם כשאדם נכנס לדין גופו מרתיע שאינו יודע מה יהא בדינו וישראל נכנסים לדין לפני מלך מלכי המלכים הקדוש ברוך הוא וכמה קטגורין לפניו והן נכנסין במלבושין נאין ומגלחין את זקנם ומתקנים שערם כבני אדם שיודעין שאביהם שבשמים הוא פטרונם וסניגור שלהם וכמה מצות שנצטוו במועדם הוי מלמדך להועיל. 

עוד זאת באגדה כי מי גוי גדול אמר רבי ברכיה אין אומה כאומה זו אומה אחרת מגדלת שער וצפרנים לפי שאינה יודעת שנוצחת מלחמתה אבל ישראל יש להם יום הכיפורים ולובשים לבנים ומתעטפין לבנים ויושבין שיודעין שהם מנצחין, ודרש ר' אליעזר בן עזריה מכל חטאתיכם לפני ה' תטהרו (ויקרא טז, ל) עונות שבין אדם למקום יום הכיפורים מכפר, אמר ר' עקיבא אשריכם ישראל דעו לפני מי אתם מטהרים ומי מטהר אתכם אביכם שבשמים שנאמר (יחזקאל לו, כה) וזרקתי עליכם מים טהורים וטהרתם ונאמר (ירמיה יז, יג) מקוה ישראל ה' מה מקוה מטהר את הטמאים אף הקב"ה מטהר את ישראל, ואמרו ז"ל מצות ודוי יום הכיפורים ושבחו המתודה אף על מה שהתודה ביום הכיפורים אחר וסמכו על הפסוק (תהלים נא, ה) כי פשעי אני אדע וכו' שאין לבו בטוח שנתכפר לי כי גדול עוני מנשוא אף על פי שהתודה ערב יום הכיפורים קודם אכילה כמו שכתבנו במקומו צריך להתודות בכל התפלות של לילה ושל יום שמא אירע לו דבר חטא בין זו לזו ועוד על שם וחטאתי נגדי תמיד (שם), ש"צ אומר הודוי באמצע בתפלה ואפשר שזה מפני שהוא מאריך באמצע תפלה בסליחות ובפסוקי דרחמי תקנו לערב הודוי ביניהן וכן הוא מסודר ברוב הסדרים, ולא נהגו לומר ש"צ כל פרטי אלא בדרך כלל חטאנו והרשענו ומרדנו וסרנו ממצותיך וכן הדין לפי שהוא מתודה על כל העם איך יפרוט שום חטא ומי יטיל חטא פרטי על כל הצבור בכלל, וכתב גאון ז"ל שכל העם צריכין לעמוד כשיאמר שליח צבור אבל חטאנו אף על פי שכל אחד התודה בתפלתו ויוצא, מדאמרינן בגמרא כי מטא אבל חטאנו קם אכרעיה, ומבקש תחלה על השגגות ואחר כך על המרדין שאומר חטאתי עויתי פשעתי וכן הדין לבקש תחלה על הקל ואחר כך על החמור וכן הסדר נמי בסדור אבינו מלכנו שאומר תחלה מחוק ברחמיך הרבים וכו' ואחריו מחול וסלח ואחריו מחה והעבר פשעינו שמבקשים תחלה על החטאים ואחר כך על העונות ואחר כך על הפשעים אלו המרדים, וזה לך סדורי התפלות ביום הכיפורים מחמש תפלות שבו. 

ספר כלבו סימן ע 
=============== 
סדר התפלה לחמש תפלות ותקיעת שופר והבדלה 

לערבית יורד לפני התיבה שליח צבור שיהא אדם הגון ומרוצה לכל הקהל ופותח לבקש רחמים מאת השם בבקשה ובתחנונים, ויש נהגו לבקש בקשה זו, יהי רצון מלפניך ה' אלהינו ואלהי אבותינו לטהר מערכי רעיונינו ולכונן מענה לשונינו ותחשכנו מזדונות ותנקנו משגיאות ותהיה עם לבבנו בעת מחשבתינו ועם פינו בעת הטיפנו ועם ידינו בעת מעבדינו ועם רגלינו באחוז שבילנו ולא נוציא מפינו רק הישר בעיניך ולא נאמר לפני המלאך דבר שלא כרצונך וגער בשטן ואל יבהילנו וביצר הרע ואל יכשילנו והאר פניך אלינו ונתת מהודך עלינו וקבל תחנונינו ושמע בקול הגיוננו ועזרינו על דבר כבוד שמך והצילנו וכפר על חטאתינו ועל חטאת עמך בית ישראל למען שמך ויהיו לרצון אמרי פי והגיון לבי לפניך ה' צורי וגואלי, וי"א אחר כך כל נדרי ואחר מברך על הזמן ואחר כך פותח ברכו, ויש מקומות נהגו לפתוח והוא רחום כמו בחול ואחר כך קורין את שמע בברכותיה וחותמין ופרוס סוכת שלומך, ואחר כך אומר קדיש זוטא, ומתפללין אבות וזכרנו וגבורות ומי כמוך אתה קדוש ובכן ובכן ובכן קדוש אתה אתה בחרתנו יעלה ויבא מלוך על כל העולם מחול לעונותינו רצה ומודים וכתוב לחיים שים שלום בספר חיים ומתודה ואומר אלהינו ואלהי אבותינו תבא לפניך וכו' עד כל דברי התורה הזאת, אלהי עד שלא נוצרתי, ופוסע ג' פסיעות לאחוריו ונותן שלום לשמאלו ואחר כך לימינו, ואם חל להיות בשבת מזכיר של שבת בכל התפלות, ואחר כך פותח החזן לך ה' הצדקה ואומרים פסוקי דרחמי וסליחות ואין אומרים קדיש עד אחר כל הסליחות שאומרים קדיש שלם, והמנהג לומר לערבית שלש סליחות ואחר כך מתודין ג' פעמים, ואם חל להיות בשבת אחר התפלה פותח החזן ויכולו ואחר כך אומר ברכה אחת מעין שבע וחותם בה מקדש השבת ואין מזכירין בה יום הכיפורים כלל לפי שאלמלא שבת אין אומרים ברכה זו ביום הכיפורים ואחר ברכה מעין שבע פותח לך ה' הצדקה ואומרים פסוקי דרחמי, ויש מתחילים סלח לנו אבינו, ואחר כל הסליחות אומרים קדיש שלם, וה"ר נתן ז"ל כתב שאומרים במה מדליקין אם חל להיות בשבת ואומרים קדיש והולכין לבתיהם לשלום, תם תפלת ערבית ת"ל. 

בשחר משכימין לבא לבית הכנסת ואומרים ברכות ופסוקי דזמרה כמו בשבת לבד מפסוק מזמור שיר ליום השבת שלא יאמר אותו אם לא חל בשבת ומוסיפין בהם לדוד משכיל אשרי נשוי פשע, ואחר הפסוקים אומר החזן נשמת כל חי ויוצר כמו בשבת ואומר פיוטים לבקש רחמים וסליחה מאת השם יתברך ופורס על שמע ואחר כך עומדים להתפלל כמו שהתפללו בתפלת ערבית ואחר כך חוזר ש"צ להוציא מי שאינו בקי ומתפלל ואומר קרובץ ומתודה באמצע התפלה, והמנהג לומר סדר עבודה אף בשחרית מתוך חביבות הדבר וכשיגיע לפני ה' תטהרו פותח החזן פסוקי דרחמי ומרבה להתחנן ואומר סליחות ותוכחות לשבר הלבבות ופותח אל ארך אפים, והמנהג לומר בתפלה זו ז' סליחות ומתודין כל הקהל שלשה פעמים, ואחר כך חוזר החזן ומשלים תפלתו עבודה והודאה וכתוב לחיים ברכת כהנים שים שלום בספר חיים, ואחר כך אומר אבינו מלכינו ואפילו בשבת וי"א תחנה אם לא יהיה שבת, ובעל העתים ז"ל כתב ונהגו במקצת מקומות דאמרי אבינו מלכנו אפילו בשבת ואנן לעניות דעתין לא חזי לן למימר אבינו מלכנו בשבת ומי שאמרו טעות הוא בידו דאפילו שמונה עשרה דאנון חובה בטלוה רז"ל בשבת והיאך נאמר אבינו מלכנו דליתיה בכל התלמוד וכן פסק ה"ר נתן ז"ל ושאר פוסקים שלא לאומרו כלל בשבת, והטעם שרבי עקיבא אמרו תחלה בתענית צבור ואין גוזרין תענית צבור בשבת ע"כ, נמצא לפי מה שהסדרנו ש"צ מתודה שלשה פעמים אחת ביחיד כשמתפלל עם הצבור בלחש ואחת להוציא הצבור ידי חובתן באמצע התפלה ואחת אחר הסליחות עם כל הקהל כאחד, וכן כתב הריא"ג ז"ל וז"ל ונהגו קדמונינו שיתודה ש"צ עם הצבור ביחיד ואחר כך חוזר ומתודה לבדו ומשמיע לציבור להוציא ידי חובתן ושוב חוזר שלישית ומתודה עם הציבור ביחד ומסיים התפלה ע"כ עוד כתב וז"ל ובין כל סליחה וסליחה אומר י"ג מדות דאמרינן ויעבור ה' על פניו ויקרא כביכול מלמד שנתעטף הקב"ה כש"צ והראהו למשה בסיני ואמר לו כל זמן שישראל חוטאין יעשו לפני כסדר הזה ואני מוחל להם ואמר רב יהודה ברית כרותה לי"ג מדות שאינן חוזרות ריקם שנאמר (שמות לד, י) הנה אנכי כורת ברית, והמנהג לומר ביום הכיפורים י' פעמים ודוי שלשה פעמים בשחרית שלשה במוסף שלשה במנחה ואחת בנעילה על דרך ההגדה כמו שפרש"י ז"ל בפרשת כי תשא בפסוק זכור לאברהם אמר משה לפני הקב"ה אם עברו עשרת הדברות אביהם נתנסה עשר נסיונות ועמד בכולם יצאו עשר בעשר, ועל כן אנו מתודין עם שליח צבור עשר פעמים בו ביום, וכל הודויין מראש השנה עד מוצאי יום הכיפורים ארבעים, בז' לילי האשמורות כ"א ג' בכל לילה ואחת במנחת ערב יום הכיפורים ואחת בכל תפלה של יום הכיפורים ערבית שחרית מוסף מנחה ונעילה הרי כאן כ"ז ושלש אחר פסוקי דרחמי דערבית וכן ליוצר ולמוסף ולמנחה ואחת לנעילה הרי כאן ארבעים כנגד ארבעים ימים שעמד משה בתפלה לפני הקב"ה על ישראל ונתרצה לו ביום הכיפורים ואמר סלחתי כדבריך, ואחר כך אומרים קדיש שלם, ומוציאין שני ספרי תורה וקורין באחת ששה כנגד היום שמכפר על מעשה העולם הזה שנמשל לששת ימי החול בפרשת אחרי מות ובשני קורא המפטיר ובעשור לחודש ומפטיר בישעיה סולו סולו, וענין ההפטרה להורות שצריך אדם להיות נשמר מן החטא ואם חטא שיתן לבו לשוב בתשובה שלימה, ואחרי ההפטרה מברך כל הברכות הנתקנות אחרי ההפטורה וחותם בברכת על התורה ועל העבודה כדרך שחותמין בתפלה, ואם חל בשבת מזכיר של שבת כמו בתפלה, ואחר כך נהגו לפסוק צדקה ושמן למאור בעד החיים והמתים להעלות זכרם לברכה לפני ה' יתברך. 

וכתב הבעל התרומה ז"ל כשאדם נודר חפץ או מעות אסור לומר חפץ זה להקדש שהרי פירות ירקבו כסות וכלים יוליך הנאה לים המלח ובהמה תעקר אלא יאמר אני נותן חפץ זה או דמים לצדקה או למצוה זו ע"כ, וזה שנהגו להזכיר המתים לפי שהזכרת המיתה שובר לבו של אדם ומכניע יצרו, ואפשר שעל זה קורין בפרשת אחרי מות שיתנו אל לבם השומעים כמה צריך האדם להזהר מן החטא שהרי אהרן שהיה אוהב את הבריות ומקרבן לתורה לא עמדה לו זכותו ונתערבבה לו שמחתו במיתת שני בניו הגדולים על שחטאו לפני השם, ועוד להורות שאין ראוי לזלזל במצות הנראות אליו קלות שהרי אלו נענשו במצוה קלה שאין בה לא כרת ולא מיתת ב"ד לפי פשט המקרא והוא בהקריבם אש זרה ואמרו ז"ל שמצוה להביא מן ההדיוט ואף על פי שאש ירדה מן השמים ולא חטאו רק שעשו שלא בהוראת משה רבן ואם היה דודם שהדבר ידוע שהיה מוחל על כבודו ולא היה מקפיד להענישם כל כך על כך, ואף לדברי האומר שתויי יין נכנסו לא מצינו שהוזהרו על זה, ונוכל ללמוד מזה שאפילו דברים שלא נמצא בהם אזהרה מבוארת והשכל מורה עליהן עונש גדול אם לא נשמר מהם, ואח"כ מחזירין הספרים למקומן ואומר קדיש זוטא ומתפללין תפלת מוסף, ואם יעשו שני חזנין הראשון מקרא בתורה והשני פותח בקדיש אחר שהחזיר הראשון הספרים למקומן, תם תפלת שחרית ת"ל. 

למוסף אבות וזכרנו גבורות ומי כמוך וקדושת השם ובכן ובכן ובכן קדוש אתה אתה בחרתנו מפני חטאינו מלוך על כל העולם מחול לעונותינו עבודה הודאה וכתוב לחיים שים שלום בספר חיים אלהי עד שלא נוצרתי ופוסע שלש פסיעות ואחר כך פותח שליח צבור לחזור התפלה ואומר קרובץ ופזמונים כמו ליוצר לבקש רחמים וסליחה מאת ה' יתברך ואומר קדושה רבה כמו בשבתות וימים טובים ואחר כך אומר קדושת השם וכולל בה ובכן ובכן ובכן אתה בחרתנו מפני חטאינו וכשמגיע תמידין כהלכתן מתחילין כל הצבור בקול רם עלינו לשבח ואוחילה לאל ואחר כך מתחיל החזן לומר סדר היום מן העבודה שהיה עושה כהן גדול ביום הכיפורים ותחלה הוא מתודה עליו ועל ביתו ואחר על הצבור, וכתב הריא"ג ז"ל וז"ל ונהגו שליח צבור לאמרו בקול רם והציבור עומדים ושומעין כדרך שהיה אומרו כהן גדול, ויש נהגו שאומר אותו הצבור כולן ובכל מקום יש לעשות כפי מנהגם, כיצד היה מתודה אנא השם חטאתי עויתי ופשעתי לפניך אני וביתי וגו', וגומר סדר עבודה ואחר כך אומר אלהי תבא לפניך וכו' ומתודה בקצרה על הצבור ואחר כך אומר סליחות ופסוקי דרחמי כפי אשר ירצה, והמנהג לומר הסליחות למוסף, ואחר כך אומר ודוי וכל הצבור עמו שלשה פעמים ואחר כך חוזר ומשלים אותה וכולל בהודאה וכתוב לחיים ברכת כהנים ואחר כך ברכת השלום וכולל בה היום תאמצנו, ויש שאומרים אותו בכל התפלות שחרית מוסף ומנחה ונעילה ואחר כך אומרים בספר חיים, קדיש שלם, תם תפלת מוסף ת"ל. 

למנחה מוציאין ספר תורה וקורין בה שלשה בסדר אחרי מות בפרשת כמעשה ארץ מצרים בפרשת עריות והטעם שמא יש בצבור אדם שנכשל בערוה ויזכור ויתודה ואחר קורין מפטיר ביונה, וכתב ה"ר נתן ז"ל שאין אומר תהלה לדוד עד לאחר תפלת המנחה כדי להפסיק בינה לנעילה שבעלילה זו אתה פותח בנעילה, אבל בתפלת המנחה אין צריך עלילה לפתוח בה שאוחז ספר תורה בצידו ודיו וכמו הפלגת יוצר ממוסף כן הפלגת מוסף ממנחה, והטעם למה אנו מפטירין ביונה ללמד לבני אדם שאין ביכולתו של אדם לברוח מאת השם אם עבר עבירות כדכתיב (תהלים קלט, ז) אנה אלך מרוחך ואנה מפניך אברח, ועוד לעורר התשובה כמו שעשו אנשי נינוה ובה נושעו בראות השם מעשיהם כי שבו ואחרי ההפטרה מברכין כמו שברכו להפטרת יוצר על התורה ועל העבודה וכן דעת הר"ם, ואם יהיה שבת חותמין מקדש השבת ויום הכפורים, אך בנרבונ"ה לא נהגו כן לפי שאלמלא יום הכפורים אין נביא בשבת במנחה ולפיכך אין חותמין בה רק מקדש ישראל ויום הכפורים, וה"ר נתן ז"ל כתב שאין אומרים לא ביוצר ולא במנחה מלך מוחל וסולח כי מה טיבה של מחילה וסליחה אצל נביאים אבל שבת מזכיר בהן ובחתימתן עכ"ל, וי"א קדיש אחר קריאת התורה קודם ההפטרה, ויש חולקין בדבר זה ואומר שאין לאומרו אחר קריאת התורה כלל אחר שאין אומר לא אשרי ולא ובא לציון כי לא יתכן לומר ב' קדישין כאחד על הבימה על התיבה כשיתחילו להתפלל תפלת המנחה אחר שהחזירו הספר למקומו כי אותו קדיש הוא בעבור קריאת התורה ודי לנו בכך, ומה שאומרים ברכת על התורה ועל העבודה בהפטרת מנחה זו מה שאין כן בהפטרת מנחת שאר תעניות לפי שביום זה יוכל לחתום בה אבל בשאר תעניות מה יחתום בה הלא אין ליום שם מיוחד שיחתום בו המפטיר ולא המתפלל ולפיכך אין אומרים אותה כלל אך מסיימין מגן דוד, ואחר ההפטרה מחזירין ס"ת למקומו ואומרים קדיש זוטא ומתפללין תפלת מנחה כמו שהתפללו ביוצר או לערבית בלחש ואחר כך חוזר ש"צ התפלה ואומרים קרובוץ ופזמונים כפי מה שיש לו שהות ביום לבקש רחמים מאת השם ואומרים קדושה כמו ליוצר ומתודה על הצבור באמצע התפלה אבל אינו אומר סדר עבודה כלל ואחר כך אומר פסוקי דרחמי וסליחות וי"ג מדות בין כל אחת ואחת, והמנהג לומר שלשה סליחות ואחר כך מתודין הוא וכל הקהל ג' פעמים וחוזר לתפלתו ומשלים אותה וכולל בהודאה וכתוב לחיים ובשים שלום בספר חיים, ואין אומרים ברכת כהנים במנחה זו ולא במנחת תענית צבור כיון שיש בהן תפלת נעילה גזרו מנחה זו אטו מנחה של כל יום שיש לחוש לשכרות ושכור אסור לישא כפיו, אבל תענית שאין בו נעילה כגון מנחת תשעה באב וי"ז בתמוז וכיוצא בזה הואיל ותפלת המנחה שלהן סמוך לשקיעת החמה ואין לחוש שתתחלף בתפלת מנחה של כל יום שהרי נראית כנעילה אומרים בה ברכת כהנים, והכהנים נושאים כפיהם ואם עבר והתחיל ברכת כהנים במנחה זו של יום הכפורים גומרה שהרי כהן שעבר ועלה לדוכן אין מורידין אותו הואיל והדבר ידוע שאין זה עת שכרות ונושא את כפיו מפני החשד שלא יאמרו פסול היה ולפיכך הורידוהו, ואחר שהשלים תפלתו אומרים אבינו מלכנו כמו ליוצר ואחר כך אומרים קדיש שלם, ואם חל להיות בשבת אומרים צדקתך לפני הקדיש אחר אבינו מלכנו ואחר כך אומרים קדיש שלם, וכן כתב בעל העתים ז"ל וז"ל אחד ראש השנה ואחד יום הכפורים שחל להיות בשבת אומרים במנחה צדקתך כמו בשבת גרידתא ובאתרא דנהיגי למימר אבינו מלכנו בשבת בתר דמסדר אבינו מלכנו דתקינו רבנן קמאי למימר קאמרי להני פסוקי דצדקתך דסבירא לן דצדוק הדין נינהו ואנן לעניות דעתין הא כתבינן שאין לאמרו בשבת כלל, תם תפלת מנחה ת"ל. 

תפלת נעילה סומכין אותה אל הקדיש כיצד אומרים אשרי ובא לציון ואחר אומרים קדיש זוטא ועומדין להתפלל על הסדר שנבאר בע"ה, ואם חל להיות בשבת מזכיר בתפלה זו של שבת כמו בשאר תפלות לפי שיום הוא שנתחייב בה' תפלות, וזמן תפלה זו סמוך לשקיעת החמה כמו שאמרו בירושלמי מאי נעילה נעילת שערי שמים ורבי יוחנן אמר נעילת שערי היכל, אחוה דבר אדא הוה צייר גולתיה דרב בצומא רבה אמר ליה כד תחמי שמשא בריש דקלי אתיהיב לי גולתי דנצלי תפלת נעילה, מתחלפא שטתיה דרב תמן אמר בנעילת שערי שמים והכא מצלי בנעילת שערי היכל, אמר רבי מתתיה על ידי דהוה רב מאריך בצלותי סגי הוה מגנו לנעילת שערי שמים, שמע מינה דכי הוה שמשא בריש דקלי הוי נעילת שערי היכל, והלכתא כר' יוחנן דאמר מאי נעילה נעילת שערי היכל. 

והנה לך סדר תפלת נעילה אבות וזכרנו ובמקום וכתבנו יאמר וחתמנו פירוש בתפלה זו בכל מקום כתיבת ספרי הזכרונות יאמר לשון חתימה לפי שתפלה זו בשעת חתימת הדין כי נטה היום, ואומר הר"ם שאומר בתפלת נעילה זוכר יצוריו שאין לומר חתימה אלא במקום כתיבה, קדושת השם, ובכן שלשה פעמים, קדוש אתה, אתה בחרתנו, יעלה ויבא, מלוך, מחול, ואם חל בשבת מזכיר של שבת וחותם בה של שבת עבודה והודאה ובמקום וכתוב יאמר וחתום שים שלום בספר חיים נזכר ובמקום ונכתב יאמר ונחתם, תבא לפניך ודוי ואתה צדיק ובמקום אתה יודע אומר אתה נותן אלהי עד שלא נוצרתי, ואחר כך חוזר שליח צבור התפלה ויאמר קרובוץ אם ירצה ואומר קדושה רבה כמו למוסף, ומתודה באמצע התפלה בשביל הקהל ובמקום אתה יודע אומר אתה נותן ואחר כך יאמר אלהינו ואלהי אבותינו מחול לעונותינו, ואחריו מתחיל פסוקי דרחמי וסליחות, והמנהג לומר ה' סליחות או לפחות שלש ומזכיר י"ג מדות בין כל אחת ואחת ואחר כך יאמר ודוי הוא וכל הקהל כאחד פעם אחת לבד ואחר כך משלים תפלתו על הסדר, ואומר היום תאמצנו ואח"כ אומר קדיש. 

וכתב הר"ם וה"ר עמרם ז"ל המנהג לומר ביום הכפורים לערבית שלשה סליחות וביוצר ז' ולמוסף ה' ולמנחה שלש או ה' אם יש לו פנאי, יש מקומות שאומרים ג' סליחות וד' פעמים שלשה עשר מדות וביוצר שש סליחות ושבע פעמים שלשה עשר מדות ובמוסף ד' סליחות וחמש פעמים שלשה עשר מדות ובמנחה כמו בלילה ובנעילה לא יפחות מה' פעמים שלש עשרה מדות ואם רצה להוסיף יוסיף, וכן מנהג בעלי נרבונ"ה, ובתפלת נעילה אינה פוטרת של ערבית. 

ואחר תפלת נעילה סומכין תפלת ערבית ופותח ש"צ ואומר והוא רחום כמו בחול וקודם שיפתח ברכו תוקעין קשר"ק זכר לתקיעה שתוקעין ביום הכפורים של יובל, וי"א שטעם תקיעה זו כדי לערבב השטן שחוזר לשלוט במוצאי יום הכפורים כי ביום הכפורים לא יהיה בו כח לשלוט בישראל לפי שהם כמלאכי השרת לכל דבריהם, והיינו דאמרי במסכת יומא שטן בכולי שתא אית ליה רשות לאשטוני אבל ביומא דכפורים לית ליה רשות שנאמר (זכריה ג, ב) יגער ה' בך השטן השט"ן בגימטריא שס"ד הרי לך יום אחד פחות מימות החמה שהם שס"ה הרי לך יום יותר על שמו והיינו יום הכפורים, וכתב הבעל הערוך ז"ל בערך עזאי בסוף גמרא דפרק שני שעירים בא לכפר מעשה עזא ועזאל בברייתא דרבי אליעזר פרשת מ"ו לפיכך נותנין שוחד ביום הכפורים לסמאל שלא יבטל קרבנם שנאמר (ויקרא טז, ח) גורל אחד לה' וגורל אחד לעזאזל שעיר חטאת שכל עונותיהם של ישראל עליו שנאמר (שם כב) ונשא השעיר עליו את כל עונותם אל ארץ גזרה ראה סמאל שלא מצא עון לישראל ביום הכיפורים אמר לפני הקב"ה רבונו של עולם הן עם אחד בארץ כמלאכי השרת בשמים מה מלאכי השרת יחפי רגלים אף ישראל כן ביום הכיפורים מה מלאכי השרת אין בהם אכילה ולא שתיה אף ישראל כן מה מלאכי השרת שלום ביניהם ונקיים מכל חטא אף ישראל כן והקב"ה שומע עדותם של ישראל מסניגורם ומכפר להם על עונם, ובמוצאי יום הכפורים חוזרין להנהגתם הגשמית חוזר גם השטן בתוכם ולפיכך תוקעין כדי לערבבם, ולפי שתקיעת שופר חכמה היא ואינה מלאכה שאפילו בשבת היה מותר אם לא מפני גזרה שמא יעבירנו ארבע אמות ברשות הרבים לפי שאין הכל בקיאין לתקוע במוצאי יום הכפורים אין לחוש לכך אחר שאין לעשות רק סימן אחד ועוד שאם יעבירנו לעת כזאת אין שם אסור שכבר עבר היום והלך לו, ועוד שכבר למדו זה התוקע מתקיעתו של ר"ה ועוד שהשופר מוכן מר"ה בבית הכנסת ולא יהיה צריך להביאו ממקום אחר מכל אלו הטעמים לא חששו לאחר התקיעה עד אחר ההבדלה, אמנם רב עמרם והריא"ג ז"ל כתבו שלאחר סיום התפלה תוקעין וז"ל ה"ר עמרם לאחר עושה שלום תוקעין בשופר תשר"ת והולכין לשלום, ואמר רבינו האי גאון ז"ל מנהגנו שתוקעין במוצאי יום הכפורים ולא מצינו לומר טעם חובה אלא דומה כי הוא זכר ליובל שנאמר בו (שם כה, ט) ביום הכפורים תעבירו שופר בכל ארצכם, ודלמא מנהג בכל שנה אטו יובל, אי נמי כדי לערבב השטן עכ"ל, ומנהגנו לתקוע קודם ברכו כמו שכתבנו, ואחר כך פותח החזן ברכו וקורא ק"ש בברכותיה ומתפללין תפלת ערבית כמו בחול רק שמבדילים בה כמו במוצאי שבת ואחר התפילה אומר קדיש שלם, ומבדילין על הכוס בפ"ה בורא מאורי האש והמבדיל וכשמברכין על האור אין מברכין אלא על אור ששבת ממלאכה כגון עששית שהיתה דולקת והולכת כל היום אבל לא על האור היוצא מן העצים ומן האבנים לפי שטעם ברכת האור ביום הכפורים לפי שפסקה הנאתו בו ביום ועכשיו הותרה לו ועל כן צריך אור ששבת, והיוצא מן העצים ומן האבנים לא שייך שבת, אבל במוצאי שבת של כל השנה אין מקפידין לאור ששבת שטעם ברכת האור במוצאי שבת לפי שתחלת ברייתו במוצאי שבת כמו שמצינו באגדה בירושלמי במוצאי שבת זמן הקב"ה לאדם הראשון שני רעפים והקישן זה בזה ויצא מהם האור וברך בורא מאורי האש, ולפיכך מברכין במוצאי שבת על כל אור שבעולם ואפילו על היוצא מן העצים ומן האבנים לפי שזהו כעין ברייתו, אבל ביום הכפורים שאין לומר טעם זה אין מברכין אלא על אור ששבת, ויש אומרים דאפילו במוצאי יום הכפורים מברכין על האור היוצא מן העצים ומן האבנים מעמוד ראשון ואילך, ואין מברכין על הבשמים ביום הכפורים ואפילו חל להיות בשבת לפי שטעם בשמים במוצאי שבת להשיב הנפש היתירה הכואבת להליכת שבת ובשבת זו אין בה נפש יתירה מפני התענית, ולדברי האומר שטעם הבשמים במוצאי שבת מפני שבכל שבת שובת אור של גיהנם ואינו מסריח ובמוצאי שבת חוזר ושורף ומסריח ועל זה מריחין בבשמים להגין מאותו הריח לפי זה הטעם נברך על הבשמים אף במוצאי יום הכפורים שחל להיות בשבת, ולא כן כתב הרמב"ם ז"ל ולא כן אנחנו עושין, וכשחל להיות בשבת אומר אחר תפלת ערבית ויהי נועם וסדר קדושה ויתן לך כמו בשאר מוצאי שבתות אחר שאין יום טוב של סוכות לפני יום ד', ויש מנהג אחר שאין אומרים ויהי נועם ולא ויתן לך כל זמן שיהיה יום טוב בכל שבת הבאה. 

ואמר רב עמרם ז"ל ובערב יום הכפורים אינן רשאין להטמין את החמין כמו שעושין בערבי שבתות מפני שאין טומנין את החמין אלא לכבוד שבת וזה נמצא אוכלו בחול במוצאי יום הכפורים והלכך אין בר ישראל רשאי להטמין בערב יום הכפורים כדי שלא ימצא מטמין לחול וכבר הפליגו בדבר זה אנשי אספמיא ועשו סמיכה שאין טומנין מיהו רב נטרונאי גאון ז"ל אמר שנכון שלא להטמין אבל אין אסור בדבר והעושה אין ממחין בידו ואין מונעין אותו. 

נשלמו הלכות יום הכפורים וכל סדרי תפלותיו. 

ספר כלבו סימן עא 
================ 
הלכות סוכה 

שעור הסוכה גבהה אין פחות מעשרה טפחים ורחבה אין פחות משבעה על שבעה טפחים, פחות מכן פסולה, וכן אם היתה גבוהה למעלה מעשרים אמה פסולה, וכשחמתה מרובה מצלתה פסולה, סוכה רעועה והמעובה כמין בית כשרה ואפילו אין כוכבי חמה נראין מתוכה, וצריכה שתי דפנות זו בצד זו ושלישית אפילו טפח, וצריך לעשות לה צורת פתח בשלישית אפילו קנה מכאן וקנה מכאן וקנה על גביהן, ודפני הסוכה כשרין מכל דבר ואפילו מבעלי חיים ואפילו מאילנות ובלבד שלא תהיה רוח מצויה מניד אותן, היו דפנות דבוקות לארץ ולא היו מגיעות לסכך אם היו גבוהות עשרה טפחים אף ע"פ שרחוקות מן הגג כמה אמות כשרה ובלבד שיהיו מכוונות תחת שפת הגג, הרחיק הגג מן הדופן ג' טפחים פסולה פחות מכן כשרה, תלה מחיצה שגבוהה ד' טפחים ומשהו בפחות מג' סמוך לארץ ובפחות מג' סמוך לגג כשרה, סוכה שיש בכותלים פתחים רבים כשרה ובלבד שלא יהיה בה פתח יתר על עשר שאם היה בה פתח יתר על עשר אע"פ שיש בה צורת פתח צריך שלא יהיה מרובה פרוץ על העומד, היו שתי דפנות זו כנגד זו וביניהן מפולש עושה דופן שיש ברחבו ד' טפחים ומשהו ומעמיד בפחות מג' סמוך לאחת משתי הדפנות וכשרה וצריך לעשות לה צורת פתח לגמור דופן השלישי, קנה מכאן וקנה מכאן וקנה על גביהן, והר"ף ז"ל כתב נהגו העולם לעשות מחיצות שלמות לפי שאין הכל בקיאין בענין זה, ומה שנהגו העולם לעשות כל הד' מחיצות בסדינין בלא שום ערבה אין זה נכון אע"פ שקושרין אותן היטב דזמנין דמנתקי ולאו אדעתיה והוה ליה מחיצה שאינה עומדת ברוח מצויה דלא שמה מחיצה, והרוצה לעשות מחיצה בסדינין בלא שום ערבה טוב שיערוב במחיצות קנים קנים פחות מג' ע"כ, אבל סוכה של ג' דפנות מעלייתא לא בעינן צורת פתח וכל שכן אי איתא בה ד' דפנות, וזה שנהגו לעשות צורת פתח אפילו לסוכה בת ארבע דפנות אינו אלא לנוי בעלמא. 

העושה סוכה בראש העגלה או בראש הספינה כשרה ועולין לה ביום טוב, בראש הגמל או בראש האילן כשרה ואין עולין לה ביום טוב לפי שאסור לעלות על גבי אילן או על גבי בהמה, היו מקצת הדפנות עשויות בידי אדם ומקצתם אילנות רואין כל שאלו ינטלו האילנות היא יכולה לעמוד בדפנות שבידי אדם עולין לה ביום טוב, העושה סוכה תחת האילן כאלו עשאה בתוך הבית, ופירש הבעל ההשלמה ז"ל שזה בהיות צל האילן מרובה מחמתו אבל צל האילן חמתו מרובה מצלתו וצל סוכה מרובה מחמתו בלתי צרוף צל האילן בין שהסכוך תחת האילן בין שהוא עליו כשרה והוא שחבטן, ור"ש ז"ל מכשיר בחבטה אפילו אין צלתה מרובה מחמתה בלתי צרוף האילן, והר"ש ז"ל הוסיף בזה ואמר דכל זה כשהאילן קודם אל הסוכה אבל אם קדמה הסוכה שנעשה תחלה כהלכתה ואחר כך הדלה עליה גפן או דלעת או אילן אחר אם אותו הסכך פסול חמתו מרובה מצלתו כשרה ואפילו בלא חבטה שאין לומר שיצטרף הסכך הפסול עם הסכך הכשר אחר שנעשית תחלה כהלכתה לא צרוף סכך פסול אבל אם צל הסכך פסול מרובה מחמתו אין קדימת הסכך כשר מועיל להכשירה, והרב שקילי ז"ל כתב שאין לפסלה בשום פנים אם נעשית מתחלתה, ודעת הרמב"ם ז"ל נכתוב למטה במקומו בע"ה וצריך (להזהר) [להזהיר] לאלו שמסככין תחת הגגין אחר שמסירים הרעפים שיגלו עד שיהא שם חמה מרובה מהצל דומיא דעושה סוכתו תחת האילן, ואם הסכוך תחת קורות הגג ומופלג מהן צריך ליזהר שיהיה כל אותו הסכוך מרובה מחמתו בלתי צרוף צל קורות הגג שהן סכך פסול לפי שנקבעו שם לשם בית ולא לשם סוכה, וכל זה לדעת הבעל ההשלמה ז"ל ואפילו לדעת הר"ש צריך זה לפי שהוא מפרש כשחבטן שערב הסכך הפסול והכשר ובלא זה אינו מכשיר וכאן אי אפשר לחבוט ולערב הסכך הפסול עם הכשר, ויותר צריך ליזהר לדעת הר"ז ז"ל שיסיר כל מה שיוכלו מהצל הפסול כגון הלטס כדי שיגלה דעתו שאין רצונו באותו הצל כלל, ואם הוא מסכך בין קורות הגג והלטאס די לו שיסיר מהן כדי שיניח ביניהם ריוח יתר מכמותן כדי שיעדוף הסכך הכשר על הפסול או שישלים הסכך הכשר על האויר ברוחב הקורות כמו שאמרו בגמרא אם היה שתי נותנו ערב, וכתב הר"ף ז"ל שהשר מקוצי פירש העושה סוכתו בבית צריך להסיר כל הנסרים שקורין לטא"ש בלע"ז כיון שהוא מסכך תחת הגג אבל אם הוא מסכך על הגג עצמו אז סגי בנוטל אחת מבנתיים רק יזהר שלא יעשה סכך אחר תחת הגג דאם כן הוה ליה סוכה בתוך סוכה, ומורי ה"ר יחיאל היה נוהג כשעשה סוכתו בבית תחת הגג היה זוקף ערבה מן הסכך עד הגג לערב שני הסככין יחד להיות הכל אחד ע"כ, והרמב"ם ז"ל לא הצריך רק ליטול אחת מבנתיים כמו שנכתוב במקומו בע"ה, ואפשר שדעתו גם כן שצריך שיהיה הריוח יותר מכמותן כי בנוטל אחת מבנתיים אי אפשר שלא יהיה כן כי אין המנהג לקבען מצומצמות ומחוברות זו אצל זו כל כך. 

סוכה שאין לה גג פסולה כגון שהיו ראשי הדפנות דבוקות זו בזו כמין צריף או שסמך ראש דופן הסוכה לכותל ואם היה לה גג אפילו טפח או שהגביה הדופן מן הקרקע טפח הרי זו כשרה, סוכה עגולה אם יכול לרבע בתוך הקפה ז' על ז' אף על פי שאין לה זוית כשרה, סכך על גבי אכסדרה שיש לה פצימין בין שהן נראין מבפנים ואין נראין מבחוץ בין שנראין מבחוץ ואין נראין מבפנים כשרה ושאין לה פצימין פסולה מפני שהיא סוכה העשויה כמבוי שהרי אין לה אלא שני צדי האכסדרה ואמצע האכסדרה אין בו כותל ושכנגדו אין בו פצימין, נעץ ארבע קונדיסין על ארבע זויות הגג וסכך על גבן הואיל והסכוך על שפת הגג כשרה ורואין את המחיצות התחתונות כאלו הן עולות למעלה על שפת הסכוך, והראב"ד ז"ל חלק על זה, סוכה שאוירה גבוהה מכ' אמה ומעטה בכרים וכסתות אין זה מעוט ואפילו בטלן, מעטה בתבן ובטלו הרי זה מעוט ואין צריך לומר עפר ובטלו אבל בעפר סתם אינו מעוט, היתה גבוהה מכ' אמה והוצין יוצאין ויורדין לתוך עשרים אמה אם צלתן מרובה מחמתן יחשבו כגג וכשרה, בנה אצטבה כנגד דופן האמצעי על פני כולה אם יש באצטבה רוחב שעור הסוכה כשרה, ובעל ההשלמה כתב האצטבה כשרה לבד, ועוד כתב בעל ההשלמה ז"ל דהאי דאמרינן דכשרה כלומר אפילו לא עשה בה מעשה וכן בכל הנך מועטין דבחלל הסוכה כגון תבן ועפר, וליכא משום תעשה ולא מן העשוי דאצטריך נענוע אחר שאין הפסול בגוף הסכך ואפילו היה בה סכך פסול באמצע רב ומעטו בקנים אע"פ שלא עשה מעשה בסכך הכשר כשרה כיון שעשה מעשה להכשיר הסכך, ולפירושו ז"ל שאלו שעושין סוכתן בתוך הבית ואינן מגלין הגג ואינם מסירין הרעפים עד אחר עשיית כל הסוכה דאין צריכין לנענע הסכוך אחר כך לפי שגלוי הגג והסרת הרעפים ופקפוק הדפין שקורין לאט"ש הוא המעשה להכשיר הסכוך הנעשה בפסול מקודם לכן, בנה אצטבא מן הצד אם יש משפת אצטבא ולכותל ארבע אמות לכל רוח פסולה פחות מכן כשרה וכאלו המחיצות נוגעות באצטבא והרי מן האצטבא ועד הסכוך פחות מכ' אמה, בנה בה עמוד ויש בה הכשר סוכה פסולה שאין לו מחיצות נכרות ונמצא על גב העמוד סכך כשר בלא דפנות, היתה פחותה מעשר וחקק בה להשלים לעשר אם יש משפת החקק ולכותל ג' טפחים פסולה פחות מכן כשרה שכל פחות מג' כלבוד דמי. 

מי שלא עשה סוכה בין בשוגג בין במזיד עושה סוכה בחולו של מועד ואפילו ביום שביעי לפי שמצותה כל שבעה, ועושה אדם לחבירו דופן בי"ט להכשיר הסוכה והוא שיעשנו שלא מדעת זה שנעשה שאסור לו לעשות דופן בי"ט, וכן עושה דופן רביעית בכרים בי"ט אבל לא דופן שלישית לפי שמכשיר בה הסוכה ואין עושין אהל עראי בי"ט, והראב"ד ז"ל מתיר אף בדופן שלישית, נפלה סוכתו חוזר ובונה אותה כל שבעה. 

אין מסככין אותה אלא בדבר שגדולו מן הארץ ושנעקר משם ואינו מקבל טומאה ואין ריחו רע ואינו נושל ונובל תמיד, סכך בדבר שאין גדולו מן הארץ או במחובר לארץ או בדבר שמקבל טומאה פסולה, ואם סכך בדבר שנובל או בדבר שריחו רע כשרה שלא אמרו שלא לסכך באלו אלא שלא יניח הסוכה ויצא, וצריך להזהר שלא יהיו עלין והוצין של סכוך יורדין בתוך עשרה שלא יצר לו בישיבתו, סככה במיני מתכות או בעצמות ועורות פסולה שאינן גדולי קרקע, הדלה עליה גפנים או דלעת וכיוצא בהן פסולה שהרי לא נעקרו, סככה בכלי עץ ובמחצלאות עשויות לשכיבה וכיוצא בהן פסולה גזירה שמא יסכך בכלים שעדיין לא טהרו, סככה באוכלין פסולה לפי שמקבלין טומאה, סוכי תאנים פרכילי ענבים ובהן ענבים מכבדות ובהן תמרים וכיוצא בהן רואין אם פסולת מרובה על האוכל מסככין בהן ואם לאו אין מסככין בהם, ועל זה נהגו בקצת מקומות לסכך בשומר הנקרא פיניו"ל הואיל ופסולת מרובה על האוכל ויש אוסרין לסכך בו לפי שהוא אוכל כולו הזרע והעשב, וה"ר יחיאל ז"ל מתיר לכסות ומחזק האוכל לשוטה ואומר כי אינו מאכל אדם כלל לא ירק ולא זרע זולת לרפואה, וה"ר שמואל מאיורא ז"ל הודה לו, סכך בירקות שאם יבשו יבלו ולא ישאר בהן ממש אף ע"פ שהן עתה לחין הרי מקומן נחשב כאלו הוא אויר וכאלו אינם, סככה בפשתי העץ שלא דק אותן ולא נפצן כשרה שעדיין עץ הוא ואם דק ונפץ אותם אין מסככין בהן מפני שנשתנית צורתו וכאלו אינו מגדולי קרקע, וכן באלו האבנים שקורין לבאד"ש אין מסככין בהן ואע"פ שאינן מקבלין טומאה דלאו גדולי קרקע מקרו, ומסככין בחבילות של סיב ושל חלף וכיוצא בהן שהרי צורתן עומדת ואין החבלים כלים, מחצלת של קנים או של גמי או של חלף אם היא גדולה סתמא לסכוך ומסככין בה ובלבד שלא יהיה לה קיר שהרי הוא ככלי קבול ומקבל טומאה ואפילו נטל הקיר שלה אין מסככין בה מפני שהיא כשברי כלים, וכן אין ראוי לסכך בארוכות המטה פירוש אפילו חזקות או נשברו הכרעים שאין ראויים להתחבר, גם לא בנסרי כלי היין שקורין דוגא"ש ואפילו פחתן מג' לפי שהן שברי כלים, ובקטנה אין מסככין פירוש במחצלת של קנים קטנה אם הוא גדולה בעבותות מסככין בה לפי שאינה ראויה לשכיבה מתוך קשיה אלא אם כן ארוכה וגדולה מסככין בה ואפילו ארוגה. 

נסרים שאין ברחבן ארבע טפחים מסככין בהן אף על פי שהן משופין ואם יש ברחבן ארבע טפחים אין מסככין בהן ואע"פ שאין משופין גזרה שמא ישב תחת התקרה וידמה שהוא בסוכה ובמקומות שנהגו להקרות בנסרים דקים אסור לסכך בהן משום גזירת תקרה וכן הדין באלה מחצלות של קנים אע"פ שהיא גדולה, באלו המקומות שנוהגין לקבען בגגין כעין תקרה אין מסככין בהן, ומעשה היה בעיר נרבונ"ה בחכם אחד שסכך בנסרים דקים פחותים מג' ולעוז עליו ואמרו מימינו לא ראינו וכמעט שלא שמטה בחול המועד אלא שלא נזדמן לו סכך כשר אחר, וכן באלה העצים הדקים שגודלים ואורגים אותן ונקראים קלד"ש אין מסככין בהן דלתקראות הן עשויות מתחלתן ויש בהן גזרת תקרה, נתן עליה נסר ויש ברחבו ד' טפחים כשירה ואין ישנין תחתיו (שהרי אוכלין אכילת עראי חוץ לסוכה), והר"מ היה מתיר לתת נסר או קרש על הקערה בסוכה כדי להגן מן המטר לפי שסכך פסול אינו פוסל למטה מעשרה, היו הנסרים שאין בעביין ד' ויש ברחבן ד' והפכן על צדיהן שאין בהן ד' וסכך בהן פסול שהרי הנסר הזה פסול בין שסכך ברחבו בין שסכך בעביו, תקרה שאין עליה מעזיבה שהיא הטיט והאבנים אלא נסרים תקועים בלבד הרי זו פסולה לפי שלא נעשה זה לשם סוכה אלא לשם בית, פירוש שכיון שנקבעו שם לשם בית גמור נפסלו מן התורה אפילו קנים בעלמא לפיכך אם פקפק הנסרים והניד המסמרים לשם סוכה הרי זו כשירה ובלבד שלא יהיה בכל נסר ריוח ד' טפחים וכן אם נטל אחד מבנתיים והניח במקומו סכך כשר לשם סוכה הרי זו כשרה, ויש מצריכין להסיר מהן עד שיהיה האויר רב על כמותן כמו שבארנו באלו המסככין על קורות הגגין. 

סכך בדבר פסול ובדבר כשר זה בצד זה ואין במקום אחד מן הסכך הפסול רוחב ג' טפחים אלא פחות אם יהיה כל הסכך הכשר יתר על הסכך הפסול כשר ואם היה זה כמו זה בצמצום אע"פ שאין במקום אחד ג' טפחים פסולה מפני שהסכך הפסול כפרוץ הוא נחשב. סוכה שנעשית כהלכתה מ"מ כשרה ואע"פ שלא נעשית לשם מצוה, ירושלמי וצריך שיחדש בה דבר לשם מצוה, בגמרא מפרש אמאי לא בעינן בסוכה עשויה לשמה כמו בציצית שהרי גם בסוכה כתוב תעשה לך (דברים טז, יג) כמו שכתוב בציצית (שם כב, יב) גדילים תעשה לך, אבל בעינן שתהיה עשויה לצל כגון סוכת גוים וסוכת בהמה וכיוצא בהן, אבל סוכה שנעשית מאליה פסולה לפי שלא נעשית לצל, וכן החוטט בגדיש ועשאהו סוכה אינה סוכה שהרי לא עמד גדיש זה לצל, לפיכך אם נעשית חלל טפח במשך שבעה לשם סוכה וחטט בה אחר כן והשלימה לעשרה כשירה שהרי נעשית סכך שלה לצל, חבילי קש וחבילי עצים וחבילי זרדין אין מסככין בהן גזרה שמא יעשה מהן חבילות על הגג ליבשן וימלך וישב תחתיהן לשם סוכה והוא לא עשה סכך זה לצל ונמצאת כסוכה הנעשית מאליה ואם התירן כשרות ואין חבילה פחותה מכ"ה בדין, חבילות קטנות שאגד אותן למנין מסככין בהן וכן החותך ראש הדקל והחריות אגודות בו מסככין בו שאגד בידי שמים לא שמיה אגד ואפילו קשר ראשי חריות מצד א' שנמצאו כחבילה בשני ראשיה אחד בידי אדם ואחד בידי שמים מסככין בה שהאוגד עץ אחד אינו אגד ואינו חבילה וזה כעץ אחד הוא שהרי אגודה בידי שמים וכן כל אגד שאינו עשוי לטלטל אינו אגד, הדלה על הסוכה עלי אילנות ובדיהן וסכך על גבן ואח"כ קצצן אם היה סכוך הרבה מהן כשירה ואם לא היה הסכוך שהיה כשר מתחילתו הרבה מהן צריך לנענע אותן אחר קציצתן כדי שתהיה עשויה לשם סוכה, ערב דבר שמסככין בו בדבר שאין מסככין בו לסכך בה אע"פ שהסכך הכשר יתר על הפסול פסולה, סכך בזה לעצמו ובזה לעצמו זה בצד זה אם יש בסכך פסול ג' טפחים במקום אחד פסולה בין באמצע בין בצד, בד"א בסוכה קטנה אבל בגדולה סכך פסול פוסל באמצע בד' טפחים פחות מכן כשירה, פירוש דבפחות מג' בקטנה ובפחות מד' בגדולה ישנין תחתיו, ובג' בקטנה ובד' בגדולה אם ישאר מן הסכך פסול ואילך שעור סוכה של ז' טפחים עם שתי דפנותיו כהלכתן ושלישית אפילו טפח כשירה, כיצד בית שנפחת באמצע וסכך על מקום הפחת וכן חצר המוקפת אכסדרה שסכך עליה וכן סוכה גדולה שהקיפה בדבר שאין מסככין בו למעלה בצד הדפנות אם יש משפת הסכוך ולכותל ארבע אמות פסולה פחות מכן רואין כאלו כותל נעקר ויחשב זה הסכך הפסול כאלו הוא מגוף הכותל וכשר ודבר זה הלכה למשה מסיני, וכתב ה"ר יצחק ז"ל ומ"מ אין אוכלין ואין ישנין תחת הסכך הפסול ואויר פוסל בג' בין בגדולה בין בקטנה, וסכך פסול ואויר מצטרפין לפסול בג' בסוכה קטנה, ואיזו היא סוכה קטנה כל שאין בה ז' על ז', וסוכה גדולה כל שישאר בה יתר על הסכך הפסול ז' על ז' מסכך כשר. 

פירש עליה בגד מלמעלה מפני החמה או תחתיה מפני הנשר פסולה, פירוש נשר עלי ענפי הסכוך שנופלין בקערה ויש לו מאוס וצער בזה, וי"מ מפני הנשר שלא יתמעט הסכך בנבול עליו ממנו, וכן דעת ה"ר יצחק ז"ל אבל מפני העלים שלא יפלו על השלחן הרי הוא כלנאותה ושרי, והר"ף ז"ל כתב ומתוך פירוש הרב משמע שגם בענין זה פסולה, פרשו כדי לנאותה כשירה, וכן אם סככה כהלכתה ועטרה במיני פירות ובמיני בגדים וכלים שתלויין בה בין בכותליה בין בסכך כדי לנאותה כשירה, ונויי סוכה אין ממעטין בסוכה בגבהה אבל ממעטין ברחבה, היו נויי סוכה מופלגים ממנה ד' טפחים או יתר פסול שנמצא היושב שם כאלו אינו יושב תחת הסכך אלא תחת הנויין שהם אוכלין וכלים שאין מסככין בהן. 

סכך שהיו בו חלונות שהאויר נראה מהן אם יש בכלל האויר ככל המקום המסוכך פסולה לפי שתהיה חמתה מרובה מצלתה וכל שחמתה מרובה מצלתה אינו סכך ואם היה הסכך רב על האויר כשירה, בד"א בשלא היה במקום אחד אויר ג' טפחים אבל אם היה במקום אחד אויר ג' טפחים בין באמצע בין מן הצד הרי זו פסולה עד שימעטנו מג', מעטו בדבר הפסול כגון כרים וכסתות וכלים אם סוכה גדולה היא כשירה ואם סוכה קטנה היא פסולה עד שימעטנו בדבר שמסככין בו, היה הסכך מדולדל כלומר שהיה מקצתו למעלה ומקצתו למטה כשירה כגון קנה עולה וקנה יורד כשירה ובלבד שלא יהיה בין העולה והיורד ג' טפחים, ואם היה ברוחב זה העולה טפח או יותר אע"פ שהוא גבוה יותר מג' טפחים רואין כאלו ירד למטה ונגע בשפת זה היורד והוא שיהיה מכוון כנגד שפת זה היורד. 

העושה סוכה על גבי סוכה התחתונה פסולה כמי שעשאה בתוך הבית שנאמר (ויקרא כג, מב) בסוכת תשבו ולא בסוכת שתחת האילן ולא בסוכת שתחת הבית, ומחסרון הוי"ו קא דריש, אבל העליונה כשרה, בד"א שהתחתונה פסולה כשהיה גובה העליונה עשרה טפחים או יותר והיה גג התחתונה יכול לקבל כרים וכסתות של עליונה אפילו על ידי הדחק אבל אם אין גבוהה העליונה עשרה טפחים או שאין גג התחתונה יכול לקבל כרים וכסתות של עליונה אפילו על ידי הדחק אף התחתונה כשרה והוא שלא יהיה גובה שתיהן יתר על כף אמה שתחתונה בסכך העליונה נתרת. 

מטה שבתוך הסוכה אם גבוהה עשרה טפחים היושב תחתיה לא יצא ידי חובתו מפני שהיא כסוכה בתוך סוכה, וכן כילה שיש לה גג אפילו טפח אם גבוהה עשרה טפחים אין ישנים תחתיה בסוכה, וכן המעמיד ד' עמודים ופרש סדין עליהם אם גבוהים עשרה הרי זו סוכה בתוך סוכה אבל ב' עמודים שפרש עליהם סדין וכן כילה שאין לה גג טפח אפילו גבוהין כלשהו מותר לישן תחתיהן בסוכה שאינה כסוכה בתוך סוכה מפני שאין לה גג, סוכה שאולה כשרה, וזה שנהגו בקצת מקומות בגבול ארנון שעושין סוכה בחצר בית הכנסת ועוברין דרך שם ומקדשין בה והולכין אח"כ לאכול בבתיהם אותו המנהג טעות הוא בידם שלא אמרו ז"ל שכל ישראל ראויין לישב בסוכה אחת אלא להתיר השאולה אבל ודאי הן צריכין לאכול בה או בבת אחת או בזה אחר זה. 

סוכה גזולה כשרה, כיצד אם תקף חבירו והוציאו מסוכתו וישב בה יצא שאין הקרקע נגזלת, ואם גזל עצים ועשה מהן סוכה יצא, תקנת חכמים היא שאין לבעל העצים אלא דמי עצים בלבד ואפילו גזל נסרים והניחן ולא חברן ולא שנה בהן כלום יצא, העושה סוכתו ברשות הרבים כשירה, נשים ועבדים וקטנים פטורין מן הסוכה, טמטום ואנדרוגינוס חייבין, קטן שאינו צריך לאמו שהוא כבן חמש או כבן שש חייב בסוכה מדברי סופרים כדי לחנכו במצות, חולין ומשמשיהן פטורין מן הסוכה ולא חולה שיש בו סכנה אלא אפילו חש בראשו או בעיניו הוא ולא משמשיו, ואיזה הוא מצטער כל שאינו יכול לישן בסוכה מפני הרוח או מפני הזבובים או מפני הריח, והר"ף ז"ל כתב מצטער מחמת סרחון וכיוצא בו, ומיהו נראה דהיינו דוקא לישן אבל לאכול לא מדאמר רבא שרא ליה לר' אחא למגנא חוץ לסוכה משום בקי פירוש משום סרחון דגרגישתא ולא קאמר למיכל ושמא היינו משום דאכילה אינה אלא לפי שעה, עכ"ל, וה"ר שלמיה ז"ל כתב שאינו פטור אלא בשאר הימים אבל לילה הראשון שהכתוב קבעו חובה כמצה לעולם חייב, וכן משמשי חולה אינן פטורין אלא בעת שצריך להן. 

האבל חייב בסוכה וחתן וכלה השושבינין וכל בני החבורה פטורין מן הסוכה שבעת ימי המשתה, שלוחי מצוה פטורין מן הסוכה בין ביום בין בלילה, הולכי דרכין ביום פטורין מן הסוכה ביום וחייבין בלילה, הולכי דרכים בלילה פטורין מן הסוכה בלילה וחייבין ביום פירוש שאם יש לו להלך בדרך ויודע שיצטרך לאכול קודם שימצא סוכה אין צריך למנוע מפני זה לפי שהוא פטור ממנה והטעם משום תשבו כעין תדורו וכשם כשהוא בביתו אינו נמנע מלילך לעסקיו בין ביום בין בלילה אף זה כן וכיון דהולכין ביום חייבין בלילה, יש לומר שההולכין בכפרים לתבוע חובותם בחולו של מועד בחג צריכין לשוב לבתיהן בלילה לאכול בסוכה אם אין סוכה באותו כפר ואע"פ שיש לבעל הדין לחלוק המחמיר תבא עליו ברכה, שומרי העיר ביום פטורים ביום וחייבין בלילה שומרי העיר בלילה פטורין בלילה וחייבין ביום, שומרי גנות ופרדסים פטורים בין ביום בין בלילה שאם השומר יעשה סוכה הגנב ידע שיש לו מקום קבוע ויגנוב ממקום אחר, כתב הר"ף ז"ל וזהו סמך לאותן העושין יינות בין הגוים שאינן עושים שם סוכה לא ביום ולא בלילה מפני שצריכין לשמור היין משום נסוך עכ"ל. 

כיצד היא מצות הישיבה בסוכה שיהא אוכל ושותה ודר בה כל ז' הימים בין ביום בין בלילה כדרך שדר בביתו בשאר ימות השנה וכל ז' הימים אדם עושה ביתו עראי וסוכתו קבע שנאמר (שם) בסוכות תשבו שבעת ימים, כיצד כלים נאים ומצעות נאות בסוכה וכלי שתיה כגון כוסות ואשישות בסוכה אבל כלי אכילה כגון קדרות וקערות חוץ לסוכה פירוש שלא בשעת אכילה וכל זה מטעם תשבו כעין תדורו שהרי אין דרך בשאר ימות השנה להניח כלי האכילה במקום הסעודה, ונהגו שלא להשתמש בסוכה דברים של בזיון שטיפת קערות וכיוצא בהן דלא להוו מצות בזויות עליו כך כתב הר' אשר ז"ל המנורות בסוכה ואם סוכה קטנה היא מניחן חוץ לסוכה, אוכלין ושותין בסוכה כל ז' ימים בין ביום בין בלילה ואסור לאכול סעודה חוץ לסוכה כל ז' אלא אם כן אכל אכילת עראי כביצה או פחות או יותר מעט, ואין ישנים חוץ לסוכה אפילו שינת עראי ומותר לשתות מים ולאכול פירות חוץ לסוכה ומי שיחמיר על עצמו שלא לשתות אפילו מים חוץ לסוכה הרי זה משובח, וכתב ה"ר יצחק ז"ל דוקא פירות אינן צריכין סוכה אבל דברים אחרים כגון דייסא ובשר וגבינה וכיוצא בהן צריכין סוכה כדפירש בתוספות השלים במיני תרגימא יצא, והרוצה להחמיר בפירות יחמיר. 

אכילה בלילי י"ט ראשון בסוכה חובה אפילו אכל כזית פת יצא ידי חובתו מכאן ואילך רשות רצה לאכול סעודה בסוכה אוכל רצה אינו אוכל כל שבעה אלא פירות או קליות אוכל חוץ לסוכה כדין אכילת מצה בפסח, וצריך לתת טעם למה מברכין על הסוכה כל ז' יותר ממצה שאין מברכין עליה אלא לילה ראשונה לבד. 

כתב הר"ז ז"ל דכיון דאיכא חיוב שינה כל ז' ואי אפשר לאדם להיות ז' ימים בלא שינה נמצא חיוב הסוכה נמשך כל ז' יותר ממצה דאפשר בפירות בלא מצה כלל, וה"ר שמואל שקילי ז"ל כתב דשאני מצה שאכילתה בשאר ימים אינה לשם מצות מצה אלא להשביע רעבו לפי שאינו רשאי לאכול חמץ ולהשביע עצמו ודומה למי שאוכל בשר בהמה טהורה לפי שאינו רשאי לאכול בשר בהמה טמאה שאינו מברך אקב"ו לאכול בשר בהמה טהורה אבל הישיבה בסוכה ודאי לא צורך גופו הוא להשביע רעבו אבל לקיום המצוה לבד ולפיכך צריך לברך. 

מי שהיה ראשו ורובו בסוכה ושלחנו בתוך הבית או חוץ לסוכה ואכל הרי זה אסור וכאלו לא אכל בסוכה עד שיהא שלחנו בסוכה גזרה שמא ימשך אחר שלחנו ואפילו בסוכה גדולה, כל ז' הימים קורא בתוך הסוכה ומדקדק במה שיקרא ויבין חוץ לסוכה כדי שיהא דעתו מיושבת עליו. 

המתפלל רצה מתפלל בסוכה או חוץ לסוכה, ירדו גשמים הרי נכנס בתוך הבית מאימתי מותר לפנות משתסרח המקפה, פירוש משירדו לתוך הסוכה טפות טפות שאם יפלו לתוך התבשיל יפסד אפילו תבשיל של פול פירוש שנפסד מהר והר"ף ז"ל פירש שאינו ממהר להתקלקל כשאר תבשילים ע"כ, ואם פסקו גשמים בעוד שהוא אוכל ושותה אין מחייבין אותו לחזור לסוכה אלא גומר סעודתו בביתו, והר"ף ז"ל ורבינו יהודה בכתב ידו בתוספתא דסוכה דאע"ג דמותר לאכול בבית משום ירידת גשמים מ"מ בליל ראשון של סוכות צריך לאכול בסוכה אפילו אם ירדו גשמים דגמרינן ט"ו ט"ו מחג המצות מה להלן לילה ראשונה חובה מכאן ואילך רשות, אף כאן לילה ראשונה חובה מכאן ואילך רשות, ועל כרחין בירדו גשמים קאמר דאי בשלא ירדו מאי קאמר מכאן ואילך רשות והלא בי"ט הראשון מיהא חובה לאכול בסוכה ביום משום כבוד י"ט אע"ג דבחולו של מועד אי בעי לאכול פת אי בעי לא אכיל פת כי אם פירות מ"מ ביום טוב צריך לאכול פת משום כבוד י"ט, וא"כ אם הוה מיירי בלא ירדו גשמים מאי איריא בלילה אפילו ביום עצמו, אלא שמע מינה דמיירי בירדו גשמים דהוא רשות ואפילו בי"ט ראשון ואפילו הכי קאמר בלילה הראשונה חובה דומיא דמצה דהתם אי אפשר להפטר בשום ענין ממצה בלילה הראשון ומיהו כזית פת בסוכה סגי דומיא דמצה אך צריך שיהא ודאי לילה ולא להקדים דומיא דמצה כדמפרש ה"ר יעקב מאורליינ"ש פרק ערבי פסחים עכ"ל, והר"ם כתב דוקא לאכול כל סעודתו ראשונה של ליל הסכות בסוכה אפילו ירדו גשמים, היה ישן וירדו גשמים בלילה ונכנס בתוך הבית ופסקו הגשמים אין מטריחין אותו לחזור בסוכה כל אותה הלילה אלא ישן בביתו עד שיעלה עמוד השחר. כל זמן שיכנס אדם לישב בסוכה כל שבעה מברך, וה"ר שמואל שקיל"י ז"ל היה מנהגו לברך אף כשהיה נכנס לקרות או לשנות, וה"ר יצחק ז"ל כתב שכל שעה שנכנס לאכול מברך לישב בסוכה ואותה ברכה פוטרת שינה וטיול ע"כ, והר"ם נהג לעולם לברך לישב בסוכה קודם ברכת המוציא ואפילו בחול המועד כדאיתא במסכת סוכה, נכנס לישב בה מברך לישב בסוכה כלומר מיד שנכנס בה כדי לאכול יש לו לברך לישב בסוכה וכן נהגו בגלילות קטלוני"א אבל הנכנס לישן אין לו לברך לפי שאין קבע לשינה שפעמים אדם סבור לישן ואינו ישן. 

והר"ם ז"ל כתב ונהגו העולם שאין מברכין לישב בסוכה עד אחר ברכת המוציא בחול, וביום טוב ושבת מברכין אותה אחר קדוש קודם ברכת המוציא, ובליל י"ט ראשון מברך על הסוכה ואחר כך על הזמן, והטעם לפי שהוא חובת היום ואע"ג דבעלמא תדיר ושאין תדיר תדיר קודם הכא מברך על הסוכה ואחר כך מברך על הזמן מהטעם שכתבנו, ומסדר כל הברכות על הכוס ונמצא מקדש מעומד ומברך לישב בסוכה ויושב ואח"כ מברך על הזמן וכזה היה מנהג רבותי ורבני צרפת לקדש מעומד בליל ראשון של חג הסוכות, והראב"ד ז"ל כתב מנהג קדמונינו לא היה מעולם כזה, והטעם כי הישיבה אינה אלא על דעת האכילה וכל זמן שאינו אוכל הברכה עובר לעשות המצוה היא באמת, וכן כתב הבעל העטור ז"ל וז"ל ומנהגנו לקדש כדרכו מיושב ואע"ג דבעינן עובר לעשייתן לאפוקי אחר עשייתן דלא והמקדש מעומד דעת חצוני הוא ע"כ. 

סוכה שיש בה פתחים וחלונות כעשר נתרת בצורת פתח אף על פי שהפרוץ מרובה על העומד ובלבד שיהיו הפתחין עשוין כמו צורת פתח דהיינו קנה מכאן וקנה מכאן וקנה על גביהן ולא מן הצד אבל יתר מעשר צריך שיהא עומד מרובה על הפרוץ או כפרוץ ולא מהני צורת פתח, והר"ף ז"ל כתב טוב לעשותו מחיצות גמורות שיהא עומד מרובה לאפוקי נפשיה מפלוגתא. 

כתב ה"ר יצחק ז"ל שכשעושין הסוכה מברך שהחיינו אבל אין מברכין לעשות סוכה כדמוכח פרק החליל ואע"פ דבירושלמי משמע דמברכין תלמוד שלנו חולק עליו דהוא עיקר וכן כתב הר"מ וז"ל דאין לומר על עשיית סוכה לפי שהעשיה אינה גמר מצותה כי אם האכילה והישיבה וראיה ממנחות פרק התכלת שמע לההוא גברא דקא מברך על עשיית ציצית אמר מאי ציצית דקא שמעינן הכא כלומר לפי שהעשיה אינה גמר מצותה כי אם העטוף, וזה הכלל כל מקום שהעשיה גמר מצותה כגון מזוזה כשמניחה בפתח יש לברך על עשייתה וכן כולם ע"כ, כתב הר"ף ז"ל מיהו רוב העולם נהגו שלא לברך שהחיינו בשעת עשיית הסוכה שסומכין על ההיא דקדוש מידי דהוה אלולב אע"ג דלא דמי לגמרי עכ"ל. 

כבר כתבנו למעלה שסכך פסול פוסל באמצע בד' טפחים, והר"ף כתב ופוסל כל הסוכה אפילו תחת הסכך הכשר וה"מ כשהסכך פסול הולך לכל אורך הסוכה מדופן האמצעי עד הפתח ובסוכה שאין לה אלא שלש דפנות דהשתא כיון דסכך ד' שפסול מבדיל ומפסיק באמצע לא נשאר לכל צד כי אם ב' דפנות ואפילו יש בכל צד וצד שעור הכשר סוכה דהיינו ז' טפחים על ז' מ"מ פסול כיון דליכא כי אם ב' דפנות ואנן ג' דפנות בעינן או ב' כהלכתן ושלישית אפילו טפח וצורת פתח עמו אבל אם הסכך פסול הולך מצד דרומית לצד צפונית אם נשאר שעור הכשר סוכה לצד דופן האמצעי לפנים מן הסכך הפסול כשרה לפי שיש שם שלשה דפנות אבל לצד הפתח פסולה כסוכה שאין לה ג' דפנות משום דליכא אלא חד דופן לכל צד אך אם חוזר ומתחבר הסכך של צד הפתח עם הסכך של דופן האמצעי כגון שהסכך פסול אינו לכל רוחב הסוכה אז היא כשרה אפילו לצד הפתח אף על גב דליכא שם כי אם ב' דפנות מדי דהוה אפסל היוצא מן הסוכה דנדון כסוכה רק שיהא שיעור הכשר סוכה לכל דופן האמצעי כך פירש השר משנ"ץ פ"ק דסוכה אך על כל פנים תחת הסכך פסול עצמו אין אוכלין ושותין וישנין תחתיו, עכ"ל הר"ף ז"ל. 

גמר מלאכול ביום שביעי בשחרית לא יתיר סוכתו אבל מוריד כליו ומפנה אותם מן המנחה ולמעלה, אין לו מקום לפנות פוחת בה ד' על ד' ואם הוצרך לסעוד בשאר היום אוכל בסוכה שמצותה כל שבעה בזמן הזה שאנו עושין ב' ימים טובים יושבים ז' ימים וביום שמיני שהוא יום טוב ראשון של שמיני עצרת יושבין בה ואין מברכין ואף על פי שהוא ספק ז' לפי שאין מברכין על הספק, וכן טומטום ואנדרוגינוס לעולם אין מברכין מפני שהן חייבין מספק ואין מברכין מספק, והראב"ד ז"ל הגיה עליו, וכתב אדוני אבי רואה אני מדבריו שהנשים שהן רשות אין מברכות כלל ואין הכל מודים לו ע"כ, ויש נותנין טעם אחר למה אין מברכין על הסוכה ביום ראשון של שמיני עצרת מאחר שעשאוהו קודש בתפלה שאמרנו את יום שמיני חג העצרת לא נעשהו חול שנברך על הסוכה כמו שהיה שביעי והיה חולו של מועד ואומר זמן בקדוש לפי שהוא רגל בפני עצמו כמו שבארנו במקומו. 

גמר מלאכול ביום השמיני מוריד כליו ומפנה אותן, אין לו מקום להוריד את כליו אם היתה קטנה מכניס בה מנורה ואם היתה גדולה מכניס בה קערות וקדרות וכיוצא בהן כדי להכיר בה שהיא פסולה ושכבר נגמרה מצותה ומפני שהוא י"ט אינו יכול לפחות בה ולפסלה, והר"ם היה נוהג בליל מוצאי סוכות לעלות לסוכה ונוטל רשות ממנה ואומר יהי רצון שנזכה לשנה הבאה לישב בסוכה של לויתן. 

עצי סוכה אסורין כל שמונה ימי החג בין עצי דפנות בין עצי סכוך ואין נאותין מהן לדבר אחר כל ח' הימים מפני שיום ז' כולו הסוכה מוקצת עד בין השמשות והואיל והוקצת לבין השמשות של ח' הוקצית כל היום, וכן אוכלין ומשקים שתולין בסוכה כדי לנאותה אסור להסתפק מהן כל ח' ואם התנה עליהן כשתלאן ואמר איני בודל מהן כל בין השמשות הרי זה מסתפק מהן כל עת שירצה שהרי לא הוקצו ולא חלה עליהן קדושת הסוכה ולא נחשבו כמותה פירוש שאין מועיל תנאי לדבר שהוא מגוף הסוכה כגון עצי הסכוך והדפנות הלכך אלו העושין דפני הסוכה מן השומר הנקרא פיניו"ל או אם עשו ממנו סכוך אסור להסתפק ממנו עד מוצאי י"ט ולא מהני בהו תנאי שעל כרחו יבדל מהן כל בין השמשות משום סתירת אהל, אבל על הנויין אומר איני בודל מהן כל בין השמשות כלומר בכל אחד מן בין השמשות של שבעה שאם לא אמר כן אם לא חל עליהן אסור בבין השמשות של יום ראשון חל בשאר הימים ונמצא שלא הועיל לו תנאי של בין השמשות ראשון לשאר הימים, ואם לא אמר תנאי בבין השמשות ראשון לכל בין השמשות תו לא מהני בהו תנאה דכיון דחייל (אסורין) [איסורן] בבית השמשות קמא ממילא חייל בכלהו דכלהו יומי כיומא אריכתא חדא דמו, ועל ענין לשון התנאי כתב הר"ף ז"ל דלא מהני שום תנאי כי אם בלשון איני בודל כל בין השמשות, וכן נראה דמי שאומר אני מתנה לאכול מן הפירות אם יפולו אינו מועיל כלום כי אם דוקא לכשיפולו אבל ליקח מהן בעודם בסוכה לא מהני שום תנאי משום בזויי מצוה כדמפרש בתוספות פרק כירה ואף על גב דאיכא דדחי לה מכל מקום נכון להחמיר, אבל בעצים לא מהני שום תנאי דעל כרחין יבדל מהן ואפילו נפלו מן הסוכה אסור בעצים כדמוכח בביצה פרק המביא, עכ"ל הר"ף ז"ל, נשלמו הלכות סוכה. 

ספר כלבו סימן עב 
================ 
הלכות לולב וארבע מינין שבו 

כפות תמרים האמורים בתורה הן חריות של דקל כשיצמח קודם שיתפרדו העלין לכאן ולכאן אלא שיהיה כמו שרביט והוא שנקרא לולב, פרי עץ האמור בתורה הוא האתרוג, וענף עץ עבות הוא ההדס שעליו חופין את עצו כגון שהיו ג' עלין או יותר על כן בגבעול אחד אבל אם שני העלין בשוה זה כנגד זה והעלה השלישי למעלה מהן אין זה עבות אבל נקרא הדס שוטה, וכתב הראב"ד ז"ל שצריך להיות כן כל השעור או רובו ואם אינו כן פסול ע"כ, ערבי נחל האמור בתורה אינו כל דבר הגדל מן הנחל אלא מין ידוע הנקרא ערבי נחל עלה שלו משוך ופיו חלק וקנה שלו אדום וזהו הנקרא ערבה ורוב מין זה גדל על הנחל ולכך נקרא ערבי נחל ואפילו היה גדל במדבר או בהרים כשר, ויש מין אחר דומה לערבה אלא שעלה שלו עגול ופיו דומה למסר וקנה שלו אינו אדום וזה נקרא צפצפה והיא פסולה ויש שם מין ערבה שאין פי העלה שלו חלק ואינו כמסר אלא יש בו תלמים קטנים עד מאד כמו פי מגל קטן וזה כשר וכל הדברים האלו מפי השמועה למדו ממשה רבינו ע"ה נתפרשו, ד' מינין אלו מצוה אחד הן ומעכבין זה את זה וכולן נקראים לולב, ואין פוחתין מהן ואין מוסיפין עליהן ואם לא נמצא אחד מהן אין מביאין אחר הדומה לו. 

מצוה מן המובחר לאגוד לולב והדס וערבה ולעשות שלשתן אגודה וכשהוא נוטלן לצאת בהן מברך על נטילת לולב הואיל וכולן סמוכים לו ואח"כ נוטל האגודה הזאת בימינו והאתרוג בשמאלו ונוטלן דרך גדילתן שיהיו עקריהן למטה וראשיהם למעלה, ואם לא אגדן ונטלן א' א' יוצא והוא שיהיו ארבעתן מצויין אצלו אבל אם לא היה לו אלא מין אחד או שחסר מין אחד לא יטול עד שימצא השאר, וכתב הראב"ד דה"מ בברכה אבל מ"מ הנמצא אצלו נוטל לזכר המצוה שלא תשתכח כדאמרינן בלולב היבש ע"כ, כמה נוטל מהן לולב אחד ואתרוג אחד ושני בדי ערבה וג' בדי הדס ואם רצה להוסיף בהדס עד שיהיה אגודה מוסיף ונויי מצוה הוא אבל שאר מינין אין מוסיפין ואין גורעין מהן ואם הוסיף או גרע פסול, והראב"ד ז"ל כתב וז"ל לעולם לא שמעתי פסלות בזה ולא אסור תוספת וגרוע אפילו לרבי יהודה דאמר לולב צריך אגד דהא אמר רבא מאי טעמא דר' יהודה דאמר אין אוגדין את הלולב אלא במינו קסבר לולב צריך אגד ואי אגיד ליה במינא אחרינא הוה ליה מוסיף מכלל דכי קטר ליה בסיב ובעקרא דדקלא ליכא מוסיף אע"ג דאיכא טפי מלולב אחד וכל שכן לרבנן דאמרי אין צריך אגד דאמרינן האי לחודיה קאי והאי לחודיה קאי עכ"ל, ושאלו אל הרמב"ם ז"ל מאיזה טעם מוסיפין בהדס ואין מוסיפין בערבה ובשאר מינין והשיב להם הערבה אני רואה בה שאין מוסיפין על ב' בדין כמו שאין מוסיפין על לולב אחד ואתרוג אחד וזולתנו אחד מן הגאונים מתיר תוספת הערבה כמו תוספת ההדס ואנחנו לא נתחזק אצלנו דבריהם לפי שתוספת ההדס מצאנוהו כתוב רצוננו לומר הושענא וכל מה שלא נמצא התרו בבאור כתוב לחכמים נשאיר אותו כמו שהוא בלי תוספת ומגרעת לפי שאין הפרש אצלנו בין התוספת על הדבר ובין החסרו ואם לא נעשה אלא שני בדי ערבה קיימנו מצוה מן המובחר ר"ל לפי שאין חשש תוספת וחסרון, זו היא דעתנו ומי שירצה לעשות כמו הדעת האחרת יעשה ע"כ. 

ומוכח בגמרא שלשה בדי הדס כנגד ענף עץ עבות (ויקרא כג, מ), ושני בדי ערבה כנגד ערבי נחל (שם) ומעוט ערבי שנים, ולולב אחד דכתיב (שם) כפות תמרים כפת כתיב, ואתרוג אחד דכתיב (שם) פרי דמשמע אחד, וכתוב בספר האשכול יש נהגו לתת ס"ח בדי הדס כנגד לולב ויש נהגו ס"ט כנגד הדס, ובה"ג אוסר להוסיף האגודה בהדס שוטה ומביא ראיה מדאמר הדס שוטה לסוכה וענף עץ עבות ללולב מכלל דהדס שוטה ללולב כלל לא, מיהו המנהג עכשיו לעשות זה, וגם קצת הגאונים מתירין ואומרים כיון דמינה דהדס הוא לא מקרי תוספת דהא סיב ועיקרא דדיקלא אף על גב דלאו לולב נינהו כיון דמינא דלולב הוא שרי למיגד בהו לולב, ואפילו למאן דאמר לולב צריך אגד וכ"ש לדידן דקיימא לן לולב אין צריך אגד דשרי וה"ה להדס שוטה וכן דעת הראב"ד ז"ל, ויש אוגדין ההדס כשר תחלה עם הלולב ואח"כ מוסיפין עליו ומעבין אותו לנוי, ואוגדין על הכל יחד ויש לו לאגוד הלולב בחוט או במשיחה או בכל מין שירצה הואיל ואין אגודתו מעכבת, וכתב הר"י שאם הותר אגודו אוגדו באגידה של ירק, והר"ף ז"ל פירש כמו שאוגדין הירק שכורכין האגודה סביב ותוחב חוט האגודה בתוכו בלא שום קשר, ודוקא שהותר אגדו בי"ט דאז אינו יכול לעשות קשר אבל בחול המועד אוגדו בקשר גמור דהוי הדור המצוה טפי ע"כ, אגד הלולב עם ההדס ועם הערבה והבדיל בין הלולב לשאר המינין במטלית וכיוצא בו הרי זה חוצץ, הבדיל ביניהן בעלי ההדס אינו חוצץ. 

כמה שעור אורך כל מין ומין, לולב אין פחות מד' טפחים, ואם היה ארוך כל שהוא כשר ומדידתו משדרו בלבד לא מראש העלין, והדס וערבה אין פחות משלשה ואם היו ארוכין כל שהן כשרין ואפילו אין בכל בד ובד אלא שלשה עלין לחין כשר והוא שיהיו בראש הבד, וכתב הבעל ההשלמה ז"ל דדוקא יבשו עליו האחרים מלבד אלה הג' שנשארו הוא שכשר אבל אם נשרו שאר העלין מלבד אלה הג' הלחין אפילו הן בראש הבד פסול וכתב עוד דכל ג' טפחים של הדס בעיא עבות, ומדברי הריא"ף ז"ל נראה דלא בעיא עבות בראש כל אחד אלא ברובה סגי בין שיהיה בראשו או בסופו ובמעוט פסול אע"פ שהוא עבות בג' בדי עלין לחין והבעל עשרת הדברות כתב דבג' בדי עלין לחין סגי לעכוב, ואם אגד הלולב צריך שיהיה שדרו של לולב יוצא מן ההדס ומן הערבה טפח או יותר ופירש הריא"ג ז"ל דלא תימא דדוקא כי לית ליה להדס ולערבה אלא שלשה טפחים הוא דבעינן הכי דאפילו ארוכין הדס וערבה כל שהן צריך שיהיה שדרו של לולב יוצא מהן טפח או יותר כדי לנענעו בו, משיגביה ד' מינין אלו בין כאחד בין בזה אחר זה יצא, וכתב הראב"ד ז"ל י"א שאם נטלן אחד אחד שמברך על כל אחד ואחד לעצמו מאחר שאין אגודים יחד שתהא ברכת הלולב פוטרן ואם נטלן שניהן בידו אחת כתב ה"ר שלמיה דלא יצא כדאמרינן בגמרא דלא אגדינן אתרוג עמהן משום דכתיב כפות תמרים ולא כתיב וכפות דמשמע הנך לחוד והאי לחוד, ואם נטל הלולב וברך עליו ואח"כ הניחו ונטל האתרוג יצא דהא קיימא לן דאין מעכבין זה את זה היכא דאיתנהו גביה, ואדם גדע שאין לו ידים נוטלן בזרועותיו שהרי אין כתוב ולקחתם ביד כיבמה גדמת שחולצת בשניה דמי כתיב וחלצה ביד. 

עשה לאגודה זו נימין של כסף או של זהב ונטלה יצא שלקיחה על ידי דבר אחר שמה לקיחה והוא שיהיה דרך כבוד והדור שכל שהוא לנאותו אינו חוצץ, ומברכין על הלולב ולא על שאר המינין לפי שבמינו גבוה מכלן פירוש והוא עקר ושאר המינין טפלים לו ומברך על העקר ופוטר את הטפל, וי"א מאחר שהוא חשוב במינו מכלן כל האגודה נקראת על שמו והוי כפי שברך בפירוש על כל אחד בשמו, ומצוה כהלכתה שיגביה האגודה של ג' מינין בימין ואתרוג בשמאל דהכא תלתא מצוה והכא חדא מצוה אבל משיגביה ד' מינין אלו בין בימין בין בשמאל יצא והוא שיגביהם דרך גדילתן אבל שלא כדרך גדילתן לא יצא, והר"ם נ"ע כשהוא נוטל הלולב והאתרוג בידו היפך הכף של לולב והפטמה של אתרוג למטה עד לאחר שיברך כדי שתהא הברכה עובר לעשיתה, והאטר יד ימינו נוטל הלולב בשמאלו שהוא לו ימין ואתרוג בימין שהוא לו שמאל כדאמרינן גבי תפלין שהאטר מניחן בימין שהוא שמאל שלו, ובמקום אחר מצאתי האטר נוטלו בשמאלו כדקיימא לן במנחות דגבי ימין דעלמא והכא נמי נוטל בשמאלו שהוא ימין לכולי עלמא, ושולט בשתי ידיו נוטל בימין כשאר כל אדם לא בשמאל, ומוליך ומביא ומעלה ומוריד ומנענע שלשה פעמים בכל רוח ורוח כיצד מוליך ומנענע ראש הלולב שלשה פעמים ומביא ומנענע ג' פעמים ראש הלולב וכן בעליה ובירידה, וכן כתב ה"ר יצחק ז"ל וז"ל נהגו רבותינו על פי הירושלמי לנענע שלשה נענועין על כל דבר ודבר א"כ צריך לו' רוחות ל"ו נענועין הולכה והובאה של ד' רוחות והעלאה וירידה וזהו ו' פעמים שלשה נענועין והנענוע הולכה והובאה זהו לו' רוחות ל"ו נענועין ע"כ, וגם כן מוליך ומביא בשעת קריאת ההלל בהודו לה' תחלה וסוף בהודו דתחלת המזמור ובהודו אחרון שבסוף. וכן נמי פירוש הר"ף ז"ל וי"מ כי לעולם חסדו שהוא סוף הפסוק, וכתב הר"ף וטוב לעשות כדברי שניהם, ובאנא ה' הושיעה נא וכתב גאון ז"ל שנהגו לכוון כשהוא אומר הודו שיהיה מוליך ומביא וכשהוא אומר לה' מעלה ומוריד וכן נמי באנא ה' כשהוא אומר אנא שיהיה מוליך ומביא וכשהוא אומר ה' מעלה ומוריד והר"ף כתב אין מנענעין בשם לא בהודו ולא באנא ע"כ, ובפעם השנית כשהוא כופל אנא ה' הושיעה נא מנענע גם כן אבל לא באנא ה' הצליחה נא כי הפסוק כך הוא אז ירננו עצי היער ואחר כך הודו לה' וכו' אמרו הושיענו, ובמקום שכופלין מאודך ולמטה כופלין גם כן הודו שבסוף ומנענעים בו גם בפעם שניה. 

וכתב גאון ז"ל שמברכין על נטילת לולב מעומד וכן בכל מצוה שאין בה הנאה, ולהכי מברכין על הנטילה ולא על הנענוע לפי שהנטילה היא עיקר המצוה כדכתיב ולקחתם לכם, ויש מן הגאונים שאמרו שאומר זמן בי"ט שני על נטילת לולב כדרך שאומר אותו על הכוס, ויש מהן אומרים שלא לאמרו בי"ט שני אחר שלא מצינו עקר לברכה זו אפילו ביום ראשון לא בתלמוד ולא במשנה ולא בתוספת ואין חיוב לברכה זו אלא בשעת עשיה כמו שאמרו ז"ל העושה לולב לעצמו אינו דין שיסמוך על של צבור וכיון שאין ברכה זו בשעת עשיה אלא משום מנהג די לנו לברך בימים ראשונים בלבד, וה"ר יצחק ז"ל כתב ורוב בני אדם שמברכין שהחיינו בשעת נטילה לפי שהאחרים מתקנים להם לולביהם, בי"ט שני אין לברך שהחיינו, והר"ף ז"ל כתב ואע"ג דמברך שהחיינו גם ביום השני בקדוש משום ספק שאני לולב דעיקר שהחיינו דלולב בחול היא בשעת עשיה כדאמרינן העושה לולב לעצמו וכו' הילכך אם ברך יום ראשון בשעת נטילה סגי ליה בברכת שהחיינו שבירך ביום ראשון בשעת נטילה כך השיב ז"ל בתשובה אחת במחזור ויטרי, מיהו ה"ר שמואל דאיבר"א ז"ל אומר בשם ר"י דעכשיו שנהגו לברך שהחיינו דלולב בשעת נטילה אם כן צריך לברך אותה גם ביום טוב שני דשמא יום ראשון חול הוא ולא יצא דאף על גב דהעושה לולב לעצמו מברך שהחיינו אף על פי שהוא חול היינו משום דמברך בשעת עשיה אבל ביום ראשון אם הוא חול ההיא שעתא לאו שעת עשיה היא ולאו שעת נטילה היא והברכה נתקנה או בשעת עשיה או בשעת נטילה והא לא דמיא אלא לנוטל לולב בחול אחר העשיה שאם ברך אז שהחיינו דודאי לא יצא ויום טוב ראשון אם הוא נמי חול להאי דמיא והלכך מברכין שהחיינו אלולב בין בי"ט א' בין בי"ט ב' וכן עיקר עכ"ל הר"ף. 

מצות לולב להנטל ביום הראשון ובמקדש לבדו נוטלין אותו בכל יום משבעת ימי החג שנאמר (שם) ושמחתם לפני ה' אלהיכם שבעת ימים, חל יום השבת להיות בתוך ימי החג אינו נטל בשבת גזרה שמא יטלנו ויעבירנו ארבע אמות ברשות הרבים כמו שגזרו בשופר, ולמה לא גזרו גזרה זו ביום ראשון מפני שהוא מן התורה ואפילו בגבולין, נמצא שאין דינו ודין שאר הימים שוה ששאר ימי החג אין אדם חייב ליטול את הלולב אלא במקדש משחרב בית המקדש התקינו שיהא לולב נטל בכל מקום כל שבעת ימי החג זכר למקדש. 

בכל יום ויום מברכין עליו על נטילת לולב מפני שהיא מצוה מדברי סופרים ותקנה זו עם כל התקנות שהתקין רבן יוחנן בן זכאי משחרב בית מקדש, וכשיבנה בית המקדש יחזרו הדברים לישנן, בזמן שבית המקדש קיים היה לולב ניטל ביום ראשון שחל להיות בשבת וכן בשאר מקומות שידעו בודאי שיום זה הוא יום החג בארץ ישראל, אבל המקומות הרחוקים שלא היו יודעין בקביעות החדש לא היו נוטלין הלולב מספק, ומשחרב בית המקדש אסרו חכמים ליטול את הלולב בשבת אפילו ביום ראשון ואפילו בני ארץ ישראל שקדשו את החדש מפני הגבולין הרחוקין שאינן יודעין בקביעות החדש כדי שיהיו הכל שוין בדבר ולא יהיו אלו נוטלין ואלו לא נוטלין הואיל וחיוב יום ראשון בכל מקום אחד הוא ואין שם מקדש להתלות בו, ובזמן הזה שהכל עושין על פי החשבון נשאר הדבר כמות שהוא שלא ינטל לולב בשבת כלל לא בגבולין ולא בארץ ישראל אפילו ביום ראשון ואף על פי שהכל יודעין בקביעות החדש, וכבר בארנו שעיקר האסור בנטילת לולב בשבת גזרה שמא יעבירנו ד' אמות ברשות הרבים. 

ויש שואלין למה גזרו ז"ל בשופר ולולב ומגילה שמא יעבירנו ארבע אמות ברשות הרבים יותר ממילה שהרי מילה דוחה שבת ולא חששו להעביר ארבע אמות, ויש לומר דכיון שהמילה אינה מוטלת רק על יחידים כגון האב או על בית דין לא חששו שמא יעבירנו ארבע אמות ברשות הרבים כי האחרים שאין המילה מוטלת עליהן ימנעום מזה ויזהירום אבל שלשה אלו הם ענינים מוטלין על כל ההמון שכן אפשר שיתעו בו רבים מעמי הארץ. 

כל שחייב בשופר ובסוכה חייב בלולב וכל הפטור משופר וסוכה פטור מלולב, קטן היודע לנענע חייב בלולב מדברי סופרים כדי לחנכו במצות, הלכה למשה מסיני שמביאין במקדש ערבה אחרת חוץ מערבת הלולב ואין אדם יוצא ידי חובתו בערבה שבלולב ושעור זה אפילו עלה אחד בבד אחד, כיצד היתה מצותה בכל יום משבעה ימים שהיו מביאין מורביות של ערבה וזוקפין אותן על צדי המזבח וראשיהן כפופין על גבי המזבח ובעת שהיו מביאין אותן תוקעין ומריעין ותוקעין, חל יום השבת בתוך ימי החג אין זוקפין ערבה אלא אם כן חל יום שביעי שלו להיות בשבת שזוקפין אותה בשבת כדי לפרסם שהיא מצוה, כיצד היו מביאין אותה מע"ש למקדש ומניחין אותה בגיגית של זהב כדי שלא יכמשו העלין ולמחר היו זוקפין אותה על גבי המזבח ובאין העם ונוטלין ממנה כדרך שעושין בכל יום, וערבה הואיל ואינה בפירוש בתורה אין נוטלין אותה כל שבעת ימי החג זכר למקדש אלא ביום שביעי בלבד נוטלין אותה בזמן הזה, כיצד עושין לוקחין בד אחד או בדין הרבה חוץ מערבה שבלולב וחובטין בה על הקרקע או על הכלי פעמיים או שלש בלא ברכה שדבר זה מנהג נביאים הוא, והטעם אל המנהג שהחזקנו בו בשביעי יותר משאר הימים לפי שהיתה חביבה בו יותר במקדש וסדרו מתקני המועדות שלא יארע השביעי בשבת כדי שלא תדחה ערבה, ועל כן אמרו ז"ל לא אד"ו ראש שאם יהיה ר"ה יום אחד יהיה יום שביעי של חג בשבת ותדחה ערבה, ואם תאמר אם עשו תקנה בשביל ערבה שלא יבא בשבת כל שכן שהיה להם לתקן בשביל שופר ולולב שלא תהא מצותן נדחית, ויש לומר דשאני שופר ולולב שיש להן תשלומין למחר שהרי אף בני ארץ ישראל עושין מר"ה שני ימים אבל שביעי של ערבה אין לו תשלומין לשמיני ועוד יש לומר שאם יתקנו וידחו משום שופר ולולב פעמים שיבא מולד תשרי ביום ה' מי"ח שעות ולמעלה ותדחה ר"ה מאותו היום מפני מולד זקן ומיום ו' של מחר משום דהוי יום פסול, ואם נדחהו משבת גם כן תצטרך לדחותו עד יום שני שהרי יום א' יום פסול ויראה הדבר כחוכה שהרי תראה הלבנה בעליל זה ב' ימים או שלשה כשנעשה ר"ה שהיא ר"ח, ואין מברכין על ערבה לפי שאינה אלא מנהג כמו שבארנו ואין מברכין על המנהג, והשתא דמברכין אהלל בר"ח שאינו אלא מנהג כדאמרינן התם שמנהג אבותיהם י"א דשאני הלל דהוי רבים שהנהיגו אותו לרבים אבל ערבה נביאים הוא שהנהיגו לעצמן ואחרים למדו מהם, ויש אומרים דשאני הלל שכן היה המנהג לקראו בברכה, והרמב"ם ז"ל כתב בהלל גם כן שאין מברכין עליו בר"ח אפילו בצבור, והר"ת ז"ל כתב דמילתא דתליא במעשה כגון ערבה אין מברכין על המנהג ומילתא דתליא בקריאה כגון הלל מברכין על המנהג. 

בכל יום מקיפין את המזבח ולולביהן בידיהם פעם אחת ואומר אנא ה' הושיעה נא אנא ה' הצליחה נא וביום זה היו מקיפין אותו ז' פעמים, וכתב הר"ם טעם למה מסבבין את התיבה ז' פעמים כנגד ז' פעמים שסבבו יריחו ומביא ראיה מן המסורת ואסובבה ב' אקומה נא ואסובבה בעיר (שיר השירים ג, ב) ואידך ואסובבה את מזבחך ה' (תהלים כו, ו) כלומר כנגד מה שסבבתי את העיר יריחו שבעה פעמים כן אסובבה את מזבחך ה', וכבר נהגו כל ישראל בכל מקומות להניח תיבה באמצע בית הכנסת ומקיפין אותה בכל יום כדרך שהיו מקיפין את המזבח זכר למקדש, ונהגו לומר הושענות כדרך שהיו אומרים אנא ה' הושיעה נא במקדש, ובז' של ערבה לוקחין כל אחד בד אחד או בדין הרבה של ערבה חוץ מערבה שבלולב והולכין סביב התיבה ז' פעמים ואומר הושענות וחובטים הערבה, וביום שמיני אין נוטלין הלולב, ויש שואלין למה אינו ניטל בשמיני ספק ז' בלא ברכה כמו שיושבין בסוכה, ויש לתרץ לפי שאינו מן התורה בגבולין אלא יום אחד והראב"ד ז"ל תירץ שאין נוטלין הלולב מספק בשמיני אחר שיש בו סרך אסור טלטול במקום מצוה מה שאין כן בסוכה שאין בישיבה אסור כלל. 

כך היה המנהג בירושלים אדם יוצא מביתו שחרית ולולבו בידו ונכנס לבית הכנסת ולולבו בידו לבקר חולים ולולבו בידו וכשנכנס לבית המדרש משלחו לביתו ביד עבדו או ביד בנו, מקבלת האשה לולב מיד בנה או מיד בעלה בזמן שהיו נוטלין אותו בשבת, פירוש וקמ"ל דאע"ג דאשה לא מחייבא ביה לא אמרינן שיהא אסור לטלטלו כעץ ואבן שאינו ראוי לטלטל אלא מקבלת אותו ולכתחלה מחזרת אותו למים דלא חשבינן החזרה כהשקאת זרעים ואף על גב דמועיל להעמיד לחותו, אבל אין מוסיפין על המים שמא תוספת המים יוסיף לחדש בו לחותו, וביום טוב מוסיפין אבל אין מחלפין המים שישפוך אלו ויתן אחרים תחתיהן ובחולו של מועד מחליפים, ובזמן הזה שאינו נטל בשבת אם שגג אדם והוציאו מן המים או שכחוהו ולא נתנוהו במים אין מחזירין אותו במים כיון שאינו ראוי אלא לאנשים ולא לנשים למצוה בשבת שהרי הוא כאבן לענין טלטול כך מצאתי. 

ויש מדקדקין על עצמן לברך על הלולב קודם שיטלוהו משם דאמרינן מדאגבהיה נפק ביה ולא הוי מברך עובר לעשיתו אחר כך, וכתב הר"ז ז"ל על זה המנהג בורות הוא שהרי תקנו ז"ל לשון על נטילת לולב דמדאגבהיה נפק ביה והוי כלשעבר משמע בבאור דעתם ז"ל שאין מברכין עליו עד אחר שהגביהו ומי שמברך קודם לכן אין דעת חכמים מסכמת עמו, גם אין הופכין אותו מימין לשמאל שהרי לא יועיל זה לכונתם שהרי אין לומר בשביל זה ההפוך שלא יצא בו, וגם אין להפכו מלמעלה למטה שאם יעשו כן לא יועילו לעשות כתקון חכמים שתקנו בלשון על ולהם היה ראוי לברך ליטול, וכל המשנה ממטבע שטבעו חכמים בברכות אינו אלא טועה לפיכך אין לשנות המנהג, והרמב"ם ז"ל כתב שאם יברך על הלולב קודם שיטלנו שמברך ליטול, ויש לדעת כי מה שרצו חכמים שיטלנו תחלה והוצרכו לתקן הברכה בלשון שעבר ולא חששו לברך עליו בלמד ויברך עליו קודם שיטלנו שתהא הברכה עובר לעשייתה ככל שאר מצות לפי שחששו שמא יבא לברך לבטלה אם יברך קודם שיטלנו כגון שיקדמנו אחר ויטלנו לעצמו, ואין לומר שיטלנו הפוך מלמעלה למטה בשביל חששא זו ויברך קודם שיחזירנו כהלכתו שאין זה נוי למצוה אלא זלזול ולא מצינו למימר דאף על גב דאגבהיה לא נפק ביה כיון דלא אכוון לצאת מיד שהרי מצות לא צריכות כונה ומכל מקום כיון שעושה הנענוע אחר כן כפי המצות עובר לעשייתן מקרי, הדס שבלולב אסור להריח בו פירוש דכיון דקא מקצה ליה הלא מריחא קא מקצה ליה, ויש כתבו שאם התנה עליו שיועיל לו תנאו כמו לנויי סוכה לפי שאינו מבטלו ממצותו להריח בו, אבל אתרוג מותר להריח בו שהרי לאכילה הוא עומד וכי קא מקצה למצוה מאכילה קא מקצי ליה לאו מריחא, והר"ף ז"ל כתב מיהו המריח בו מברך אשר נתן ריח טוב בפירות כדאמרינן בברכות, ועל כן טוב למנוע שלא להריח בו בשעת נטילה שרוב פעמים אינו זכור מברכה זו ואסרו ליהנות בלא ברכה ואותן המריחין כשמברכין על הנטילה מנהג שטות בידם עכ"ל. 

ואסור לאכול אתרוג כל יום שביעי מפני שהוקצה למקצת היום הוקצה לכולו ובשמיני מותר באכילה, ובזמן הזה שאנו עושין שני ימים אף על פי שאין נוטלין לולב בשמיני האתרוג אסור בשמיני כדרך שהיה אסור בשביעי בזמן שהיו עושין שני ימים מן הספק והוא ספק שביעי, הפריש ז' אתרוגין לשבעה ימים כל אחד ואחד יוצא בו ליומו ואוכלו למחר, ארבעה מינין אלו שבלולב שהיה אחד מהן יבש או גזול או גנוב אפילו לאחר יאוש או שהיה מאשרה הנעבדת אפילו שבטלו האשרה מלעבדה או שהיה של עיר הנדחת הרי זה פסול, היה אחד מהן של ע"ז לא יטול לכתחלה ואם נטל יצא, לולב היבש נקרא כשכופלין אותו והעלה שלו משתברת, ודעת הראב"ד ז"ל שכל זמן שהלך כל מראה ירוק שבו ונהפך ללבן הוא שנקרא יבש שפסול אלא אם כן היה שעת הדחק ודעתו ז"ל שאין מברכין עליו, ועוד כתב שאם יבש רוב שדרו נפסל אבל אפילו יבשו כל העלין כשר, ובלבד שישתיירו מן הלחין בראשיהן ובלבד שתהיה התיומת העליונה לחה, אבל דעת רב פלטוי ור"ת ז"ל שבשעת הדחק נוטלין לולב היבש על השיעור שכתב ומברכין, והראיה מאנשי (ברכום) [כרכין] שהיו מורישין לולביהן לבניהם (סוכה לא ב) וכן נראה דעת הר"ם ז"ל שכתב היה כמוש ולא גמר ליבש כשר ובשעת הדחק ובשעת הסכנה לולב היבש כשר אבל לא שאר המינין והר"ף ז"ל כתב לולב היבש פירש בתוספות דהיינו כדי שיהא נפרך בצפורן כי ההיא דאזן בכור, וטעם פסול היבש מפרש בירושלמי על שם לא המתים יהללו יה. 

לולב שנקטם ראשו פסול פרש"י אף על פי שלא נקטם ראש השדרה או נקטמו ראשי העלין העליונים הנקראין תיומת, וכן דעת הבעל ההשלמה ז"ל והראב"ד ז"ל כתב דוקא כשנקטם ראש השדרה אבל ראש העלין כשר, ואית דדייקי דמדקאמר נקטם ראשו דקטימה אחרת כגון באמצע לא פסלו משום חסרון ולא דמי לאתרוג בהא, נסדק או נתרחקו שני סדקיו זה מזה עד שיראו שנים פסול, היה עקום מלפניו שהיה שדרו כגב בעל חטוטרת פסול, היה עקום לאחוריו כשר שזו היא ברייתו, נעקם לאחד משני צדדיו פסול, נפרדו עליו זה מזה ולא נתדלדלו כעלי החרות כשר, נפרצו והוא שיתדלדלו לשדרו של לולב כעלי חרות פסול, פירוש חרות מלשון חריות של דקל שמתקשה העץ ועליו נושרין, ויש מפרשים נפרצו שנתקו העלין מן השדרה אבל לא לגמרי, וכתב בעל ההשלמה ז"ל דאפילו נפרצו עליו פסול, והראב"ד כתב דלא מפסיל אלא בנפרצו רוב עליו וכן כל פסולי הלולב אינן אלא ברוב, בריית העלין שבלולב כך היא כשהן גדלין גדלין שנים שנים ודבוקים מגבן וגב שני העלין הדבוקין הוא הנקרא תיומת, נחלקה התיומת פסולה, היו עליו אחת אחת מתחילת ברייתו ולא היה להן תיומת פסול, והתיומת פרש"י ז"ל שני העלין העליונים האמצעיים ששם השדרה כלה ואם נחלקו זה מזה פסול אבל בחלוקת שאר העלין אינו נפסל, ולדעת הרי"ף ז"ל נפסל ברוב ואם אין לו שני עלין רק שעלה בעלה אחד מתחלת ברייתו פסול לדעת הר"ש ז"ל. 

כתב הר"ף דרך ב' עלין האמצעיות להיות מחוברות וכשנפרדו זו מזו הרי נחלקה התיומת ופסול אע"פ שכל עלה ועלה שלם בעצמו כמו שאר עלי הלולב שכל אחת ואחת כפולה אף על פי כן הוא פסול כיון דשתי עלין האמצעיות חלוקות זו מזו לפיכך אלו הלולבין המצויין בימינו רובן פסולין לפי שרובן אין שני העלין האמצעיות מחוברות יחד, ועוד פירוש בקונטרס פירוש אחר שנחלקה התיומת היינו דוקא עלה האמצעי שדרכו להיות כפול כשאר עלין נחלק לשנים, ולפיכך אלו הלולבין המצויין אצלנו רובן כשרים כיון שעלה האמצעי שלם ומיהו יש מקצתם שעלה האמצעי נחלק בראשו ומ"מ יש להכשירו לפירוש הקונטרס דאמר נחלקה התיומת דפסול היינו דוקא שנחלק עד למטה מן העלין כדפירש בתוספות רבינו יהודה פרק הכונס, עכ"ל הר"ף ז"ל, ורבינו חננאל והרמב"ם ז"ל פירשו שכל העלין נקראו תיומת לולב שלא היו עליו זה על זה כדרך כל הלולבין אלא זה תחת זה אם ראשו של זה מגיע לעקרו של זה שלמעלה ממנו שנמצא שדרו של לולב מכוסה בעלין כשר ואם אין ראשו של זה מגיע לעקרו של זה פסול, ולולבא דסליק כהוצא פסול, הדס שנקטם ראשו כשר פירוש אפילו נקטם העץ, נשרו רוב עליו אם נשתיירו שלשה עלין בקן אחד כשר, וכן נמי דעת ה"ר יצחק ז"ל היו ענביו מרובות מעליו אם ירוקות כשר ואם אדומות או שחורות פסול ואם מעטן כשר ואין ממעטין אותן בי"ט לפי שהוא מתקן, עבר ולקטן או שלקטן אחר לאכילה כשר, וכבר כתבנו למעלה דעת הבעל השלמה ז"ל בנשרו, בעבר ולקטן כתב שאם אין לו אלא זה נוטלו ואין מברך עליו, ובנקטם ראשו בעי שעלתה בו תמרה ואם לאו פסול, ערבה שנקטם ראשה כשרה, הרי"ף ז"ל גריס נטלה, נפרצו עליה פסולה, ויש שואלין מאי שנא לולב דנקטם ראשו פסול והדס וערבה כשרין, ואולי משום דהדס וערבה דרכן להקטם במחובר לפיכך אין הקטימה פוגמת אותן אבל הלולב אין דרך בכך וכיון שנקטם ראשו נטלה הדרתו, אתרוג של ערלה ושל תרומה טמאה ושל טבל פסול, פירוש לפי שאין לו היתר אכילה והתורה אמרה לכם, ושל דמאי כשר שאפשר שיפקיר נכסיו ויהיה עני שמותר לו לאכול דמאי, של תרומה טהורה ושל מעשר שני בירושלים לא יטול שמא יכשירוהו לטומאה פירוש במים שבידיו מחמת הלולב שנטל מהמים ואסור לגרום קבלת טומאה לתרומה ואם נטל כשר. 

כתב ה"ר יצחק ז"ל הלכה כרבי יהודה בשיעור אתרוג קטן שהוא כביצה ואתרוג גדול אפילו צריך ליטלו בשתי ידיו כשר, אתרוג שנקב נקב מפולש במשהו פסול ושאינו מפולש אם היה כאסר או יתר פסול חסר כל שהוא פסול, וכתב הר"ף ז"ל אפילו בלא נקב, נטל דדו והוא הראש הקטן ששושנתו בו פסול, וכתב הבעל ההשלמה ז"ל יש אתרוגין שאין להם פטמה והן כשרין כלומר כשלא היתה להן מתחלת ברייתן אבל אותן שהיתה להן ונפלה חסרין הן ופסולין וכן דעת הראב"ד ז"ל, נטל העץ שהוא תלוי מעיקר האתרוג ונשאר מקומו גומא פסול. 

כתב ה"ר יצחק ז"ל אתרוג שנטלה פטמו פסול עוקצו כשר, פירש הרי"ף וה"ר יעקב ב"ר יקר ז"ל פטמתו חוטמו ועוקצו הוא שקורין זנב, אבל רבינו יצחק הלוי ז"ל פירש פטמתו מה שנכנס מן הזנב בתוך האתרוג, ועוקצו אותו שאינו נכנס לתוכו ואנו הולכין כדברי שניהם להחמיר, נקב וחסר כל שהוא פסול פרש"י ז"ל דחדא מלתא היא דאלו נקב בלא חסרון כשר, ונקב נקב מפולש שיש בו חסרון קאי עכ"ל, והר"ף ז"ל כתב ונהגו העולם לפסול בחסרון כל שהוא אפילו בלא נקב, וצ"ע בסוכה, ע"כ, עלתה חזזית עליו פירוש כמין אבעבועת אם בב' ובג' מקומות פסול משום דמחזי כמנומר, וכן כתב ה"ר יצחק אפילו במעוטו כתב הר"י והשתא יש חומרא גדולה דמאי קרי מעוטו, ונראה דמעוטו ר"ל מעוט פחות מחציו אבל הרביע והשליש לא מפסיל ויש לדקדק שלא יהיה בו חזיז כלל, ומיהו לפירוש ה"ר דפירש חזיז אבעבועות דקות אם כן אין זה מענין גרב שיש באתרוגין שלנו, אמר רבא ובחוטמו כל שהוא פירש ה"ר בעובי גבהו שמשפע לצד ראשו ופסול משום דאותו מקום נראה לעינים יותר, וה"ר מלריאול"א כתב ומאד יש להסתפק דמאן לימא לן דאותו גרב לא מקרי חזיז ע"כ, ואם במקום אחד אם עלתה על רובו פסול ואם עלתה עד דדו אפילו כל שהוא פסול, נקלף החצון שלו שאינו מחסרו אלא ישאר ירוק כמו ברייתו אם נקלף כולו פסול, והר"ש ז"ל פסק להפך דבכולו כשר ובמקצתו פסול דה"ל כמנומר, אתרוג שהוא תפוח פירוש שנתפח כגון שנפל עליו מים, סרוח פירוש שנתעפש ונרקב, כבוש שלוק שחור לבן מנומר ירוק ככרתי פסול, גדלו בדפוס ועשאו כמין בריה אחרת פסול, עשהו כמין ברייתו אף על פי שעשאהו דפין דפין כשר, התיום והבוסר כשר, פירוש תיום שנבראו שנים יחד דבוקין ומעורין זה בזה שאין אדם יכול להפרידן וכיון שכן פרי אחד קרינא ביה ואין בו משום תוספת, הבוסר כל זמן שאינו מבושל קורהו בוסר ויש פוסלין אותן משום דלאו פרי הוא אם לא נגמר בשולו וכן הירוק ככרתי לפי שלא נגמר בשולו, מקום האתרוגין שלהן כעין שחרות מעוטה כשרין ואם היו שחורין ביותר כאדם כושי הרי זה פסול בכל מקום, כל אלו שאמרנו שהם פסולין מפני מומין שבארנו או מפני גזל וגניבה בי"ט ראשון בלבד אבל בי"ט שני עם שאר הימים הכל כשר פירוש י"ט שני קרי משני ימים ראשונים ואילך, ודעת ה"ר נתן ז"ל דכתב ושני ימים הראשונים דין אחד להם מכאן ואילך יוצא אף בשאול ע"כ, וכתב הר"ם בכל הימים של סוכות לבד מיום ראשון אם יש לו אתרוג חסר מותר לברך עליו ולצאת בו מתוך שיוצא בשאול וביבש יוצא נמי בחסר כדאמר ר' חנינא מטבל ביה ונפיק ואפילו ביום ראשון אם אין לו אחר אלא חסר מותר לברך עליו ולצאת בו, כדאיתא פרק לולב הגזול האחין והשותפין שיש להם אתרוגין בתפיסת היד ונטל מהן אתרוג וברך עליו יצא אף על פי שהאחד קטן יותר מחבירו כי הם אינם מקפידין זה על זה, ומסיק התם דוקא אתרוג אבל פריש ורמון לא, ומה לו להזכיר אבל פריש ורמון היה לו לומר אבל חסר לא אלמא מכאן ראיה שיוצא אפילו בחסר, ועוד מביא ראיה ממסכת סוכה (לא ב) אנשי כרכין מורישין לולביהן לבניהן אע"פ שלולב יבש פסול משום דאין שעת הדחק ראיה, אלמא אע"פ שלולב יבש פסול בשעת הדחק יכול לצאת בו, וכן פירוש ה"ר יצחק בעל המנהל בשם רבו שיוצא באתרוג פסול ביום ראשון אם אין לו אתרוג כשר וכן אמר ר"ת שכן דין כל הד' מינין לא מצא לולב אלא פסול יוצא בו וכן בכלם ע"כ, והפסלות שהוא משום ע"ז או מפני שהוא אתרוג אסור באכילה בין ביום טוב ראשון בין בשאר הימים פסול, הלכך לולב יבש וכל האחרים כשרים בשאר הימים, אך הראב"ד ז"ל פוסלו אף בשאר הימים מטעם הירושלמי לא המתים יהללויה והטעם כמאן דליתיה דמי, ונקטם ראשו גם כן יש שפוסלין אותו לעולם שאינו אלא כמקל בעלמא, מיהו דוקא כשנקטם ראשו עד קצת השדרה, והר"ם כתב ולולב שנשבר קצת מן הכף אם אין לו אחר אלא הוא יכול לצאת בו כיון שהוא שעת הדחק כדאיתא פרק לולב וערבה אנשי כרכין מורישין לולביהן לבניהם אף על פי שיבש פסול אין שעת הדחק ראיה, ולולב גזול או גנוב ג"כ יש שפוסלין לעולם משום מצוה הבאה בעבירה מיהו דוקא לגזלן ולגנב עצמו אבל לאחרים בשאר הימים כשר והטעם דלא קפדינן אלכם ויש מכשירין בשאר הימים אף לגזלן עצמו כדאמרינן בגמרא מתוך שיוצא בשאול יוצא בגזול ונפרצו עליו ונסדק אפילו כהימנק וכווץ ועקום דומה למגל בשאר הימים כשר, אבל חרות פסול לעולם שאין זה לולב כלל וכן הדס שוטה פסול לעולם, אבל ענביו מרובין מעליו ושחורות ואדומות כשר, והצפצפה פסולה לעולם, וכן אתרוג הכושי הרבה וכן שגדלו בדפוס כמין בריה אחרת ראוי לומר שיפסלו לעולם, אבל נטלה פטמתו ובוכנתו ועלתה בו חזזית על רובו ונסדק ונקב וחסר ותפוח וסרוח ושלוק כלו כשרין בשאר הימים וכן אתרוג שנקבוהו עכברים אף על גב דמאיס נפיק ביה בשאר הימים וליכא משום בזוי מצוה, ומיהו בעל הלכות ז"ל כתב דפסול משום דמאיס ואיכא הקריבהו נא לפחתך אבל אם קלף והסיר נקור העכברים יוצא בו לכתחלה בשאר הימים. 

וכתב הראב"ד ז"ל דהא דאמר דאתרוג של ערלה פסול דוקא ביום ראשון דלא לכם הוא או מפני שאין לו היתר אכילה או שאין בו תקנת ממון אבל בשאר הימים כשר, אין אדם יוצא ביום טוב ראשון של חג בלולבו של חבירו שישאלנו ממנו עד שיתננו לו במתנה נתנו לו על מנת שיחזירו הרי זה יוצא בו ידי חובתו ומחזירו לו שמתנה על מנת להחזיר שמה מתנה ואם לא החזירהו לא יצא שנמצא כגזול ויש אומרים שאם נשרף או נאבד שאינו יכול להחזירו שמחזיר את דמיו ויצא כדאמרין בגיטין על מנת שתתני לי אצטליתי שתתן לו את דמיה והבעל עשרת הדברות ז"ל חולק על זה ואמר דשאני התם דשייך למימר מה לי הוא מה לי דמיה אבל בלולב דצריך למצוה לא יהיב דעתיה לקבולה דמיה אלא לולב גופיה, ואין נותנין אותו לקטן שהקטן קונה ואינו מקנה אותו לאחרים ונמצא שאם החזירו לו אינו חוזר, ואחד לולב ואחד כל מין ומין מארבעה מינין אלו אם היה א' מהן שאול או גזול אין יוצאין בו ביום טוב ראשון, שותפין שקנו לולב או אתרוג בשותפות אין אחד מהן יוצא בהן ידי חובתו ביום ראשון עד שיתן לו חלקו במתנה. 

האחין שקנו אתרוגין מתפיסת הבית ונטל אחד מהם אתרוג ויצא בו אם יכול לאכלו ואין האחין מקפידין בכך יצא ידי חובתו ואם היו מקפידין לא יצא עד שיתנו לו חלקם במתנה, ואם קנה זה אתרוג וזה פריש או שקנו אתרוג ורימון ופריש מתפיסת הבית אינו יוצא באתרוג עד שיתן לו חלקו במתנה ואף על פי שאם אכלו אין מקפידין עליו פירוש שאין להם להקפיד עליו שהרי יש לאחר כנגדו פריש או רמון מכל מקום לענין מצוה לא יצא אלא אם כן נתנו לו במתנה אבל אם קנו אתרוג לכל אחד הרי הוא כאלו נתנוהו לו במתנה שעל מנת כן לקחוהו, וכתב רבינו שמואל ז"ל כי על כן פשט המנהג שהקהל יוצאים כל אחד באתרוג של חבירו שהדבר ידוע שאין מקפידין ועל מנת כן הכניס בעל האתרוג אתרוגו בבית הכנסת שיהיה מתנה לכל מי שירצה לצאת בו ובלבד שיחזירוהו לו, והראב"ד ז"ל היה נוהג לקנות אתרוג אחד משלו לכל קהל מונפישליי"ן והיו יוצאין בו כל הקהל שהיה נותנו לכל אחד ואחד על מנת להחזיר וביומא דערבה היה מבקש לכל אחד ואחד עד כדי שיפרע דמי האתרוג וכל זה היה עושה מפני המפקפקין לצאת בשל צבור לפי שהוא משותף לכלם ושמא יש אחד מהם מי שאין בדעתו להקנות חלקו לחבירו כראוי גם יש בעיר כמה קטנים יתומים שיש להם חלק בו ואין יודעין להקנות כמו שאמרו ז"ל קטן מקנה קני אקנויי לא מקני ולפיכך היה קונהו משלו והיה מקנהו לכל אחד ואחד בהקנאה גמורה על מנת להחזירו לו ולבסוף היה נוטל את דמו שמא היה בהם מי שינהוג סלסול בעצמו או שהיה רוחו גסה שלא ירצה לצאת אלא בשלו וה"ר יצחק ז"ל כתב כשהקהל קונין אתרוג יחד מקנין אותו לאחד מהן בקנין גמור והוא מקנהו לכל א' במתנה על מנת להחזיר ע"כ, והר"ף ז"ל כתב באשכנז נוהגין לקנות לולב אחד בשם כל הקהל ממעות הקהל וביום טוב נוטלו כל אדם ויוצא בו בלא שום הקנאה ושפיר קא עבדי משום דדעת כלם להקנות חלקם לאותו שנוטלו שיצא בו, ובכמה מקומות אזלינן בתר אומדנא דדעתא בלא שום תנאי כדאמרינן פרק האומר בקדושין ומהאי טעמא נמי לא בעינן תנאי כפול באתרוג עד שיהא כלו שלו ומקנהו לחבירו לצאת בו כדאיתא בפנים אבל על מנת מיהא בעינן באתרוג שהוא כלו שלו משום דליכא אומד דעתא כולי האי כמו באתרוג שקונין בשביל כל הקהל ושני חלוקין יש בו בתוספות פרק האומר לפי זה כשהאתרוג כלו שלו אפילו לא אמר על מנת אלא אמר אדעתא דלהחזיר סגי בהכי וחשיב כמו תנאי כפול כמו בההיא אדעתא למסק לארעא דישראל פרק האומר ע"כ, ועוד כתב בתוספות משנ"ץ פר"ק דביצה כשחל שמחת תורה באחד בשבת מתירין האתרוג כדין ספק שביעי ספק שמיני, מיהו שמעתי מררבו' מאיבר"א שהיו אוסרין אותו ואף על גב דאמרינן דאתרוג מותר בשמיני ספק תשיעי הני מילי כשחל בשאר ימים אבל כשחל באחד בשבת כיון דבשבת אסור משום שביעי ספק שמיני באחת בשבת נמי אסור שהוא יום טוב משום דאין שבת מכינה ליום טוב מדי דהוה אביצה שנולדה בשבת דאסורה ביום טוב אף על גב דלא דמי ממש מכל מקום דומים קצת זה לזה ומהאי טעמא נמי אסורין לאכול מנויי הסוכה באחד בשבת שחל להיות אחר החג מיד כגון שחל יום טוב האחרון של חג בע"ש כיון דאסורין ביום טוב אסורין בשבת הסמוך משום הכנה דיום טוב ספק שמיני ספק תשיעי אסורה סוכה ונוייה משום מגו דאתקצי לבין השמשות של שבת אתקצי נמי לכולי יומא, אבל ליכא לאסור נויי סוכה בשבת הסמוך לחג משום דאתקצי בין השמשות של שבת מחמת י"ט שעברה הוא דהא י"ט גופיה לא מתסר כי אם מטעם מגו דאתקצי ותרי מגו לא אשכחינן, ומשום סתירת אהל אין לאסור דהא לא שייך סתירת אהל בנויי סוכה מדלא אסר להו בפרק כירה אלא משום בזויי מצוה והיינו בעוד שמצוה קיימת ע"כ. 

והמקבל לולבו של חבירו על מנת להחזיר נראה לומר לפי הגמרא שיכול להקנות אותו לאחר ואחר לאחר עד כלם על מנת שיחזירהו האחרון אל הראשון, וכל היום כשר לנטילת לולב, ואין מברכין עליו רק פעם אחת ביום מה שאין כן בסוכה שמברכין עליה כל זמן שנכנס בה לאכילה ולשתיה ולתלמוד תורה, ואפילו המחמיר על עצמו שלא יאכל אפילו פירות חוץ לסוכה יש לומר שמברך כיון ששבחוהו חכמים בחומרא זו, ור"ת כתב כל מצות סוכה שיקיים מסעודה לסעודה כגון שינה ושנון וטיול בה ברכת לישב שבירך פוטרן לברך עליהן. 

המשכים לצאת לדרך כתב ה"ר יצחק ז"ל וכבר עלה עמוד השחר מביאין לו לולב ומנענע וכו', ורבינו האי גאון ז"ל כתב הנכנס לסוכת חברו לבקרו מנהג ידוע לברך שם בין סעד בין לא סעד ועכשיו אין כן המנהג, מי שהיה בא בדרך ולא היה בידו לולב כשיבא בביתו יטול על שלחנו אם אין שהות ביום אם ימתין עד אחרי אכלו, וזהו בשאר הימים שמצותו מדרבנן דיקא נמי דקתני מי שבא בדרך ואם בי"ט א' האיך יבא בדרך, אבל בי"ט א' שמצותו קבועה מן התורה אם התחיל לאכול קודם שיטלנו מפסיק סעודתו ונוטלו אפילו יש שהות ביום ליטלו אחר סעודתו וכן דעת הבעל ההשלמה ז"ל. 

אע"פ שכל המועדות מצוה לשמוח בהן בחג הסכות היתה שם שמחה יתירה שנאמר ושמחתם לפני ה' אלהיכם שבעת ימים וכיצד היו עושין ערב יום טוב הראשון היו מתקנין במקדש מקום לנשים מלמעלה ולאנשים מלמטה כדי שלא יתערבו אלו עם אלו ומתחילין לשמוח ממוצאי יום טוב הראשון וכן בכל יום ויום מחולו של מועד מתחילין לשמוח מאחר שיקריבו תמיד של בין הערבים לשמוח שאר היום עם כל הלילה והיאך היתה שמחה זו החליל מכה ומנגנין בנבלים ובכנורות ובמצלתים וכל אחד ואחד בכלי שיר שיודע לנגן בו ומי שיודע לנגן בפה מנגן ורוקדין ומספקין ומטפחין ומכרכרין ומפזזין כל אחד ואחד כמו שידע ואומרין דברי שירות ותשבחות ושמחה זו אינו דוחה לא את השבת ולא את היום טוב, מצוה להרבות בשמחה זו ולא היו עושין שמחה זו עמי הארץ וכל מי שירצה אלא גדולי חכמי ישראל וראשי הישיבה וסנהדרין והחסידים והזקנים ואנשי מעשה שהיו מרקדין ומספקין ומטפחין ומנגנין ומשמחין במקדש בימי חג הסוכות וכל העם האנשים והנשים באין לראות ולשמוע שהשמחה שישמח האדם בעשיית המצות ובאהבת האל שצוה בהם עבודה גדולה היא וכל המונע עצמו משמחה זו ראוי להפרע ממנו שנאמר (דברים כח, מז) תחת אשר לא עבדת וכו' וכל המגיס דעתו וחולק כבוד לעצמו ומתכבד בעיניו במקומות אלו חוטא ושוטה ועל זה הזהיר שלמה ואמר (משלי כה, ו) אל תתהדר לפני מלך וכל המשפיל עצמו ומקל גופו במקומות אלו הוא הגדול הנכבד העובד מאהבה, וכן דוד מלך ישראל אמר (שמואל - ב ו, כב) ונקלותי עוד מזאת והייתי שפל בעיני, ואין הגדולה והכבוד אלא לשמוח לפני ה' שנאמר (שם - ב ו, טז) והמלך דוד מפזז ומכרכר לפני ה'. 

גרסינן בפרק התכלת כל מצוה שעשיתה היא גמר מצותה כגון מילה מברכין על עשיתה וכל מצוה שאין עשיתה גמר מצותה כגון תפילין וציצית אין מברכין על עשיתה, והוא הדין לשופר סוכה ולולב שאין עשיתן גמר מצותן אין מברכין עליהן בשעת עשיה, וכן כתב הרמב"ם ז"ל, מיהו הני מילי ברכת עשיית הדבר אין מברכין אבל שהחיינו מברכין בשעת עשיית סוכה ולולב וכן מבואר בגמרא, ואף על פי כן לא נהגו עכשיו לברך אפילו שהחיינו בשעת העשיה אלא בשעת קיום המצוה כרב כהנא דאמרינן בגמרא דהוה מסדר לה אכסא דקדושא וכן עמא דבר לברך לישב בסוכה וזמן על כוס של קדוש בליל ראשון ובליל שני, ויש שואלין למה מברכין שהחיינו כלל בליל שני מי גרע ליל ראשון משעת עשיית הסוכה דאמרינן בגמרא ואם ברך שהחיינו בשעת עשיית הסוכה לא יחזור ויברכנו על הכוס, ותירץ הבעל ההשלמה ז"ל דאין גרע וגרע משום דכי בריך בליל ראשון נתכוון הוא שהיום הוא עיקר מצותו ושמא אינו עד למחר ולכך צריך לברכו בליל שני, והטעם הזה הוא בלולב גם כן אלא שיש לעיין בסוכה נמי אף על פי שברך בשעת עשיה אמאי אינו מברך בשעת הקדוש דהכי איתא בגמרא שאינו מברך על הכוס ואמאי לבריך משום יום טוב כשאר ימים טובים ויש לומר דכיון דברך בשעת עשיה ועיקר יום טוב אינו אלא מפני הסוכה ברכת הסוכה עולה ליום טוב ולסוכה, מיהו ודאי אם לא אכל בסוכה בליל ראשון מפני גשמים או אונס אחר ולא בירך שהחיינו בשעת העשייה מברך אותה בשעה שיקדש על הכוס בביתו כשאר ימים טובים וכשיחזור למחר או ביום אחר ויתחיל לאכול בסוכה חוזר ומברך נמי שהחיינו בשביל הסוכה, וזה שאמרו ז"ל העושה סוכה או לולב לעצמו מברך שהחיינו בשעת עשיה דוקא כשהוא אותן לעצמו אבל עשאן לאחרים אינו מברך וכן מבואר בגמרא, ויש שואלין אמאי לא אמרו כן בעושה שופר או מצה או מגילה, ולפי לשון הרמב"ם ז"ל אפשר לומר דה"ה לכלהו, אך הראב"ד ז"ל כתב דכל מצוה שיש בה הנאה כגון סוכה שמרחיב לבו וכן לולב מברך בעשייתה אך עשיית המצה הוא טורח וצער בעשייתה, וכן המגלה טורח בכתיבתה וכן עשיית השופר, ועוד שמפחידו זכירת הדין, וכן ציצית, והקשו עליו התוספות דגרסינן העושה ציצית או תפילין לעצמו מברך שהחיינו, ויש כתבו שבסוכה אף על פי שברך על עשייתה מברך על הכוס דהאי מצוה באפי נפשה והאי מצוה באפי נפשה, וכן נראה מדפסק בגמרא והלכתא סוכה ואחר כך זמן בסתמא ולא ביאר אם לא בירך בשעת העשיה מיהו ר"ש ז"ל פירש על מי שלא ברך בשעת העשיה שמברך סוכה ואחר כך זמן, נשלמו פסקי סוכה ולולב מהרמב"ם ז"ל ושאר הגאונים ז"ל, תהלה לאל, וסדר התפלה כבר כתבנו כל הסדר בתפלת המועדות בסדר של פסח. 

ספר כלבו סימן עג 
================ 
דין הלכות מילה ופירוש ברכת מילה 

כתב הבעל המלמד ז"ל בפרשת לך לך באות הברית אשר כרת השם עם האבות הוא שימול כל זכר בשר ערלתו ודי אות הברית לזכרים לפי שהנקבה היא לעזר הזכר ואל אישה תשוקתה והוא ימשול בה להנהיגה ולהדריכה בדרכיו ולעשות כל מעשיה על פיו והיותה על הדרך הזה הוא סבה ג"כ שהיא פטורה מכל מצות עשה שהזמן גרמה כי אלו היתה טרודה לעשות המצוה בזמנה היה הבעל בלא עזר בזמנים ההם והיתה הקטטה נופלת בהם, ותסור הממשלה המכוונת לתועלתו ולתועלתה ולפי הטעם הזה הספיק האות בזכרים עכ"ל. 

מבואר הוא בתורה שהמילה בזמנה היא ביום שמיני ללידתו ולעולם אין מלין אלא ביום דכתיב ביום השמיני ביום ולא בלילה, וכל היום כשר למילה ואף על פי כן זריזין מקדימין ומלין בתחלת היום, מי שנולד לו בן בין השמשות ספק ביום ספק בלילה מונין לו מן הלילה ונמול ביום ט' שהוא ספק ח', מילה בזמנה דוחה שבת ויום טוב ושלא בזמנה אינה דוחה לא שבת ולא יום טוב, קטן שנולד מהול והנולד בחדש שמיני לעבורו קודם שתגמר בריתו שהוא כנפל מפני שאינו יכול לחיות ויוצא דופן ואנדרוגינוס ומי שיש לו שתי ערלות והנולד בין השמשות אין אחד מהם דוחה לא שבת ולא יום טוב אלא נמולין אחר כן ליום ט' שלהם, וכתב ה"ר יצחק ז"ל טעם לנולד מהול מפני מה אינו דוחה שבת שאנו מספקין אם אנו צריכין להטיף דם ברית ממנו או לאו, ועוד כתוב וצריך לדקדק באשה מקשה בע"ש אם הוציא ראשו חוץ לפרוזדור בע"ש אז אין מלין אותו בשבת כי אם בע"ש וצריך לשאול לנשים ואם אינן יודעות יש ללכת אחר חזקה, והר"ף ז"ל כתב וצריך עיון בספר גדול, ספק בן שבעה ספק בן שמנה שנולד והוא שלם בשערו ובצפרנים מלין אותו בשבת על כל פנים אם בן שבעה הוא ראוי למולו ואם בן ח' הוא מחתך בבשר הוא, הוציא העובר ראשו בין השמשות אף על פי שלא יצא כלו בליל שבת אין מלין אותו בשבת וכן הדין ביום טוב ראשון שכל מי שאין מלין אותו בשבת מפני שאינו דוחה שבת ג"כ אינו דוחה יום טוב ראשון אבל דוחה הוא יום טוב שני של גליות אבל לא יום טוב שני של ר"ה. 

אין מלין את הולד אם יש בו שום חולי לפי שסכנת נפשות דוחה הכל ואפשר למולו אחר שיבריא ואי אפשר להחזיר נפש אחת לעולם, גם אם חלצתו חמה נותנין לו שבעה ימים מעת לעת, ותינוק אדום או ירוק אין מלין אותו עד שיהיה כתואר שאר תינוקות, הכל כשירין למול אפילו עבד ואפילו אשה מלה ואפילו קטן במקום שאין שם גדול ואפילו ערל חוץ מן הגוי ואם מל אין צריך לחזור ולמול פעם שניה, וה"ר יצחק ז"ל כתב ואשה וגוי אין מלין, בכל מלין ואפילו בצור ובזכוכית וכל דבר הכורת חוץ מקרומית של קנה מפני הסכנה, ומצוה מן המובחר למול בברזל בסכין או במספרים, ונהגו העם בסכין. 

כיצד מלין חותכין את העור החופה העטרה עד שתגלה העטרה ואחר כך פורעין העור הרך בצפורן והוא הקרום שלמטה מן העור ומחזירו לכאן ולכאן כדי שיראה בשר העטרה ואחר כך מוצץ המילה עד שיצא הדם מן המקומות הרחוקים, והאי אומנא דלא מייץ מעברינן ליה מפני שסכנה היא לתינוק ואח"כ נותן עליה רטיה או אספלנית וכל זמן שהוא עוסק במילה חוזר בין על הציצין המעכבין המילה בין על ציצין שאינן מעכבין פירש על המעכבין חוזר על שאין מעכבין אינו חוזר כיון שפירש בשבת, אלו הן ציצין המעכבין העור החופה רוב גבהה של עטרה הוא ציץ המעכב לפי שהוא ערל כמו שהיה וכן מל ולא פרע כאלו לא מל, קטן בעל בשר עד שיראה כאלו אינו מהול רואין אותו בעת שיתקשה אם נראה מהול אינו צריך כלום ומתקנין הבשר מזה ומזה מפני מראית העין ואם בעת שמתקשה אינו נראה מהול חוזרין וכורתין הבשר המדולדל מכאן ומכאן עד שיראה מהול בעת קשיו, ודבר זה מדבריהם כי מן התורה כיון דמל פעם אחת אין צריך למולו פעם שנית. 

עושין כל צרכי מילה בשבת כגון להיות מוצץ ופורע ולחזור על ציצין המעכבין אף על פי שפירש ועל ציצין שאין מעכבין אם לא פירש ונותנין עליה אספלנית או רטיה, אבל מכשירי מילה אין דוחין את השבת, כיצד אין עושין סכין בשבת ואין מביאין אותו דרך רשות הרבים ואפילו דרך מבוי שאינו מעורב הואיל ואפשר להביאו מערב שבת, כיצד יעשה אם שכח ולא הביא אומר לגוי ומביא הואיל ואין אמירה לגוי אלא מדבריהם נדחה אותו לקיים מצות עשה של תורה אבל אם יצטרך לעשותו אין אומר לגוי לעשותו אלא תדחה המילה לתשיעי, וכן אין שוחקין לו סמנין ואין עושין אספלנית ואין טורפין יין ושמן הואיל ואפשר לעשותו מבערב אלא תדחה המילה לתשיעי, וה"ר יצחק ז"ל כתב ומכשירי מילה אין דוחין שבת לא באסור דברי תורה ולא באסור דברי סופרים וגם אם אין לנו דבר מרפא המילה שנאבדו קודם שמל אין מלין בשבת, והר"ף ז"ל כתב וצריך עיון בספר גדול, אבל ביום טוב נראה דמלין ושוחקין לו סמנין מפני שראוין לקדרה ומתוך שהותרה לצורך אוכל נפש הותרה נמי שלא לצורך אבל אם נמול ואחר כך נתפזרו הסמנין או נשפכו החמין עושין לו הכל מפני הסכנה, מקום שדרכם להיות מרחיצין התינוק מרחיצין אותו בשבת בין לפני המילה בין לאחריה מפני הסכנה, וביאר הרמב"ם ז"ל לחכמי לוניל שלא התירו לפני המילה רק בחמין שהוחמו מערב שבת אבל לאחר המילה מרחיצין, ומרחיצין את המילה ביום שלישי שחל להיות בשבת בין הרחצת מילה בין הרחצת כל גופו ואפילו שהוחמו בשבת, וכתב בה"ג ז"ל דהיכא דאייתי אזמל מערב שבת ואתבר או נאבד שרי למימר לגוי לתקנו ולהביאו ורבינו תם פירש דוקא באסורא דרבנן אבל באסורא דאורייתא לא והר"ף ז"ל כתב ההלכות גדולות לטעמיהו שפרשו בערובין פרק הדר גבי ההוא דקאמר נימרו לגוי ומייתי ליה דמשמע אפילו דרך רה"ר קאמר דאיכא אסורא דאוריתא. 

וקודם שימול המל את בנו מברך שני ברכות אלו אקב"ו למול הבן ואשר קב"ו להכניסו בבריתו של אברהם אבינו ואחר כך מוהל, וכתב גאון ז"ל מי שיש לו שני תינוקות למול בניו או שאינן בניו יוצא בברכה אחת ודמנחי קמיה בשעת הברכה ולא יפסיק בנתיים בשיחה שאין צורך המילה, והראיה מהא שחט מאה חיות במקום אחד כסוי אחד לכולן, וברכת היין וברכת הברית לא הוי הפסק שגדולה מזו אמרו ומודה רבי יהודה דאינו מברך אלא ברכה אחת בין בכסוי בין בשחיטה ואף על גב שהכסויין הוו בין שחיטה לשחיטה ואף על גב דמפסיק בשחיטה בין בהמה לבהמה אף ע"פ כן אין מברך אלא ברכה אחת כל שכן הכא, והר"ם ז"ל כתב שמברך אבי הבן למול הבן ושהחיינו ולא פשט המנהג כמותו שאין לו לברך שהחיינו משום צערא דינוקא, והמל בן חבירו מברך קודם שימול אקב"ו על המילה ומוהל, ואחר כך מברך אבי הבן להכניסו, כי מאחר שאינו מוהל אלא ע"י שליח אין לו לברך ברכה זו עד אחר המילה שמא לא ימול זה המוהל ונמצא שבירך לבטלה כך כתב ה"ר דוד ב"ר לוי ז"ל, ואותן בני אדם העומדים שם אומרים כשם שהכנסתו לברית וכו' ומכאן הביא ראיה הר"ם נ"ע שצריכין לעמוד כולן כשמלין את התינוק ועוד הביא ראיה מן הפסוק (מלכים - ב כג, ג) ויעמד העם בברית, וכן היה הוא נוהג לעמוד על רגליו ע"כ, ואם אין שם אבי הבן, העומדים שם מברכין להכניסו, ויש מי שהורה שבית דין מברכין אותה וכן כתב הר"ף ז"ל, וכשאין האב בעיר רגילין להעמיד בית דין של ג' וגדול שבהם מברך להכניסו, ומיהו נהגו שהסנדקנים מברך להכניסו ושמא היינו משום דהוי כשליח בית דין וצריך עיון בספר גדול ע"כ, והרמב"ם ז"ל כתב שאם אין שם אביו שאין אחרים מברכין ברכה זו ע"כ, אבל אם אבי הבן שם באמת הוא מברך אותה אחר המילה קודם הפריעה והואיל שמל ולא פרע כאלו לא מל ועובר לעשיתה מקרי ואין לחוש שמא יבא לידי ברכה לבטלה כי אחר שהתחיל באמת לא ימלך מלגמור, ואמרו רז"ל שאם נתעצל האב עובר בכל יום בעשה ומיהו בית דין חייבין למולו, וכן אם אין האב בעיר ואם נתעצלו בית דין עוברין בעשה, וכשיגדל הוא חייב למול את עצמו ואם לא מל חייב כרת. 

וסדר המילה היא להיות כורת ופורע ומוצץ ואחר כך לתת אספלנית או רטיה, ואחר כך מוזגין כוס של יין ומברך אבי הבן או המוהל או אחד מן העומדים שם, ועכשיו נהגו להיות המוהל מברך בורא פרי הגפן ואשר קדש ידיד מבטן וכו', ואומר קיים את הילד הזה וכו', ונהגו לתת מן היין בפיו של קטן הנמול כשמגיעין ואומר לך בדמיך חיי ובאותה טעימה שמטעימין אותו באותו יין סומכין שלא לטעום המוהל כלל אבל משגרין אותו לאם התינוק, ויש נהגו לברך התינוק הנמול ונוסח זה אלהנא ואלהא דאבהתנא שלח אסותא דחיי רחמי לרביא הדין דאקרי שמיה בישראל פלוני בר פלוני כמה דאסי מי מרה על ידי משה ומי יריחו על ידי אלישע כן אסי לרביא הדין בעגלא ובזמן קריב ואח"כ מברכין אמו של קטן אלהנא ואלהא דאבהתנא שלח אסותא דחיי רחמי לאמיה דרביא הדין כמה דאתסי מי מרה על ידי משה ומי יריחו על ידי אלישע כן תתסי אמיה דרביא הדין בעגלא ובזמן קריב אמן, ונהגו למול בן שמת קודם שיגיע להיות בן שמנה בצור ובקנה בבית הקברות להסיר חרפתו ממנו שלא יקבר בערלתו כי חרפה היא לו. 

ומה שנהגו לעשות כסא לאליהו לא דבר ריק הוא כי במדרש מצינו סמך לאותו מנהג כדאמרינן התם בשעה שאמר אליהו (שם - א יט, י) קנא קנאתי לה' צבאות כי עברו בריתך בני ישראל אמר לו הקב"ה לעולם אתה מקנא לי קנאת בשטים על גלוי עריות דכתיב (במדבר כה, יא) פנחס בן אלעזר בקנאו את קנאתי וכן קנאת על ברית מילה חייך שאין ישראל עושין ברית מילה עד שאתה רואה בעיניך, מכאן התקינו חכמים להכין לו כסא כי הוא מלאך הברית אשר אתם חפצים הנה בא. 

וביום המילה אין אומרים תחנה ולא והוא רחום לפי שאין אומרין אלא לבקש על הצורך וגם אין אומרים למנצח לפי שיום המילה יום שמחה הוא על קיום המצוה, ואם חל יום המילה להיות בתענית אחד מארבע תעניות כתבו קצת הגאונים ז"ל נמנעים לברך על הכוס אחר המילה ומניחין את היין עד הלילה ותשתה אותו אם התינוק, ואין נותנין ממנו ביום התענית לקטן שהגיע לחנוך כדי שלא יסתרך בזה לכשיגדל ויזכור ויאמר זכור אני ששתיתי כוס ברית מילה ביום התענית אמנם בעל העטור חולק על זה מכמה טעמים אחד שאין מניחין הכוס עד הלילה שמא ישפך (ומצא) [נמצא] שבירך לבטלה, ועוד שאין להפסיק כל כך בין הברכה והטעימה וכשיטעום צריך ברכה אחרת ונמצא שהברכה הראשונה היתה ברכה לבטלה ועבר על לא תשא, לפיכך ביום הכפורים ובתשעה באב שהם תעניות חמורים אין מברכין על הכוס כלל אלא מברכין אשר קדש וכו' בלתי כוס ובשאר תעניות שאינן חמורין כל כך מברכין על הכוס ומטעימין לתינוק שלא הגיע לחנוך ולא גזרינן דלמא אתי למסרך אלא ביום הכפורים ותשעה באב, ויש שסוברין לצאת ידי חובתן בטעימת הנמול כשמגיע לדמיך חיי כמו שכתב, והמל אדם גדול צריך לכסות ערותו בעת שיברך על המילה, כך כתב בעל העטור שלא להזכיר השם כנגד הערוה. 

פירוש ברכת מילה, אשר קדש ידיד מבטן זה יצחק שהיה ידידו של הקדוש ברוך הוא ונקדש מבטן שהיתה הורתו ולידתו בקדושה שהרי היה אברהם מהול כשבא המלאך לבשר את שרה מה שלא היה כן כשנולד ישמעאל, חק בשארו שם, פירוש זו המילה שנתנה בבשרו לחק עולם, ד"א בשארו לשון מותר ושארית כלומר שנתנה המילה כדי להסיר מותר האדם ויתרונו שהערלה מותר באדם, צוה להציל ידידות שארנו משחת כדכתיב (זכריה ט, יא) גם את בדם בריתך שלחתי אסיריך מבור אין מים בו שכל בעלי ברית נצולין מדינה של גיהנם בזכות אברהם מלבד הבא על הגויה והמושך ערלתו ולפיכך אנו פורעין המילה שלא יוכל אדם למשוך אותה, ולפיכך קדשו המקום בברית כדי שיפרוש אדם מן הנאוף כי כל עשרת הדברות בכלל לא תנאף, ובמילת הגרים אין בה להציל ידידות שארנו משחת לפי שזאת המילה כנגד מילת אברהם והוא לא מל כדי להנצל משחת כי נשמתו קשורה תחת כסא הכבוד ולא נמול אלא כדי לקיים העולם ולחתום את בניו באות ברית קודש. 

והמל את העבדים מכסה ערותם ואחר כך מברך על המילה וכתב הר"ף ז"ל אבל בקטן פחות מתשע שנים אין לחוש דלא שייך בזה ערוה אך כשהוא מטונף בצואה יש מקפידין אפילו בן ח' ימים, ומיהו הא דאמרינן אינן מרחיקין מצואת קטן עד שיאכל כזית דגן, אף על פי כן טוב לנקותו קודם ברכה, ומורי רבי יחיאל ז"ל היה רגיל לכסות הערוה אפילו בלא שום טנוף ואפילו בקטן בן שמונה ימים בשעת הברכה, ומוהל ואחר כך מברך ואומר אשר קדשנו במצותיו וצונו למול העבדים ולהטיף מהם דם ברית וכו' ואמר רב יהודאי גאון שכוללין שתי הברכות כאחת ואומר אשר קדשנו במצותיו וצונו על המילה וצונו למול את העבדים ולהטיף מהם דם ברית וכו' והמל עבד של אחרים מברך על מילת העבדים, גר שמל קודם שנתגייר וקטן שנולד כשהוא מהול כשמטיפין מהם דם ברית אינן צריכין ברכה וכן אנדרוגינוס אין מברכין על מילתו מפני שאין זה ודאי עכ"ל, ויש מוסיף לברך אחר ברכת מילת עבדים ואומר ברוך אשר כרת ברית לאב המון גוים ותקן עמו למול את ילידי ביתו ואת מקנת כספו כדכתיב (בראשית יז, יג) המול ימול וכו', ברוך אתה ה' כורת הברית עם אברהם ועם קנינו אחריו. 

וכתב הרמב"ם כשם שמילת הבנים דוחה שבת כך מילת העבדים הנמולים בשמונה דוחה שבת אם חל שמיני שלהם בשבת חוץ מילידי ביתו שלא טבלה אמן עד שילדו שאף על פי שנמול לשמונה אינה דוחה שבת, והמל הגרים מכסה ערותם ויברך על המילה וכורת ואחר כך מברך אשר קדשנו במצותיו וצונו למול את הגרים ולהטיף מהם דם ברית וכו', וכשיתרפא מטבילין אותו ביום בפני שלשה בני אדם ובהעלותו מן הטבילה מברך על הטבילה וכן אמרו ז"ל טבל ועלה בעליתו מברך אבל לא קודם שיטבל משום דאכתי גברא לא הוי, ובפרק ארבע דנדרים אמר גדולה מילה שלא נתן רשות למשה רבינו ע"ה לעבור עליה אפילו שעה אחת, ועוד שמכל המצות שעשה אברהם אבינו לא נקרא שלם עד שמל שנאמר (שם יז, א) התהלך לפני והיה תמים ועוד שהיא שקולה כנגד כל המצות שנאמר (שמות כד, ח) הנה דם הברית אשר כרת ה' עמכם על כל המשפטים האלה. 

נשלמו הלכות מילה ת"ל. 

ספר כלבו סימן עד 
================ 
תקון המשים בנו לתלמוד תורה. 

נהגו כשאדם מכניס בנו לתלמוד תורה שכותבין לו האותיות על קלף או על לוח ומרחיצין אותו ומלבישין אותו בגדים נקיים ולשין לו חלות בדבש וחלב ומביאין לו פירות ומיני מגדים ומוסרין אותו לתלמיד חכם להוליכו לבית הספר ומכסה אותו תחת כנפיו ומוליך אותו לבית הספר ומאכילין אותו מן החלות בדבש וחלב ומן הפירות ומיני מגדים ומקרים אותו האותיות ואחר כך מחפין אותן בדבש ואומרין לו שילחוך הדבש מעל גבי האותיות ואחר כך מחזירין אותו לאמו, וכשמתחיל ללמוד תורה מתחילין לו תורת כהנים בספר ויקרא ועושין לו סעודה של שמחה לפי שדומה לאביו כאלו מקריבו לפני הר סיני כדכתיב ביום הזה באו מדבר סיני אמרה תורה כל יום ויום יהיו בעיניך דברי תורה כאלו היום נתנו כדכתיב (שמות יט, א) ביום הזה ולא כתוב ביום ההוא, ומה שמאכילין אותו פירות ומיני מגדים זכר למעדנים שנתעדנו ישראל במדבר כגון מן ובאר ושליו, ומה שלשין בו חלות בדבש וחלב זכר לויניקהו דבש מסלע (דברים לב, יג) וכתיב (שיר השירים ד, יא) דבש וחלב תחת לשונך, ומה שמתחילין לו בספר ויקרא שכן אמרו ז"ל מתחילין לתינוקות בספר ויקרא לפי שאמר הקדוש ברוך הוא יבאו טהורים ויתעסקו בטהרות ומעלה אני עליכם כאלו הקרבתם לפני קרבן, ויש שמחזרין לתלמיד חכם להוליכו לבית הספר שכן במתן תורה חזר הקדוש ברוך הוא על משה שהיה אדם גדול וענו מאד ומה שמחפה אותו תחת כנפיו לחנכו בתורה דרך ענוה וצניעות שכן כתוב (שמות כ, יז) ובעבור תהיה יראתו על פניכם לבלתי תחטאו וכל כך למה כדי שתתקיים התורה לדורות עולם שמעשיהם של צדיקים קיימים לעולם, ומה שמחפין האותיות בדבש אחר שקרא אותן ומלחכין אותן אליו שיהיו דברי תורה בפיו כדבש למתוק, ויש שמקפידין שאין מניחין ללוש החלות אם לא בתולה כמו שמצינו שהקפיד הקב"ה בפולטת שכבת זרע בנתינת התורה דכתיב (שם יט, טו) שלשת ימים אל תגשו אל אשה, ומה שמפתין אותו בתחילה ואחר כך מכין אותו ברצועה שכן במתן תורה בתחילה כתוב (שם יט, ו) ואתם תהיו לי ממלכת כהנים כלומר אין עליכם אלא קבול שכר ולבסוף כתיב (שם כב, יט) זובח לאלהים יחרם, מחלליה מות ימות (שם לא, יד) ושאר עונשין, ומרגילין התינוקות לנענע גופן בעת הלמוד כמו שכתוב במתן תורה וירא העם וינועו וזהו שאמר דוד (תהלים ב, יא) עבדו את ה' ביראה וכן אמר שלמה כמו שכתוב (שיר השירים ה, יג) שפתותיו שושנים נוטפות מור עובר ואמרו ז"ל אל תקרי שושנים אלא ששונים ואל תקרי מור עובר אלא מר עובר שצריך התלמיד שיהיה עומד באימה וביראה לפני הרב, ומנין שכל המעשים האלו תלוין בנתינה שנאמר (דברים ד, ט) והודעתם לבניך, וכתיב (שם ד, י) יום אשר עמדת מלמד שביום שאדם מכניס בנו לתלמוד תורה הוא לפני ה' כיום שעמדו ישראל בחורב, המנהג הזה היה מנהג קדמונים והיו נוהגין אותו זקני ישראל בירושלים ועוד היום נוהגין אותו במקצת מקומות ועוד היה מנהג טוב ויפה בירושלים שהיו מחנכין בניהם ובנותיהם להתענות ביום התענית כבן ג' וכבן ד' עד עצומו של יום ומד' ועד ה' היו מחנכין אותן להשלים, ואחר כך אביו סומכו ומקריבו לפני כל זקן לברכו שיזכה לתורה ולחופה ולמעשים טובים, וכל מי שהיה בעירו גדול ממנו היה עומד ממקומו ועומד לפני הגדול והיה משתחוה לפניו שיתפלל בעדו ללמדך שהם נאים ומעשיהם נאים וכל יצר מחשבותם לשמו יתעלה, והיו מוליכין בניהם הקטנים בבתי כנסיות כדי לחנכן ולזרזן במצות. 

ספר כלבו סימן עה 
================ 
הלכות אישות, וברכת אירוסין ונשואין ופירושן, והנשים האסורות לכהן, והיאך יתנהג האיש עם אשתו ודיני יחוד. 

משנתנה תורה נצטוו ישראל שאם ירצה האיש להיות נושא אשה שיקנה אותה לו תחלה בפני עדים ואחר כך תהיה לו לאשה, ומצות עשה של תורה שיקח איש אשה שתהיה מיוחדת לו לאשה לפרות ולרבות ותהיה כונתו בזה לקיום המין לא להנאת עצמו, ובאחד מג' דברים האשה נקנית אליו בכסף בשטר ובביאה, ואחר שנקנית באחד מג' דברים נקראת מקודשת כלומר שנאסרה לכל זולתו כהקדש ואם ירצה לגרשה שצריכה גט שהרי היא אשת איש גמורה, ואין האשה מתקדשת בכסף בפחות משוה פרוטה, וכמה היא פרוטה אחד משמונה באיסר האטלקי, וכבר ביארנו על פי הקבלה שהפרוטה משקל חצי שעורה מכסף נקי, ואומר לה כשמקדש אותה הרי את מקודשת לי בכסף זה או בדבר פלוני כדת משה וישראל, ואם קדש בשטר כותב על הנייר או על החרס אף על פי שאין בו שוה פרוטה או על העלה או על כל דבר הנרשם הרי את מקודשת לי וכו', ונותנו לה בפני עדים וצריך שיכתוב אותו לשם האשה המתקדשת ואינו כותבו שלא מדעת ואם קדש בביאה אומר הרי את מקודשת לי בביאה זו הרי את מאורסת לי או כיוצא בזה הלשון בבעילה זו ומתיחד עמה בפני עדים ובועלה, וכתב הר"י ודין קדושי ביאה אין נוהגין עתה כדאמרינן רב מנגיד אמאן דמקדש בביאה משום פריצותא, ויש לאיש לקדש האשה בכל לשון שהיא מכרת בו שיהיה משמע הדברים שקנאה, היה מדבר עמה על עסקי הקידושין ועמד וקדש ולא אמר לה כלום הואיל והיו עסוקין באותו ענין הרי זו מקודשת ואין צריך לפרש, וכן אין צריך לפרש אתם עדי אלא כיון שקדש בפניהם הרי זו מקודשת, ואין האשה מתקדשת אלא ברצונה אבל האיש מקדש בעל כרחו, והאב מקדש בתו עד שתהיה בוגרת שלא מדעתה והוא מקבל קדושיה עד שתבגר או מוציא ידה מחיקה ומכין אותה לקבלן, כיון שבגרה אין לאביה רשות בה והרי היא ברשות עצמה ומקבלת קדושיה וכן אם נתארמלה מן הנשואין או נתגרשה שוב אין לאביה רשות בה ואפילו היא קטנה, נתקדשה שלא לדעת אביה קודם שתבגר אינה מקודשת ואפילו נתרצה האב ואפילו נתקדשה בפניו ובין היא ובין אביה יכולין לעכב. 

האשה עושה שליח לקבל קדושיה כשהיא גדולה וכן האב עושה שליח לקבל קדושי בתו קודם שתבגר שהיא ברשותו, ואומר האב לבתו צאי וקבלי קדושיך, ושלוחי קבלת הקדושין צריכין לעשותן בפני עדים, והאיש עושה שליח לקדש לו אשה ואינו צריך לעשותו בפני עדים שאם חזרו השולח והשליח אין צריכין עדים שהשליח נעשה עד, שליח איש שקדש אומר לאשה הרי את מקודשת לפלוני בכסף זה או בשטר זה וכו', ושליח אשה המקבל הקדושין אומר לו המקדש הרי פלונית ששלחה אותך מקודשת לי בדבר זה והוא משיב לו קדשתיה לך או ארסתיה לך וכיוצא בלשונות אלו, וכן המקדש על ידי האב אומר לו הרי פלונית בתך מקודשת לי וכו', והוא משיב לו קדשתיה לך או ארסתיה לך וכו', ואם לא השיבו כלום אלא שאמר הן או ששתק והם עסוקין בענין די, והכל כשרים לשליחות חוץ מחרש שוטה וקטן, כבר ביארנו שהאיש מקדש בו ובשלוחו והאשה מתקדשת בה ובשלוחה והשליח עושה שליח, והאומר לשלוחו צא וקדש לי אשה במקום פלוני והלך וקדשה במקום אחר מקודשת וכן בגירושין, והאומר לחבירו צא וקדש לי אשה אסור בכל הנשים שבעולם כי לכל אחת יש לומר שמא קדש שלוחו קרובות של זאת, אבל אם בשעה שצוה לשלוחו לא היה לזאת שרוצה לקדש שום מקרובות האסורות פנויות מותר בה, והר"ף ז"ל כתב אף על פי שהיו לה לאחר מכן, פירוש לאחר שצוה לשליח, והמקדש על תנאי אם נתקיים התנאי מקודשת בין שהיה התנאי בין מן האיש בין מן האשה ובלבד שיהיה התנאי כפול והתנאי קודם למעשה והן קודם ללאו ודבר שאפשר לקיימו, פירוש התנאי האומר הרי את מקודשת לי על מנת שאתן לך מאתים זוז מכאן ועד שלשים יום מקודשת מעכשיו, והוא יתן לה תוך הזמן שפירש, והר"ף זכרונו לברכה כתב ואם קבלה קדושין מאחר אינם כלום אפילו קודם קיום התנאי אינם כלום רק שיתקיים התנאי תוך הזמן שפירש דהאומר על מנת כאומר מעכשיו. 

המקדש במלוה שהאשה חייבת לו אינה מקודשת ואפילו במלוה בשטר אבל בשטר חוב דאחרים וכן במשכונות דידה שבידו והחזיר לה המשכון שבידו מקודשת ואפילו במלוה שהיא מחוייבת לו, והמקדש במלוה ובפרוטה דעתה אפרוטה ומקודשת, והאומר לאשה הרי את מקודשת לי במנה והניח לה משכון עליו מנה אין כאן ואינה מקודשת, והר"ף ז"ל כתב וכן במקח לא קנה ובקרקעות ואו במטלטלי פשיטא דלא קנה דהא אין נקנין בכסף אפילו כשהן בעין אלא במשיכה, האשה שנתנה כסף ואמרה הריני מקודשת לך אינה מקודשת וכן נתנה היא ואומר הוא, והר"ף ז"ל כתב אם לא באדם חשוב אבל אם נתן הוא ואמרה היא מקודשת מספק, שטר קדושין שכתבו שלא לשמה או לשמה ושלא מדעתה אינה מקודשת לפי שאינה מתקדשת אלא לדעתה שנאמר (דברים כד, ב) והלכה והיתה והלכה לדעתה, והר"ף ז"ל כתב שאם נכתב שלא מדעת האשה אע"פ שקבלתו מדעתה אינה מקודשת, והאיש שאמר הריני אישיך הריני בעליך וכיוצא בזה אינה מקודשת כלל, אבל כל לשון שהיא מכרת בו שקנאה הרי זו מקודשת כגון הרי את ארוסתי קנויה לי ברשותי זקוקה לי, לקוחתי, חרופתי, מקודשת, מיועדת, מיוחדת, עזרתי, נגדי, צלעתי, סגורתי, תפוסתי, תחתי, מקודשת מספק והוא שמדבר עמה על עסקי קדושיה, והר"ף ז"ל כתב ואהנך לישני דספק קדושין קאי אבל אלשני דקדושין ודאי אפילו בלא מדבר עמה על עסקי קדושיה מקודם לכן מקודשת. 

מצוה שיהיה האיש מקדש יותר משלוחו וכן האשה שתתקדש בעצמה יותר משלוחה ואע"פ שיש רשות לאב לקדש בתו עד שתבגור, מצות חכמים שלא יקדש אדם בתו עד שתגדל ותאמר בפלוני אני רוצה, והר"ף ז"ל כתב והני מילי בימיהם שהיו ישראל רבים במקום אחד אבל עתה שאנו מתי מעט רגילין אנו לקדש אפילו קטנה שמא יקדמנו אחר בשם הר"ם ז"ל ומהאי טעמא אנו כונסין נשים נדות ועושין חופה אפילו כשהן נדות רק שיהיו מודיעין לחתן אע"פ שבימיהן לא היו עושין כן, אך רבינו יחיאל מחמיר שלא לכנוס שום נשים נדות דשמא חיבת ביאה קונה ונמצאת החופה תלויה ועומדת ע"כ כתב ה"ר יצחק האומר לב' צאו וקדשו לי אשה פלונית הן הן שלוחיו הן הן עדיו, והר"ף ז"ל כתב וצ"ע אם נאמר כן גבי שלוחי האשה לקבל גיטה וקדושיה ע"כ, ולא יקדש אדם אשה עד שיראנה וכן אין ראוי לאיש לקדש קטנה, ונהגו כל ישראל לקדש בכסף ולא באחד משני דרכים אחרים, ואין מקדשין בביאה והמקדש בביאה מכין אותו מכת מרדות אע"פ שקדושיו גמורין, ואסור לאדם לקדש אשה בלא שדוכין או בשוק ואם קדש קדושיו קדושין ומכין אותו מכת מרדות. 

האומר לאשה התקדשי לי בדינר זה נטלתו וזרקתו לים או לאור או לכל דבר האבד אינה מקודשת, והמקדש בעד א' אין חוששין לקדושיו ואפילו שניהם מודים וכתב בעל המנהל מסקנא דשמעתא דרב כהנא אמר חוששין לקדושיו ורב פפא אמר אין חוששין ולא נפקא לן הלכה כמי ואומר ה"ר אליעזר שראוי להחמיר אבל בלא עדים לכולי עלמא אינה מקודשת עד שיקדש בפני עדים כשרים, מיהו לכולי עלמא לא משתראי. 

והר"ף ז"ל כתב מעשה היה באשכנז באחד שקדש ואח"כ נודע שהיו העדים קרובים זה לזה והיה ה"ר מאיר ז"ל מתירה בלא גט אע"פ דלכתחלה יצא הקול על ידי הקדושין מכל מקום מבטלין קלא דכן הלכה והיה מביא ראיה מההוא דאפליגו בסורא מבטלי קלא ובנהרדעא לא מבטלי קלא, וסורא אתריה דרב נהרדעא אתריה דשמואל ורב ושמואל הלכה כרב באסורי, כן השיב מורנו ה"ר מאיר אך רבני אשפיר"א הצריכו גט ולא מטעמא דקלא, ומיהו יש להביא ראיה דלא מבטלי קלא מהנהו עובדי דהנהו שמעתתא דאפילו למאן דאמר לא מבטלינן קלא וכו' ויש לחוש לדברי האומר לא מבטלינן אע"ג דיש לדחות דלרווחא דמילתא קאמר הכי מכל מקום יש להביא ראיה מההיא דנפק עלה קלא דאקדישה לקטן נראה כגדול וקטן מסיקא הוא עובדא דהתירא משום דעדיין לא הגיע לפלגות ראובן כלומר עדיין לא הגיע לחכמת הגדול והלכך אפילו קלא נמי לא הוי מעקרא משמע דאי לאו האי טעמא מתסרא משום קלא אלמא לא מבטלינן קלא, והתם לא קאמר אפילו למאן דאמר וכו', כי ההיא דלעיל ועוד מדקאמר הוה עובדא משום דעדיין לא הגיע וכו' משמע דאין להתירה כי אם מטעם זה וכן כתבתי בתשובת שאלה וכן נראה עיקר, וצריך עיון ברב אלפס אע"ג דהוא לא הזכיר בפירוש ענין קלא עכ"ל הר"ף ז"ל. 

קטנה שהלך אביה למדינת הים וקדשה עצמה מקודשת מדרבנן ואפילו בעודה קטנה וכי גדלה גדלי קדושיה בהדה, והר"ף ז"ל כתב אך ר"י אומר שאינה מקודשת בעודה קטנה ומותר לקיימה ואפילו מדרבנן כיון שיש לה אב ונפקא מינה דאפילו מיאון לא בעיא בעודה קטנה מכל מקום לא חשיבה ליה אצלו בזנות כיון דדרך אישות הוא ומותר לקיימה מידי דהוה אקטן שהשיאו אביו דאמר תגדלנו ע"כ, וחרש שקדש וחרשית שנתקדשה קדושיה קדושין מדברי סופרים, אך שוטה ושוטת אין להן קדושין אפילו מדברי סופרים, סריס שקדש ואילונית שנתקדשה הרי אלו קדושין גמורין, טמטום ואנדרוגינוס שנתקדשו או קדשו אשה הרי אלו קדושין מספק וצריכין גט מדרבנן מספק. 

המקדש אחת מן העריות לא עשה כלום שאין קדושין תופסין לא בחייבי לאוין ולא בחייבי כריתות חוץ מן הנדה, ואמר פרק המגרש, אשת איש שפשטה ידה וקבלה קדושין מאחר בפני בעלה הוי זו מקודשת לשני שהאשה שאמרה לבעלה גרשתני נאמנת חזקה אין האשה מעיזה פניה בפני בעלה כרב המנונא, וכן בפרק התקבל ופסק הר"י כמותו שכל התלמוד מקשה מדבריו, והר"ז ז"ל כתב מכאן פר"י בתשובה על האשה שאמרה לבעלה ישען על ביתו ולא יעמד יחזק בו ולא יקום כלומר שאינו יכול להיות עמה כדרך כל הארץ שהיא נאמנת ואפילו הוא מכחישה רק שתאמר בפני בעלה דאינה מעיזה כגון ההיא דגרשתני ולא דמי לההיא דנדרים השמי' בינו לבינה דאמר תביא ראיה לדבריה דהתם מיירי לענין יורה כחץ דאיהו לא קים ליה כדאמרינן ביבמות ולכך מעיזה לשקר אפילו בפני בעלה אבל למידי דקים ליה כמו לדידה כמו בישען על ביתו ולא יעמד והאי אינה מעיזה לשקר בפני בעלה ונאמנת כמו ההוא דגרשתני הלכך ישען על ביתו כופין אותו להוציא ויתן כתובה, כך פירש ר"י, עכ"ל הר"ף ז"ל, אבל אם קדשה אחר שלא בפני בעלה אינה מקודשת לפי שאין קדושין תופסין בה עד שתביא ראיה לדבריה שנתגרשה קודם שתקבל הקדושין דקיימא לן דכל שלא בפניו מעיזה ומעיזה. 

המקדש אחת מן השניות כגון חייבי לאוין או חייבי עשה הרי זו מקודשת קדושין גמורין, ויבמה שנתקדשה לאחר הרי זו מקודשת מספק דנסתפק לחכמים אם הקדושין תופסין ביבמה כגון חייבי עשה או אין הקדושין תופסין בה כחייבי לאוין כדאיתא ביבמות ונחלקו בה רב ושמואל פרק האשה רבה ואע"פ שאסור לו לכנוס אחת מכל אלו מ"מ עבר וכנס הרי זה מגרשה בגט, והר"ף כתב וצ"ע בספר מצות גדול מאי קאמר, המקדש גויה או שפחה אין כאן קדושין אלא הרי היא אחר הקדושין כמו שהיתה קודם הקדושין, ועבד וגוי שקדשו בת ישראל אין קדושיהן קדושין. 

המקדש באסורי הנאה אינם כלום מכרן וקדש בדמיהן מקודשת חוץ מדמי ע"ז שתופסת דמיה, האומר לאשה הרי את מקודשת לי על מנת שאין לך עלי שאר כסות תנאו קיים, על מנת שאין לך עלי עונה תנאו בטל, המקדש בשיראין ואמר לה בחמשים זוז ונמצא אחר כן שהוא שוה חמשים זוז מקודשת, ואמר רבינו תם דוקא שיראי אבל אבן טובה צריך שומא ודאית קודם והר"ף ז"ל כתב ולכך אין מקדשין האשה בטבעת שיש עליו אבן עד שיסירו האבן, המקדש בפחות משוה פרוטה או במלוה ואח"כ בעל בעדים מקודשת, וקדושין שלא נמסרו לביאה הוו קדושין, והר"ף ז"ל פירש כיון שקדש אחת משתי אחיות ולא פירש איזו היא הוו קדושין שלא נמסרו לביאה והוו קדושין כאביי וצריכות גט ע"כ. 

ושנינו המקדש בתו סתם אין הבוגרת בכלל, והר"ף ז"ל כתב אבל הקטנות כולן בכלל ספק קדושין וצריכות גט כולן חוץ מן הבוגרת ע"כ, ואפילו עשאתו שליח, וכן אמר ר"ת באחד שקדש בתו ופירש איזו בת שארצה ואחר כך קדש סתם כי אותה ששדך קדש והאחרות אינן בכלל הספק, ואפילו הכי לא עבד רבינו תם עובדא להתיר האחרות בלא גט, וכתב הר"ף ז"ל וכן היה רבינו מאיר זצ"ל מחמיר הרבה מאד, ע"כ. 

העושה שליח לקדש אשה והלך השליח וקדשה לעצמו מה שעשה עשוי אלא שנהג מנהג רמאות וכן מכל דבר, יצא לה שם מקודשת בעיר כגון שהיו נרות דולקות ומטות מוצעות ובני אדם נכנסין ויוצאין ונשים שמחות ואומרות פלונית נתקדשה היום צריכה גט, ואם יצא עליה קול מראשון ונתקדשה לשני קדושי תורה דהשתא צריכה גט משניהם להתירה לעלמא, ואם באים לעשות תקנה כדי שיכנסה אחד מגרש ראשון ונושא שני אבל אפכא לא שמא יאמרו מחזיר גרושתו מן הארוסין הוא. 

האשה שאמרה אשת איש אני וחזרה ואמרה פנויה אני אם נתנה אמתלא לדבריה נאמנת, ואסור לאדם לקדש אלמנת חבירו או גרושת חבירו תוך ג' חדשים שנתאלמנה או שנתגרשה שהם צ' יום חוץ מיום שמת בו או יום שנתגרשה בו, וכן לא תחלוץ היבמה ולא תתיבם עד שיהיו לה ג' חדשים, וכן אסרו מעוברת חבירו או מינקת חבירו עד כ"ד חדשים חוץ מיום שנולד בו ויום שנתאלמנה בו, ואפילו נתנה בנה למינקת או שגמלתו, והר"ף ז"ל כתב וגם נתנה בנה למינקת או אפילו קיימא בחרם או על ידי משכונות אסור דלמא אתי לאחלופי ולא דמי להנהו דבי ריש גלותא דהתם ודאי מידע ידעי דלא הדרי בהו משום אימתא דבי ריש גלותא ולא אתי לאחלופי, כך פירשו בתוספות ביבמות ע"כ, אכן אם מת מותרת, ואחד שעבר ונשאה תוך הזמן יוציא בגט אך אם קדש לבד בתוך ג' וברח ערוקיה מסתייה, והר"ף ז"ל כתב משמע דוקא בדיעבד, אך מורי ר' יחיאל הורה לי עצה טובה אפילו לכתחלה לברוח דהכי משמע מתוך פרש"י שפירש ערוקיה מסתייה, דכיון דברח גלי אדעתיה שאין דעתו לכנוס עד סוף הזמן ע"כ, ואם קדש תוך כ"ד הואיל וכלה בלא ברכה אסורה לבעלה כנדה אין צריך שיוציאה בגט רק להפריש אפילו לא ברח כדברי בכור שור ויש חולקין עליו, ויש נפקותא לענין שאם הנושא כהן שלא יגרש ויש שחולקין עליו, והר"ף ז"ל כתב ובכור שור מביא ראיה מההיא דסוטה דקאמר גבי נושא מעוברת חבירו תוך הזמן והיא סוטה לו תחתיו שיכול להשקותה מפני שאני קורא בה והביא האיש את אשתו וכו' מפני שיכול להפרישה ולהחזירה לאחר זמן משמע דבהפרשה סגי בלא גט משום דאיכא אסורא אחרינא עליה פירוש אסור סוטה והכא נמי איכא אסורא אחרינא דכלה בלא ברכה, ומיהו לא דמי התם גבי סוטה איכא אסורא דאורייתא אבל הכא גבי כלה בלא ברכה ליכא כי אם אסורא דרבנן כמו אסור מעוברת חבירו ומה לי חד ומה לי תרי, ועוד איכא לפרש דההיא הפרשה דסוטה בגט קאמר ולא חש לפרושי יוציא דמשמע בגט משום דכבר שמעינן לה מההיא דיבמות דתני גבי מעוברת חבירו יוציא בגט והלכך בקידש תוך כ"ד חדשים יברח או יתן גט וצריך עיון בספר גדול ע"כ. 

קטן שקדש אין בקדושיו כלום אך תגדלנו ואין כאן משום זנות, ואסור לשהות עם אשתו בלא כתובה, אך הבעל המנהל ז"ל כתב כי מאחר דקיימא לן כר' אלעזר דאמר אם קנו מידו לשעבד לה כתובה מועיל כמו כתובה וקנין במסירה דסתם קנין לכתיבה עומד, ואי אתפסיה מטלטלי עד שיהא פנאי לכתבה ע"כ. 

טעם למה נהגו כל ישראל לקדש בטבעת שאין בו אבן או מרגלית, שלא תתן לבה אל המרגלית ותחשוב דהיא שוה דמים יקרים ויהיה הדבר להפך ונמצאו קדושיה קדושי טעות, ונותן הטבעת באצבעה ואומר הרי את מקודשת לי בטבעת זו כדת משה וישראל, ומי שאין לו טבעת ואמר לחבירו השאילני טבעתך ואקדש בו אשה וקוצב לו דמים ואומר כך וכך הוא שוה ואחר כך מקדש בו האשה ומודיעה כמה הוא שוה אינו צריך להחזיר לו הטבעת למשאיל רק נותן לו דמיו אחר שהודיעו שהוא שואל ע"מ לקדש בו אשה והרי קדשה, כך כתב ה"ר דוד פ"ב דמועד קטן, אין האשה מתקדשת אלא לאיש אחד אבל האיש מקדש כמה נשים ובלבד שיקדש בשוה פרוטה לכל אחד, והאחת מהן מקבלת קדושי כולן מדעתן או שליח אחר, וכתב הר"מ דשדוכין שמשימין בני אדם שמזדוגים יחד פסקו התוספות אם אחד מהם חוזר קנה חבירו והרויח כל השדוכין לפי שבייש אותו שאינו יכול למצוא זוג כל כך טוב כמו שהיה עושה מקודם לכן ע"כ. 

וקודם הקדושין צריך לברך ברכת אירוסין וזו היא ברוך אתה י"י אלהינו מלך העולם אשר קדשנו במצותיו וצונו על העריות ואסר לנו את הארוסות והתיר לנו את הנשואות על ידי חופה וקדושין וכו' וכתב הרמב"ם ז"ל שאם קדש ולא בירך שלא יברך אחר הקדושין שזו ברכה לבטלה מה שנעשה כבר נעשה, והר"י כתב ומברך ברכת אירוסין מיד אחר הקדושין ולא לפניהם פן יחזרו בהם וברכה זו פוטרת את החתן מלברך לקדש, והר"ף כתב אך הרבי יחיאל היה מנהיג החתן לברך לקדש על פי הירושלמי דברכות ע"כ, ועכשיו נהגו שלא לברך עד אחר הקדושין וטעם הדבר שאלו היה החתן שהוא המקדש מברך אותה היה דין שיברך אותה קודם שיקדש אבל מאחר שלא נהגו שיברך החתן עצמו כדי שלא לבייש מי שאינו בקי ומברך אחר בשבילו אין האחר מברך עד אחר הקידושין דלמא הדרי בהו ויבא לידי ברכה לבטלה, ונהגו להסדיר ברכה זו על היין או על השכר ומברך תחלה על היין או על השכר ואח"כ מברך ברכת אירוסין ואין לברכה זו צריכין עשרה ואחר האירוסין עושין להן חופה שחופפין אותן בטלית או בסודר וכיוצא בזה וזהו נקרא נשואין, והרמז על זה כי יקח איש אשה וסמיך ליה גדילים תעשה לך (דברים כב, יב - יג) וכן אמרו ז"ל גבי יעוד כיון שפרש עליה האדון טליתו קיים מצות יעוד, ומשימין אפר מקלה בראשיהם מפני אבילות ירושלים, ומנעלים אלו מנעלים לבנים ומעטפין אותו בטלית לבנה כדי לקיים בכל עת יהיו בגדיך לבנים (קהלת ט, ח) ובטלית מצוייצת כדי לזרזו במצות, והרמז כמו שכתוב כי יקח איש אשה וסמיך ליה גדילים תעשה לך, ויש מקומות נהגו להניח לו תפילין מטעם זה ומשימין נזר על ראשו במגבעת של משי לקיים כחתן יכהן פאר (ישעיה סא, י), ומברכין ברכת נשואין בבית נשואין ואם לא ברכו ברכת נשואין אסורה לבעלה כנדה, ומסדרין אותן על הכוס כסדר הזה בפ"ה, שהכל ברא לכבודו, יוצר האדם, אשר יצר, שוש תשיש, שמח תשמח, אשר ברא, וכתב רב נטרונאי גאון ז"ל ולענין לברך ברכת אירוסין ונשואין על כוס אחד אם אין לו יין מצוי כל כך אפשר לעשות כן, והמנהג ברוב מקומות לעשות כן אף על פי שיש להם יין הרבה וברכת נשואין צריכות עשרה, ואין נושאין אשה בשבת שלא יראה כקונה קנין בשבת ולא ביום טוב, וגם לא בחולו של מועד כדי שלא תשתכח שמחת הרגל בשמחת הנשואין, אבל מארסין ובלבד שלא יעשה סעודת ארוסין לפי שאין מערבין שמחה בשמחה. 

ומנהג שלא לכנוס מפסח עד ל"ג בעומר וגם לא מסתפרין מפני אבלות שנים עשר אלף תלמידים שהיו לו לר' עקיבא וכולן מתו באסכרה באותו זמן על שלא נהגו כבוד זה לזה, וגם אין נושאין אשה מצום הרביעי שהוא שבעה עשר בתמוז עד צום תשעה באב מפני אבלות התלאות אשר מצאו אבותינו בימים ההם, ומנהגנו לעשות נשואי הבתולות בששי בשבת לפי שאין לנו עכשיו טענת בתולים להשכים לבית דין ולפי שאין בין הארוסין והנשואין כלל ליאסר עליו כי לא תוכל לזנות בין הארוסין והנשואין, המנהג על דרך הירושלמי דקאמר קדשה בחופה לית לן בה, ואם ירבו הימים בין הקדושין והנשואין בשעת נשואין נהגו לקדש פעם אחרת כדי שיראו החופה עדי הקדושין, ויש אומרים שמברכין שם פעם אחרת ברכת ארוסין ויש אומרים שאין לברך פעם שניה שהיא ברכה לבטלה, אבל מברכין שבע ברכות שהן ברכת נשואין והם שבע עם ברכת היין, ושמענו בשם הגאונים ז"ל שהיו מברכין ברכת חתנים על ההדס ואז באמת הם שבע. 

וכתב הר"ם אדם שקדש ארוסתו על ידי שליח אין לו לקדש אותה פעם אחרת בשעת חופה כדי שלא להוציא לעז על קדושין הראשונים ואתי למשתרי אשת איש לעלמא שהעולם יסברו שקדושין על ידי שליח אינם כלום והגיה עליו הר"ף ז"ל, ומיהו היכא דקדושין הראשונים היו בלא מנין יכול לקדש פעם אחרת בשעת נשואין כדי לברך ברכת ארוסין בעשרה ע"כ, ושבע ברכות אלו כנגד שבע חפות שעשה הקדוש ברוך הוא לאדם הראשון בגן עדן ומביאין החתן והכלה בהלולים ועל זה נקרא הלולא, וצריך להיות החתן עונה אמן אחר כל ברכה וברכה שמברכין לו, ואמרו ז"ל מברכין ברכת ארוסין בבית הארוסין וברכת הנשואין בבית הנשואין והכי נהוג עלמא, מיהא במנהג נרבונ"א לברך הכל בבית הארוסין, והטעם שלא אמרו לברך כל אחת בפני עצמה אלא בזמן רבותינו ע"ה שהיו מקדשין מיד ששדכו ואין נושאין עד אחר זמן, הילכך לא היו מברכין כל הברכות יחד דאף על גב דהדר מכניסין לחופה בבית הנשואין מכל מקום בבית הארוסין נמי אתחלתא דמלתא הוא וכחופה דמי, ולכך נהגו לשום סודר על ראש החתן והכלה כמו שכתבנו וזו היא החופה, ומה שאנו אומרים בברכת ארוסין ואסר לנו את הארוסות מדרבנן שגזרו על יחוד פנויה ואף את הארוסה לא התירו שתכנס לחופה וגם ברכו להם ברכת נשואין שכן אמרו ז"ל כלה בלא ברכה אסורה לבעלה כנדה, ובדבר שאינו אלא מדבריהם נוכל לברך כמו שמברכין על מקרא מגילה ועל נר חנוכה שאינו אלא מדבריהם, והתיר לנו הנשואות ר"ל הנשואות לנו על ידי חופה וקדושין, וכתב בעל העטור שעל ידי חופה בקדושין יש לומר שהקדושין קודמין. 

ויש שואלין על מטבע זה של ברכת ארוסין היכן מצינו שמברכין על האסור והלא אין אנו אומרים ואסר לנו את החמץ והחלב והדם, ויש לומר דכיון דארוסה אסורה לכולי עלמא שמא יהיה סבור הארוס שתהיה אשתו גמורה להיות מעכשיו עליו מצות פריה ורביה לכך הודיעו בברכה זו הקדושה הרבה שקדשנו בה ה' והפרישנו שאפילו ארוסתינו אסורה לנו עד אחר כניסה לחופה, ומיהו מיד משעת ארוסין קדשנו על העריות שהיא אסורה בקרוביו והוא בקרובותיה, ובשאר מצות כיון דאמרינן אשר קדשנו במצותיו סגי לן דלשון קדושה הוא לשון פרישות והבדלה כמו קדושים תהיו (ויקרא יט, ב) כלומר קדש עצמך במותר לך, ומצאו חכמים סמך גדול על זה מן התורה שנתנה חלוק בין ארוסה לנשואה לענין דינה דארוסה בסקילה ונשואה בחנק נמצא שאין דינן שוין לשום דבר רק לאסור. 

וסדר הברכות שתקנו ז"ל על עסקי הזווג אינן רק מאשר יצר ואילך שאותה ברכה מתחלת לדבר בשניהם אשר יצר את האדם מדבר על הזכר, והתקין לו ממנו בנין עדי עד מדבר על הנקבה כמו שכתוב (בראשית ב, כא) ויקח אחת מצלעותיו ופירוש בנין עדי עד בנין נוהג לדורות וקורא אותו בנין על שם (שם ב, כב) ויבן ה' אלהים את הצלע, שוש תשיש תקנוה ז"ל לפי שאנו צריכין להיות מעלין ירושלים על ראש שמחתנו כמו שכתוב (תהלים קלז, ו) תדבק לשוני לחכי וגו', שמח תשמח ברכה לחתן ולכלה שהם רעים אהובים ואנו מתפללין לשם שישמחם כמו ששמח אדם הראשון יצירו ששמחו בגן עדן והראהו הטוב הצפון לו, בגן עדן מקדם כמו (בראשית ב, ח) ויטע ה' אלהים גן בעדן מקדם וישם שם, אשר ברא ששון ושמחה לשם כל ישראל תקנוה ולפי שהסדר מתחיל אשר יצר פותחין בה בברוך, כסדר כל הברכות הסמוכות שהראשונה פותחת בברוך, וכן הוא בברכות י"ח ובברכת המזון, ואשר ברא פותחין בה בברוך וחותמין בה בברוך לפי שמברכין אותה בפני עצמה מיום ראשון ואילך כי ליכא פנים חדשות והיינו דאצטריך לחזור בה ענין ירושלים ומעין שאר הברכות אבל שהכל ברא לכבודו אינה מן הסדר אלא שתקנוה ז"ל לאסיפת העם הנאספים לגמול חסד זכר לגמול חסדיו של מקום שגמל לאדם הראשון שהיה שושבינו ונתעסק בו, והיה בדין לברך אתם בשעת האסיפה, אבל אחר שיש כוס ראוי לסדרן על הכוס כמו שעושין לברכת האור ולברכת הבשמים במוצאי שבת ולפי שהיא מטבע קצר וכולה הוצאה אחת לא חתמי בה בברוך וכן יוצר האדם שתקנוה ז"ל ליצירה ראשונה של אדם הראשון ואינה מסדר ברכות הזווג שהרי עדיין באותה יצירה לא נבראת הנקבה, ומתוך שאנו מברכין על היצירה השניה שבה היתה יצירת הנקבה והיא אשר יצר את האדם בצלמו תקנו לברך אף על הראשונה שהיא תהיה עיקר, ופירוש יוצר האדם בעבור המחשבה ואשר יצר את האדם בצלמו להבין ולהשכיל, בצלם דמות תבניתו פירוש שנתן לו ממשלה דמלכותא דארעא כעין מלכותא דרקיעא, והתקין לו ממנו בנין עדי עד פירוש הנפש השכלית שנחצבת מגלגל תשיעי ועומדת לעד בקיום שלא תכלה וי"מ והתקין לו ממשלה, בנין עדי עד על חוה כי מאיש לוקחה (שם ב, כג), וממנו שב אל האדם, ומה שאנו חותמין תחלה משמח חתן וכלה ולבסוף חתן עם הכלה לפי שבתחלה אנו מתפללין בעד החתן והכלה שישמחם השם יתברך כל ימיהם ויצליחם בעושר ובנכסים וכבוד, לפיכך אין לשון עם נופל בה שמלת עם מורה דבוק כמו שמחת איש עם אשתו בהיותם לבשר אחד, וחותמין בה משמח חתן וכלה שמורה בה שמחת הצלחה בעושר ונכסים או זה עם זה או זה בלא זה, וברכת אשר ברא חותמין בה משמח חתן עם הכלה שאנו מברכין ה' אשר ברא שמחת חתן כלה ע"י חתונתם ולפיכך ראוי לחתום בה בלשון עם שר"ל שישמחם על ידי החתונה שמחת איש ואשתו בדבוק והיא מעין כל שאר הברכות מעין שהכל ברא לכבודו כי שהכל ברא לכבודו יש רמז שלא יעשה זווג אם לא לקיים המין לכבוד השם וזהו אשר ברא ששון ושמחה רצה לומר לכבודו שכבוד השם בשמחת הנפש כדי שתהיה מוכנת לקבל מהודו כי היגון סותם מקום הנפש והיא מחיצה מפסקת בינה לבין אלהיה שאין ראוי לאדם שיכעוס רק שיקבל גזרת השם מאהבה שכל מי שנותן מחשבת היגון בלבו קרוב לכפור בהש"י הלא תראה שאין השכינה שורה לא מתוך עצלות ולא מתוך עצבות אלא מתוך שמחה וזהו כבודו יתברך, ואחר כן חתן וכלה כנגד יצירת אדם וחוה ואחר כן גילה רינה כנגד רני עקרה שהיא ירושלים וזה שוש תשיש, ואחר כן שלום ורעות כנגד שמח תשמח רעים והוא על דרך הפסוק (תהלים קכב, ח) למען אחי ורעי אדברה נא שלום בך פירוש בסבת אחים ורעים שהם מזדווגים אתפלל בשלומך ירושלים, ומסיים משמח חתן עם הכלה כמו שבארנו וזאת הברכה היא הודאה לשם יתברך על הפלא הגדול שנראה בענין הזווג ששני ברואים שהם רחוקים בטבעם ובתולדותם ישים השם אהבה ביניהם עד מאד מה שאין כן בענין אחר. 

ואמרו ז"ל מברכין ברכת חתנים כל שבעה והוא דאיכא פנים חדשות, פר"ש ז"ל פנים חדשות שלא היה שם מאתמול, וי"מ שלא אכלו בסעודת נשואין, והרמב"ם ז"ל פירש שלא שמע עדיין ברכת הנשואין והכי כללא דמלתא לעולם. 

בחור שנשא בתולה או שנשא אלמנה או אלמון שנשא בתולה על כלהו עבדינן ברכת שבעה, אבל אלמון שנשא אלמנה יום אחד לברכה ושלש לשמחה, ואית דבעו מימר כיון דאמרו וג' לשמחה דבהנהו תלתא יומי מברכינן להו שהשמחה במעונו, וכתב הראב"ד ז"ל דלענין שהשמחה במעונו ליכא חלוק בין בחור לאלמון, ברכת אלמון ואלמנה בפ"ה ברוך המעטירכם עטרת שמחה כעטרת בועז בבית לחם אשר ברכו אותו כל קהל ישראל והעדים העידו עליו עדות נאמנה כדכתיב (רות ד, יא) ויאמרו כל העם אשר בשער וגומר ויהי ביתך כבית פרץ וגו' בא"י מצליח איש ואשה, והמנהג עכשיו לברך ז' ברכות אפילו לאלמון שנשא אלמנה, וכן נראה דעת הרמב"ם ז"ל שלא הביא כלל נוסח ברכה זו, ומה שאמרו רז"ל דמברכין שהשמחה במעונו מכי רמו שערי באסגיתא הני מילי לדידהו דמקדשי מעיקרא וכבר התחילו השמחה אבל אנן דלא מקדשינן רובא דעלמא עד יום הנשואין לא מברכינן שהשמחה במעונו אפילו בסעודת ליל חמישי שעושה שושבין לחתן, וה"ה דמברכין שהשמחה במעונו לכל סעודה של שמחה כגון פדיון הבן, ומוכחינן מדאמר גבי סעודת ברית מילה דלא אמרינן ליה משום צערה דינוקא שמעינן מינה דהיכא דליכא צערא ואיכא שמחה אף על גב דלא הוי סעודת נשואין אמרינן שהשמחה במעונו, ופירוש שהשמחה במעונו שהשמחה השלמה במעונו של ה' ולא לפנינו לפי שהיכולת שלו לחדש לו פנים חדשות שהרי הרקיע שבו מלאכי השרת אומרים שירה נקרא מעון ובכל יום ויום נבראים מלאכים אבל השמחה השפלה והחסרה אצלנו שאין אנו יכולין להביא פנים חדשות לרצוננו, ואמרו ז"ל ברכת חתנים בעשרה וחתן מן המנין פירוש ולא שנא כולהו שבעה ולא שנא אשר ברא בשאר יומי לבד בעינן עשרה אבל שהשמחה במעונו לא בעינן עשרה ומברכין שהשמחה במעונו בזמון תלתא ואותן האנשים האוכלין בחדר סביבות החופה אינם מברכין ברכת חתנים שאין שמחה אלא בחופה, אמנם אם יש שם שמש אחד לכולן השמש מצרפן, ולמעלה בהלכות ברכת המזון כתבתי מזה די, ובדין היה לברך שהשמחה במעונו עד שלשים יום אבל נמנעו מלברך אותה אחר שבעה לפי שעברו השמחות עד כי יבא שילה ונבא ציון ברנה. 

וכשמברכין שבע ברכות אחר ברכת המזון מנהג רבני צרפת ז"ל לעשות שתיהן כוסות באחת מברכין ברכת המזון ובשני מברכין ברכת חתנים ונותנים טעם למנהגם שאין עושין ב' קדושות על כוס אחד, ואנו לא נהגנו כן כי מאחר שהסעודה היא מפני השמחה הכל עולה לענין אחד ואין שם שתי קדושות וכבר בארנו זה בהלכות הבדלה. 

כתב הר"מ זכר ונקבה שנתארסו יחד אסור לדור יחד בבית פן יתיחדו יחד חתן וכלה, וגם יש לחוש שמא יבאו לידי שנאה מחמת שרואין זה את זה תדיר, והר"ף הגיה עליו, מיהו אם יש רוב עם בבית אין לחוש, ואחר שכנסה לחופה וכתב לה כתובה לפי שאסור לשהות עמה אפילו שעה בלא כתובה הרי היא אשתו לכל דבר וכל מה שירצה לעשות עמה עושה ובועל בכל עת שירצה, ובועל הבתולה אפילו בשבת דאמרינן פרצה דחוקה מותר ליכנס בה בשבת ואף על פי שמשיר ממנה צרורות, ומנשק אדם את אשתו בכל אבר שירצה, ויוכל לבא עליה בין כדרכה בין דרך אברים ובלבד שלא יוצא זרע לבטלה ואף על פי כן מדת חסידות שלא יקל אדם ראשו להרגיל עצמו בכך ויקדש עצמו בשעת תשמיש ולא יהיה מצוי אצלה כתרנגול אלא מלילי שבת ללילי שבת אם יש בו כח וכשהוא מדבר עמה לא ידבר בתחלת הלילה כשהוא שבע ובטנו מלא ולא בסוף הלילה כשהוא רעב אלא באמצע הלילה כשיתעכל המאכל ממעיו, ולא ינבל פיו בדברי הבאי אפילו בינו לבינה, וכל הממעט בתשמיש המטה הרי זה משובח והוא שלא יבטל עונה אלא מדעת אשתו, ואסור לאדם לשמש מטתו לאור נר ואפילו בליל שבת אם היה נר דלוק אם לא יהיה לו מחיצה בינו ובין הנר, וכן אסור לשמש מטתו ביום שעזות פנים הוא לו, ואם היה תלמיד חכם שאינו בא להמשך בכך מאפיל בטליתו ומשמש, ואין נזקקין לדבר זה אלא מפני צורך גדול, וכן אמרו ז"ל אסור לשמש מטתו ולבו מחשב באשה אחרת, ולא יבעול מתוך שכרות ולא מתוך מריבה ולא מתוך שנאה, ולא יבא עליה בעל כרחה והיא יראה ממנו, ולא כשיהיה אחד מהם מנודה, ולא אחר שגמר בלבו לגרשה ואם עשה כן הבנים אינם הגונים אלא מהם עזי פנים ומהם מורדים ופושעים, וכן אמרו ז"ל שכל אשה חצופה שהיא תובעת תשמיש בפה, או המפתה אשה לשם נשואין או המתכוין לבא על רחל אשתו ובא על לאה אשתו, ומי שלא שהתה אחר בעלה שלשה חדשים שהבן ספק כל הילודים מהם הם המורדים והפושעים שייסורי הגלות בוררין אותן, ואסור לאדם לבא על אשתו בשוקים וברחובות או בגנות ופרדסים אלא בבית דירה שלא יראה וירגילו עצמן בזנות, הבועל אשתו במקומות אלו מכין אותו מכת מרדות, ואכסנאי אסור בתשמיש המטה עד שיחזור לביתו וכן אמרו רז"ל על איש שידור בבית חמיו שעזות פנים הוא לו, ולא יכנס עמו במרחץ ולא עם אביו ולא עם בעל אחותו, ויש מקומות שנהגו שלא יכנסו שני אחים יחד לבית המרחץ ולא יהלכו בנות ישראל פרועות ראש בשוק אחת פנויה ואחת נשואה ולא תלך אשה בשוק ובנה אחריה שמא יתפשו הרשעים בנה ותלך אחריו להחזירו ויתעללו בה, ואסור להוציא שכבת זרע לבטלה, לפיכך לא יהא אדם דש מבפנים וזורה בחוץ ולא ישא קטנה שאינה ראויה לילד, ואלו שמנאפין ביד יושבין בנדוי והרי הן כאלו הרגו את הנפש ועליהם נאמר (ישעיה א, טו) ידיכם דמים מלאו, וכן אסור לאדם שיקשה עצמו לדעת כדי שלא יבא לידי הרהור, וכן אסור להסתכל בנשים בשעה שעומדות על הכביסה ואפילו להסתכל בצבע בגדי אשה שהוא מכירה אסור, ולא יהלך אחר אשה בשוק אלא מסלקה לצדדין או לאחריו, ולא יעבור על פתח אשה זונה, ואסור למי שאינו נשוי אשה להכניס ידו תחת טבורו ואם השתין לא יאחוז באמה, וה"ר יצחק חסיד כתב אם לא מעטרה ולמטה לצד הארץ ואף אם הוא נשוי כי אחר שהעונש כל כך שהוא כמביא מבול לעולם, מאד יש לו להזהר על הדבר ולקדש עצמו אף במותר לו והר"ש כתב יסייע בבצים, והר"מ כתב בין שהוא נשוי בין שאינו נשוי לא יושיט ידו לאמה אלא בשעה שנצרך לנקביו, חסידים הראשונים וגדולי החכמים התפאר אחד מהם שלא הסתכל מעולם במילתו, ומהם מי שהתפאר שמעולם לא התבונן בצורת אשתו, כשם שאסור להסתכל בערוה מן העריות, ואסור לקרוץ לא בידיו ולא ברגליו או לרמוז בעיניו, וכן לשחוק עמה או להקל ראש ואפילו להריח בשמים שעליה או להביט בפניה אסור ואפילו להביט באצבע קטנה שלה כדי ליהנות אסור וכן לשמוע קול האשה או לראות שערה אסור, אבל מותר להביט בפני הפנויה בין בתולה בין בעולה שישאנה אם תשא חן בעיניו, אבל לא יסתכל בה דרך זנות וכן מותר להסתכל באשתו נדה, לפי שכיון שהיא מותרת לו לאחר זמן אינו בא לידי מכשול, אבל לא ישחוק ולא יקל ראש עמה, ואסור להשתמש באשה שתרחוץ לו פניו ידיו ורגליו ותציע מטתו בפניו ותמזוג לו כוס שמא יבא לידי הרהור עבירה, ואין שואלין בשלום אשה אפילו ע"י שליח, ואסור לנשק או לחבק ערוה מן העריות אף על פי שאין לבו גס בה בין גדולה בין קטנה חוץ מן האם לבנה והאב לבתו שמותרין לחבק ולנשק ולישן עמהם בקירוב בשר כל זמן שהם קטנים, הגדילו כגון הבן שנעשה גדול או הבת שיהיו להם שדים נכונו ושערך צמח או שהיתה הבת בושה לעמוד ערומה בפני אביה או האם בפני הבן או שנשאת הבת אף על פי שיהיו קטנים אין ישנים עמהם בקירוב בשר אלא זה ישן בכסותו וזה ישן בכסותו וכן אסור להתיחד עם ערוה מן העריות בין זקנה בין ילדה חוץ מן האם עם בנה והאב עם בתו והבעל עם אשתו נדה, וחתן שפרסה אשתו נדה קודם שיבעול אסור להתיחד עמה אלא היא ישנה בין הנשים והוא ישן בין האנשים, ודוד ובית דינו גזרו על יחוד של פנויה ואפילו אינה ערוה, ושמאי והלל גזרו על יחוד הגוים, ונמצא כל המיחד עם אשה שאסור להתיחד עמה בין ישראלית בין גויה מכין את שניהם מכת מרדות ומכריזין עליהם חוץ מאשת איש שלא להוציא לעז על בניה, ומי שאשתו עמו מותר להתיחד עם כל אשה שאשתו משמרתו אבל בת ישראל לא תתיחד עם גוי אפילו אשתו עמו שאין אשתו משמרתו. ובעל ההשלמה כתב ואשת כהן שנתיחדה עם הגוי אינה אסורה בשביל כך לבעלה כהן וכן בת ישראל פנויה אינה אסורה לכהן בשביל כך דדוקא אשה שנחבשה בידי גוים שבעל כרחה הוליכוה איכא למיחש שמא אנסוה אבל במקום שאינה מסורה בידו להיות שם על כרחה מותרת ע"כ, ומותר להתיחד עם הזכר ועם הבהמה שלא נחשדו ישראל על כך, אבל אין מוסרין תינוק ישראל לכותי ללמדו ספר או ללמדו אומנות לפי שכולם חשודים על הזכור. 

לא תתיחד אשה עם אנשים הרבה אם אין שם אשתו של אחד מהן, ולא יתיחד איש עם נשים הרבה, אבל אנשים הרבה עם נשים הרבה אין לחוש ליחוד, היו אנשים מבחוץ ונשים מבפנים, או אנשים מבפנים ונשים מבחוץ ופרשה אשה אחת לבין האנשים או איש אחד לבין הנשים אסורים משום יחוד, ואפילו איש שעסקו ומלאכתו עם הנשים לא יתיחד עם הנשים אם אין אשתו עמו, ומותר להתיחד עם שתי צרות או עם שתי יבמות או עם אשה וחמותה או עם אשה ובת חמותה שחזקתן ששונאות זו את זו ואינן מחפות זו את זו, וכן מותר להתיחד עם אשה שיש עמה תנוקת קטנה שיודעת טעם ביאה ואינה מוסרת עצמה לביאה לפי שזו לא תסתיר את סודה, ומותר להתיחד עם תנוקת פחותה מג' שנים שאינה ראויה לביאה, וכן אשה עם תנוק פחות מט' שנים וכן אשת איש שהיה בעלה בעיר מותר להתיחד עמה לפי שאין לחוש לה שאימת בעלה עליה אבל אם היה גס בה שגדלה עמו או שהיתה קרובתו אסור, וכל המתיחד עם האשה והיה הפתח פתוח לו לרשות הרבים אין בזה משום יחוד, ומי שאין לו אשה לא ילמוד תנוקות מפני אמות הבנים הבאות לבית הספר וכן אשה לא תלמד תינוקות מפני האבות הבאים עם התנוקות לבית הספר, ואין המלמד צריך שתהיה אשתו עמו בבית הספר תמיד, ומתקנת חכמים להיות הנשים מספרות זו עם זו בבית הכסא כדי שלא יכנס אדם עליהם ויתיחד, ואין ממנין שום אדם אפילו נאמן וכשר להיות שומר חצר שיש בו נשים ואפילו היה עומד בחוץ לפי שאין אפטרופוס לעריות, וכן אסור לאדם למנות על ביתו אפטרופוס שלא ינהיג אשתו לעבירה, ואסור לתלמיד חכם לשכון בחצר שיש בו אלמנה אף על פי שאינו מתיחד עמה אלא א"כ היתה אשתו עמו, וכן אסור לאלמנה לקנות עבדים ואפילו קטנים, ואסורה לגדל כלב מפני החשד, ולפי שנפשו של אדם מתאוה לעריות ומחמדתן שאין אתה מוצא קהל בכל זמן וזמן שאין בהן פרוצין בעריות ובביאות אסורות ראוי לאדם לכוף יצרו לדבר זה ולהרגיל עצמו בקדושה יתירה ובמחשבה טהורה כדי שינצל מהן, ויזהר מן היחוד שהוא הגורם, ויתרחק מן השחוק ומן השכרות ומדרכי עגבים, ולא ישב בלא אשה שדבר זה גורם לקדושה יתירה וטהרה גדולה. 

ומצות חכמים שישיא אדם בניו ובנותיו הקטנים סמוך לפרקן שאם יניחם יבואו לידי זנות או הרהור ויהיה מעוות לא יוכל לתקון, ואסור להשיא אשה לקטן ואין האיש רשאי לישב בלא אשה ולא ישא עקרה וזקינה שאינה ראויה לילד ורשות לאשה שלא תנשא לעולם או תנשא לסריס ולא ישא בחור זקינה או זקן בחורה שדבר זה גורם לזנות, וכן מי שגרש אשתו מן הנשואין לא תדור עמו בחצר שלא יבאו לזנות, ואם היה כהן לא תדור עמו במבוי וכפר קטן נדון כמבוי והיא נדחית מפניו, כתיב (ויקרא יט, כט) אל תחלל את בתך להזנותה כתב ה"ר יצחק ז"ל שלא ישיא בתו לזקן ובכלל זה שלא ימסור בתו לזנות שלא לשם אישות, ודווקא הפקר לכל אבל להיות פלגש מותר, ואסור לאדם לגרש אנוסתו שנאמר (דברים כב, יט) לא יוכל לשלחה וגו' ואם עבר וגרש אם כהן הוא לוקה ואם ישראל הוא מחזירה ואינו לוקה ואסור לכהן ליקח גרושה שנאמר (ויקרא כא, ז) ואשה גרושה מאישה לא יקחו, ואמר רבא אינו לוקה עד שבעל וכשבעל לוקה ב', וריח גט פוסל בכהונה ואיזהו ריח גט כיון שאמר לה הרי את מגורשת והרי את מותרת לכל אדם, ואסור לכהן ליקח זונה שנאמר (שם) אשה זונה וחללה לא יקחו ואמרו ז"ל איזו היא זונה כשזנתה תחת בעלה ר' עקיבא אומר מופקרת, ר' מתתיה בן חרש אומר אפילו הלך בעלה להשקותה ובא עליה עשאה זונה, רבי יהודה אומר זונה זו אלונית, וחכמים אומרים אין זונה אלא גיורת ומשוחררת ושנבעלה בעילת זנות פירוש מכל אותן שאין קדושין תופסין בה ואפילו מגוי, והר"ף ז"ל כתב ומיהו בפרק הבא על יבמתו פירוש הקונטרס דהוא הדין לכל הפסול לה ואפילו חיובי לאוין וצ"ע בסמ"ג ע"כ, וקאמר רב בשם ר' אליעזר פנוי הבא על הפנויה עשאה זונה, ומדאמר רב נחמן אין הלכה כר' אליעזר מכלל ההלכה ככל האחרים, ונסתרה עם גוי וכן שבויה וכן נחבשה על ידי ממון בזמן שיד אומות העולם תקפה עלינו אסורה לכהן, ועל ידי נפשות אסורה אפילו לישראל והר"ף ז"ל כתב ונראה דעל ידי נפשות כגון גניבה וכיוצא בזה אבל נחבשת ע"י נפשות כגון קדוש ה' מותרת לבעלה ישראל, כי בידוע שלא נתרצית ע"כ, וגם כן אסור לכהן ליקח חללה שנאמר וחללה לא יקחו ואיזהו חללה הבאה מאסורי כהונה, חלל בנו ובן בנו עד אלף דורות כולם חללים ובת שלהם פסולה לכהונה, אבל ישראל שנשא חללה בתו כשירה לכהונה, וכהנת מותרת לישא חלל, וגר שנשא גיורת בתו פסולה ואם נשאת מותר לקיימה כר' יוסי וג' חללים הם, חלל ודאי, חלל ספק, חלל מחלוצה, ותנאים אחרונים נתנו עליהם חומרי כהנים וחומרי ישראלים עכ"ל הר"י ז"ל. 

מי שגרש מן הארוסין מותר לדור עמה במבוי אם אין לבו גס בה, ואסור לאדם להשהות עם אשתו ודעתו לגרשה אם לא הודיעה מתחילת הנשואין שהוא נושאה לזמן ידוע, וכן לא יקח אדם שתי נשים בב' מדינות מפני חשש שמא ישא הבן אחותו וכיוצא בזה מן העריות ואם הוא אדם גדול שזרעו ידוע ומפורסם מותר, ולא ישא אדם אשה ממשפחת מצורעים ולא ממשפחת נכפין אם הוחזקו שלשה פעמים בכך, ולא ישא אשה שמתו לה שני אנשים ואם קדשה יכנוס וכהן לא ישיא בתו לעם הארץ ואם עשה כן הרי הוא כמו חלל זרעו, ואמרו ז"ל שאם עשה כן אין זווגן עולה יפה, ואם השיאה לתלמיד חכם הדבר נאה ומשובח שהתורה וכהונה במקום אחד, ולא ישא אדם בת עם הארץ שאם מת או גולה בניו עמי הארץ שאין אמן יודעת כתר התורה, ולא ישיא אדם בתו לעם הארץ שכל העושה כן כאלו כופתה לפני ארי מה ארי דורס ואוכל אף עם הארץ מכה ובועל ואין לו בושת פנים, ולעולם ימכור אדם כל מה שיש לו וישיא בתו לתלמיד חכם וישא בת תלמיד חכם לבנו שאין דבר מגונה ולא מריבה בתוך ביתם של תלמידי חכמים, תם. 

ספר כלבו סימן עו 
================ 
הלכות גיטין מספר ה"ר יצחק ז"ל. 

מצות עשה לגרש את האשה בספר כדכתיב (דברים כד, א) ומצא בה ערות דבר וכתב לה ספר כריתות ונתן בידה, ערות דבר כגון עוברת על דת משה, מאכילתו משאינו מעושר ומשמשתו נדה ולא קוצה חלה ונודרת ואינה מקיימת, וכן עוברת על דת יהודית שיוצאה בשוק וראשה פרוע, ואפילו קלתה על ראשה אם יוצאה לרשות הרבים, והר"ף כתב ולדידן שבכה שקורין קופ"ה בלע"ז הוי כמו קלתה ע"כ, אבל מחצר לחצר דרך מבוי מותר, וטווה ורד פניה פירש ר"ת שטווה צמר אדום כנגד פניה כדי שיפול אדמימותו בפניה ומשחקת עם הבחורים, ואומר בתוספות שצריך התראה להפסידה כתובתה ואם לא התרו בה יוציא ויתן כתובתה, מתקנת ר"ג אינו מוציאה על אלו אלא אם כן יש עדים בדבר ואפילו התרו בה לא הפסידה כתובתה. 

והיה אם לא תמצא חן בעיניו (שם) מלמד שאינו מוציאה אלא לרצונו, ואם נתגרשה שלא לרצונו אינה מגורשת אבל האשה מתגרשת שלא לרצונה, ונהגו העולם שלא לגרש אלא ברצון שניהם אבל יש שכופין אותו להוציא כגון מוכה שחין ובעל פוליפוס פירוש ריח הפה ומומר ומכריחין אותו ע"י גוים לעשות מה שיאמר לו הישראל, וצריך שיאמר רוצה אני ויבטל מודעי ב' פעמים אחת לפני נתינתו ואחת אחר נתינתו, וכתב מלמד שאינה מתגרשת אלא בכתיבה ולא בדבר אחר ובכלל זה שיהיה הקלף והדיו משל בעל, וגם ארז"ל פרק גט פשוט שצריך שיפרע הבעל שכר הסופר והעדים מן הדין אלא שהתירו חכמים שתתן האשה שכר הסופר והעדים שלא יעגיננה, ותקנו חכמים שכר זה לבעל דהפקר בית דין הפקר, והבעל יתן לסופר ולעדים ומתקיים בזה ונתן כדאמרינן בגיטין פ"ב, לה שיהא נכתב לשמה, ועוד דרשו ז"ל וכתב לה ולא לה ולחברתה שלא יהיו ב' נשים מתגרשות בגט אחד, ספר כריתות שיהא ענין אותו הספר דבר הכורת בינו לבינה והר"ף ז"ל כתב מדברי גרושין כדאמרינן לספירת דברים הוא דאתא וגם דרשינן מכריתות דבר הכורת בינו לבינה שלא ישים שום תנאי בגט שתהא אגודה ביה לאחר נתינת הגט כלל כגון שאמר הרי זה גיטך על מנת שלא תשתי יין ושלא תלכי לבית אביך לעולם אינה מגורשת כי עדיין רשות הבעל עליה בשאמר לעולם ע"כ, ולא ישאר רשות בעלה עליה כלל לאחר נתינת הגט, ונתן בידה מלמד שאינה מתגרשת עד שיתן הגט בידה או ליד שלוחה שהוא כידה או לחצרה נמי שהוא כידה, אבל אם הגט מונח בקרקע ואמר לה טלי גיטך מעל גבי קרקע הרי זה אינו כלום, וכן אם היה הגט קשור על ידו או ע"י שליחו ולקחתו משם אינו כלום, אבל אם הרכין לה גופו או הניח ידו עד ששלפה הגט הרי זה גט, כתב לה איני בעליך איני ארוסתיך איני אישיך אינו גט, שנאמר (שם) ושלחה מביתו ולא שישלח את עצמו, וכתיב ונתן מי שאין מחוסר מעשה אחר כתיבתו יצא זה שמחוסר קציצה ונתינה אחר הכתיבה, לפיכך אם כתבו במחובר לקרקע אף על פי שחתמו העדים לאחר שתלשו ונתנו לה אינו גט, וגם אם צריך למה שקוצץ מן הקלף יש שפוסלין, ואם קצץ כדי לנאות הגט כמתעסק הוא וכשר, ואינו נותנו לה אלא בתורת גרושין שנאמר וכתב לה ספר כריתות ונתן בידה משמע שיתן אותו בתורת ספר כריתות אבל אם נתן אותו בתורת שטר חוב או מזוזה או כיוצא בזה או שנתן בידה והיא ישנה אף על פי כשנעורה הרי הוא בידה אינו גט, ואם אמר לה אחר כך הרי זה גיטך הרי זה מגורשת כרב פרק הזורק שהלכה כמותו מחבירו, אמר לעדים ראו גט זה שאני נותן לה ואמר לה כנסי שטר חוב הרי זה גט שהרי אמר והודיע לעדים שנותנו לה בתורת גט ומה שאמר שטר חוב מפני שהוא בוש ונכלם ממנה. 

המגרש צריך כשיתן הגט לומר הרי זה גיטך וכיוצא בזה ואם נתן לה ולא אמר כלום פסול, ואם מדבר עמה על עסקי גרושיה ואח"כ נתן גט בידה ולא אמר כלום הרי זה גט כרבי יוסי שאמר כן, וצריך שיתן הגט בפני עדים כשרים שנאמר (שם יט, טו) על פי שנים עדים יקום דבר ואפילו יהיו אותן החתומים בגט כשרים, תניא רבי אלעזר אומר אף על פי שאין העדים חתומין בתוך הגט אלא שנתנו לה בפני עדים כשרים כשר דעדי מסירה כרתי ולא עדי חתימה דהלכה כרבי אלעזר דאמר אין העדים חותמין על השטר אלא מפני תקון העולם וה"מ בגיטין אבל במכר אף עדי חתימה מועילים לבדם בלא עדים בשעת מסירה, ואם היה מזויף מתוכו פסול. 

ונהגו העולם לכתוב י"ב שיטין בגט, הכותב גט צריך שיכתבו אותו כדין ספר תורה שיהיו האותיות מוקפות גויל, ואם נתן גט בלא מוקפות גויל נראה דאין לפוסלו בכך אך אין האותיות צריכות לזיין, וכתב ולא חקק מכאן שאם האות אינה כתקנה כגון מד' ה' וכן כל כיוצא בזה אין למחוק קוצו של ה' לתקנה להיות ד' אבל אם כפל בה דיו אחר שנעשה האות כתקנה אין לחוש בזה, והר"ף ז"ל כתב ומורנו רבינו ברוך פסיל ליה, וכן נהגו העולם, וצריך שלא יעברו ב' אותיות מן התיבה חוץ לשטה, והר"ף ז"ל כתב ונהגו להקפיד אפילו מאות אחת חוץ לשטה וכן בספר רבינו ברוך, וצריך שלא יהא שום שרטוט ולכלוך בגט, ולא יכתוב על המחק ואם כתב וקיימו כשר בדיעבד אם נתן, והר"ף כתב אבל אין נוהגין כן וצריך שיכתוב לשם האשה והאיש ולחתום לשמם, וצריך לעדים להיות עם הסופר בשעת כתיבה שיטה ראשונה, וכן השליח של הולכה, וצריך שיאמר לסופר ולעדים כתבו וחתמו הרבה כמו שתרצו כי שמא יכתבו גט כשר שמא יאבד ולא ינתן ויש בני אדם שרוצים לפסלו שלא כדין מאחרי שכשר הוא מן הדין לומר עשו עדים שליחותן ואף בזה יש מגמגמין ואומרין לבעל שיצוה לסופר על כל גט וגט, והכל כשרים לכתוב אפילו חרש שוטה וקטן אם גדול עומד על גבם ומלמדם, והר"ף ז"ל כתב זהו לפי שיטת הקונטריס ולפי שיטת רבינו ברוך דפירש לה כר' אליעזר, מיהו נראה מתוך דבריו שהביא שדעתו שהן פסולין אפילו בגדול עומד עליהם והוא כתב וכן עיקר, והרי"ף ז"ל כתב שהם כשרים ובלבד שישיירו מקום התורף. 

המביא גט ממדינת הים צריך שיאמר בפני נכתב ובפני נחתם ואם מכירין אותו אין צריך, וכן אם הבעל מביאו אין צריך, וכן שנים שהביאו גט ושניהם שלוחים אין צריכין, וכשהשליח מביא הגט יאמר הרי זה גיטיך מפלוני בעליך והרי את מגורשת ממנו והרי את מותרת לכל אדם ובתוך כדי דבור מן הנתינה יאמר בפני נכתב ובפני נחתם אבל לזמן מרובה אחר הנתינה אינו מועיל כלום והר"ף ז"ל כתב וצריך שיטלנו ויאמר בפני נכתב ובפני נחתם ואפילו מבית לעליה צריך כדמפרש ר"ת מדי דהוי אבני מחוזא דניידי, ופר"ת דאנן כבני מחוזא ודמינן להו כיון דאין (אנן) קבועין, ומיהו בגטין פרק התקבל פירשו בתוספות כשהבעל והאשה שניהם בעיר שיגרשנה הבעל על ידי עצמו ולא ע"י שליח בין בהולכה בין לקבלה משום דאי עביד על ידי שליח מהימן הבעל לומר בפקדון נתתיו לשליח כדאמר רב הונא פרק התקבל דפסק ר"ח כמותו ואע"ג דלבני מחוזא מכשר ר"ת ע"י שליח אף ע"ג דשניהם בעיר משום טעמא דניידי כדפירשו בתוספות פרק התקבל מ"מ אנן לא ניידינן כל כך ואע"ג דפר"ת דהאידנא כלהו ניידי אין לסמוך על זה להקל דאיהו להחמיר אמרה, ויש להזהר שלא לעשות שום שליח כששניהם בעיר אחת כדפרישית וכן עיקר ואפילו מבית לעליה צריך לקרותו והאיש עושה שליח להולכה והשליח עושה שליח בבית דין, והאשה עושה שליח לקבל גיטה מיד בעלה אבל מיד שליח בעלה לא תעשה שליח לקבל מידו אבל בדיעבד שרי כרבי חנינא וכן פסקו רב האי והרי"ף ז"ל, והכל כשרין להביא גט ואפילו אותן נשים שאינן נאמנות לומר מת בעליך ואפילו קרובות חוץ מחרש שוטה וקטן עבד וגוי וסומא, בחוצה לארץ אמר אמימר השנים שנותנין הגט בפניהם צריכין לקרותו, ופר"ש ז"ל פעם אחת קודם הנתינה ואחת לאחר הנתינה ואם לא קראוהו קודם הנתינה פסול, אבל אם לא קראוהו לאחר הנתינה וקראוהו קודם כשר בדיעבד, וכן אם קראוהו מיד אחר הנתינה אף ע"פ שלא קראוהו קודם כשר. 

שנינו הזורק גט לאשתו והיא בתוך ביתה או בתוך חצרה מגורשת אבל ברשות הרבים אפילו תוך ארבע אמות אינו מועיל עד שיהיה בידה, והרי"ף ז"ל כתב ומנהג העולם שלא לגרש האשה ליתן לה בתוך ביתה ובתוך חצרה ואפילו לתוך קלתה או לתוך מלבושיה אומר רבינו יחיאל דאין לעשות כן כי לפעמים שבגדיה שאולין ואולי הבעלים מקפידין בזה, ואם כן לא הוי גיטה כיון דלאו להכי אושלינהו, וטעם זה נמי שייך גבי ביתה וחצרה לכן נכון לתת הגט תוך ידה ממש ויהיה ידה פתוחה מתחלת הנתינה עד גמר הנתינה ע"כ. 

וכשהעדים חותמין הגט צריך שלא יהא הסופר אחד מהם דאמר חתם סופר ועד פסול, וגם אם אמר בעל לשנים אמרו לסופר לכתוב לפלוני ולפלוני ויחתמו פסול כדאמרינן עד שישמעו קולו לאפוקי ממ"ד דאומר אמרו כשר, ואע"ג דהוי תרי חומרי דסתרי אהדדי כיון שלא נתברר לנו הלכה כמאן צריך להזהר משניהם, ולא ישלח אדם כתב ידו לסופר ולעדים לכתוב לו גט ולחתום בין שהוא חרש בין שהוא פקח, אבל אשה יכולה לעשות שליח מתוך הכתב, וחרש מעיקרו כשם שנכנס ברמיזה כך יוצא ברמיזה, ונשתתק בודקין אותו שלשה פעמים אם אמר על לאו לאו ועל הן הן כותבין גט לאשתו על פי רמיזתו, ובסרוגין דאמר תרי הן וחד לאו אי נמי בפירות של ימות החמה לימות הגשמים או להפך, ובעל שיש לו שני שמות חלוקין ואחד מהם עיקר כותב העיקר קודם ואומר אני פלוני דמתקרי פלוני, וכן האשה ודוקא היכא דאתחזק בתרי שמות חלוקין אבל לא אתחזק כשר בדיעבד, והר"ף ז"ל פירש אתחזק בתרי שמות מפורש בתוספות גטין ובספר רבינו ברוך ע"כ, ואין צריך לכתוב יצחק דמתקרי חקין ולא מתתיה דמתקרי דוני וכן כל כיוצא בזה, ומומר אין צריך לכתוב שם גיות בגט ואם כתב שם יהדות וכל שום שיש לו טוב הדבר מאד כדי לכלול שם גיות בסתם כי אין להזכיר שם גיות בפירוש, והר"ף ז"ל כתב אך בשאר גטין דישראל ששני השמות דיהדות הם אין לכתוב וכל שום שיש לו אלא אנא פלוני דמתקרי פלוני כדפר"ת בגטין, רגילין לכתוב דמתקרי כששם השני בלשון עברי וכששם השני בלשון לעז כותבין המכונה, ואדם שנשתנה שמו מחמת חולי אף על פי שקורין אותו תמיד בשם הראשון מכל מקום אותו השם שני לשנוי הוא עיקר וכותבין אותו קודם ע"כ, וצריך לכתוב שם העיר שהסופר והעדים עומדין שם בשעת כתיבה כשכותבין למנין שאנו מונין כאן במקום פלוני, וגם מקום דירת האיש והאשה, ועכשיו שאין אנו יודעין עיקר דירתם כותבין מקום עמידתם בשעת כתיבת הגט, ואין כותבין לאיש לשלוח גט לאשתו שהיה במקום אחר, אין כותבין מקום האשה כלל לא בלשון דירה ולא בלשון עמידה, והלילות נמנעו מלכתוב לפי שיש טועין בהם. 

ושכיב מרע שכותב גט לאשתו על תנאי צריך שיאמר אם לא מתי לא יהא גט ואם מתי יהא גט ואם לא מתי לא יהא גט ואם יעמוד מחליו הגט בטל, ואם יחלה אחר כך צריך גט אחר, וצריך שיאמר מעכשיו שאם יאמר מהיום ומת באותו יום שמא בסוף היום קאמר ולא ידענא מאי אידן, כך פר"ת והר"ף ז"ל כתב כמו כן שאם יאמר מהיום ומת באותו יום אמר ר"ת לא ידענא מאי אדון בה דשמא דעתו מעכשיו משעת נתינה קאמר או שמא דעתו מסוף היום קאמר אם ימות באותו יום יפסול הגט, ומורי רבינו יחיאל היה רגיל בגט דשכיב מרע להצריך לגרש לגמרי לאפוקי נפשיה מכל ספק, אין מזקיקין לקבל חרם של תקנת קהלות לישא אותה כשיעמד מחליו, וגוסס המדבר מצוה לכתוב גט לאשתו רק שיהיה מיושב עד סוף הכתיבה וחתימת הגט, והר"ף ז"ל כתב והגוסס המדבר מצוה להזקיקו שיצוה לכתוב וליתן גט לאשתו וכותבין בעודו חי רק שהוא מיושב בדעתו משעת הצווי עד שעת נתינת הגט ע"כ, וצריך שלא תתיחד עמו כל ימי החולי משום חשש הגט ישן, ואם קבע זמן לתנאו שצריך שיקיים התנאי בתוך הזמן ואם אמר בתנאו לאחר שבוע שנה פירוש לאחר שמיטה, שנה ר"ל לאחר שנה, חדש ר"ל לאחר חדש, שבת ר"ל יום ראשון שני ושלישי, נערה המאורשה היא ואביה מקבלין גיטה והוא הדין לקטנה, וכל שאינה יכולה לשמור גיטה אינה יכולה להתגרש, פר"ש ז"ל אפילו על ידי אביה ורבינו תם פירש דמתגרשת ע"י אביה, ונשתטית לא יוציאה ונשתטה לא יוציא, וקטנה שנשאת אין אביה מקבל גיטה ונכתב ביום ונחתם בלילה פסול, אבל נכתב ונחתם ביום אפילו לא נתן עד לאחר ימים רבים כשר ואין לחוש בזה משום מוקדם, והר"ף ז"ל כתב מיהו נהגו העולם להקפיד שינתן בו ביום רק מגט שאדם שולח לאשתו ממקום אחר דהתם לא אפשר ע"כ, ועדי הגט אין חותמין רק זה בפני זה, ויזהרו שלא ירחקו חתימתן מכתיבת הגט ב' שטין, ואין מסיימין הגט רק בסוף שיטה פן יחתמו העדים באותה שיטה ואין למדין מאותה שטה שלמעלה הימנה ולפעמים יהיה באותה שטה עקרו של גט או אם יחתמו העדים רחוק מן הכתב באמצע שטה אחרונה יכול לזייף בחצי החלק כמה שירצה וכן נהגו להחתים עדים בתחלת שטה זה תחת זה, ועדי הגט שאין יודעין לקרות קורין בפניהם וחותמין ואם אין יודעין לחתום מקרעין להם נייר חלק וממלאין את הקרעים דיו ומיהו טוב לחזר אחר עדים שיודעין לחתום, האשה שעשתה שליח לקבל גטה צריכה לעשותו בפני עדים והם יכתבו לו כתב וכשיקבל הגט יקבלנו בפני עדים והם יכתבו לו כתב. 

והא לך סדר שליח להולכה ולקבלה מלשון הרי"ף ז"ל כיצד ימסרנו לשליח וזה הלשון יאמר בפני עדים כשרים ויקראו אותו קודם מסירה ולאחר מסירה לשליח דלמא עיילה תותי כנפיה וחלפיה, וזה הלשון יאמר הולך גט זה לאשתי פלונית המכונת פלונית ותהא ידך כידי ופיך כפי ועשייתך כעשייתי וכחך ככחי ותהא מגורשת ממני ותהא מותרת לכל אדם, וקודם שימסרנו הבעל לשליח יבטל הבעל כל המודעות גם טוב שיקבל עליו חרם שלא יוכל לעשות שום בטול בגט, והשליח יאמר לאשה כל זה הא לך גט זה מרבי פלוני בעליך המכונה פלוני והתקבלי גט זה והרי את מגורשת ממנו והרי את מותרת לכל אדם וגט זה בפני נכתב ובפני נחתם, כל זה יאמר בשעת נתינה קודם שיגיע הגט לידה ויתננו לה בפני שלשה עדים ואף ע"ג דקיימא לן בפני ב' עדים דעד נעשה דיין והשליח משלים לשלשה מכל מקום טוב שיתנהו בפני שלשה שלא יבא לטעות כשהשליח יהיה קרוב לבעל או לאשה כדאמור תלמודא, ויש מרבני צרפת מצריכין להושיב דיינין לקבל עדות השליח וכן נהג ה"ר יצחק, והר"ף ז"ל כתב בדיעבד אין לחוש, ואם הבעל רך בשנים טוב לבדוק בסימנין אם הביא שתי שערות כשעושה שליח להולכה דקיימא לן קטן אינו עושה שליח ואם יש לו זקן אין לדקדק. 

וזה לשון שטר הולכה. בפנינו עדים חתומי מטה בכך וכך בשבת בכך וכך ימים לירח פלוני שנת כך וכך לבריאת עולם למנין שאנו מונין כאן בפלוני מתא דיתבא על נהר פלוני וכו' מסר רבי פלוני ברבי פלוני המכונה פלוני גט ביד רבי פלוני להוליך אותו לאשתו פלונית בת רבי פלוני המכונה פלוני וכך אמר לו רבי פלוני ברבי פלוני הבעל לשלוחו רבי פלוני ברבי פלוני הולך גט זה לאשתי פלונית בת רבי פלוני המכונה פלוני ותהא ידך כידי ופיך כפי ועשייתך כעשייתי ונותן אני לך רשות לעשות שליח ושליח עד מאה שלוחים וליתן גט זה לאשתי פלונית בת ר' פלוני בכל מקום שתמצאנה אתה או שלוחך או שליח שלוחך והגט שנעשה על זה רבי פלוני ברבי פלוני שליח להולכה ככל הכתוב למעלה נכתב ונחתם בפלוני מתא בכך וכך בשבת בכך וכך ימים לירח פלוני שנת כך וכך לבריאת עולם וכו' ועדיו החתומים בו ר' פלוני בר' פלוני ופלוני בר' פלוני ובפנינו ביטל רבי פלוני בר פלוני הבעל כל מודעות שמסר על הגט זה וגם בפנינו קבל עליו רבי פלוני ברבי פלוני חרם חמור שלא לבטל הגט ולא את השליח ומה שראינו ונעשה בפנינו כתבנו וחתמנו, שליח להולכה צריך לעשותו בעדים אך אינו צריך להביא לו שטר ולא עדים שעשאו הבעל שליח להולכה כדמשמע בההוא דאייתי בתרי, וכן כתב ה"ר יעקב, ומה שכתוב בתקון שטרות שטר הרשאה לשלוח גט לאשתו ממקום למקום נראה דאינו צריך אלא לפי שכתוב בהן שנותן הבעל כח לעשות כמה שלוחים ואפילו לא יכנס, עד כאן מתשובות ונהגו העולם בלא שטר הרשאה אבל שליח לקבלה מן האשה צריך שטר הרשאה. 

זה לשון שטר הרשאה לקבלה. זכרון עדות אשר היה לפנינו אנו עדים חתומי מטה בכך וכך וכו' למנין שאנו מונין כאן בפלוני מתא דיתבא על נהר פלוני איך פלונית המכונת פלונית בת רבי פלוני ברבי פלוני העומדת היום בפלוני מתא ובפנינו אמרה לר' פלוני ברבי פלוני שלוחה התקבל גטי מיד רבי פלוני בר פלוני בעלי ותהא ידך כידי וקבלתך כקבלתי ותזכה לי בו ותקבלהו לי ומיד שיגיע גט זה לידך אהיה מגורשת ממנו ומותרת לכל אדם ומה שנעשה בפנינו ושמענו כתבנו וחתמנו לראיה שליחות קבלת גיטה הכל שריר וקיים, ויחתמו שנים זה תחת זה מכתיבה גסה, וצריך שיחתמו שנים בשטר מצוי שיהיו ידועים וחתימתם ידועה ונכרת במקום הכתיבה, וגם צריך ליזהר ולדקדק שתהא האשה העושה שליח גדולה בשנים ובסימנין ואם אין השנים ידועים רק על פה צריך רבוי שערות שחורות וגדולות ושוכבות כדי לכוף ראשן לעקרן כמו לענין חליצה לפי שאין שליחות לקטן, ובשעת נתינת הגט לשליח קבלה יושיב הבעל שלשה דיינין כשירים והגונין שלא יהיו קרובים זה לזה ולא לאיש ולא לאשה ולא לשליח קבלה ויראו בשטר הרשאה אם יהיו החתימות ניכרות וידועות להם, ואחרי אשר יביאו שטר הרשאה של שליח קבלה ואחרי הקיום יבא הבעל לפניהם ויקראו הגט קודם שיתנהו ויחזירוהו אותו לבעל ויבטל הבעל כל המודעות ויתנהו ליד השליח ויאמר לו כן התקבל גט זה לפלונית אשתי המכונת פלונית בת רבי פלוני בר' פלוני והרי היא מגורשת ממני ומותרת לכל אדם, ולא יעשה שום תנאי ויחזרו ויקראו אותן אחר הנתינה, והדיינין יכתבו עדותן וימסר ביד שליח לקבלה, ויכתבו בכך וכך בשבת וכו', למנין שאנו מונין כאן בפלוני מתא דיתבא על נהר פלוני אנחנו ב"ד חתומי מטה במותב תלתא כחדא הוינא ובא פלוני בר פלוני המכונה פלוני, ולא יכתוב שם מקומה כיון שאינה עומדת שם, ונתן גיטה ביד רבי פלוני ברבי פלוני שעשתה אותו שלוחה בעדים לקבל גטה מרבי פלוני ברבי פלוני בעלה ואומר לו בפנינו כך התקבל גט זה לפלונית בת רבי פלוני אשתי המכונת פלונית והרי היא מגורשת ממני ומותרת לכל אדם, וקודם נתינתו ביטל כל מודעות בפנינו שאם שמא חס ושלום מסר שום מודעא הלא מבוטלת ולא נתן שום תנאי בגט אלא גרושין גמורים והגט קראנוהו וראינוהו כשר כדת וכהלכה ומחמת שראינו גרושי פלונית בת רבי פלוני מרבי פלוני בעלה המכונה פלוני בר פלוני שנתן גט לרבי פלוני בר פלוני שלוחה לקבלה כתבנו שטר זה בידה לראיה ולזכות עם הכל שריר וקיים, ויחתמו שלשה זה תחת זה בראש השיטה פלוני בר פלוני דיין, וגם הבעל תחת חתימתן יכתוב אני פלוני נתתי גט לאשתי על יד שלוחה ככל הכתוב למעלה, זה לשון העתקת הרב רבינו פרץ ז"ל, אני החתום למטה פלוני בר פלוני המכונה פלוני העומד היום בפלוני מתא דיתבא על נהר פלוני גרשתי את אשתי פלונית בת רבי פלוני המכונה פלוני וגרשתיה בפלוני מתא דיתבא על נהר פלוני ביד ר' פלוני בר פלוני שלוחה בפני בית דין רבי פלוני בר פלוני ורבי פלוני בר פלוני ורבי פלוני בר פלוני החתומים בשטה של מעלה וגרשתיה בגרושין גמורים בבטול כל מודעי ובלא שום תנאי ככל הכתוב למעלה ושטרם וחתימתם אמת ובעבור כי הכל אמת כתבתי גם אני שטר זה להיות לה כתב ידי לראיה ולזכות שלא יהא לי פתחון פה עליו כלל כלל כי כל שטר ב"ד וחתימתם אמת והכל שריר וקיים, הנה פורש סדר שליחות קבלה, אמנם אם לא על ידי הדחק נכון להרהר כי בקושי גדול יכול אדם לצאת ידי חובתו נקי כי רוב פעמים אינו מצוי שיהיו שלשה בני אדם ידועים וחתימותיהם נכרות במקום כתיבת הגט עדים שיכירו כל השלשה דיינין אף על גב דתנן גבי שליח קבלה שתי כתי עדים שיאמרו בפנינו אמרה, וב' שאמרו בפנינו גרשה ומשמע כי די בכך שנים שיעידו שעשאתו שליח לקבלה הני מילי כשבאים והשנים אותם עדים שעשאתן שליח לקבלה והן עצמן באים מעצמן במקום נתינת הגט, אבל בהא שליח לקבלה דעל ידי שטר צריך קיום ג' כדפרישית, וצריך שהשלשה דיינין שהם בשעת נתינת הגט יכירו חתימות העדים שחתמו בשטר אשר עשתה לשלוחה לקבל גיטה ולא סגי מן החתימות אשר הם מעיר לעיר משום דדלמא לא הביא חתימות מכולן וצריך לקיים כל השלשה בגט דקיום שטרות בשלשה לכך נכון להחמיר אם לא על ידי הדחק לעשות שליח לקבלה. 

וזהו לשון שליחות שטר הולכה, כשהבעל עצמו מוליך גט לאשתו לעיר אחרת הנה ר' פלוני בר פלוני המכונה פלוני מוליך גט זה לאשתו פלונית בת רבי פלוני המכונה פלוני ונכתב ונחתם כהלכתו, ואין כותבין בו מקום כלל לפי שלא היתה האשה במקום כתיבת הגט מדי דהוה אגטין הבאים ממדינת הים וכן קבלנו מרז"ל, והוא נכתב ונחתם כהלכתו בפני הבעל כדי שיוכל לומר בפני נכתב ובפני נחתם אם יישר בעיניכם ומן הדין אין צריך לומר בפני נכתב ובפני נחתם כיון שהבעל מביאו כדאמרינן בפר"ק דגטין הבעל עצמו וכו', כי בעונותינו אין אנו בני תורה כמו הראשונים. 

וזה הלשון שיאמר הבעל בשעת נתינת הגט קודם שיתן הגט לאשתו, התקבלי גטיך זה ממני והרי את מגורשת ממני והרי את מותרת לכל אדם, וגט זה בפני נכתב ובפני נחתם, ויתנהו לה בפני ג' ויבטל כל מודעות קודם נתינה ויקראוהו קודם נתינה ולאחר נתינה כמו שכתבנו ויקבל חרם שלא יוציא לעז על הגט ועל החתימות, וכל החתימות אשר בתוך הגט ידועות לנו ואין שם כנוי כגון מחצה הנוט' כי אין צריך כיון דעיקר הגט וכגון מיעקב קופי"ן ומיצחק חק"י ושלום. 

הא לך טופס הגט מלשון הרב רבי יצחק ז"ל וצריך שיהא מכתיבה גסה, בכך וכך בשבת בכך וכך ימים לירח פלוני שנת כך וכך לבריאת עולם למנין שאנו מונין כאן בעיר פלוני מתא דיתבא על נהר פלוני אנא פלוני דמתקרי פלוני ברבי פלוני העומד היום בעיר פלוני מתא דיתבא על נהר פלוני צביתי ברעות נפשי בדלא אניסתא ושבקית ופטרית ותרוכי יתיכי ליכי אנת אנתתי פלונית המכונת פלונית בת ר' פלוני העומדת היום בעיר פלוני מתא דיתבא על נהר פלוני דהוית אנתתי מן קדמת דנא וכדו פטרית ושבקית ותרוכי יתיכי ליכי די תהוייין רשאה ושלטאה בנפשיכי למהך להתנסבא לכל גבר די תיצבייין ואנש לא ימחא בידיכי מן יומא דנן ולעלם והרי את מותרת לכל אדם ודן די יהוי ליכי מנאי ספר תרוכין ואגרת שבוקין וגט פטורין כדת משה וישראל, ויחתמו העדים זה תחת זה פלוני בר פלוני עד פלוני בר פלוני עד. 

וצריך שיהא מכתיבה גסה דבעינן כתיבה תמה והכותב לא יכתוב ודין ביוד אלא ודן בלא יוד ולא יכתוב ואגרת ביוד אלא ואגרת בלא יוד די תהוייין ג' יודין לבד יוד של די וכן די תיצבייין ויכתוב למהך בלא יוד דלא לשתמע ליכי תלכי, ויתלה רגלו של ה"א שלא יראה כחי"ת דמשמע למחך לשון חוכא וליצנות, ויאריך וי"ו של וכדו ושל ותרכית ושל שבוקין ושל תרוכין ושל פטורין, ויכתוב להתנסבא בה"א ולא לכתוב לא תנסבא באל"ף דמשמע לא תנסבא, והר"ף ז"ל כתב שצריך לכתוב די רחוק קצת כי די תיבה לעצמה במקום אשר, וכן תיצבייין, מנאי בלא יו"ד בין מ"ם לנו"ן, תרוכין שבוקין פטורין בלא יו"ד, ימחא באל"ף, ואנש בלא יו"ד בנפשיכי ביו"ד, ויש שאין מקפידין, בידיכי תלתא יודי"ן, למנין בחד יו"ד, מנין בלא ו"ו, דיתבא בחד יו"ד דתיבה אחת היא במקום היושבת, על מעינות בחד יו"ד, פלוני בר פלוני, ואם יש לו שם אחר קדש יכתוב דמתקרי פלוני ואם לעז המכונה, העומדת בו"ו ויש שאין מקפידין, ואם אינה בעיר אין כותבין מקום האשה כלל, הראשון ושבקית ופטרית והשני פטרית ושבקית פטרית בלא וי"ו, ותרוכית הוי"ו גדולה, יתיכי שלשה יודי"ן ליכי שני יודי"ן, והאורבלי כתב לכי בלא יו"ד דלא לישמע לי כי את אנתתי, אבל בשאר ליכי אין לחוש, והר"ף ז"ל אומר בשם רבינו יחיאל דוש לכתוב בו יו"ד כמו היליכי ר"ל שליכי וכן נתוכח עם הרב רבינו משה מרשל"י, אנתתי בלא יו"ד, וכדו וי"ו גדולה ולא יותר מדאי פן תראה לנו"ן, פטרית ושבקית ותרוכית וי"ו גדולה, יתיכי שלשה יודי"ן, ליכי שני יודין, די תיהוייין ה' יודי"ן ושתי תיבות, די תיצבייין ה' יודי"ן ושני תיבות, בנפשיכי יו"ד באמצע ויש שאין מקפידין, למהך בה"א ובלא יו"ד, להתנסבא בה"א ובלא יו"ד ויש כותבין ביו"ד ואנש בלא יו"ד ימחא באל"ף לשון מחאה וה"ר יחיאל ז"ל כתבו בה"א אך לא נהגו, והר"ף ז"ל בשם רבי יקר כתבו באל"ף והאורבלי אומר בשני מקומות הוא בדניאל אחד באלף ואחד בה"א לפיכך אין חששה, מותרת בו"ו, תרוכין ן' גדולה, ויש כותבין תירוכין שיבוקין פיטורין בשתי יודי"ן, אך בטופס שנחתם בו רבינו יחיאל כלם ביו"ד אחת האחרונה בלבד וכן אומר הר"ף ז"ל, ואם יש נהר אחד או שנים או שלשה הכל צריך לכתוב על נהר פלוני ופלוני אפילו רחוקין מן העיר יותר מן התחום כיון שמוליכין שם הסוסים וללבן הבגדים כיון שספוק העיר מהן, וצריך בשטה אחרונה כדת משה וישראל לבד, וצריך שיצוה הבעל לסופר לכתוב גט לאשתו פלונית בפני עדים כשרים שלא יהיו העדים קרובים זה לזה ולא לבעל ולא לאשה, וכן אם הבעל כותבו יאמר לשם פלונית אשתי אני כותבו, וצריך שיהיו העדים בשעת כתיבת הגט ולכל הפחות בשטה ראשונה ושיאמר הסופר בפני אותם העדים שאני כותבו לשם פלונית אשת פלוני בת פלוני המכונה פלוני, וצריך שיאמר הבעל לסופר לעשות ולכתוב גיטין הרבה עד שיהא אחד מהן כשר לדעת הרב המחמיר יותר, וצריך לכתבו מכתיבה גסה, וצריך לחתוך הקלף קודם הכתיבה ולשרטט בברזל ולא באבר, וצריך י"ב שטין כמנין גט, וגט זהו לשון כריתות, ירושלמי מיגט גייטי, וצריך ארכו יותר על רחבו וארכו זהו דרך כתיבתו, ונהגו שלא להקפיד, וצריך שתהיה כדין ספר, וצריך לכתוב האותיות כהלכתן, ואם יש ספק יביאו תינוק להכיר אותם, וצריך לכתוב בר רבי הכל שלם, וצריך שיכתוב על ספוק מימי העיר או מימי נהרות או מימי מעיינות או מי בורות ואפילו אם היה ספוק העיר בתוך העיר והיה נהר חוץ לעיר צריך לכתוב, וצריך לדקדק שיהיה הקלף והדיו והקולמוס הכל לבעל האשה ואם יהיה לאשה תתן לאישה ויהיה משלו, וצריך ליזהר שלא יעשה הבעל שליחות לצוות לכתוב רק הוא בעצמו יצוה לסופר לכתבו ולעדים שיחתמו, וצריך שתהיה הכתיבה מוקפת גויל, וצריך שלא יהא שום טשטוש ומחק בגט, וצריך שיהיו האותיות הההי"ן תלויות כרעיהן וכן הק', וצריך שלא יכתוב על המחק, ואם יפול דיו על אות הכתוב שלא יתקן אותו משום חק תוכות, אמנם מיו"ד וי"ו וכיוצא בהם לעשות מטפה שנפלה אות שלימה אין בכך כלום וכשר כי זה חק ירכות, וצריך שיחתמו העדים לשמה כמו הסופר כותב לשמה ושיחתמו בראש שיטה זה תחת זה וזה בפני זה ושלא יחתמו רחוק מן הגט שני שטין ויכתבו אחר שמותם עד באחרונה כמו דוד מלך עד, וצריך שתהיה יד האשה פתוחה בשעת קבלת הגט ושלא תחזיק יד האשה בגט עד שיניחנו הבעל מאליו בתוך ידיה ויהיה יבש בשעת נתינה כדי שיהא ראוי להתקיים, וצריך לבטל כל מודעות לבעל, וצריך למקרייה קודם נתינה ואחר נתינה, וצריך להטיל חרם על העדים שם שלא להוציא לעז על הגט, וצריך שאם היה נשבע קודם שיתירו לו קודם נתינה שלא יהא דומה לאנוס. 

כתיבת ימים של גט כהלכתו יכתוב בשלישי ברביעי בחמישי ביו"ד באמצע בשני בששי בלא יו"ד באמצע, יום ראשון יכתוב באחד בשבת, ויכתוב יום ביום לירח בשני ימים בשלשה ימים בארבעה בחמשה בששה בשבעה בשמונה בתשעה בעשרה ימים באחד עשר בשנים עשר בשלשה עשר בארבעה עשר בחמשה עשר בששה עשר בשבעה עשר בשמונה עשר בתשעה עשר בעשרים יום באחד ועשרים בשנים ועשרים יום בשלשה ועשרים בארבעה ועשרים בחמשה ועשרים בששה בשבעה בשמונה בתשעה ועשרים, ואם יהיה ראש חדש שני ימים אם יכתוב הגט ביום שני יכתוב באחד יום לירח פלוני ואין לפקפק כי חשבונינו מיום שני, ואם יכתוב הגט ביום ראשון נראה לכתוב בשלשים יום לירח פלוני שהוא יום ראשון לירח פלוני, ונראה להר"ף שיש לחוש וטוב להמתין עד יום שני למחרת שלא ליכנס בשום נדנוד ספק, ואם השנה מעובר וכותב באדר יכתוב לירח אדר הראשון וכמו כן בשני לירח אדר השני ע"כ. 

משפט השנים בלשון זכר, והא לך משפט השנים בלשון נקיבה, בשנת חמשת אלפים ושתים ושלש וארבע וחמש ושש ושבע ושמונה ותשע ועשר ואחת עשרה ושתים עשרה ושלש עשרה וארבע עשרה וחמש עשרה ושש עשרה ושבע עשרה ושמונה עשרה ותשע עשרה ועשרים מכאן ואילך אחת ועשרים וכו' על הסדר, לעולם מנין הממוצע לשון נקבה, עד כאן לשון הר"ף ז"ל. 

האשה שעשתה שליח לקבל גיטה צריכה לעשות בפני עדים והם יכתבו לו כתב וכשיקבל הגט יקבלנו בפני עדים ויכתבו לו כתב, והר"ף זכרונו לברכה כתב מיהו רבינו ברוך כתב מכתב ידו דלענין שליח לקבלה צריך להושיב בית דין שלשה שיכירו חתימות העדים החתומים בשטר של קבלה וכן נראה דהא קיום שטרות בשלשה, ואף על גב דאמר פרק התקבל במתניתין דלא צריך כי אם שנים שיאמרו בפנינו קבל הני מילי כשהעדים הראשונים שאומרים בפניהם לשליח התקבל לי גיטי הם עומדים שם בשעת נתינת הגט ליד השליח אבל על ידי שטר צריך קיום ואין קיום בפחות משלשה, הלכך קודם שיקבל הגט השליח לקבלה יושיבו שלשה שיכירו החתומים וטוב שיהיו אנשים ידועים כי הם יעידו בכתב ידם על נתינת הגט והגרושין לשליח למקום האשה להודיע לה, מכאן נראה שאין לסמוך על פי שלוחים לקבלה שרגילין לעשות קיום מעד לעד לפי שאין רגילות להיות באותו קיום שלשה בני אדם ידועים ונכרים במקום הנתינה שיכירו חתימת עדי השטר לקבלה כי כן צריך לשלשתן יחד כדפרישית, וכן שליח בהולכה ושליח לקבלה, וטוב לחזר אחר שליח שניכר כי הוא גדול על ידי בנים או על ידי זקן בין בשליח לקבלה בין בשליח להולכה שאם לא כן אפילו מוחזק בשנים היה נראה שצריך לבדקו לכל הפחות על ידי עד אחד מכ"ש לחליצה, ומיהו בעדי חתימה אין להקפיד כיון שהוא מוחזק בשנים דקיימא לן עדי מסירה כרתי, ובשעת נתינת הגט יש כמה עדים גדולים שהן רגילין לתנו במנין. 

אסור לאדם להחזיר גרושתו משנשאת לאחר שנאמר (דברים כד, ד) לא יוכל בעלה הראשון אשר שלחה לשוב לקחתה וגומר, ובין מן הארוסין בין מן הנשואין אסור כחכמים וכן כיוצא בזה עכ"ל הר"ף ז"ל נשלמו הלכות גיטין. 

ספר כלבו סימן עז 
================ 
דין הלכות חליצה. 

מצות עשה לחלוץ יבמתו שנאמר (שם כה, ט) וחלצה נעלו מעל רגלו, דין מנעל מלשון הר"ף ז"ל, צריך שיהא של עור בהמה טהורה, ומעור קשה מפרה או מתיש דומיא דסנדל שלהם שהיה מעור קשה כדאמרינן שהיה מעור שלוק וכולו תפור מעור ותפור מבחוץ ולא מבפנים ורצועות תפורות במנעל מעור בהמה טהורה הכל הרצועה והתפירה עצמה ומחוברת באזנים וקרסים נואגי"ץ בלע"ז והלולאות הכל מעור בהמה טהורה, וטוב שלא יהיו הלולאות מן האוזן עצמה כעין שרגילין לעשות נקבים בתוך אזני המנעל, אלא צריך שיהיו הלולאות רצועה קטנה מחוברת בראשי האזנים וצריך שיהא המנעל של ימין לכתחלה וברגל של ימין גם בדיעבד וברגלו יחף וצריך שיהיו אזנים קצרות שלא יגיעו זו לזו כדי שיהיו הקרסים והלולאות שבהם תוחבין אל הקרסים על שוקיו ממש ולא על האזנים משום מעל דמעל מכאן נראה שאין הלולאות מן האזנים עצמן וכל שכן דבעינן שיהיו האזנים על שוקיו ולא על סנדל דאז הוא מעל דמעל, וכשקושר צריך שני קשרים זה על גב זה וצריך שיהיה לו עקב בולט קצת ושפה תפורה ושאנצי וכל המנעל שחור וכן הקרסים והלולאות אבל הרצועות לבנות ושלא יהא שום לשון תחת הקרסים ולא בין האזנים דאם כן הוי נמי מעל דמעל והפנתא שקורין אינפיניא לא תגע רק על האזנים ולא תחת האזנים כלל וצריך ד' קרסים או ב' לכל הפחות ושיתפרנו תפירות תכופות וכשיבא לקצור הרצועות שהאחת באוזן מכאן והאחת באוזן מכאן יכרכם סביב האזנים ויקשרם על השוק ממש מבחוץ ולא על האזנים. 

תם דין מנעל והרצועות והקשרים והקרסים. 

דין סדר חליצה אל הר"ר יצחק ז"ל 

יבררו שלשה דיינין בתחלה ויוסיפו עליהם עוד שנים להשלים לחמשה ולא יהיו קרובין זה לזה לא ליבם ולא ליבמה, וכן לא יהיו הדיינים גרים מאב, ויאמרו הדיינים נלך למקום פלוני לחלוץ דכתיב (שם כה, ז) השערה, וילכו וישבו שם והיבם והיבמה יעמדו לכתחלה כענין בעלי דינין אבל בדיעבד אם ישבו, וישאלו אם יש שלשה חדשים ממיתת הבעל, ואם יש לו אח, ואם זהו אחיו של מת מאביו ואם היה בעולמו, ואם זאת היא אשתו של מת ואפילו קרוב ואפילו אשה נאמנין, ויחקרו אם היבם בן שלשה עשר שנים ויום אחד, ואם היבמה בת שנים עשר שנים ויום אחד, ואם הוחזקה בשנים אפילו על ידי נשים סגי בכך, והר"ף ז"ל כתב כדאמרינן הוחזקה נדה בשכנותיה בעלה לוקה עליה ומחזקין לה בודאי ע"כ, ויחקרו אם יש לה סימנין כגון שתי שערות שבערוה או השערות שלמעלה באיש שערות בכל מקום חוץ מן הזקן באשה הדדין שוכבין או מוטין וזו בדיקה של נערה יכולה להיות על פי נשים כגון דהוחזקה גדולה בנשים ואם אין סימנין עד עשרים לאיש ונולדו לו סימני סריס אינו חולץ ואינו מיבם, ואם לא נולדו לו סימני סריס עד רוב שנותיו ממתינין לו, וכן האשה אם לא הביאה שתי שערות והיתה בת עשרים שנה ונולדו בה סימני אילונית דינה שאינה זקוקה ליבם, ואחר כך שואלין אם אכלה האשה כי שמא תרוק מחמת אכילה ובעינן וירקה מעצמה, ולכך בעינן שתחלוץ קודם אכילה, וצריך שלא תרוק דם לבד אבל אם דם ורוק מעורבין יחד אין לחוש, ואחר כך אומרים ב"ד ליבם אם אתה חפץ ליבם או לחלוץ ונותנין לו עצה הגונה, ואם ירצה לחלוץ מביאין לו המנעל וצריך שיהיה מעור קשה מבהמה טהורה וצריך שיהיו בו רצועות מחוברות וגם קשרי שקורין נושש, ולולאות להכניס הקשרים, וצריך לכתחלה שיהא המנעל שלו ושל ימין וצריך ליתנו ברגל ימין, אבל של שמאל פסול אפילו הוא אטר, וצריך ליתן ברגלו יחף ולא על גבי בתי שוקים דכתיב מעל ולא מעל דמעל ומהאי טעמא צריך שלא יהא ארוך עד למעלה מן הארכובה, וצריך לקשור הרצועות ויכניס הקשרים בלולאות למהוי חליצה אלימתא, ותאמר האשה מאין יבמי להקים לאחיו שם בישראל לא אבה יבמי ולא תפסיק בין לא לאבה שלא יהא משמע אבה יבמי, וכן לא יפסוק היבם בין לא ובין חפצתי, ויעמוד היבם אצל כותל או אצל עמוד כדי שידחוק רגליו בארץ, ואחר כך תתיר האשה הרצועות והקשרים מן הלולאות הכל ביד הימנית ולא תהא שמאל מסייעתה בירושלמי, והיכן שאין לה יד חולצת בשניה ותהא שומטת המנעל מן העקב ותחלוץ כל המנעל והכל מעומד או מוטה אבל מיושב לא, ואחר כך רוקקת האשה רוק גדול הנראה לחמשה דיינין משעה שיצא מפיה עד שיגיע הרוק לפני היבם, ואם היא ארוכה והיבם גוץ וקלטו הרוח קודם שיגיע לפני פניו של איש צריכה לרוק פעם אחרת ואחר כך קוראה בלשון הקודש ככה יעשה לאיש וכו' עד בית חלוץ הנעל, והדיינין אומרים שלשה פעמים חלוץ הנעל והעומדים שם אומרים כמו כן, וצריך שיתכוונו שניהם להתיר אך מותר להטעותו ולומר לו על מנת שאתן לך מאתים זוז והיא לא תתן, והיכא דאין יכולין להטעותו אומרים לו אם לא תשמע לעצתינו נשים חרם בינינו להבדל ממך עד שתחלוץ, אך היבמה צריכה ללכת אחרי היבם להתירה, ואם יש לו אשה אחרת מנדין אותו להדיא עד שיחלוץ, וכן אם אינו רוצה לחלוץ ולא ליבם מנדין אותו בהדיא, וכן אם הוא מאותן שכופין להוציא, ואם היתה היבמה אסור מצוה או אסור קדושה חולצת ולא מתיבמת, ואסור ערוה פטור לגמרי עכ"ל ה"ר יצחק ז"ל, כתב בעל התרומה אמר רבי יהודה מצות חליצה קוראה וקורא חולצת ורוקקת וקוראה. 

אלה הדברים חסרים לזכרון משפט אם חלה או ברחה נפלה לפני יבם קטן אם נזונת לאחר שלשה חדשים וממון שומרת יבם למי פלוגתא לאביי ורבא הוא דידו כידה פרק הכותב והחולץ והגאונים פסקו כאביי משום דלרבא קשיא מתה, ואם חלצה פסולה, היא צריכה לחזר על כל האחים למאן דאמר יש זיקא דוקא כדאיתא פרק החולץ, ולמאן דאמר אין זיקא חלצה פסולה מהו והלכה כדברי מי תניא בספרי ועלתה יבמתו צריכין שילכו בגובה של עיר לחלוץ וצריכה להמתין שלש חדשים לאחר מיתת הבעל קודם שתנשא, והיכא שמת היבם לאחר שלש חדשים למיתת הבעל אחיו אפילו הכי צריכה להמתין שלש חדשים ליארס לאחר מיתת היבם כך פסק ה"ר יעקב לה"ר יוסף ברבי אהרן בתשובה אחת ולא כייפין לחלוץ דחליצה מעושית פסולה אלא מכל מקום מטעינן ליה, הלכך לא כייפין ליבם כיון דמצות חליצה קודמת. 

ומצוה בגדול לא רצה הולכין אחר קטן ממנו לא רצה הולכין עד שמגיעין אצל קטן שבכולם, ואם האיש בעיר אחת והיבמה בעיר אחרת משפט שהיבמה הולכת אצל היבם, כדאיתא פרק הבורר, וצריכין להיות חמשה דיינין, ושליח בית דין צריך לשנויי סנדלא ברגל דימינא דיבם, תיתי יבמה קמייהו ומקרו לה יבמה בלשון הקודש מאין יבמי וכו' ותעשה כל המעשה כמו שכתוב למעלה ומצוה למיתב תמן חמשה, וכל דכתיב בגט חליצה לכתוב במותב תלתא כחדא הוינא וחתמין תלתא דאמר ליה מר ברבי יהודה גאון לספריה לא תכתוב אלא במותב תלתא וצריך לסרגולי מגלתא ולשרטוטי דהלכתא כרבי יעקב דאמר שתים כותבין בלא שרטוט שלש אין כותבין, עד כאן לשון הר"י נשלמו דיני חליצה. 

ספר כלבו סימן עח 
================ 
דין הלכות יבום 

מצות עשה ליבם יבמתו כדכתיב (שם כה, ה) יבמה יבא עליה, אם הוא אח מן האב לאותו שמת והיו בעולם שעה אחת יחד, ומצוה בגדול ליבם לא רצה הולכין אחר הגדול אחריו והכונס יבמתו זכה בנחלה, וצריך שלא יהיו לו בנים לאותו שמת, אבל אם היו לו בנים או בני בנים אפילו ממזרים פטורה אשתו מן היבום אבל יש לו בנים משפחה ונכרית אין קרויין בנים וכן לענין זקוקה אפילו האח ממזר זקוקה אבל אם הוא משפחה ונכרית אינה זקוקה, אמנם בשפחתו נחלקו כי י"א שאין אדם עושה בעילתו בעילת זנות ומסתמא דנין להחמיר, כך כתב הרי"ף ז"ל, וגרים שנתגיירו ועבדים שנשתחררו אין להם אחוה לעולם כלל, והכונס יבמתו אם רצה לגרשה בגט ולהחזירה רשאי ומי שהניח אשתו מעוברת והפילה לאחר מותו תתיבם, והר"ף ז"ל כתב מיהו היכא דאיכא לספוקי אם כלו לו חדשיו אפילו ילדתו מת אסור להתייבם וחולצת ולא מתייבמת, וצ"ע בספר המצות גדול ובספר הרי"ף ובספר הרמב"ם ז"ל ע"כ, ואם ילדה ויצא לאויר העולם אפילו מת בשעה שנולד אמו פטורה מן החליצה ומן היבום, וכתב הר"ף ז"ל וזה לא מתוקם כי אם בקים ליה שכלו לו חדשיו וליכא למיקם עלה דמלתא כי אם דפירש מינה ליל טבילתה ושוב לא היה עמה עד אחר לידה ולפיכך אין לפוטרה מחליצה היכא דמת הולד כי אם מת דוקא לאחר שלשים עד כאן, ואם מת בתוך שלשים יום בין שמת מחולי בין שנפל מן הגג הרי זה ספק בר קיימא ולפיכך אמרו חולצת ולא מתיבמת כדאיתא פרק החולץ, אמר רב הונא מדברי סופרים לא יבא על יבמתו עד שיקדש אותה בפני שני עדים כשרים בפרוטה או בשוה פרוטה וזה הנקרא מאמר ואין המאמר קונה ביבמה קנין גמור, וכשם שאין האשה מתקדשת אלא לרצונה כך אין עושין בה מאמר אלא לרצונה ומדעתה, קטנה מן הארוסין אין עושין בה מאמר אלא מדעת אביה, וכשם שמקדש יבמתו כך יש לברך ברכת נשואין וכותבין לה כתובה כדין כל נושא אשה, ואם בא על יבמתו ולא עשה בה מאמר קונה קנין גמור ליחוד ולקדש ואין מכין אותו מכת מרדות וכותב לה כתובה ואסורה היבמה להנשא לשוק שנאמר (שם) לא תהיה אשת המת החוצה לאיש זר, ואם נשאת היבמה בעלה לוקה עליה כשבא עליה ומוציאה בגט ואסורה ליבם אך חולצה ומותרת לאחרים אך אם נתקדשה מותרת לזה שקדשה אחר חליצת היבם או ליבם אחר שנתן לה זה גט, שנינו הבא על יבמתו בין בשוגג בין במזיד בין באונס בין ברצון בין היתה ערה בין ישינה בין בא עליה כדרכה בין שלא כדרכה בין הערה בין גמר בה ביאתו קנה, בד"א כשנתכון לבעול אבל נפל מן הגג ונתקע בה או שבא עליה כשהוא ישן או שכור ולא הכירה לא קנה. 

אמרינן בפרק האומר האומר זה בני או שהיה אומר שיש לו בנים אף על פי שהוא מוחזק בלא בנים הרי זה נאמן ופוטר את אשתו מן החליצה ומן היבום אמר יש לי אח או זה אחי אין לאסור את אשתו ולהניחה זקוקה ליבם כיון שהוא מוחזק בלא אחים שהרי זה מתכוין לאוסרה לאחר מותו, עוד מסקינן התם שאם היה מוחזק שיש לו אחים ואמר בשעת מיתתו אין לי אינו נאמן וכן אם אמר על מי שהוחזק אח ואמר אין זה אחי אינו נאמן, מי שזנה עם האשה בין פנויה בין אשת איש ונתעברה ואמרה זה העובר ממנו ואפילו הוא מודה לה אף על פי שהוא בנו לענין ירושה הרי זה ספק לענין יבום משום דכשם שזנתה עם זה זנתה עם אחר מאין נודע הדבר שהוא בנו ודאי והרי אין לו חזקה וספק הוא ולהחמיר דנין וחולצת ולא מתיבמת, נאמן עד אחד להעיד על האשה שמת בעלה ומתיבמת על פיו ולהשיאה על פיו או שמת יבם או שנולד לו בן לבעלה להתירה לזה ואפילו עבד או שפחה או גוי משיחין לפי תומם, והר"ף ז"ל כתב במקומות הללו נוהגין לחלוץ ולא ליבם באשכנז נוהגין ליבם, ובענין כפיה אין ליבמה כל בבית כופין לחלוץ ואם עשירה היא נהגו לעשות פשרה מן הממון ולתת ליבם עד כאן, מעידין במיתת יבם כמו שמעידין באשת איש להתירה אבל היא עצמה אף על פי שהיא נאמנת לומר מת בעלי אינה נאמנת לומר מת יבמי. 

ת"ר יבמה בתוך שלשה חדשים נזונת משל בעל מכאן ואילך אינה נזונת לא משל בעל ולא משל יבם עמדה בפני ב"ד וברח נזונת משל יבם, והר"ף כתב ואפילו ברח מחמת אונס כדפירש רבינו תם ע"כ, נפלה לפני יבם קטן ודאי אינה אוכלת משל יבם משל בעל מהו נחלקו בה רב אחא ורבינא חד אמר נזונת וחד אמר אינה נזונת והלכה אינה נזונת דמן השמים קנסוה והא דאמרינן דיני בורח רוצה לומר דוקא כשנתרצה ליבם וברח אבל לא נתרצה לחלוץ ולא ליבם אין נראה שבענין זה היו מתקנין להם מזונות משל יבם, והר"ף ז"ל כתב וצ"ע ודוקא ברח אבל לא ברח כיון שישנו בפנינו ונתרצית ליבם בשביל מעוט אין נראה שמתקנין לה מזונות. 

אסור ליבם לישא קרובות זקוקתו כגון אמה או בתה עד שתתייבם לאחד מן האחים או שיחלצו ותסיר זקיקתו מעליה ויכול אחרי כן לישא כל קרובותיה אף על פי שכולן אסורות על אחיו עד שיחלוץ או ייבם, ראובן שהיה נשוי שתי נשים והיתה אחת אסורה על שמעון באסור ערוה ומת ראובן ונפלו לפני שמעון ואין שם אח אלא הוא פטור מן החליצה ומן היבום, ואם היתה אסור מצוה או אסור קדושה חולצת ולא מתיבמת איזהו אסור מצוה שניות מדברי סופרים, אסור קדושה כל חייבי לאוין. 

ספר כלבו סימן עט 
================ 
דין הלכות מיאון 

קטנה שאין לה אב קרוביה משיאין אותה והויא אשת איש דרבנן רק שיוצאה במיאון עד מתי הבת ממאנת עד שתביא שתי שערות גדלה שעה אחת ולא מאנה שוב אינה יכולה למאן ואם הגיעה לכלל שנותיה אינה יכולה למאן, ועד מתי היא נערה מבת שתים עשרה שנה ויום א' עד בת שתים עשרה ו"ו חדשים ויום אחד והוא שהביאה שתי שערות מכאן ואילך הרי היא כבוגרת, דאמר שמואל אין בין נערות לבוגרות אלא ו"ו חדשים בלבד, אמר שמואל בודקין לגטין ולקדושין ולגרושין ולחליצה ולמאונין וכו', וה"ר יצחק ז"ל כתב אם הגיעה לכלל שנותיה אינה יכולה למאן ואינה צריכה בדיקה חזקה הביאה סימנין ואם השיאוה שלא לדעתה אינה צריכה למאן, ואם אינה יודעת לשמור קדושיה אינה צריכה למאן, והמיאון בפני שלשה ואם מאנה הוא מותר בקרובותיה והיא מותרת בקרוביו, וממאנת ביבם אך אסורה היא לאביו ואם נתן לה גט אף על פי שהיא קטנה הוא אסור בקרובותיה והיא מותרת בקרוביו, ולעולם ירחיק אדם עצמו מן המיאון והממאנת אינה צריכה להמתין שלשה חדשים, נתקדשה לאחר הן הן קדושיה הן הן מאוניה ובית דין כותבין לה בקוצר, בפנינו מאנה פלונית בת ר' פלוני בפני בעלה ולא יאריכו יותר פן יחשב כגט, ויש כותבין גטה הכי ביום פלוני לירח פלוני פלונית בת פלוני באתה לפנינו ואמרה שאמי הטעתני והשיאתני למי שאינו הגון לי ואפילו הגון איני רוצה בו ובדקנו אנו בית דין אחר דבריה ומצאנוה עדיין קטנה היתה וכתבנו לה גט מאון שתהא רשאה לילך לכל אדם להנשא כדת משה וישראל. 

ט"ו נשים פוטרות עצמן ופוטרות צרותיהן וצרות צרותיהן מן החליצה ומן היבום, ואי אתה מוצא דבר זה אלא בשני קרובים נושאים שתי קרובות, בתו ובת בתו ובת בנו בת אשתו ובתה ובת בתה ובת בנה חמותו ואם חמותו ואם חמיו אחותו ואחות אמו ואחות אשתו אשת אחיו מאמו ואשת אחיו שלא היה בעולמו וכלתו כל אלו אם מתו ואם מאנו ואם נתגרשו או שנמצאו אילוניות צרותיהן מותרות, פירוש בתו כיצד היתה בתו של ראובן נשואה לשמעון או בת בתו או חמותו או אחת מכל עריות אלו שפירשנו למעלה ומת שמעון אחיו בלא בנים הרי אלמנתו של שמעון נופלת לפני אביה ליבום ובשביל שראובן יבם אחי שמעון היה אינו יכול ליבם בתו או חמותו או קרובתו והרי הוא פטור מן החליצה ומן היבום, וכיצד פוטרות צרותיהן שאם היו לשמעון נשים אחרות ונתאלמנו כלן כשם שהאחת אסורה ליבם כך כלן אסורות הרי הן פוטרות עצמן ופוטרות צרותיהן, צרות צרותיהן כיצד שאם הלכה צרת בתו ונשאת לאחיו שני ומת ונפלה לפני ראובן ליבום הואיל וצרת בתו היתה אסור ליבם אותה וכל צרותיהן פוטרות עצמן וצרותיהן וצרות צרותיהן וכן כולם, נשלמו הלכות מיאון. 

ספר כלבו סימן פ 
=============== 
דין הלכות עריות 

אלו הן העריות שנאסרו עלינו מן התורה אמו, ואשת אביו, וכלתו, ואחותו מאביו ומאמו, בתו, בת בתו, בת בנו, בת אשתו, בת בנה, בת בתה, חמותו, אם חמותו, אם חמיו, אחות אביו בין מן האב בין מן האם, אשת אחיו בין מאביו בין מאמו, ואחות אשתו בין מן האב בין מן האם, ומותר אדם באשת בן אחותו ובאשת בן אחיו, תנו רבנן אלו הן שניות דרבנן אם אמו, אם אביו, ואשת אבי אביו, ואשת אחי האב מן האם, ואשת אחי האם בין מן האב בין מן האם, וכלת בתו, ומותר באשת חמיו ואשת חורגו, ואסור בבת חורגו, כל העריות שלמעלה מי שעמד וקדש אחת מהן אין תופסין בה קדושין ולא צריכה גט הימנו, ואם הוליד מאחת מהן זהו ממזר אבל ודאי שניות דרבנן הכתובות למטה מעריות אף על פי שהן אסורות תופסין בהן קדושין וצריכה גט, ואם הוליד הולד כשר, ואפילו פנויה שזנתה ואינה יודעת אם עם קרובים זנתה שאסורין או עם שנויים או עם רחוקין כגון זה הולד היוצא ממנה זהו שתוקי ואסור לבא בקהל ואם אמרה לכשר נבעלתי ונתנה אמתלא לדבריה מותר לבא בקהל, ואשת איש שזנתה לרצונה אסורה לבעלה בין שזנתה עם ישראל או עם עבד או עם גוי אבל לענין ולד אם מישראל בין באונס בין ברצון הולד ממזר, ואם מגוי ועבד הולד כשר, אשה שהלך בעלה למדינת הים ושמעה שמת בעלה בעד אחד ונשאת תצא מזה ומזה, וכן אם נתגרשה בגט פסול ונשאה, ודוקא נשאת אבל אם נתקדשה מותר לחזור לו, וכן אם נשאת על פי עדים ונמצאו שקרים מותרת לחזור לו. 

עד אחד נאמן בין באשת איש בין ביבמה ואפילו עבד ואפילו אשה חוץ מצרתה ויבמתה וחמותה וכלתה ובת בעלה וגוי נאמן במסיח לפי תומו והיא עצמה נאמנת נמי היכא דלא שייך למימר בדדמי כגון מת בעלי במלחמה ואשה שזנתה תחת בעלה בעדים או שלא בעדים אסורה עליו אם קנא לה ונסתרה, ושמא הלכה כמאן דאמר קנוי על פי עצמו ולכך אל יאמר אדם לאשתו אפילו בינו לבינה אל תסתתרי עם פלוני שאם תסתר תהא אסורה לו ולא יוכל לגרשה מפני תקנת רבינו גרשום ויהיה עגון. 

ספר כלבו סימן פא 
================ 
הלכות עדיות 

אסור להעיד קרוב שנאמר (דברים כד, טז) לא יומתו אבות על בנים וגו' ואפילו קרוב לערב פסול וקרובי הדיינין לפירוש הירושלמי ולפי ענין ההלכה, האחין זה לזה קרוין ראשונים ובניהם שניים ובני בניהם שלישיים פסק בספר התרומה אבא דאבא כשר לדברי הכל, והר' יצחק אמר דודאי פסול משום דהאב ובנו אין להם הפסק, פסק ר"ת דג' בראשון פסול וכדרך שאתה מונה בזכרים יש לנו לומר בנקבות, וכל אשה שאתה פסול לבעלה וכל איש שאתה פסול לו אתה פסול לאשתו חוץ מג' בראשון, והיכא דאיכא תרי בעל כאשתו יש פסול ויש כשר, כיצד שנים שלקחו שתי אחיות או אשה ובתה פסולין, זה לקח אשה וזה לקח בת אחותה וכן הנשואין בנות שתי אחיות או בנות שני אחים כשרים והר"ף ז"ל כתב בעל כאשתו לא אמרינן כי אם מראשון לראשון ואשה ובתה נמי חשיב כמראשון לראשון ע"כ, ואבי חתן ואבי כלה כשירין זה לזה וכן אחי האח ואין אדם מעיד לאשתו ארוסה אבל לקרובים מעיד עד שישאנה וכל הקרוב באותה שעה ונתרחק כשר, והאוהב והשונא פסולין לדין וכשירים להעיד, והפסולין פסולין בין לזכות בין לחובה ומי שהיה יודע לו בעדות על אחד ואחר כך נעשה חתנו פסול, ואם היה חתום בשטר הוא אינו מעיד על כתב ידו אבל אחרים מעידין עליו וכן בגזל אבל קטנים ונעשו גדולים אין מעידין אלא על דברים אלו על כתב ידו של אביו ושל אחיו ושל רבו ועל פלונית שיצתה בהנומא וראשה פרוע ועד כאן היינו מהלכין בשבת ושאכלנו בקצצא של פלוני וכל עדות שנראה שבעדות זו יש הנאה למעיד פסול שאין לך קרוב גדול מזה שמעיד להנאתו. 

אסור להעיד שקר שנאמר (שמות כ, יג) לא תענה ברעך עד שקר, ודוקא בב"ד אבל שלא בב"ד אינו אלא כמוציא שם רע בעלמא ואסור להעיד רשע שנאמר אל תשת ידך עם רשע להיות עד חמס, אסור לעד כשר להצטרף עם רשע אפילו העדות אמת כך כתוב בספר המצות, וקשיא היאך יכבוש עדותו, ויש לומר שאינו אסור אלא שלא יאמר הכשר אני ופלוני ראינו כך אלא יש לומר ראיתי כך, וכל איש שעבר עבירה דאורייתא פסול מדאורייתא, מדרבנן פסול מדרבנן ולמפרע הוא נפסל כאביי, ופסול מדאורייתא לא בעו הכרז ועדותו טוב עד שיכריזוהו אלו הן הפסולין מלוה בריבית המלוה והלוה אבל העדים שמא כשירים שאינן סבורים לעשות רע וכל מי שאינו סבור לעשות רע כשר לעדות, ומפריחי יונים ומשחקים בקוביא וסוחרי שביעית והיכא שיש לו אומנות אחרת כשר, הוסיפו עליהן החמסנים והלוקחים שלא מדעת בעלים והרועים אחד רועה בהמה גסה ואחד רועה בהמה דקה, אבל מגדלי בהמה גסה כשירין אפילו בחוצה לארץ, ומוכסין וגבאין פסולין וסתם מוכס וסתם גבאי פסול, גנב ניסן וגנב תשרי לא שמיה גנב ובאריסין ובדבר מועט ואוכלי צדקות של גוים אם אפשר לו להיות נזון בצנעה ומבזה עצמו בפרהסיא פסול ואם לאו כשר, והאוכל בשוק ועבדים וקטנים וחרשין וסומין בשתי עינים ושוטים כלן פסולין וסומא באחת כשר ומומר לדבר אחד לא הוי מומר לכל התורה כלה והיודע בעדות קודם שנסתמא, ונסתמא פסול, ואימתי חזרת משחקי בקוביא משישברו פספסיהן מעצמן ויחזרו שלא ישחקו ואפילו בחנם ומאימתי חזרת מפריחי יונים משישברו הכלים שהן צדין ויחזרו בהן דאפילו במדבר לא עבדי, וכן טבח שבודק לעצמו ויצתה טרפה מתחת ידו פסול עד שילך למקום שאין מכירין אותו ויוציא טרפה מתחת ידו משלו בדבר חשוב, ואסור לאדם לכבוש עדות שנאמר (ויקרא ה, א) אם לא יגיד ונשא עונו דוקא בב"ד אבל חוץ לבית דין לא, וכן אם השביעו עליו חייב קרבן, ודוקא בב"ד ודוקא ראויין להעיד אבל הפסולין ומלך לא אמרינן, ואע"ג דאמרינן האי צורבא מדרבנן דידע דבציר מיניה לא ליזיל הני מילי לממונא אבל לאסורא אין חכמה ואין תבונה לנגד ה', נשלמו הלכות עדיות. 

ספר כלבו סימן פב 
================ 
הלכות צדקה 

מצות עשה לתת צדקה לעני וצריך ליתנה בסתר ולא יתפאר ולא יתיהר בצדקה, ואומר ה"ר אליעזר שאם היה עובר עבירה להכעיס אינו חייב לזונו דלא קרינא ביה אחיך עד שישוב וירצה לקבל עליו דין וגם אף במומר לתאבון אומר כן, אמר רבי המבזבז אל יבזבז יותר מחומש, בירושלמי מפרש פעם ראשונה לקרן מכאן ואילך לחומש, עשיר שאינו רוצה לתת צדקה כופין אותו, וגדול המעשה יותר מן העושה, ודוקא באדם עשיר אבל באדם אחר אין לדחקו יותר מדאי רק בדבר הראוי, וגבאי צדקה מקבלין מן הנשים ומן התינוקות דבר מועט הכל לפי עושר הבעלים או עניותם, האומר תנו מאתים זוז לבית הכנסת או לספר תורה ינתנו לבית הכנסת או לספר תורה הרגיל בו, האומר תנו מאתים זוז לעניים ינתנו לעניי אותה העיר, ואומר ר"ת שנדרי צדקה שאנו נודרים עתה אנו נודרים לדעת עצמינו ואנו גזברין ממנה, ואם אנו ממתינין עד שיבאו גזברין מהוגנים אין כאן משום אל תאחר. 

וכתב בעל התרומה אסור לומר חפץ זה יהא הקדש שהרי פירות ירקבו, כסות וכלים ירקבו, בהמה תעקר וכלי מתכות יוליכם לים המלח, אלא אומר אני נותן חפץ זה או דמים אלו לצדקה או למצוה או לעשותה, וצדקה הבאה ליד הגבאי אסור לשנותה אם לא ברשות בני העיר אבל בני העיר משנין אותה לכל מה שירצו ואפילו לדבר הרשות וכן עמא דבר, והר"ם נ"ע כתב שיכול לשנותה ופירוש יכול ללוותה כדאיתא פרק קמא דערוכין, ואמרינן קודם שבא לידי הגבאי אבל משבא לידי הגבאי אסור לשנותה וללוותה, וכל הגבאין יכולין לשנותה לדעת הקהל, והר"ף ז"ל כתב מיהו אם פירש הנותן העני למי יתן אסור לשנותה לעולם, ועני שאין אנו מכירין אותו ואמר פרנסוני כסוני אין בודקין למזונות אבל בודקין לכסות, ומי שהתנדב מנורה או נר לבית הכנסת אסור לשנותה ואם לדבר מצוה מותר לשנות, אף על פי שלא נשתקע שם בעלים מעליה אלא או מנורה או נר של פלוני, ואם נשתקע שם בעלים מעליה אפילו לדבר הרשות מותר, ואם התנדב גוי אפילו לדבר מצוה אסור לשנותה עד שישתקע שם בעלים מעליה כדאמרינן גוי מפעא פעי פירוש צועק ואומר הקדשתי זה לבית הכנסת והן מכרו אותן לעצמן, בפרק קמא דב"ב משמע דמלך או שר גוי ששלח ממון לישראל לצדקה אין מחזירין לו מפני דרכי שלום אלא נוטלין מהם ויתן לעניי גוים בסתר שלא ישמע המלך והשר כמו ההיא דאמיה דשבור מלכא דשלחה ארנקי וכו'. 

כתב הר"מ נ"ע אדם שנדר בעיר אחת אם יש שם גדול העיר אינו יכול ליתנו בעיר אחרת כדאיתא במגילה בפרק בני העיר שהלכו ופסקו עליהם צדקה צריכין ליתנה ליד גבאי, ומפרש התם משום חשדא שלא יחשדו אותם וכשילכו משם יטלו אותה מיד הגבאי, וה"מ כשאין להם חבר עיר אבל אם יש להם חבר עיר אסור להוליכו משם לעיר אחרת, ואם נדר אדם מעות לצדקה יכול ליתנם לקרוביו וכן המעשר יכול ליתנו לקרוביו עכ"ל, בפרק הנזיקין אין ממחין ביד עניי גוים בשכחה ולקט ופאה משום דרכי שלום, ומפרנסין עניי גוים ומבקרין חוליהם וקוברין מיתיהם משום דרכי שלום, פדיון שבוים קודם לפרנסת עניים ולכסותן ואין מצוה גדולה מפדיון שבוים שהשבוי עומד בסכנה ממות וחרב ורעב, והמעלים עיניו מפדיון שבויים עובר בבל תאמץ (דברים טו, ז) ובלא תעמוד על דם רעך (ויקרא יט, טז) ובלא ירדנו בפרך (שם כה, נג) ובעשה פתוח תפתח את ידך, (דברים טו, יא) וחי אחיך עמך, (ויקרא כה, לו) ואהבת לרעך כמוך (שם יט, יח) הרי ג' לא תעשה וג' עשה, ומצוה להציל לקוחים למות והרבה דברים כאלו ואין לך מצוה גדולה מפדיון שבויים, ובפרק בתרא דבבא בתרא מוכיח כי אנשי העיר שגבו מעות לבנות בית הכנסת ובא להם דבר מצוה מוציאין בו את המעות ואם קנו מהן אבנים וקורות לא ימכרו אותן לדבר מצוה כי אם לפדיון שבויים שאע"פ שהביאו הלבנים וגזרו האבנים ופסלו הקורות והתקינו את הכל מוכרין אותן מפני פדיון שבויים אבל בנו וגמרו לא ימכרו בית הכנסת אלא יגבו לפדיונם מן הצבור. 

פרק השולח אין פודין את השבויים יותר מכדי דמיהן מפני תקון העולם או מפני דלא אתו לגבויי בהו או משום דוחקא דצבורא, ואין מבריחין את השבויים מפני תקון העולם מפני שלא יהיו האויבים מכבידין עליהם ומוסיפין שמירה על שמירתם, וכן אין לוקחין מן הגוים ספרים תפלין ומזוזות יותר על כדי דמיהן מפני תקון העולם שנינו פרק בתרא דהוריות כל הגדול מחברו קודם לפדותו ואפילו היה כהן גדול והוא עם הארץ וממזר תלמיד חכם תלמיד חכם קודם ומי שישב במדינה ל' יום כופין אותו לתת בקופה של צדקה עם בני המדינה, ישב שם ג' חדשים כופין אותו לתת בתמחוי, ישב שם ז' חדשים כופין אותו בכסות עניי העיר, ישב שם ט' חדשים כופין אותו לקבורת מת מצוה ועושין לו כל צרכי קבורה ובירושלמי דבבא בתרא מפרשי גבי ישב שם י"ב חדשים הרי הוא כאנשי המדינה א"ר יוסי בר' בון בין לחטי דפסחא בין לישא בין ליתן ועתה מרוב הגלות נהגו העולם דין שלשים יום, שנינו במסכת פאה פרק בתרא מי שיש לו מזון ב' סעודות אסור לו ליטול מן התמחוי היו לו י"ד סעודות לא יטול מן הקופה, עני שגבו לו כל צרכו והותירו המותר שלו, ותניא בתוס' דמסכת שקלים מותר עניים לעניים מותר שבויים לשבויים מותר שבוי לאותו שבוי, וכן תניא פרק נגמר הדין מותר מתים למתים מותר המת ליורשיו. 

שנינו פרק אחרון דמסכת פאה כל מי שאינו צריך ליטול ונוטל אינו נפטר מן העולם עד שיצטרך לבריות וכל מי שצריך ליטול ואינו נוטל אינו נפטר מן העולם עד שיתפרנסו עניים משלו, ועל זה נאמר (ירמיה יז, ז) ברוך הגבר אשר יבטח בה', וכל מי שאינו לא עור ולא פסח ולא סומא והוא משים עצמו כאחד מהם אינו מת מן הזקנה עד שיהיה כאחד מהם, ובירושלמי דמסכת פאה כל מי שצריך ליטול ואינו נוטל כאלו שופך דמים, פירוש כגון חולה או זקן או בעל יסורים או מי שיש לו בנות גדולות ואינו יכול להשיאן ולפרנסן אלא אם כן יטול. 

גדול המפייס לעני בדברים יותר מהנותן צדקה וכל המעלים עיניו מן הצדקה נקרא בליעל ואכזר וחוטא שנאמר (דברים טו, ט) השמר לך פן יהיה דבר עם לבבך בליעל, ורחמי רשעים אכזרי ומכחיש יחוסו שאינו מזרע אברהם יצחק ויעקב שהיו רחמנים אלא מזרע הכותים שכתוב בהם (ירמיה נ, מב) אכזרי המה לא ירחמו, וכל המרחם מרחמין עליו שנאמר (דברים יג, יח) ונתן לך רחמים ורחמך. 

הנותן צדקה לעניים בסבר פנים רעות אבד זכותו אפילו נותן הרבה ועובר משום אל ירע לבבך בתתך (שם טו, י), וטוב ממנו שיתן פרוטה בסבר פנים יפות, עוד יש ענין שטוב משניהם הנותן כראוי לעני בסבר פנים יפות, ויש ענין רביעי שטוב משלשתן שיתן לעני כראוי קודם שישאל, עוד יש ענין חמישי שטוב מארבעתן מאן דצייר זוזי בסדיניה ושדי לאחוריה ובאים עניים ונוטלין אותם ואין הנותן יודע למי נותן ואין העני מתבייש, יש ענין ששי שטוב מחמשתן שהוא משליך מעות אחורי הדלת שלא ידע כלל ממי נוטלה ולמי נותנה, וגדולה צדקה שנאמר (משלי כא, ג) עשה צדקה נבחר לה' מזבח, ומצוה גדולה להלוות עני שנאמר (דברים טו, ח) העבט תעביטנו די מחסורו, ואמרו ז"ל מי שאין לו ואינו רוצה להתפרנס נותנים לו בתורת הלואה כדי שתנוח דעתו עליו וזו היא מצוה יתרה מן הנותן, ומטיל מלאי לכיסן יותר מכלן והר"ף ז"ל כתב זה הנוטל מעות מן העני או מתלמיד חכם ומרויח בעבורן, נשלמו דיני צדקה. 

ספר כלבו סימן פג 
================ 
דין השבת אבידה 

דרשו ז"ל לכל אבדת אחיך (שם כב, ג) לרבות המומר ואפילו אם היה בעל האבדה רשע אוכל נבלות לתאבון וכיוצא בזה מצוה להשיב לו אבדתו, אבל אוכל נבלות להכעיס הרי זה מין, והכותים והאפיקורסין ועובדי ע"ז ומחללי שבת בפרהסיא אסור להשיב להם אבדה, המוצא מציאה בזוטו של ים ובשליליתו של נהר שאינו פוסק אע"פ שיש בה סימן הרי זה של מוצאה שנאמר (שם) אשר תאבד ממנו ומצאתה מי שאבודה ממנו ומצויה אצל כל אדם יצתה זו שאבודה ממנו ומכל אדם שודאי נתיאשו ממנה והרב ר' פרץ ז"ל פירש ואפילו לא ידעו הבעלים השטיפה דהשתא ליכא יאוש בשעת מציאה והוי יאוש שלא מדעת אפילו הכי קים לן שגזרת הכתוב דגבי שטיפת הנהר הוי יאוש כדמפרש ה"ר יצחק בפרק אלו מציאות ע"כ להמאבד ממונו לדעת אין נזקקין לו כיצד הניח פרתו ברפת שאין לה דלת ולא קשרה והלכה לה וכל כיוצא בזה הרי זה מאבד ממונו מדעתו, ואבדה שאין בה שוה פרוטה אינו חייב ליטפל בה ולהחזירה. 

מצא שק או קופה אם היה זקן או נכבד שלא היה דרכו ליטפל בכלים אלו אינו חייב להחזיר כללו של דבר כל שבשלו מחזיר בשל חבירו נמי מחזיר, בשלו אינו מחזיר בשל חברו אינו מחזיר, ראה בהמה שברחה מן העדר והחזירה למקומה הרי זה קיים המצוה ואין צריך דעת בעלים החזירה וברחה אפילו מאה פעמים חייב להחזיר שנאמר (שם כב, א) השב תשיבם פירוש אפילו מאה פעמים עד שיחזירנה לבעליה למקום המשתמר ואם החזירה למקום שאינו משתמר כגון גנה וחורבה ונאבדה משם חייב באחריותה, כהן אינו מטמא עצמו בבית הקברות להחזיר אבדה וכן הבן אינו שומע אל אביו שאמר לו אל תחזיר, ראה מים שוטפין ובאין בשדה חברו הרי זה גודר בפניו. 

אבדתו ואבדת אביו ואבדת רבו שלו קודם לכל אדם, אביו ורבו רבו קודם והני מילי רבו מובהק ואם היה אביו שקול כנגד רבו אבידת אביו קודמת, המוציא מציאה חייב להכריז עליה וכשהוא מכריז מזכיר שם האבדה ואינו חושש לרמאי לפי שאינו מחזיר אלא על ידי סימנין מובהקין פירוש מובהקין כגון מדה ומשקל או מנין או מקום האבדה באו שנים זה נותן סימנין וזה נותן סימנין זה כמו זה לא תנתן לזה ולזה אלא תהא מונחת עד שיודה האחד לחברו או שיעשו פשרה ביניהם, וכן אחד הביא סימן ואחד הביא עדים תנתן לעדים, זה נתן סימן וזה נתן סימן ועד אחד הרי העד כמי שאינו ויניח, מצא שמלה או כיוצא בה זה הביא עדי אריגה שארגה לעצמו וזה הביא עדי נפילה שנפל ממנו תנתן לעדי נפילה, זה נתן מדת ארכה וזה נתן מדת רחבה תנתן למי שנתן מדת ארכה זה כיון מדת ארכה ורחבה וזה כיון משקלה תנתן למדת משקל, והר"ף כתב ויש מחלקים בין בגדים שאין דרך לשקלן ממתכות שדרך לשקלן, וצריך לבדוק האבידה שלא תפסה מאליה, כיצד כסות מנערה אחת לשלשים יום ושוטחה על גבי מטה לצרכה ולא לצרכו, מצא כלי עץ משתמש בהן כדי שלא ירקבו, כלי נחשת משתמש בהן בחמין אבל לא על גבי האור מפני שמשחיקן, כלי כסף משתמש בהן בצונן אבל לא בחמין מפני שמשחירן, מגרפות וקרדומות משתמש בהן ברך פירוש עצים רכים ולא קשים מפני שמפחיתן, מצא כלי זהב וכלי פשתן וכלי זכוכית הרי זה לא יגע בהן עד שיבא אליהו. 

מצא ספר קורא בו אחת לל' יום ואם אינו יודע לקרות גוללו אחת לל' יום, ולעולם לא יקרא בהם לכתחלה ולא יקרא בו פרשה וישנה ולא יקרא פרשה ויתרגם ולא יפתח יותר משלשה דפים ולא יהיו שנים קורין בשני ענינים שמא ימשוך זה ויתקלקל הספר אבל קורין בו ב' בענין אחד, מצא תפילין מניח כדי דמיהן ומניחן פירוש מעכבן לעצמו, מצא דבר שיש בו רוח חיים שהרי הוא צריך להאכילו אם הוא דבר שעושה ואוכל כגון פרה וחמור מטפל בהן עד י"ב חדש או שוכרן ולוקח שכרן ומאכילן ואם היה שכרן יותר המותר לבעלים, וכן התרנגולת מוכר הבצים ומאכילה כל י"ב חדש מכאן ואילך שם דמיהן עליו והרי הן שלו ושל בעלים בשותפות כדין כל השם בהמה מחבירו, ור"ש ז"ל פירש שם דמיהן מוכרן ומניח הדמים אצלו, מצא עגלים וסייחים שרועים בשדה מטפל בהן שלשה חדשים ושל בריאה ל' יום פירוש ואם צריך לפטמה בבית מטפל בהן ל' יום. 

מצא אווזין ותרנגולין זכרים גדולים מטפל בהן שלשים יום קטנים וכל דבר שטפולו מרובה משכרו מטפל בהן ג' ימים מכאן ואילך מוכר בב"ד מה יעשה בדמים לא ינתנו לב"ד אלא ינתנו למוצא ויש לו רשות להשתמש בהן לדברי רבא שפסקנו כמותו ועל ידי כן חייב בגנבה ואבדה אבל באונס לא במה דברים אמורים בדמי מכירה כגון שמכר האבדה אבל מעות אבדה כגון שמצא מעות בכיס לא ישתמש בהן, והמוצא מציאה לא ישבע מפני תיקון העולם ומחזירין חמור בסימני אוכף. 

זה הכלל באבדה שאין בה סימן כיון שנאבדה וידעו הבעלים שנאבדה הרי זו בחזקת שנתיאשו הבעלים ממנה והרי היא של מוצאה והר"ף כתב מיהו בדבר שיש לו קול סמוך לבעלים שיש לו כקורות ואבנים אפילו בדבר שאין בו סימן חייבין השכנים להחזיר ע"כ אבל אם לא ידע שנפל כאביי דאמר יאוש שלא מדעת לא הוי יאוש, וכל דבר שיש בו סימן הרי הוא בחזקת שלא נתיאשו הבעלים ממנה והמוצא אותה חייב להכריז, ואם הוא דבר שאין בו סימן יהא מונח בידו עד שיבא אליהו, ואם יש בו סימן אעפ"י שהוא עשוי לידרס הוי סימן וחייב להכריז, ואין מחזירין אבדה בטביעות עין אלא לתלמיד חכם שאינו משנה בדבורו כי אם בג' דברים בפוריא ובאושפיזא ובשביל הבאת שלום. 

תמרי זיקא שריין שהבעלין מתיאשין מהן ומוחלין להם, ואם הם של יתומים שאינן בני מחילה אסורין, וכן אם הקפיד בעל השדה והקיף מקום אלנות הרי זה גלה דעתו שלא מחל ואסורות, מצא דבר שיש בו סימן בצד דבר שאין בו סימן חייב להכריז אם נראה שהדבר שאין בו סימן מדבר שיש סימן, מצא מעות בחנות הרי הן שלו בין התיבה ולחנוני הרי הן של חנוני לפני השלחני הרי הן שלו ואמרינן ואפילו על גבי השלחן, בין התיבה או בין הכסא של שלחני הרי אלו של שלחני ואפילו בדבר שיש בו סימן הרי אלו שלו שרוב גוים מצויין לשם וקיימא לן כר' שמעון דמתיר ברוב גוים ולא ברוב ישראל. 

ראה אותה המציאה ונפל לו עליה ובא אחר והחזיק בה אותו האיש שהחזיק בה זכה בה, והמגביה מציאה לחבירו קנה חבירו, בהמה של מציאה לא זכה בה עד שימשכנה או עד שינהגנה וכן בנכסי הגר, אחד רוכב ואחד תופס מוסרה רוכב קנה הבהמה והמוסרה שעל לחי הבהמה והתופס מוסרה קנה מה שתפס בידו והשאר לא קנה לא זה ולא זה וחצרו של אדם קונה לו שלא מדעתו אם היתה חצר המשתמרת או עמד בצדה אע"פ שאינה משתמרת, ד' אמות של אדם קונות לו בכל מקום. 

מסקינן דקטנה יש לה חצר ויש לה ד' אמות וקטן אין לו חצר ואין לו ד' אמות, מציאת בנו ובתו הסמוכים על שלחנו אע"פ שהם גדולים ומציאת בתו הקטנה והנערה אע"פ שאינה סמוכה על שלחנו ואפילו מכורה לאמה הרי אלו שלו וכן מציאת אשתו ועבדו ושפחתו הכנענים, אבל מציאת בנו שאינו סמוך על שלחנו אעפ"י שהוא קטן וכן מציאת עבדו ושפחתו העברים אע"פ שהם סמוכים על שלחנו הרי אלו שלהם מפני שעבדו ושפחתו אוכלים בשכרם, ויתום הגדל בתוך הבית לא קרינא ביה סמוך על שלחנו אחרי שאינו מוטל עליו לגמרי, והמוצא שטרי חוב לא יחזיר אף על פי שהחייב מודה. 

ספר כלבו סימן פד 
================ 
דין הלכות רבית 

אסור להלוות ברבית שנאמר (שמות כב, כד) לא תהיה לו כנושה, ודוקא לישראל אבל לגר תושב מותר, ואפילו רבית דברים כגון הקדמת שלום אסור שבכל דבר אפילו אבק רבית אסור ואף על פי שהלוה והמלוה עובריו אין לוקין עליו לפי שנתן להשבון, וכל המלוה ברבית אם רבית קצוצה יוצא בב"ד ומוציאין אותו מן המלוה ומחזירין ללוה ואם מת המלוה אין מוציאין מן היורשין, אסור לאדם להלות לבניו ולבני ביתו ברבית אף על פי שאינו מקפיד ומתנה בעלמא הוא דיהיב להו הרי זה אסור פן ירגילו בדבר זה, אבל תלמידי חכמים שהלוו זה לזה ונותן לו יותר על מה שהלוה מותר, ואומר ר"י ז"ל כי אינו מותר רק בדבר מועט שידוע שבלא זה היה נותן לו אבל בדבר מרובה לא. 

תניא בתוספות מעות של ישראל המופקדות ביד גוי מותר להלות ברבית מעות של גוי המופקדות ביד ישראל אסור, זה הכלל כל שבאחריות גוי מותר באחריות ישראל אסור, ולפי זה ישראל הצריך ללות מעות מן ישראל חברו על יד גוי לא ילוה אלא א"כ יקנה המשכון לגוי, והר"ז כתב בפירוש מ"מ אפילו בסתם שרי דדעתו לכך וכן נהגו להתיר אפילו בסתם ע"כ והמלוה יש לו לסבור שהלוה עושה מעשיו בהיתר ואם הלוה יאמר אחר כן לא עשיתי אין להאמינו אך ירא שמים יש לו להתרחק מן הדבר עד שידע שהלוה עשה בהיתר אבל כשהפקיד או המושל לקח משכון מישראל אז ודאי אינו מקנהו לו ואסור ליקח ממנו רבית, וכשאדם הולך לדור חוץ לעירו ואמר לישראל חבירו לפדות לו משכונותיו אסור לתת לו יתר על הקרן אם לא יאמר לו בפירוש בכך וכך אני קונה המשכון ממך, ואם נתן לו הלוה הקרן לבד אסור למלוה ליקח רבית מכאן ולהבא אם לא בתורת מקח כמו שאמרנו וחובות של אשראי צריך שיאמר לחברו אתה תפטור הגוי בכך מכל וכל ואני קונה ממך בכך וכך וכל מה שאוכל להוציא מן הגוי, והר"ם נ"ע כתב שצריך שיאמר במעמד שלשתן תן לזה חבירי מה שאתה חייב לי וכשתעשה זה תהיה פטור ממני ואין לי עסק בך, ומותר לישראל ליתן משכונות לישראל חבירו ללוות מן הגוי אבל אינו עושה לו ערב ללוות מן הגוי אלא אם יקבל עליו אחריות הגוי שלא יתבע מן הערב תחלה, ומותר לישראל ליקח משכונות של גוי ולומר לחבירו הלוה מעות על אלו המשכונות שהם של גוי ואם אמר לו אחרי כן של ישראל הם אינו נאמן. 

כתב הר"מ ראובן שהלוה לישראל על משכון והלך ראובן ולוה אותן ברבית ראובן עצמו חייב לפרוע הריבית אפילו אם התנה עם שמעון כשאצטרך מעות אלוה אותם בריבית עליך לפרוע אין מועיל התנאי כי הריבית מישראל קא שקיל כי אין שליחות לגוי אבל אם אמר מתחילה לגוי קודם שעלה שום ריבית ממשכון שאינו שלו אלא של פלוני מותר, ובשם הר"ש ז"ל מצאתי כתוב אם ישראל נותן משכונו לגוי למשכנו לישראל אחר אם מותר לאותו ישראל לגבות הריבית מן הגוי אעפ"י שיצא מכיסו של ישראל מותר והאי המונע ידיו הרי זה חסיד שוטה ובלבד שלא יתכוין מתחילה לכך אבל אם היה יודע במשכונו של גוי וישראל בתחילה קנסינן ליה, וכשישראל נותן משכון שיש לו מגוי ואמר לו הלוה לי מה שיש לי על משכון זה ואקבל הריבית ואתנהו לך אם מותר לישראל לקבל הריבית מיד הגוי וליתנו לחבירו ואמר רבי מותר שלא אסרה תורה אלא הריבית הבא ממלוה ללוה ושניהם ישראל אבל ממשכון גוי מותר, ורבי דוד הלוי הורה לו הלכה למעשה עכ"ל הר"ש ז"ל, עוד מצאתי כתוב בשמו אסור ליקח ריבית מישראל מומר דלא נפיק מכלל דלא תשיך (דברים כג, כ) שאעפ"י שחטא ישראל הוא וכן לגט וחליצה וקדושין ישראל הוא, ואם לוה מישראל מעות ע"י גוי או אפילו ישראל שלוה מעות מישראל חבירו על ידי גוי מותר ליקח ריבית מן הגוי שאין שליחות לגוי דמה אתם בני ברית אף שלוחכם בני ברית, ואם ישראל עצמו או המומר בא לפדות משכונו אל יזכור לו שום ריבית אלא יאמר לו קנהו מידי בכך וכך אם תרצה ע"כ, ומותר לישראל לומר לחבירו טול דינר ואמור לפלוני שילוה לי מעות וכן מותר לומר לחבירו טול דינר והלוה לפלוני מעות שלא אסרה תורה אלא ריבית הבאה מלוה למלוה, ודוקא בזה הענין שהלוה אינו מתחסר כלום והמלוה מתרבה או שהלוה מתחסר והמלוה אינו מתרבה אבל אם הלוה מתחסר והמלוה מתרבה אפילו על ידי אחר אסור, וריבית מוקדמת וריבית מאוחרת אסור ודוקא כשפירש לו בפירוש בשביל שתלוני או בשביל מעותיך שהיו בטלות אצלי אבל בסתם מותר ודוקא מתנה מועטת אבל במתנה מרובה דמוכחא מלתא אפילו בסתם אסור, ומשכנתה בנכייתא שרי וירא שמים יזהר מזה ומכיוצא בזה אבל משכנתא דסורא מותר דכתבי הכי במשלם שניא אלין תיפוק ארעא בלא כסף ודוקא בשדה וכרם אבל בחצר שנינו המלוה חבירו לא ידור בחצרו חנם ולא ישכור הימנו בפחות ואפילו בחצר דלא קיימא לאגרא אסור המלוה לדור בה אם לא בשכר וצריך המלוה להעלות לו שכר ודוקא דירת חצר שהיא פרהסיא אבל מידי אחרינא לא ור"ת מתיר ללות על בית ולדור בו בנכייתא כיון שממושכנת בידו והוי כמו מוכר שדהו לפדות לפחות משווים ויש להחמיר כדברי ר"ש. 

המוכר בית או שדה ונתן לו מקצת דמיו ואומר לו לכשיהיו לך מעות טול לך אסור ופעמים ששניהם אסורין דאמר ליה לכי מייתית לי קני מעכשיו וזוזי להוו גבך הלואה פעם שמוכר מותר ולוקח אסור דאמר ליה לכי מייתית קני, פעמים שמוכר אסור ולוקח מותר דאמר ליה קני מעכשיו וזוזי להוו גבך הלואה, פעם ששניהם מותרין כגון דאמר ליה קני כשעור זוזך מעכשיו והשאר לכי מייתית קני, מכר לו בית או שדה ואמר לו מוכר ללוקח לכשיהיו לך מעות החזירם לי אסור ואם אמר לוקח למוכר לכשיהיו לי מעות אחזירם לך אפילו הכי אסור משום דהוי פטומי מלי, והר"ף ז"ל כתב ודוקא כשלא היה תנאי זה ביניהם בתחלת הענין אבל אם היה תנאי זה ביניהם בתחלת הענין אז לא הוי פטומי מלי. 

שנינו מרבין על השכר ואין מרבין על המכר, כיצד השכיר לו חצרו ואמר לו אם מעכשיו אתה נותן הרי לך בעשר סלעים ואם של חדש בחדש סלע בחדש מותר, מכר לו שדהו ואמר לו אם מעכשיו אתה נותן לי הרי היא שלך באלף זוז ואם לגורן הרי שלך בי"ב מנה אסור, ואסור להרבות בשכר אדם, כיצד לא יאמר אדם לחבירו עשה עמי מלאכה בזה היום שהיא שוה דינר ואני אעשה עמך מלאכה בשבוע אחרת שהיא שוה שנים לפיכך אומר לשם שלא יאמר נכש לי היום ואני אעדר לך למחר, ולא יאמר חרוש עמי בגריד ואני אחרוש עמך ברביעה שהרי טורח החרישה יותר בימות הגשמים, ואמר רב נחמן טרשא דידי שרי, פירוש למכור סחורה יותר מכדי דמיה ובלבד שלא יפרש לו מעכשיו והרי הוא לך בפחות ודוקא בדבר שאין דמיו ידועות לכל, ואמר ר' חמא טרשא דידי ודאי שרי שהיה מוכר פירות במקום הזול כבמקום היוקר שהיו מוליכין שם את הפירות לפי שהחמרים היו שם לוקחין הסחורה בזול שהיה בכאן נמכרת ביוקר ואחריות הדרך על רב חמא ומפרש טעמא משום דכל היכא דאזלי שבקי להו מכסא וזה אפילו היה בידם מעות לא יוכלו למצא מי יעשה להם כזה ופסק תלמודא כי טרשא זו שרי גם כטרשא דרב נחמן יש אומרים דהוי הלכה, ואסור לקנות פירות פרדס קודם שיתבשלו י"א בקונה סתמא וי"א בקונה בכך וכך ומודה רב נחמן בתורי י"א בקונה עגלים קודם שיולדו לפי שיש בהם הפסד גדול, וי"א כשבוצרין הכרמים על ידי שוורים, ומותר לתת דמי יין לחבירו של חבית ויאמר אם יחמיץ היין תהא של מוכר ואם הוזלה או הוקרה תהא של לוקח מותר הואיל ומקבל עליו הלוקח זולא ואפילו לא קבל זולא כמו מתשרי ועד טבת שרי. 

אין פוסקין על הפירות עד שיצא השער יצא השער פוסקין אעפ"י שאין לזה יש לזה, אין לווין סאה בסאה אלא אם כן יש לו וכן מכל דבר חוץ מן המטבע דלא שייך בהו יוקרא וזולא, ומעמידין מלוה על גבי פירות והוא שיש לו ואם יש לו מעט מלוה עליו אפילו כמה סאין, והר"מ כתב ואם אין לו כלל אז יתן לו חבירו במתנה מעט ואז יכול להלוות כמה סאין שירצה אבל מ"מ ללוות בתנאי שלא יוכל לפרוע עד זמן היוקר אסור כמו סאה בסאתים, ואם פסק אדם כשער הגבוה נוטל כשער הזול אף על פי שהוא ביוקר בשעה שנתן דמים ואם לא פסק נוטל כשער היוקר, אמר רבי יוחנן אין פוסקין על שער שבשוק, יש פוסקין שהלכה כן אבל שמא הלכה כרבא דאמר מה לי הן מה לי דמיהן ופוסקין על שער שבשוק, ואסור לאדם להיות סופר למלוה ברבית שנאמר (שמות כב, כד) לא תשימון עליו נשך. 

כתב הר"מ ראובן שתבע לשמעון פעם אחת הבאתי לך משכון של גוי ולאחר זמן פדיתי המשכון ממך ונתתי לך רבית ואחר כן לא נתן לי הגוי רבית כלל ועתה אני תובע ממך שתחזור לי הרבית, וראובן השיב באותה שעה שפדית ממני המשכון אמרתי לך אם נותנין לך הגוים רבית אז תתן לי ואם לאו לא תתן לי ואתה אמרת כן נותנים לי הגוים רבית, דין הוא שאפילו אם נותנין הגוים רבית לשמעון אסור ליתן לראובן ואסור לראובן לקבל אם לא בשעה שהלוה שמעון המעות מראובן על המשכון שהיה מסתלק מן משכון לגמרי ודומה כאלו מכרו לו ואין לו עסק לשמעון על זה המשכון כלל אז יש לו ליתן לראובן מה שנתן הגוי. 

ספר כלבו סימן פה 
================ 
דין הלכות נדה 

האשה אפילו קטנה בת שלש שנים ויום אחד מתטמאת בבית חיצון אף על פי שלא יצא דם לחוץ אלא שנעקר מן הרחם ושתת הואיל ויצא מבין השנים והוא מקום שיגיעו אליו בשעת גמר ביאה ובין השנים עצמו כלפנים, ואסור לבא עליה בין כדרכה בין שלא כדרכה ואפילו להיות מערה בה והבא עליה כל ימי נדתה עד שתטבול בכרת, ונדה דאורייתא כך היא כשמתחלת לראות דם אפילו טפת דם כחרדל טמאה ז' ימים בין ראתה כל ז' ימים בין שלא ראתה אלא יום אחד, וכתב הר"ש ז"ל דהא דאמרינן דאשה מתטמאה בכל שהוא הוא לעניין ראייה אבל לענין כתם הנמצא בבשרה או בבגדיה לא מטמאה עד כגריס ועוד שאפילו עד כגריס תולה במאכולת ע"כ, ואם פסקה מלראות ביום שביעי סמוך לערב טובלת בליל שמיני וטהורה לבעלה ואם תראה אחר כך נכנסה לימי זיבה והם י"א יום, זהו משפטן אם ראתה ביום א' שהוא יום ראשון בין שראתה בתחלת הלילה בין שראתה בסוף היום אותו היום כולו טמא וכאלו לא פסק הדם מעת שראתה עד ששקעה החמה ומשמרת כל הלילה של יום שני ואם לא ראתה כלום בלילה טובלת ביום אחר הנץ החמה ושומרת כל היום אם לא ראתה כלום הרי יום אחד טהור כנגד יום טמא ומותרת לבעלה ליל יום ג', ראתה דם גם ביום השני בלילו או ביומו הרי יום שני טמא ומשמרת יום ג' ותהיה מותרת לבעלה ליל יום רביעי אם לא ראתה, ובין הימים האלו נקראת זבה קטנה, ראתה גם בליל שלישי או ביומו הרי היא זבה גדולה וצריכה לספור ז' נקיים שיהיו כולם טהורים מבלי ראיה וטובלת ביום ז' אחר הנץ החמה ומותרת לבעלה בליל ח', ראתה אחר ז' נקיים אלו והם י"א יום מתחלת ימי זיבה חוזרת לימי נידתה והם שאמרו רבותינו ז"ל י"א יום שבין נדה לנדה וטמאה שבעה ימים בין ראתה בין לא ראתה וטובלת בליל שמיני אם פסקה כמו שביארנו. 

והיה מנהג הנשים להראות כתמיהן לחכמים לראות אם הוא דם טמא או טהור כי יש כתמים שאין טמאים ואף על פי שיצאו מן המקור שאין כל המשקה היוצא מן המקור טמא אלא הדם בלבד, וה' דמים באשה טמאים והשאר טהור, ובימי חכמי התלמוד נסתפק הדבר במראה הכתמים שלא היו בקיאים בו לטהרו או לטמאו ועוד שנתקלקלו הוסתות לפי שלא היה כח בכל הנשים למנות ימי נדה וימי זיבה על כן החמירו חכמים בדבר וגזרו שיהיה כל דם שתראה האשה ספק זיבה שאם ראתה שלשה ימים רצופים שתשב ז' נקיים, ובנות ישראל החמירו על עצמן שאפילו רואות טפת דם כחרדל יושבות עליה שבעה נקיים חוץ מאותו יום שבו פסק הדם שחששו ואמרו שמא טעינו ולא ידענו מתי התחלנו לראות ואולי ראינו זה ג' ימים ואנו זבות גמורות וצריכות אנו לישב ז' נקיים וכ"ש אם ראו ראייה גדולה שצריכות לזה אחר שהפתח פתוח אבל החומרא היתירה כשאינן רואות רק טפת דם כחרדל שיש לומר לפי מעוטו שעכשיו מתחילות לראות והר"ש נ"ע כתב וז"ל וליכא למימר דהא אתא לאשמועינן דמדאורייתא דם טפה כחרדל לא מטמא והם החמירו דמטמא דהא אפילו מדאורייתא אשה מתטמאה בראיית דם כל שהוא כדתנן בפרק יוצא דופן מטמאין בכל שהוא ואפילו כעין חרדל ובפחות מכן הלכך לאו אדם טפה כחרדל קא מהדר אלא אראיה אחת דמדאורייתא זבה כשסופרת ז' נקיים אינה סופרת אם לא בג' ראיות בג' ימים רצופים בתוך י"א יום שבין נדה לנדה והן החמירו על עצמן לעשות כן אפילו בראיה אחת עכ"ל. 

ועוד החמירו חכמים בענין זה שמן התורה אין האשה מתטמאה עד שתרגיש ותראה דם ויצא מבשרה וחכמים החמירו ואמרו שכל הרואה כתם על בשרה או על חלוקה אפילו לא הרגישה ואף על פי שבדקה עצמה ולא מצאה דם לפנים בבשרה שהרי מן המקור בא כתם דם זה ומונה ז' נקיים משעה שמצאה הכתם והבא עליה בזדון מכין אותו מכת מרדות וקלקלה וסתה בכתם זה לפי שלא הרגישה מתי יצא דם זה והכתם שנמצא בבשרה אין לו שיעור, ואם נמצא על חלוקה או על בגדים שמקבלים טומאה שישבה בהן והיה הכתם כגריס טמאה, פחות מכן טהורה שתולין שהוא דם מאכולת, נמצא על דבר שאינו מקבל טומאה כגון שישבה על כלי גללים וכלי אבנים וכלי אדמה וכלי חרס מגבו או על עור הדג או על בגד שאין בו ג' אצבעות על ג' או שישבה על הקרקע ונמצא במקומה כתם אינה חוששת לו שכל שאינו מקבל טומאה לא גזרו על הכתם שימצא בו, וכתב הר"ף ז"ל ודוקא בשלא הרגישה ע"כ, ואפילו במקבל טומאה אם לא היה לבן ולפיכך תקנו חכמים שתלבש האשה בגדי צבעונים כדי שתנצל מדין הכתמים, ולא בכל מקום שימצא הדם על בשרה יטמא משום כתם אלא אם כן ימצא כנגד בית התורף שלה, נמצא על עקבה טמאה שמא נגע עקבה בבית התורף שלא בעת ישיבתה וכן נמצא על שוקה ועל פרסותיה מבפנים והם המקומות הנדבקות זו בזו בעת שתעמוד ותדביק רגל ברגל ושוק בשוק הרי זו טמאה, נמצא על ראש גודל שלה טמאה שמא נטף מן המקור על רגליה בעת הליכתה, וכן כל מקום שאפשר שינתז עליו דם נדתה כשתהלך שנמצא עליו דם טמאה ואם נמצא על ידיה או אפילו על קשרי אצבעות ידיה טמאה שהידים עסקניות הם אבל אם מצא הדם על פרסותיה או על שוקיה מבחוץ או מן הצדדין ואין צריך לומר מן הירכים ולמעלה הרי זו טהורה שאין זה אלא דם הבא ממקום אחר, הכתם שנמצא על בשרה שהיה ארוך כרצועה או עגול או שהיה טפין טפין או שהיה אורך הכתם על רחב ירכה או שהיה נראה כאלו הוא מלמטה למעלה הואיל והוא כנגד תורפה טמאה ואין אומר אלו נטף מן הגוף לא היה כזה שכל הדם הנמצא במקומות אלו מחמירין בו אע"פ שהוא ספק, הכתם הנמצא על החלוק שלה מן החגור ולמטה טמאה מן החגור ולמעלה טהורה, נמצא על בית יד שלה אם מגיעה כנגד התורף טמאה ואם לאו טהורה, היה פושטתו ומתכסה בו הלילה כל מקום שימצא בו דם טמאה וכן אזור שלה כל מקום שנמצא בו דם טמאה וכל כתם שהיא טמאה בגללו אם יש לה דבר לתלות בו ולומר שמא כתם זה מדבר פלוני אם נמצא על הבגד טהורה, ואם נמצא על בשרה ספקו טמא ואינה תולה בו, ואם היה לה לתלות בבשרה יותר מחלוקה אף על בשרה תולה וספקו טהור, כיצד שחטה בהמה חיה או עוף או שנתעסקה בכתמים או שישבה בצד העוסקים בהם או שעברה בשוק של טבחים ונמצא דם על חלוקה טהורה שתולה הכתם בדברים אלו, והר"י ז"ל כתב עיר שיש בה חזירים אמרינן פרק הרואה כתם דאין חוששין לכתמים ונראה שכשעברו אצלה מיירי, נמצא הכתם על בשרה בלבד אפילו מחגורתה ולמעלה טמאה היא שאם היה דם זה מאחד מאלה היה נמצא על בגדיה הואיל ונמצא על בשרה ולא בבגדיה טמאה, היתה בה מכה ואף על פי שחיתה אם יכולה להגלע ולהוציא דם ונמצא דם על בשרה תולה במכה וכן כל כיוצא בזה נמצא הדם על בשרה ובגדיה כאחד תולה בכל מה שיש לה לתלות ותולה במאכולת שמא בעת שישבה נהרגה מאכולת תחתיה והרי זה דם מאכולת ועד כמה עד כגריס היה יתר מכגריס אף על פי שמאכולת רצוצה בכתם אינה תולה במאכולת, וכן תולה בבנה או בבעלה אם היו עסוקין בדם או שהיו ידיהם מלוכלכות בו או שהיתה בהם מכה תולה ואומרת שהם נגעו בה והיא לא ידעה ודם זה מחמתן הוא ואין מחזיקין דם ממקום למקום לתלות בו כיצד היתה לה מכה בכתפה ונמצא כתם על שוקה אין אומרים שמא בידה נגעה במכה ונגעה במקום זה וכן כל כיוצא בזה אין תולין בין בגופה בין בחלוקה. 

ב' נשים שנתעסקו בצפור אחד ואין בו אלא כסלע דם ונמצא על כל אחת מהן דם כסלע שתיהן טמאות, נתעסקה בדם שאי אפשר שיהיה ממנו כתם אלא כגריס ונמצא עליה כתם כשני גריסין תולה כגריס בדם שנתעסקה בו וכגריס במאכולת ואם נמצא הכתם יותר משני גריסין טמאה, נתעסקה באדום אינה תולה בשחור, נתעסקה בעוף שיש בו מיני דם הרבה ומצא בה מראה א' מהן תולה בו, היתה לובשת שלש חלוקות אם יכולה לתלות תולה אף בתחתון ואם אינה יכולה לתלות אינה תולה אף בעליון כיצד עברה בשוק של טבחים אע"פ שנמצא הכתם בתחתון לבדו טהורה לא עברה בשוק של טבחים אע"פ שנמצא הכתם בעליון לבדו טמאה, ספק עברה ספק לא עברה ספק נתעסקה ספק לא נתעסקה אינה תולה. 

האשה שהשאילה חלוקה לנדה בין גויה בין ישראלית וחזרה ולבשה אותה קודם בדיקה ונמצא עליה כתם תולה בנדה שלבשה אותו, השאילה אותו לנדה בז' ימים נקיים וחזרה ולבשה אותו קודם בדיקה ונמצא עליו כתם שניהן מקולקלות שמא מזו הוא שמא מזו, השאילה ליושבת על הכתם אינה תולה בה שאין תולין כתם בכתם, בדקה חלוקה ובדקה עצמה ומצאה טהורה והשאילה החלוק לחברתה ולבשתו ונמצא עליה כתם כשהחזירתו לה השואלת טמאה ואינה תולה בבעלת החלוק שהרי בדקה אותו קודם שתשאילהו לה, ארוכה שלבשה חלוקה של קצרה ונמצא בו כתם אם נמצא כנגד תורפה שלה טמאה ואם לאו טהורה שכתם זה של קצרה הוא. 

ג' נשים שלבשו חלוק אחד זו אחר זו ואחר כך נמצא עליו כתם וכן אם ישנו במטה אחת כאחת ונמצא דם תחת אחת מהן כלן טמאות, ואם בדקה אחת מהן עצמה מיד ומצאה דם היא טמאה והשתים טהורות בדקו כולן ומצאו עצמן טהורות תולה מי שאינה ראויה לראות דם במי שראויה ותהיה שאינה ראויה טהורה והראויה טמאה כיצד, היתה האחת מעוברת או מניקה תולה והיא טהורה וכן הבתולה מדמים תולה בשאינה בתולה, היו כלן שאינן ראויות לראות דם כלן טמאות, ג' נשים שעלו דרך מרגלות המטה וישנו כלן ונמצא דם תחת האמצעית שלשתן טמאות תחת הפנימית זאת ושבצדה טמאות והאחרת טהורה ואם לא עלו דרך מרגלות המטה שהרי אין להן סדר ונמצא דם תחת אחת מהן כלן טמאות בד"א כשבדקו כלן עצמן ונמצאו טהורות שלא תוכל האחת לתלות בחברתה שלא בדקה ותהיה זאת שלא בדקה בלבד טמאה אבל כשבדקו כלן לא יוכלו לתלות וכלן טמאות, וכל כתם הנמצא על הבגד שלא נודע שהוא דם אינו מטמא ואפילו אין לה במה לתלות. 

כתב הר"ש ז"ל יש נשים שנמנעות מלבא בבית הכנסת ואינן צריכות לעשות כן דמה טעם הן עושות אם מפני שסבורות הן שבית הכנסת הוא מקדש אפילו אחר הטבילה למה נכנסות בו והלא מחוסר כפרה שהרי טבל והעריב שמשו בכרת וא"כ לא תכנסו הנשים לעולם עד שתביאו קרבן לעתיד, ואם אינו כמקדש תכנסו ותכנסו ועוד שכלנו טמאי מת ושרץ ובעלי קריין ונכנסים בו, הא למדת שאינו כמקדש ויכולים לבא שם ומ"מ מקוה טהרה הוא ויפה הן עושות ע"כ. 

היולדת טמאה כנדה ואף על פי שלא ראתה דם ואחד היולדת חי או מת אם זכר או נקבה יושבת לזכר או לנקבה והוא שתגמר צורתו ואין צורת הולד נכרת פחות ממ' יום אחד הזכר ואחד הנקבה, המפלת בתוך מ' יום או ביום מ' אינה טמאה לידה, הפילה ביום מ"א אחר התשמיש הרי זה ספק יולדת ותשב לזכר ולנקבה ולנדה, היתה צורת האדם דקה ביותר שאינה נכרת בעליל תשב לזכר ולנקבה, וזהו שנקרא שפיר מרוקם איזהו שפיר מרוקם תחלת בריתו של אדם גופו כעדשה, שני עיניו כשתי טפי זבוב מרוחקות זו מזו, שני חוטמיו כשתי טפי זבוב קרובות זו לזו, פיו פתוח כחוט השערה ואין לו חתוך ידים ורגלים נתבארה צורתו יותר מזה ועדין אינו ניכר בין זכר לנקבה אין בודקין אותו במים אלא בשמן שהשמן מצחצחו ומביאין קיסם שראשו חלק ומנענע באותו מקום מלמעלה ולמטה אם מסכסך בידוע שהוא זכר אם נראה באותו מקום כשעורה סדוקה הרי זו נקבה ואינה צריכה בדיקה, ובכל אלה הרקימות של נפלים אין נותנין להם ימי טוהר עד שישעיר הולד, ובאלה הארצות פשט המנהג שאין נותנין לשום יולדת ימי טוהר כלל אבל סופרת ז' ימים נקיים בכל עת שתרצה ואחר כך טובלת כמי שילדה בזוב ואפילו ראתה בימי טוהר שלה שהם ל"ג יום לזכר וס"ו ימים לנקבה שמן התורה נקרא כל דם שתראה בהן דם טוהר שאינו מונע האשה מבעלה אלא שטובלת אחר ז' נקיים של זכר ואחר י"ד של נקבה ומשמשת מטתה אעפ"י שהדם שותת, ובצרפת העמידו המנהג כדין תורה בדם טוהר והר"י ז"ל כתב אין נותנין לה ימי טוהר עד שישעיר הולד אבל מבן מ' יום והלאה נותנין לה ימי טומאה אעפ"י שלא תראה דקיימא לן דאי אפשר לפתיחת קבר בלא דם, אבל בכמה ארצות נהגו שלא לבעול על דם טוהר עכ"ל, והרי"ף ז"ל כתב ויולדת נקבה אם לא ראתה בתוך שבעה ללידתה אלא פסק סופרת ז' נקיים בתוך השבועים עצמן ועולין לה אף על פי שהיא אסורה לשמש בתוך השבועים מיהו לידי ספירה עולין לה שכך שנו חכמים ימי לדתה שאינה רואה בהן עולין לה לספירת זיבתה וטובלת לאחר שבועים ותשמש לאחר שבועים, אבל אם לא ספרה ז' נקיים לעולם לא תשמש דבעינן נסתם הטמא ונפתח הטהור, המפלת חתיכה לבנה אם נקרעה ונמצאת בה עצם הרי זו טמאה לידה, הפילה חתיכה ואפילו היא אדומה אם יש עמה דם טמאה ואם לאו טהורה ואפילו נקרעה החתיכה ונמצאת מלאה דם טהורה שאין זה דם נדה אלא דם החתיכה, הפילה חתיכה קרועה ודם אגור בתוכה טמאה, הפילה כמין קליפה כמין שעורה כמין עפר כמין יבחושין ומראיהן אדום מטילן בתוך מים פושרין ואם נמוח טמאה שדם הוא שנקפה וכל הרואה דם יבש טמאה ואם שרו אותו בפושרין מעת לעת ולא נמוח טהורה שדם מכה הוא זה, הוציא העובר את ידו והחזירה אמו טמאה לידה מדבריהם ואין לה ימי טוהר עד שיצא הולד רובו ואם יצא ראשו כלו כאחד הרי זה כיוצא רובו, מי שילדה זכר ונקבה תאומים תשב לנקבה, ילדה טמטום ואנדרוגינוס תשב לזכר ולנקבה, ילדה תאומים אחד זכר ואחד טמטום או אנדרוגינוס תשב לזכר ולנקבה, האחד נקבה והשני טומטום או אנדרוגינוס תשב לנקבה שהטומטום או אנדרוגינוס ספק הן שמא זכר או נקבה. 

האשה שהוחזקה מעוברת וילדה ואין ידוע מה ילדה כגון שהפילה בבור או בנהר או הפילה וגררתו חיה הרי זו בחזקת שהפילה ותשב לזכר ולנקבה ולנדה, כל מקום שנאמר תשב לזכר ולנקבה דינה שתהא אסורה לבעלה י"ד יום כיולדת נקבה ז' ראשונים ודאין וז' שניים ספק ואין נותנין לה ימי טוהר אלא מ' יום כיולדת זכר, ואם ראתה דם אחר המ' יום עד השמנים אינו דם טוהר אלא ספק דם נדה, וכן אם ראתה דם ביום פ"א בלבד הרי זו ספק נדה ותשב ז' ימי נדה שמא נקבה ילדה שאין לה וסת נדות עד אחר מלאת ימי טהרה, וכל מקום שנאמר תשב לזכר ולנקבה ולנדה דינה שתהא אסורה לבעלה י"ד יום כיולדת נקבה ואם ראתה ביום פ"א הוי ספק נדה, וכן אם ראתה ביום מ"א אף על פי שראתה ביום ל"ד הרי זו ספק נדה ואסורה לבעלה עד ליל מ"ח כיולדת זכר ואין נותנין לה ימי טוהר כנדה והרי היא כמי שלא ילדה, וכל דם שתראה מיום שהפילה עד פ' יום אם בימי נדתה הרי זו ספק נדה מאחר הז' מיום שהפילה ואם בימי זיבתה הרי זו ספק זבה שאין וסת כל ימי מלאת, וכן אם ביום פ"א עדיין היא מקולקלת ותהיה ספק נדה אף על פי שלא ראתה אלא יום אחד וכשתקבע לה וסת אחר הסמנים יסור קלקולה ותחזור להיות נדה ודאי או זבה וכן מיום שהפילה עד ז' ימים תהיה בנדתה ודאית אם הפילה בתוך ימי נדתה. 

יש אשה שיש לה וסת ויש שאין לה וסת אלא לא תרגיש עד שיצא הדם ואין לה יום קבוע לראיתה וזו שיש לה וסת הוא שיש לה יום קבוע מכ' יום לכ' יום או מכ"ד לכ"ד או פחות או יותר וקודם שיבא הדם תרגיש בעצמה שהיא מפהקת ומעטשת וחוששת בפי כרסה ושיפולי מעיה ויסתמר שערת בשרה או יחם בשרה וכיוצא במאורעות אלו ויבאו לה וסתות אלו או אחד מהן בשעה קבועה לה או ביום וסתה, וכל אשה שיש לה וסת בחזקת טהורה לבעלה עד שתאמר לו טמאה אני, או שהוחזקה טמאה בשכנותיה, ומי שהלך בדרך למדינה אחרת והניח אשתו טהורה כשיבא אינו צריך לשאול לה אם היא טהורה ואפילו מצאה ישינה מותר לבא עליה שלא בשעת וסתה שאינו חושש שמא נדה היא ואם הניחה נדה אסורה לו עד שתאמר טהורה אני. 

האשה שאמרה לבעלה טמאה אני וחזרה ואמרה טהורה אני אינה נאמנת אם לא נתנה אמתלא לדבריה מפני מה אמרה טמאה אני, היה משמש מטתו עם הטהורה ואמרה לו נטמאתי לא יפרוש מיד כשהוא בקשיו שהנאה יש לו ביציאתו כביאתו ואם פירש מיד חייב כמו שבעל נדה אלא כיצד יעשה נועץ צפרני רגליו בקרקע ושוהה עד שימות האבר ונשמט ממנה, ואסור לאדם לשמש עם אשתו סמוך לוסתה שמא תראה דם בשעת התשמיש, עבר וסתה ולא ראתה מותר לשמש אחר שתעבור עונת הוסת כיצד היה דרכה לראות בו' שעות ביום אסור לשמש מתחילת היום, עברו ז' שעות ולא ראתה אסורה לשמש עד לערב, ואם היה דרכה לראות בו' שעות בלילה אסורה לשמש מתחלת הלילה עד שתזרח השמש, וכתב הראב"ד ז"ל אשה שהיא למודה לראות בעונתה ב' או' ג' ימים רצופים כשם שחוששת לראשון עד שתעבור הוסת כמו שביארנו כך חוששת כלן משום דאיכא שפעת או מדלפת שהיא בשופעת מראשון לשני ומב' לשלישי שהכל בראיה אחת, ועוד שרוב הנשים משנות וסתן להקדים ג' ימים או לאחר ג' ימים וחוזרות למקומן ואותן הימים שהם עתה ב' כבר היו א' ונעשו עיקר וסת ואין הראשון קובע וסת עד שיקבענו ג' פעמים ואינה טהורה מן הוסת עד שיעקר ממנה ג' פעמים, כיצד היתה דרכה לראות ביום כ' ובא יום כ' ולא ראתה ובא יום כ"ג וראתה הרי יום כ' ויום כ"ג שניהם אסורין וכן אם ראתה פעם שניה ביום כ"ג ולא ביום כ' עדיין שניהם אסורין ראתה פעם ג' ביום כ"ג ולא ביום כ' יום כ' טהור ונקבע וסתה יום כ"ג שהרי נעקר יום כ' ג' פעמים ונקבע יום כ"ג ג' פעמים, ואין צריך עקירה ג' פעמים אלא יום שנקבע ג' פעמים, ואם נקבע מחמת אונס אפילו כמה פעמים כגון מחמת קפיצה וכיוצא בה אינו וסת וכל יום שראתה בו חוששת לו להבא ואף על פי שלא נקבע ואם עבר אותו יום ולא ראתה טהורה הוא להבא אם לא נקבע ג' פעמים, ואין האשה קובעת וסת בתוך ימי נדתה, ראתה בהן כיון שראתה יום אחד אינה קובעת וסת כל השבעה וכן בימי זיבה שהן י"א יום שבין נדה לנדה כמו שבארנו אבל קובעת היא וסת בימי נדותה שלא ראתה בהן, ואם נקבע לה וסת בימי זיבתה חוששת לוסת שאם ראתה דם בוסת זו אפילו יום אחד תשב לנדה מספק ואסורה לשמש אותו היום ואפילו לא ראתה בשאר ימי הוסת ואם ראתה בשאר ג' ימים הרי זו זבה, וכל וסת שנקבע בימי זיבה אם נעקר אפילו פעם אחת נעקר ואינה צריכה להעקר ג' פעמים שחזקת דמים מסולקין בימים אלו. 

דרך בנות ישראל ובני ישראל לבדוק עצמן אחר תשמיש כיצד מקנחים עצמן במטלית של פשתן שחוקין ולבנים האיש בשלו והאשה בשלה ורואין בהן שמא ראתה דם בשעת תשמיש, והבגד הזה שמקנח בו האשה נקרא עד שלה ושמקנח בו האיש נקרא עד שלו, וכל הנשים צריכות לעשות זאת אחר תשמיש ואפילו עוברות ומניקות ואפילו זקינה וקטנה, וצריכות שני עדים אחד שלו ואחד שלה, ויש לאיש להניח אשתו לבדוק העד שלו ונאמנת על שלו מתוך שנאמנת על שלה, הצנועות לא ישמשו עד שיבדקו עצמן תחלה ואף על פי שאינן צריכות, ואשה שאין לה וסת אסורה לשמש עד שתבדוק לפיכך צריכות שני עדים אחד לפני התשמיש ואחד לאחר התשמיש, שמשה מטתה וקנחה עצמה ואבד העד לא תשמש פעם שניה עד שתבדוק בעד אחר תחלה שמא היה דם בעד שאבדה, הניחה העד תחת הכר ונמצא עליו דם אם משוך טמאה שחזקתו מן הקנוח ואם עגול טהורה שאין זה אלא דם מאכולת שנהרגה תחת הכר, הניחתו תחת יריכה בין כך ובין כך טמאה ואין חוששין לדם מאכולת ואפילו סחטה אותו ביריכה, קנחה עצמה בעד שאינו בדוק לה והיה בו דם קודם לכן ונמצא עליו דם אם היה כגריס טמאה פחות מכאן טהורה שאין זה אלא דם מאכולת, והמשמש מטתו פעמים רבות אינן צריכין לבדוק בעד שלהן בכל ביאה וביאה אלא יקנחו עצמן בכל פעם ופעם ולמחר יבדקו עדים ואם נמצא על אחד מהן דם טמאה. 

האשה שראתה דם בשעת תשמיש לכשתטהר מותרת לשמש פעם שניה ושלישית, ראתה דם בפעם ג' ואין שם דבר לתלות בו כגון שלא שמשה סמוך לוסתה, שאין לתלות בוסת, או שלא היתה שם מכה שאין לתלות במכה אסורה לשמש עם בעל זה לעולם ותתגרש ממנו ותנשא לשני, נשאת לשני וראתה כסדר הזה ג' פעמים תצא ממנו ותנשא לשלישי, נשאת לשלישי וראתה כסדר הזה שלשה פעמים תצא ממנו, ואסורה לכל אדם עד שתבריא מחולי זה, וכבר בארו ז"ל כיצד בודקין אותה אם נרפאת אם לאו ונאמנת אשה לומר יש לי מכה במקור שממנה יוצא דם ותהיה מותרת לבעלה אף על פי שהדם יוצא בשעת תשמיש מן המקור. 

האשה שהשתינה וראתה דם מי הרגלים בין שהשתינה והיא עומדת בין שהשתינה והיא יושבת ואפילו הרגישה בגופה ונזדעזעה אינה חוששת והרי היא טהורה שהרגשת מי רגלים היא זאת שאין מי רגלים מן המקור ודם זה דם מכה הוא שיש לה בחלחולת או בכוליא, וכל הרואה דם מחמת מכה שיש לה במקור אפילו ראתה בשעת וסתה היא טהורה והדם טהור שהוסתות מדבריהם וכל אשה שמרבה לבדוק עצמה ואעפ"י שיש לה וסת קבוע הרי זו משובחת שאפשר שיבא הדם בלא עת הוסת, ואם לא בדקה בין באונס בין ברצון הרי זו בחזקת טהורה עד שתבדוק ותמצא טמאה ואפילו עבר עליה וסתה אם מצאה עצמה טהורה לכשתבדוק הרי היא טהורה ואם נמצאת טמאה מונה משעה שבדקה, הסומא בודקת עצמה ומראה לחברתה אבל חרשת ושוטה צריכה פקחת לבדוק אותה ולקבוע לה וסת ואח"כ תהיה מותרת לבעלה. 

דין דם בתולים 

בזמן הזה שאפילו היתה קטנה שלא הגיע זמנה לראות דם ולא ראתה דם מימיה בועל בעילת מצוה ופורש, פיר"ש ז"ל ופורש דאמר לא להרחיק ממנה כנדה אלא פורש מן התשמיש וישן הוא בכסותו והיא בכסותה דאינה טמאה אלא מדרבנן שהרי דם בתולים טהור הוא, וכל זמן שתראה דם מחמת מכה הרי היא טמאה וסופרת ז' נקיים אחר שיפסוק הדם וטובלת, וכתב הראב"ד וזה שאמרו בועל בעילת מצוה ופורש לא פורש מיד הוא דאם כן יציאתו הנאה לו כביאתו אלא ממתין עד שימות האבר ופורש מיד מן המטה או היא פורשת מאצלו ואינו צריך להיות נועץ צפרני רגליו בקרקע שהרי מותר לו לגמור ביאתו אלא עומד עד שימות, ור"י ז"ל כתב ומותר לגמור ביאתו אפילו שפעה דם באמצע הביאה שדם טהור היא מן התורה, ואח"כ תמתין ז' עונות שלמות ואח"כ תתחיל לספור ז' נקיים אך י"א שאם רחצה במים חמין היטב אותו מקום מתחלת למנות למחרתו וליתה דאין אנו בקיאין בזה. 

הרואה דם בתולים מברך בנוסח זה בא"י אמ"ה אשר צג אגוז בגן עדן שושנת העמקים בל ימשול זר במעין חתום על כן אילת אהבים זרע קודש שמרה בטהרה וחק לא הפרה בא"י הבוחר באברהם ובזרעו אחריו ומקדש בני ישראל, וכל אשה שתבעוה לינשא בין גדולה בין קטנה החמירו בה חכמים שצריכה לישב ז' נקיים ולא תנשא עד שתספור ותטבול שמא מחמודה ראתה טפת דם ולא הרגישה בה, ואם נשאת לתלמיד חכם מותר לינשא מיד ואח"כ תספור ז' נקיים ותטבול שתלמיד חכם יודע שאסורה לו מהטעם שבארנו ויהיה נזהר מקרוב עליה עד אחר שתספור ותטבול, וכל הנשים שטובלות אחר ספירתן טובלות בליל ח' או ביום במקום שאין הנשים יכולות להגיע ולחזור בלילה מפני הלסטים או מפני הצנה או שנועלין שערי המדינה בלילה או שהיתה חולה, ואם אין שם אחד מכל אלה לא תטבול אלא בלילה ואפילו נתאחרה כמה ימים אחר ז' נקיים שלא תבא נדה אחרת לטעות אחריה ותטבול ביום ז' שהיא יום ספירתה, עברה וטבלה ביום ח' אע"פ שאין לה יראת שום דבר מכל אלו שזכרנו כתב ר"ש בן אדרת ז"ל שעלתה לה טבילה, וכל ז' ימים אם טבלה בהן כאלו לא טבלה אבל אם טבלה ביום ז' אע"פ שאסור לעשות כן שמא יבא עליה אחר הטבילה והיא אסורה לו כל ז' הימים הואיל וטבלה אפילו היתה זבה ודאית עלתה לה טבילה, וכן נמי כתב רשב"א וכתב רב אחא שלא עלתה לה טבילה גזירה שמא תשמש תיכף שטבלה, וז' נקיים נקראין ימי לבונה לפי שפושטת בגדי נדתה ולובשת לבנים, והמנהג הפשוט שנהגו בנות ישראל כך הוא יום שפוסקת בו מלראות בודקת עצמה לערב ולובשת מבעוד יום חלוק לבן שאם תראה עוד שיהיה ניכר ובלילה תשכב בסדינים לבנים נקיים מכתם ומתחלת למנות ז' נקיים מאחר היום שלבשה חלוק לבן, ואם לא לבשה חלוק לבן מבעוד יום עד הלילה לא תתחיל למנות ז' נקיים מכל אותו היום שלבשתו בו, וצריך שינהג עמה בעלה בימי לבונה כמו בימי נדותה לא ישכב עמה במטה אחת ואפילו הוא בכסותו והיא בכסותה ולא יגע באצבע שלה ולא תאכל עמו בקערה אחת ולא תמזוג לו הכוס ותתן בידו ולא כוס בלבד אמרו דאסור לתת זה ביד זה אלא כל דבר כגון מעות או מפתח, אבל מוזגת לו את הכוס ומניחתו על גבי שלחן, וכתב הר' יצחק ז"ל דלשתות אין קפידה לשתות בכוס אחד אחרי שהן שותין בזה אחר זה, והר"ף ז"ל כתב ונהגו להפסיק באדם אחד ע"כ, ואינה אוכלת עמו על שלחן אחד ואנו שיש לנו שלחן גדול אין להקפיד רק שלא יאכלו בקערה אחת, ומצעת לו המטה שלא בפניו אבל בפניו לא מפני הרגל עבירה, וכל שאר מלאכות נדה עושה לבעלה ובלבד שלא תגע בו מפני הרגל עבירה, ומותרת להתקשט בימי נדותה שלא תתגנה על בעלה, וכתב ה"ר יצחק ז"ל וז"ל והלכה למעשה יום שפוסקת בו מלראות תלבש בגדים נקיים מכתמים קודם שתהא לילה ותתחיל לספור למחרת ז' נקיים וכל ימי ספירתה צריך ליקח בגד פשתן נקי ולבן או מוך ולהכניסו באותו מקום בעומק לחורין ולסדקין ולהוציאו ולראות אם ניכר בו שום אדמימות כשעומדת ממטתה ובערבית כשהולכת לבית הכנסת קודם שתהא לילה ואם שכחה ולא בדקה עצמה עד יום ז' כמו כן שחרית וערבית מותרת וטובלת בלילה וטהורה, והר"ף ז"ל פירש דסופו אעפ"י שאין תחלתו שתדע בודאי שפסקה בטהרה קודם יום ראשון של ספירתה, והיכא שלא בדקה רק יום אחד וביום ה' רב אמר תחלתו אעפ"י שאין סופו ור' חנינא אמר סופו ותחלתו בעינן וכתב בספר המצות יש לנו להחמיר עד שיהא תחלתו וסופו בבדיקה, ובתוך ו' עונות שלימות לשמושה אינה יכולה להתחיל לספור ז' נקיים, והר"ף ז"ל כתב יום שמשלימות בו הו' שעות אינו מן הספירה דז' נקיים דכיון דתחלתו תוך ז' שעות שוב אינו יכול להיות מן המנין דהא בעינן כלו בטהרה ע"כ, וכן אם אירע שטעתה במנין יום אחד וטבלה ושמשה צריך להמתין ו' שעות שלימות וזהו ד' ימים ואחר תמנה יום אחד נקי ותטבול, אך סתירה שלאחר ז' נקיים כגון שלא טבלה כראוי ושמשה הרי זו טובלת בכל עת. 

ספר כלבו סימן פו 
================ 
דין טהרתה ודין טהרת כלים הלקוחים מן הגוים 

אין האשה עולה מטומאתה ויוצאה מידי ערוה עד שתטבול במי מקוה כשר, ולא יהא דבר חוצץ בין בשרה ובין המים אבל אם רחצה במרחץ אפילו נפלו עליה כל מימות שבעולם הרי היא כאלו לא רחצה והבא עליה בכרת שאין דבר שעולה מטומאה לטהרה אלא טבילה במי מקוה או במעין או במים שהן כמעין, ואשה ששהתה כמה ימים או שנים אחר הספירה ולא ראתה בהן הבא עליה בכרת עד שתטבול אבל אינה צריכה מים חיים שאין מים חיים צריכין רק לזב כמו שאמרו ז"ל חומר בזב מבזבה שהזב צריך מים חיים ולא הזבה ומן התורה בכל מים המכונסין ואפילו השאובין טובלין בהן והוא שיהיה בהן כדי להעלות בהן טבילה לכל גוף האדם בבת אחת, ושערו חכמים שזהו אמה על אמה ברום שלש אמות, אמה על אמה לפשוט ידים ורגלים ברום ג' אמות כשעור קומתו ושעור זה מחזיק מ' סאה ומדברי סופרים אפילו ג' לוגין מים שאובין פוסלין הכל, כיצד אם היה במקוה פחות ממ' סאה ונפלו ג' לוגין מים שאובין והשלימוהו למ' סאה הכל פסול, אבל מקוה שיש בו ארבעים סאה ושאב בכדו ומלא בכתפו אפילו כל היום כלו הרי זה כשר, ואין המים שאובים פוסלין את המקוה בג' לוגין עד שיפלו לתוך המקוה מן הכלי אבל אם נגררו המים השאובין חוץ למקוה ונמשכו וירדו למקוה אינן פוסלין עד שיהיו מחצה למחצה אבל אם היה רוב מן הכשירים המקוה כשר, ויש מי שהורה שאין צריך שיהיו שם רוב מים כשירים שהרי אמרו רז"ל שאובה שהמשיכוה כולה טהורה. 

מקוה שנפלו עליו ג' לוגין מים שאובין מכלי אחד או מב' ושלשה כלים מצטרפין והוא שיתחיל השני עד שלא פסק הראשון אבל מארבע או ה' כלים אין מצטרפין אם לא נתכונו לרבות את המקוה אפילו נפל אבל אם נתכוונו לרבות את המקוה משקל דינר בכל שנה מצטרף בין שקדמו השאובין אל הכשרים בין שקדמו הכשירים אל השאובין בין שנפלו השאובין והכשירין כאחת בין שנפלו ג' לוגין למ' סאה בין שנפלו לפחות ממ' סאה נפסל הכל ונעשה שאוב, וספקו טהור כלומר אם נסתפק אם נפלו המים השאובין אם לא וכן אם ידע שנפלו אבל נסתפק אם היו שם ארבעים סאה או שהניחו ריקן ומצאו מלא, כל הכלים העשוים לקבל שהלכו המים עליהן או שנפלו לתוכן הרי אלו שאובין ופוסלין המקוה ואפילו היו כלים שאינן מקבלין טומאה, וכל הכלים שאין עשויין לקבל כגון צנורות וכיוצא בהן אף על פי שהן מקבלין טומאה אינן פוסלין את המקוה וכן דבר שאין תורת כלי עליו כגון חביות גדולה שנקבה נקב המטהר אותו שקבעוהו בארץ ועשוהו מקוה הרי כשר, ואפילו פקק הנקב בסיד ובחרסית וכיוצא בו אחר שקבעו בארץ, חטט בצנור קודם שקבעו בארץ מקום המקבל הצרורות המתגלגלין במים כדי שלא יצא אם היה הצנור של עץ פוסל את המקוה לפי שהמים יורדין מתוך כלי העשוי לקבל ואפילו לא חטט בו אלא כל שהוא ואם היה הצנור של חרס אינו פוסל עד שיהא בחקק כדי לקבל רביעית ואפילו נתמלא צרורות במקום החקק לא טהרו, נתמלא עפר וסתמו הרי זה כשר, נפל דלי או ספוג שיש בהן ג' לוגין שאובין בתוך המקוה לא פסלוהו שלא אסרו אלא ג' לוגין שנפלו לכלי שנפלו בו מים שאובין, השידה והתיבה שבים אין מטבילין בהם אלא אם כן היו נקובין כשפופרת הנוד שהוא שעור ב' אצבעות בינוניות. 

וחביות מלאה מים שנפלה לים אפילו לים הגדול אין טובלין בה אי אפשר לג' לוגין שאובין שלא יהיו במקום אחד (שהרן) [שהרי] עומדין שם המים אבל הנהרות וכיוצא בהן הואיל והן נמשכין טובל בהן ואין המקוה נפסל לא בשנוי הריח ולא בשנוי הטעם אלא בשנוי מראה בלבד, וכל דבר שאין עושין בו מקוה לכתחלה פוסלין אותו בשנוי מראה כגון יין וחלב ודם ומי פירות שנפלו לתוכו ושנוי מראהו פסלוהו ואם לא שנוי מראיו אפילו נפל לתוכו מ' סאה לא פסלוהו שאין שלשה לוגין פוסלין אלא במים שאובין אבל אין אותן המשקין עולין להשלים שעורו, והשלג והברד והכפור מעלין ולא פוסלין ולא עוד אלא אפילו הביא ארבעים סאה שלג והניחן ורסקן שם זה מקוה כשר נשתנו מראיו מחמת עצמו ולא נפל בו דבר אחר כשר שלא אמרו נשתנו מראיו פסול אלא שנשתנה מחמת משקה אחר, הדיח בו סלי זתים וסלי ענבים ושנוי מראיו כשר, מי הצבע פוסלין אותו בשלשה לוגין לא בשנוי מראה, מקוה שנפל לתוכו יין או מי פירות ושנוי מראיו ונפסל אין לו תקנה עד שירדו מי גשמים ויחזרו מראיו למראה מים, נשתנה מראה מקצתו והיו בו ארבעים סאה שלא נשתנו מראיהן טובל במקום שלא נשתנה והטובל במקום שנשתנה לא עלתה לו טבילה, שלשה לוגין מים שאובין שנפלו לתוכן יין או אחד מן המשקין ושנוי מראן ונפלו למקוה לא פסלוהו עד שיפלו לתוכו ג' לוגין מים שאובין בלא תערובת מי פירות, וארבעים סאה שאמרו אפילו הם בשתי גומות או בשלשה ובלבד שיהיה ביניהן נקב כשפופרת הנוד והשיעור הזה אינו רק במקוה מים אבל המעין אין לו שיעור שהמעין מטהר בכל שהוא ואפילו בזוחלין ובלבד שיטבול בהן כל גופו כאחד והמקוה אינו מטהר רק באשבורן כלומר במקום עמוק שהמים עומדות שם במקומן ונחות, המעין שמימיו מועטין והרבה עליו מים שוה למקוה שאין מטהרין אלא באשבורן ושוה למעין שמטהר בכל שהוא, מעין שהיו מימיו יוצאין ונמשכין לתוך השוקת ואחר כך יוצאין מן השוקת ונוזלין הרי כל המים שבשוקת ושחוץ לשוקת פסולין, היו מקצת המים נמשכין על שפת השוקת אפילו כל שהוא הרי כל המים שחוץ לשוקת כשירין שהמעין מטהר בכל שהוא, היו מימיו נמשכין לתוך בריכה מלאה מים ונחים שם הרי אותה בריכה כמקוה וכל המים מטהרין כזוחלין. 

כל הזוחלין מן המעין שנתערבו עם הנוטפין ממי גשמים אם רבו הזוחלין על הנוטפין הרי הכל כמעין לכל דבר, ואם רבו הנוטפין על הזוחלין וכן אם רבו מי גשמים על מי נהר אין מטהרין כזוחלין אלא באשבורן לפיכך צריך להקיף מפץ וכיוצא בו לאותו נהר המעורב עד שיקוו המים ויטבול מהן, ועושין מחיצה בכלים עד שיתקבץ ביניהם ארבעים סאה ממים הזוחלין וטובל בהן, כתב ה"ר יצחק ז"ל מקוה צריך שיהיה כלו בידי שמים וכלו שאוב פסול אך כלן מי גשמים כשר וצריך שיהא בקרקע אך אם הם בתוך כלי פסול ואם הוא בקרקע והמקוה שלם ואחר כך נפלו לתוכו כל מים שאובין שבעולם לא פסלוהו אכן מי פירות ושאר משקין אם נתן סאה ונטל סאה כשר עד רובו פירוש עד תשעה עשר סאין ואם יש במקוה אחד ועשרים סאין מי גשמים ממלאין תשעה עשר בכתף ופותקתו למקוה על ידי המשכה והן טהורין שהשאיבה מטהרת ברביה ובהמשכה, והר"ף ז"ל כתב ודוקא ברביה והמשכה אבל שלא בהמשכה לא דקיימא לן כרבי אליעזר בן יעקב ושיעור המשכה פר"י בתשובה שלשה טפחים ע"כ, כלומר דיש שם רוב מים כשרים והשאובין באו למקוה על ידי המשכה ואם המשיכה על ידי צנור שחקקו ולבסוף קבעו פוסלין את המקוה אבל אם קבעו ולסוף חקקו כשר, וסלון שהוא ארוך ורחב באמצע אינו פוסל מפני שאינו עשוי לקבלה וכן סלון שלא חטטו באמצע אפילו שעורו כדי לקבל צרורות כשר אבל אם חטטוהו באמצע לקבל צרורות ולא חטטוהו לקבל מים בין בשל עץ בין בשל אבן בין בשל חרס נאסר בכל שהוא אבל אם ירד לתוך הקבלת עפר כשר כרבי יוסי, ותנן בפרק מקואות המניח טבלא תחת הצנור אם יש לה לבזבז פסול ואם לאו אינה פוסלת זקפה להדיח בין כך ובין כך אינה פוסלת, פירוש לבזבז שפה מארבע רוחותיה ומה שאמרו ז"ל שמי צנור פוסלין את המקוה היינו כשנופלין המים מן הצנור למקוה אבל אם נפלו מן הצנור לקרקע המשכה היא וכשרה שכשיש למקוה אחד ועשרים והמשיכו לו תשעה עשר סאין כשר המקוה גם לטבול, אבל שאינה בהמשכה כלל אין טובלין, אך אם הוסיפו ארבעים סאה של מי גשמים טהורין, ודין שלשה לוגין מים שאובין מכלי אחד או משנים או משלשה כלים והוא שיתחיל השני עד שלא פסק הראשון אבל מארבע כלים אין מצטרפין כאיסי בן חוני דסתם לן מתניתין כותיה והשאיבה שאמרנו שפוסלת היינו כשנשאבו מדעת אבל המניח קנקנים בראש הגג רבי יהושע אומר ישבור הקנקנים או יכפה אותן והמים הנקוים כשרים אבל לא יערה שאם נטל הקנקן וערה אותן הרי כל המים שאובין הניח כלי תחת הצנור בשעת פזור עננים כשרים בשעת קשור עבים ולא נתפזרו דברי הכל פסולין, וערובי מקואות כשפופרת הנאד שהוא ב' אצבעות חוזרות למקומן, ופירשו התוספות שאין צריך שיהיו המים צפין בתוך הנקב רק טופח על מנת להטפיח, ומי פירות ומשקין שאמרו שאין פוסלין אם שנו מראיהן פסולין וכיצד הוא עושה ממלאן בכתף ונותן למקוה עד שיחזרו מראיהן למראה מים, וטיט הנרוק מצטרף למקוה ואין מטבילין בו, באיזה טיט אמרו בטיט שהקנה יורד מאיליו דברי רבי מאיר רבי יהודה אומר מקום שאין קנה המדה עומד רבי אלעאי אומר בשם ר"א מקום שהמשקולת יורדת, רבי אליעזר אומר היורד בפי חבית, ר' שמעון אומר הנכנס בשפופרת הנאד, תנן רבי אליעזר ברבי צדוק דהוא הנמדד בלוג, ונראה דהלכה כדברי כלם להחמיר, ומותרין עתה לטבול ביומי ניסן ותשרי ולא חיישינן שמא ירבו הנוטפין כשמואל דאמר נהרא מכיפיה מבריך וספק מים שאובין כשר כיצד מקוה שנסתפק לו אם נפלו לתוכו מים שאובים או לא, והר"ף כתב ואפילו נפלו ספק אם יש בו ארבעים סאה עכשיו בשעת נפילה שלשה לוגין מים שאובין ולעולם נמדד מתחילתו והיה בו ארבעים סאה עד כאן אבל אם ספק יש בו ארבעים סאה או אין בו או שני מקואות אחד יש בו ארבעים סאה ונפל לאחד מהן שלשה לוגין מים שאובין ואינו יודע לאיזה מהן נפל ספקו טהור מפני שיש לו במה לתלות להקל עד כאן לשון ר"י, גל שנתלש מן הים ליבשה ונפל על הצריך טבילה אם נתכוין והיה יושב ומצפה עד שיבא הגל אם יש בו ארבעים סאה עלתה לו טבילה לדבר שנתכוין לו ואין מטבילין בגל באויר קודם שיפול לארץ, היו שני ראשי הגל מגיעין לארץ מטבילין בו ואין מטבילין בכפה שלה מפני שהיא כאויר. 

כל הטובל צריך שיטבול כל גופו כשהוא ערום בבת אחת ואם היה בעל שער יטביל כל שערו והרי הוא כגופו דין תורה, וכל הטמאין שטבלו בבגדיהם עלתה להן טבילה מפני שהמים נכנסין בהן ואינן חוצצין, וכל הטובל צריך להתכוין לטבילה, והנדה שטבלה בלא כונה מותרת לבעלה, בית הסתרים ובית הקמטים אין צריך שיבואו בהן המים אלא באברים הנראין בלבד ואף על פי כן צריך שיהיו ראוין לבא בהן המים ולא יהיה בהם דבר חוצץ לפיכך צריכה האשה להיות מדיחה קמטיה ואחר תטבול ואחד האיש ואחד האשה לא יטבלו אלא כדרך גדילתן דאיש נראה כעודר וכמוסק זיתים שמגביה זרועותיו ומפריד הזרוע מבית השחי ומגלה בית השחי במקצת והאשה טובלת כעורכת וכאורגת ומניקה את בנה פירוש האשה כשהיא עורכת היא שוחה עליה ומתוך כך מפרדת העגבות זו מזו וכאורגת שמגבהת זרועותיה ומגלה בית השחי, וכמניקה את בנה כלומר שמגבהת הדד לתת לתוך פי הנער ולא תטבול בנמל ימים מפני הטיט שלא תכנס בין אצבעות רגליה וי"מ מפני צניעות דשמא תמהר לטבול ולא תעיין שפיר וכן נמי לא תטבול במקום שבני אדם מצויין שם וצריך שלא יהא דבר חוצץ בין הטובל ובין המים כגון בצק או טיט מדובק בבשר, ואם היה שם דבר חוצץ ואפילו כטיפת החרדל והוא מקפיד עליו לא עלתה לה טבילה ואם אינו מקפיד עליו עלתה לו טבילה אם אינו חופה את רובו, ואלו הדברים החוצצין בטבילה לפלוף שחוץ לעין וגלד שעל המכה ונתיבש והרטיה שעליה וגלדי צואה שעל בשרו ובצק או טיט שתחת הצפורן והמולמולין שעל הגוף וטיט היון וטיט היוצרים וטיט של דרכים שנמצא שם תמיד ואפילו בימות החמה ושאר הטיט אם הוא יבש אבל הלח אינו חוצץ שהוא נמחה במים, הדיו והדבש והחלב והדם ושרף התות ושרף השקמה ושרף החרובין יבשים חוצצין ושאר כל השרפין בין לחין בין יבשין אין חוצצין, דם שנסרך בבשר חוצץ, האבר והבשר מדולדלין באדם חוצצין, בית הסתרים של אשה חוצצין עד שתדיח תחלה שהזיעה שם תמיד והאבק מתקבץ שם וחוצץ, במה דברים אמורים בנשואה אבל בפנויה הואיל ואינה מקפדת אינו חוצץ, הבגד שעל המכה והקשקשים שעל השבר והשירים והנזמים והטבעות בזמן שהן דחוקין בבשר חוצצין ובזמן שהן רפין אין חוצצין, חוטי צמר וחוטי פשתן ורצועות שקושרות הנשים על ראשיהם לנוי חוצצין מפני שמבדילין בין המים ובין הגוף אבל חוטי שער אין חוצצין שהמים באין בהן אע"פ שאינן רפין, וחוטין שבצואר אינן חוצצין ואפילו של פשתן לפי שאין האשה חונקת בהן אבל הענקים ורבידים חוצצין לפי שחונקת עצמה בהן כדי שתראה בעלת בשר, שער הלב שנקשה חוצץ וכן שער הזקן, חץ תחוב באדם בזמן שהוא נראה חוצץ, נכנסו צרורת וקסמין בסדקי הרגלים חוצצין, אספלנית מלוגמא ורטיה שעל בית הסתרים חוצצין שאף על פי שאינו צריך שיכנסו המים בבית הסתרים צריך שיהיו ראויין לבא בהן ולא יהיה דבר חוצץ כמו שבארנו, היתה בו שער אחת או שתי שערות חוץ למכה וראשון מדובק בטיט או בצואה או שהיו שתי שערות ריסי עיניו של מטה מדובקין בריסי עיניו שלמעלה הרי אלו חוצצין. 

לא יטבול אדם בעפר שברגליו ואם טבל אינו חוצץ, והאוחז באדם ובכלים והטבילן הרי הן בטומאתן ואף על פי שרפה ידיו עד שבאו המים בהן גזרה שמא לא ירפה יפה ואם הדיח ידיו במים עלתה להן טבילה, המפשלת תינוק לאחוריה וטבלה לא עלתה לה טבילה שמא היה טיט החוצץ ברגלי התינוק ונדבק בה בשעת טבילה וכשעלתה נפל, האשה שנתנה שערה בפיה או שקפצה ידיה או שקרצה שפתותיה או שנמצא עצה בין שיניה כאלו לא טבלה, נתנה מעות בתוך פיה וירדה וטבלה טהורה מטומאת נדה, ואלו שאין חוצצין באדם קלקלי הראש ובית השחי ובית הסתרים באיש ולפלוף שבעין וגלד שהעלתה המכה ולכלוכי צואה שעל בשרו וצואה שתחת הצפורן וצפורן המדולדל והשער הדק שעל בשרו כל אלו אין חוצצין, שתי שערות או יותר שהיו קשורות כאחד קשר אחד אין חוצצין מפני שהמים באין בהן ושערה אחת שנקשרה חוצצת והוא שיהיה מקפיד עליה ואם אינו מקפיד עליה עלתה לו טבילה עד שיהיה רוב שערו קשור נימה נימה בפני עצמה, זהו דעת הגאונים ז"ל לפי מה שכתב הרמב"ם ז"ל וכתב עוד ויראה לי (אע"פ) ששערו של אדם הוא חשוב לענין טבילה ואינו כגוף בפני עצמו כדי שנראה רוב השער אלא אף על פי שכל השער קשור נימה נימה אם אינו מקפיד עליו עלתה לו טבילה אלא אם כן נצטרף לחוצץ אחר על גופו ונמצא הכל רוב גופו כמו שבארנו. 

ואחד הנדה ואחד שאר הטמאין שיש בראשן שער תקנת עזרא היא שתהא האשה חופפת ראשה ואחר כך תטבול ואם אפשר לחפף ראשה בלילה ולטבול מיד הרי זו משובחת ובשעת הדחק (אומר) [או] מפני החולי חופפת בערב שבת וטובלת למוצאי שבת, וה"ר יצחק ז"ל כתב שצריכה לחוף ראשה וגופה ולסרוק ראשה במסרק סמוך לטבילתה כפי היכולת שלא תהא נימה אחת קשורה והרגילו הנשים להסיר מעליהן כל גרב וכל שחין אף על פי שמן הדין לא היה צריך והר"ף ז"ל כתב לפי זה אין לאסור לטבול לאשה שיש לה חטטין של גרדנית בראשה ומותרת לטבול עד כאן, והצואה שתחת הצפורן שלא כנגד הבשר שנינו בתוספתא דחוצצת אף על גב דבמשנה אמרינן ואלו שאין חוצצין לפלופי צואה וצואה שתחת הצפורין, ומחלק רבינו תם בין הנדבקת דומיא דבצק לשאינה נדבקת גם יש אומרים כדאפלגי בנדבקת אם אינה מקפדת אין לחוש ולפלוף שבעין לגאניי"א בלע"ז לח אינו חוצץ יבש חוצץ, ונהגו הנשים לגלח צפרניהם אף על גב דמן הדין נקור סגי להו, ובחול המועד טוב שתגלחם בשנוי או על ידי גויה, והר"ף ז"ל כתב מיהו בתוספתא מתיר לגלח צפרניה כדרכה מדי דהוה אהעברת שער של פניה של מטה פירוש בית השחי ובית הערוה, וכתב רב אחאי גאון ז"ל והאידנא נהגו כל הנשים לחוף ראשן בחמין ולהשתטף כל גופן בחמין משום חשש דבר החוצץ והטבילה המובחרת סמוך לחפיפה אבל במקום דלא אפשר כגון דאתרמי לה טבילה בע"ש דלא אפשר למסרק בלילה חייפא ביממא וטבלה בלילה ואפילו אתרמיו ב' יום טוב חמישי וע"ש וזמן טבילותה בע"ש חייפא ברביעי בשבת וטבלא בי שמשי משום דטבילה בזמנה מצוה ע"כ ומכל מקום צריכה לשמור עצמה בנתיים מכל דבר החוצץ וגם בשעת טבילה צריכה לבדוק עצמה, וכתב הראב"ד מדכתב רב אחאי טעמא משום דטבילה בזמנה מצוה שמעינן מינה דהיכא דליכא טבילה בזמנה לא מבעי לה לכתחלה למטבל בלילי שבת ויום טוב דלא אפשר למהוי סמוך לחפיפה טבילה ואי טבלה טבלה ובלבד שתבדוק עצמה בשעת טבילה לפי שאי אפשר שלא נתנה תבשיל ולא נתעסקה בדבר אחר ואם לא שמרה עצמה באחד מכל אלה ולא בדקה עצמה בשעת טבילה לא עלתה לה טבילה, ואני תמה האיך אשה יכולה לטבול בלילי שבת ויום טוב והיאך תנצל מסחיטת שער ולכך אני אומר שראויה הטבילה לדחות עד מוצאי שבת או יום טוב, ובעלי התוספות כתבו אף על פי שטבילה בזמנה מצוה אשה שחל ליל טבילתה ליל ט' באב אסורה לטבול עד ליל שלאחר כן. 

האשה שטבלה ועלתה ונמצא עליה דבר חוצץ צריכה לטבול פעם שנייה אם באותו היום שחפפה טבלה אינה צריכה לחוף פעם שנייה אלא חוזרת וטובלת בלבד ואם לאו צריכה לחוף פעם שניה ולטבול ולא תחוף אשה בנתר מפני שמקטף השער ולא באהל מפני שמסריך השער אלא בחמין ואפילו בחמי חמה מפני שהחמין משירין השער ומשלשין אבל צונן מקבץ השער ומבלבל אותו ומקשר, ובחפיפתה בחמין והעברת המסרק יפלו השערות המסובין והנקשרים, וכן צריכה לחוף שנית שלא ימצא שם עצה אחר טבילה ותהיה צריכה לטבול פעם ב', נדה שנתנה תבשיל לבנה וטבלה לא עלתה לה טבילה מפני השמנונית שעל ידה, שרטה בבשרה והוציאה דם וטבלה בתוך שלשה ימים הרי מקום השריטה חוצץ מפני שהדם נקפה כגלד שעל גבי המכה וכן לפלוף שבעין אם היה יבש והוא שהתחיל להוריק חוצץ בנדה, כחל שבעין אינו חוצץ שעל גבי העין חוצץ ואם היו עיניה פתוחות אף על גבי העין אינו חוצץ, פתחה עיניה ביותר או עצמה ביותר לא עלתה לה טבילה בדבר אחר לענין טהרות אבל לענין להתירה לבעלה הרי זו מותרת אף על פי שנתנה תבשיל לבנה או שהיה בו שרט ישן או שהיה על גב העין כחל או שפתחה עיניה או עצמה שכל הדברים האלה וכיוצא בהן אינן חוצצין אלא מדבריהם ולענין טהרות גזרו לענין בעילה לא גזרו, והראב"ד ז"ל נראה שחולק על זה כמו שכתבנו, וכל החוצץ בנדה לטהרות חוצץ בשאר טמאות לטהרות וחוצץ בגר בשעת טבילה, מי שטבל ועלה ונמצא עליו דבר חוצץ אע"פ שנתעסק כל אותו היום באותו המין הרי הוא בטומאתו עד שידע בודאי שלא היה זה עליו בשעת טבילה הואיל והוחזק טמא העמידו על חזקתו עד שידע בודאי שטהר, כתב הר"מ נ"ע אשה שטובלת צריכה להוליך עמה אשה יהודית או בעלה או נערה שהיא גדולה יותר מי"ב שנים ויום אחד לראות אם טבלה כדין אבל לא גויה הואיל ואתחזק אסורא, עוד כתב אשה טהורה שטבלה עם טמאה או לאחריה אין קפידה וטהורה לבעלה ע"כ, וכל הצריך טבילה מברך קודם שיטבול בנוסח זה בא"י אלהינו מלך העולם אקב"ו על הטבילה, וכבר בארנו בטבילת גר שאינו מברך עד עלייתו מן הטבילה והטעם משום דאכתי גברא לא חזי ואין יכול לומר אשר קדשנו במצותיו וצונו שעדיין לא צוה. 

הלוקח כלי תשמישי סעודה של מיני מתכות מן הגוים דברים שנשתמש בהן בצונן כגון כוסות וצלוחיות וקיתוניות מדיחן ומטבילן במי מקוה והן טהורין ודברים שנשתמש בהן ע"י חמין כגון יורות וקומקמסין ומחמי חמין מגעילן כמו שמגעילין הכלים למצה ומטבילן והן טהורין ודברים שנשתמש בהן ע"י האור כגון השפודין והאסכלאות מלבנן עד שתסיר קליפתה ומטבילן והן טהורים, כתב רבי שמשון ז"ל אותן כלי מתכות שהעלו חלודה ואין יכולין להעביר החלודה על ידי שפשוף ועל ידי גחלים שלא ישאר מעט הוה ליה ממעוטו שאינו מקפיד ואינו חוצץ בטבילה ע"כ, והסכין היפה כלומר שאין בה גומות נועצה י' פעמים בקרקע קשה ומטבילה וחותך בה צונן ואם היו בה גומות או פגימות או אפילו היפה אם ירצה לחתוך בה חמין או לשחוט בה משחיזה במשחזת ואם שחט בה קודם שיטהרנה מדיח מקום השחיטה או קולף, וסכין ששחט בה טריפה לא ישחוט בה פעם אחרת עד שידיחנו אפילו בצונן או יקנחנו בטלאי בגדים, ועל זה נהגו השוחטין לקנח הסכין אחר השחיטה בעור הבהמה שמא תמצא טריפה וצריך לקנח הסכין וכולן שנשתמש בהן עד שלא יטבול או עד שלא יגעיל או עד שלא ילבן מותר דסתמן אינן בני יומן ונותן טעם לפגם הוא שמותר, ודברים שלא נשתמש בהן כל עיקר כגון הכלים חדשים צריכין גם כן טבילה במ' סאה כגון אותן שנשתמש בהן ודוקא לקוחין אבל (הממושכין) [הממושכנין] לא אם אינו יודע שישתקעו בידו, וכלי זכוכית וכן כלי חרס השועין באבר ככלי מתכות דמו וצריכין טבילה, וטבילה זו אינה מפני טומאה וטהרה אלא לטהרן מידי געולי גוים ומדברי סופרים הוא זה וסמכו על מה שכתוב (במדבר לא, כג) כל דבר אשר יבא באש תעבירו באש וטהר כיון שאמר וטהר אמרו חכמים הוסיף עליו טהרה אחר העברתו באש לטהרו מידי גיעולי גוים וקודם שיטבילם מברך על טבילת כלים, ויש שפסקו להטביל כלים, נשלמו הלכות טהרה. 

ספר כלבו סימן פז 
================ 
דין הלכות ברכות 

ברכות הרבה ודברי שבח והודאה תקנו ז"ל לשבח הש"י על המאורע, ואלו הן על כל פירות האילן בין מז' המינין בין מן האחרים על כולן מברך בורא פרי העץ ולאחר הפירות של ז' המינין מברך על העץ ועל פרי העץ ועל ארץ חמדה וכו' וחותם על הארץ ועל פרי העץ ולאחר הפירות של שאר המינין מברך בורא נפשות רבות וחסרונן על כל מה שבראת להחיות בהן נפש כל חי ברוך חי העולמים, יש אומרים ברכה זו בנוסח זה, וכתב אחד מגדולי החכמים כי בירושלמי חותם לה לברכה זו בשם ומסיים ברוך אתה ה' חי העולמים ונראה שזה מטבע קצר וכיון שלא הוזכר בתלמוד שלנו לא נחתום בה מספק ולצאת מכל חשש נכון לנו חתימת ברכה זו בלא שם וחותם ברוך חי העולמים, על כל פירות האדמה מברך בורא פרי האדמה ולבסוף בורא נפשות רבות, על כל דבר שאין גדולו מן הארץ כגון בשר בהמה וחיה ועוף ודגים ובצים וחלב וגבינה ומים ומלח ויין תפוחים ויין רמונים ויין תותים וכל מי פירות לבד היין ופת שעפשה ויין שהקרים ותבשיל שעברה צורתו וחומץ ופירות שנשרפו ונפלו קודם בשולן ומיני הארבה וכמהין ופטרניות שיש מהן שנבראין משמנונית הארץ ויש מהן גדילין בעצים על כל אלה מברכין שהכל נהיה בדברו ולבסוף בורא נפשות, על כל מעשה קדרה כגון תבשיל של חטין ותבשיל של קמח ותבשיל של חוטי בצק וכיוצא בהן מברך בורא מיני מזונות, ולבסוף מברך על המחיה ועל הכלכלה וכו' ויש מדקדקים שאין ראוי לומר בברכה זו ונאכל מפריה ונשבע מטובה לפי שאין לנו לחמוד אכילת פירות הארץ ולהתפלל עליהן כי אם לקיים המצות התלויות בארץ וטעם מספיק הוא זה, על אגוזים מבושלים בדבר מתוק כגון דבש וכיוצא בו מברך בורא פרי העץ לפי שהאגוזים הם עיקר והדבש לא בא אלא ליתן טעם באגוזים, וכן על היין מבושם הוא הנקרא בלשון רבותינו ז"ל קונדיטון מברך ברוך אתה ה' בורא פרי הגפן לפי שהיין הוא העיקר והדבש והבשמים באין ליתן טעם, על כל עצי בשמים כגון פלפל וזנגביל וכרכום וקנה וקנמון וכיוצא בהן מברך עליהן בורא עצי בשמים ועל המוס"ק שהוא מן חיה או זיעת חיה לדעת רבים מברך בורא מיני בשמים, ועל כל מיני עשבים שיש להן ריח טוב מברך בורא עשבי בשמים. 

המריח אתרוג או תפוח או חבוש מברך שנתן ריח טוב בפירות, היוצא בימי ניסן וראה אילנות שפורחין מברך ברוך שלא חסר מעולמו כלום וברא בו בריות טובות ואילנות נאין ליהנות בהן בני אדם, הרואה פרי המתחדש משנה לשנה מברך בתשלום ברייתו שהחיינו והני מילי אם נהנה בראייתו ואם אינו נהנה בראייתו מברך על אכילתו וכן על כל דבר המתחדש שאינו מתחדש משנה לשנה אף על פי ששהה ימים רבים שלא אכל אינו מברך שהחיינו, והרמב"ם אינו מברך לעולם שהחיינו על שום דבר בראייה כי אם כשהוא אוכלן. 

הרואה מקום שנעשו בו נסים לישראל פירוש לכולם או לרובן אומרים ברוך שעשה נסים לאבותינו במקום הזה והרואה מקום שנעשה לו נס אומר ברוך שעשה לי נס במקום הזה, והבן מברך על נס שנעשה לאביו ברוך שעשה נס לאבי במקום הזה, והנכד הוא בן הבן מברך על נס שנעשה לזקנו ואומר ברוך שעשה נס לזקני במקום הזה, הרואה מקום ידוע שנעשה נס לצדיק או לצדיקים כגון כבשן האש וגוב אריות אומר ברוך שעשה נס לצדיקים במקום הזה, הרואה בתי כנסיות בישובן אומר ברוך מציב גבול אלמנה (משלי טו, כה), בחרבנן אומר ברוך דיין האמת, הרואה בתי עבודה זרה בישובן אומר בית גאים יסח ה' ויצב גבול אלמנה, בחרבנן אומר אל נקמות ה' וגומר ויש אומרים ברוך שעקר עבודה זרה מהמקום הזה וכן יעקור אותה מכל המקומות במהרה בימינו, הרואה קברי אומות העולם אומר בושה אמכם מאד חפרה יולדתכם וכו' (ירמיה נ, יב), ויש מי שאומרים מתים בל יחיו רפאים בל יקומו וגו' (ישעיה כו, יד), הרואה קברי ישראל אומר יחיו מתיך נבלתי יקומון וגומר (ישעיה כו, יט), העובר בין קברי ישראל אומר ברוך אשר יצר אתכם בדין והמית אתכם בדין ועתיד להחיות אתכם בדין ויודע מספר כלכם והוא יגלה עפר מעיניכם לזמן התחיה בא"י מחיה מתים, ההולך לבקר את החולה אומר המקום ירחם עליך בתוך חולי ישראל. 

הרואה חברו לאחר שלשים יום מברך שהחיינו לאחר שנים עשר חדשים אומר ברוך מחיה המתים ולא אמרו אלא בחברו החביב לו לשמוח בראיתו, הרואה חכמי ישראל אומר ברוך שנתן מחכמתו ליראיו, חכמי אומות העולם אומר ברוך שנתן מחכמתו לבשר ודם, הרואה מלכי ישראל אומר ברוך שחלק מכבודו ליראיו, מלכי אומות העולם אומר שחלק מכבודו לבשר ודם, הרואה אכלוסי ישראל אומר ברוך חכם הרזים, וכן הרואה אדם חשוב וחכם בתורה אומר ברוך חכם הרזים, אכלוסי אומות העולם אומר בושה אמכם וכו', הרואה אדם שנשתנה מבריתו בידי שמים אומר ברוך משנה הבריות ואם נשחת בידי אדם אומר ברוך דיין האמת, ויש מי שכותב הרואה את הכושיים ואת המשונים בצורת פניהם אומר ברוך משנה הבריות כדאיתא בירושלמי, הרואה סומין או קטועין בצורת פניהן או מוכי שחין ובודקנין וכיוצא בהן אומר ברוך דיין האמת, ואם נולדו בהן מומין ממעי אמם מברך עליהן משנה הבריות, הרואה בריות טובות ומתוקנות ואילנות טובים ונאים ואומר בירושלמי אפילו פרה נאה אומר ברוך שלא חסר מעולמו כלום וגומר, הבונה בית חדש וקונה כלים חדשים אף על פי שהם ישינים לאחרים מברך שהחיינו לו ולביתו מברך הטוב והמטיב, ואם נתנו לו מלבושים מברך שהחיינו וצריך שיהיו המלבושין חשובין שיהיה לבו שמח בהן קצת, שמע שמועות טובות לו ולאחרים מברך הטוב והמטיב, וכשהן טובות לו בלבד מברך שהחיינו, ועל שמועות רעות מברך ברוך דיין האמת, הגיע אליו טובה או ששמע שמועה טובה אע"פ שהדברים נראין שטובה זו תגרום רעה מברך הטוב והמטיב, רעה אף על פי שהדברים נראין שרעה זו תגרום טובה מברך דיין האמת שאין מברכין על העתיד להיות אלא מה שאירע, אמרו לו מת אביך וירשתו אם יש עמו אחים מברך תחילה ברוך דיין האמת ואחר כך הטוב והמטיב, ואם אין עמו אחים מברך שהחיינו, ירדו גשמים עד שהעלו אבעבועות על פני המים שהולכות זו לקראת זו אם יש לו שדה מברך שהחיינו ואם היתה שלו ושל אחרים מברך הטוב והמטיב ואם אין לו שדה אומר מודים אנחנו לך ה' אלהינו על כל טפה וטפה שהורדת לנו ואלו פינו מלא שירה כים וכו' עד הן הן יודו ויברכו ברוך אתה ה' רוב ההודאות ואל התושבחות, ויש אומרים שאין ברכת הגשם נוהג עתה בינינו לפי שאנו תדירין במטר ואין אנו מתאוים לו ושמחים כדרך ששמחים באותן הארצות שיש להם יובש גדול ועצירה רבה עד שצריכין רחמים על המטר אבל אנו אין אנו צריכין לכך ולפיכך ברכת המטר אינה נוהגת. 

ארבעה צריכין להודות בפני עשרה חולה שנתרפא, וחבוש שיצא מבית האסורין, ויורד הים כשיעלה, והולכי מדברות כשמגיעין לישוב, ומברכין הגומל לחייבין טובות והם עונין צור שגמלך הוא יגמלך סלה, על רוחות שנשבו בזעף ועל ברקים על הרעמים ועל קול ההברה שישמע בארץ כמו רחים גדולים ועל האור שבאויר שראו כאלו כוכבים גדולים נופלים ורצים ממקום למקום או כמו כוכבים שיש להם זנב על כל אחד מאלו מברך שכחו מלא עולם או עושה בראשית, והראב"ד כתב שצריך לומר שתיהן שכחו מלא עולם ועושה בראשית וכתבו הגאונים ז"ל שאם יהיו בהתמדה פעמים הרבה ביום די בברכה אחת על כולן אבל אם אינן בהתמדה מברך על כל פעם ופעם והראיה ממה שאמרו ז"ל הנכנס בחנותו של בושם וישב כל היום אינו מברך אלא פעם אחת נכנס ויוצא נכנס ויוצא מברך על כל פעם ופעם, וכן נמי אמרינן בירושלמי אי בתדירין די בפעם אחד ואי במופסקין מברך על כל פעם ופעם פירוש תדירין שאין שם הפסק, ופירש הר"מ במז"ל שאף על פי שהברקים אינן נראין זה אצל זה אלא עכשיו פעם אחת ואחר שעה פעם אחרת כיון שלא נפסקו העננים לגמרי די בברכה אחת אבל אם העננים הראשונים נפסקו ושמים זכו בעיניו אם חוזר ורואה מברך פעם אחרת והוא מלשון דלף טורד על ההרים והגבעות והמדברות ונהרות הגדולים אם ראה אחד מהן אחר שלשים יום מברך עושה בראשית שכיון שאינן משתנין מברייתן די לו בכך, והרואה את הים הגדול משלשים יום לשלשים יום אומר ברוך שעשה את הים הגדול, וכתב הר"מ שעל הנהרות שהן בעומק או ברוחב או בגובה מששת ימי בראשית משלשים יום לשלשים יום מברך עושה מעשה בראשית. 

הרואה הקשת בענן אומר ברוך זוכר הברית נאמן בבריתו וקיים במאמרו, והר"מ בר"י כתב בשם רבי יחיאל נאמן בבריתו וקיים מאמרו וזוכר הברית, הרואה לבנה בחדושה מברך אשר במאמרו ברא שחקים כמו שכתוב בסדר תפלת ראש חדש וכו'. הרואה חמה ביום תקופת ניסן של תחלת המחזור של כ"ט שנים שהתקופה נופלת בתחלת ליל ארבע כשרואה אותם ביום בבוקר מברך ברוך עושה בראשית וכן כשתחזור הלבנה בתחלת מזל טלה בתחלת החדש ולא תהיה נוטה לא לצפון ולא אל דרום וכן בכל עת שיראה מזל טלה עולה מקצה מזרח על כל אחת מאלו מברך ברוך עושה מעשה בראשית וכל זה ידוע לחכמים ולבקיאים, העושה ציצית לעצמו מברך אקב"ו לעשות ציצית ואחר כך מברך שהחיינו וכשהוא מתעטף מברך להתעטף בציצית, והעושה ציצית לאחרים מברך על עשיית ציצית, העושה מזוזה לעצמו מברך לעשות מזוזה, ואם עשה אותה לאחרים מברך על עשיית מזוזה, וכשהוא קובעה מברך לקבוע מזוזה, ויש אומרים על מצות מזוזה וכן התפילין וה"ה בשופר וסוכה ולולב שמברך כדרך זה בשעת עשייתן, ומפרש אחד מהמפרשים כתב בענין סוכה שכל זה אינו אלא על דעת הירושלמי אבל התלמוד שלנו אינו נוטה לזה כלל, וכן הוא לשון המפרש גרסינן בירושלמי העושה סוכה לעצמו לולב ציצית מברך בכלהו בשעת עשייתן לעשות, והאי מלתא לא אזלא אליבא דגמרא דידן דהא בפרק תכלת גבי ציצית אמרי דמברך לעשות ציצית ואקשי עלה והרי סוכה דכשרה בגוי וישראל אין צריך לברך עליה דתניא העושה סוכה לעצמו מברך שהחיינו ואילו לעשות לא קאמר ואתמר בה תרי טעמי רב חסדא אמר כל מצוה שכשרה בגוי ישראל אין צריך לברך וסוכה כשרה בגוי כדתניא סוכה גנב"ך וכו' הילכך אינו מברך לעשות ואיכא דאמרי כל מצוה שעשיתה אינו גמר מצוה אין צריך לברך עליה בשעת עשייתה הילכך אינו מברך אלא שהחיינו, וכדתניא בברייתא דהכא לענין סוכה שעושה סוכה לעצמו מברך שהחיינו נכנס לישב בה מברך לישב בסוכה והאידנא דלא מברכין זמן בסוכה בשעת עשייתה סמכינן אהא דאמר רב אשי חזינא ליה לרב כהנא דמסדר לכלהו אכוסא דקדושא, והראב"ד אמר מי שלא אכל בסוכה בליל ראשון של חג מפני הגשמים למחר צריך לברך זמן לשם סוכה כי הזמן שברך בלילה בכוס של קדוש חוץ לסוכה לא עלתה לו כי אם לי"ט בלבד כיון שלא קיים בלילה מצות סוכה הילכך זמן בלילי פסחים עולה ליום טוב ולמצה ולמרור ולד' כוסות, וזמן דלילי סוכות עולה ליום טוב ולסוכה אם ישב בסוכה בלילה אבל אינו עולה ללולב, וזמן דלילי ראש השנה עולה ליום טוב ואינו עולה לשופר דכיון דשופר ולולב אין מצותן בלילה זמן דיום טוב שברך בלילה אינו עולה להן וזמן דלולב לא מברכי ליה בשעת עשייתו ומברכי ליה בשעת נטילה בב' יום טוב דומיא דברכה הסדורה אכסא דקדושא מיהו אי בריך לזמן דלולב בשעת עשייה תו לא בריך ליה בשעת נטילה ויש אומרים שאין אומרים זמן בנטילתו ביום שני כי אם ביום טוב ראשון בלבד שלא מצינו שורש ועיקר לברכה זו אלא בשעת עשייתו בחול כשאוגדו ומתקנו הלכך ברכה דיום טוב ראשון לא גרע מברכה דבשעת עשייה והלכתא אומר זמן בראש השנה ויום הכפורים ולא מבעיא בליל ראשון דאפילו בליל שני אומרים אותה, וכך השיב רבינו משולם ב"ר קלונימוס ז"ל, אבל הר' יצחק ב"ר יהודה הצרפתי לא היה אומרו אלא בליל ראשון וליתא עכ"ל המפרש, ובעל העיטור כתב וז"ל ורובא דעלמא נהוגי שמברכין זמן בין בי"ט ראשון בין בי"ט שני ע"כ. 

ועתה נחזור למה שאנו עסוקים, המניח תפילין של יד מברך להניח תפילין ועל של ראש מברך על מצות תפילין ואם שח בנתים מברך על של ראש להניח תפילין ועל מצות, עוד יש דעת אחרת שר"ל שאם לא שח בנתים די בברכה אחת להניח ואם שח מברך שתים להניח (שכבר בירך) ועל מצות ובעל העטור כתב שח בין תפלה לתפלה חוזר ומברך שח אין לא שח לא, והא שלח רב הונא משמיה דרבי יוחנן על של יד מברך להניח ועל של ראש מברך על מצות אביי ורבא דאמרי תרוייהו לא שח מברך אחת שח מברך שתים, וכן דעת הרי"ף ורב האי ורב אחאי ז"ל ומי שאין לו תפילין של יד ויש לו תפילין של ראש מברך שתים להניח ועל מצות ובהלכות גדולות המספר בין תפילה לתפילה חוזר ומברך שתים וכן כתב רב עמרם איש מתיבתא בשאין לו אלא אחת מברך שתים להניח ועל מצות וכן בלקח טוב וכן בדברי כל הגאונים ובהלכות תפילין עתיקתא שח בין תפילה של יד לתפילה של ראש אם שח שיחת חולין עבירה היא בידו וחוזרין עליה מעורכי המלחמה ואם בקדושה ויהא שמיה רבא אין חוזרין אלא חייב לחזור ולברך על של ראש שתים מפני שכל תפילין צריכין ב' ברכות ואם ברכה כאחת עולות לזו ולזו ואם הפסיקן אפילו בקדושה בטלה ראשונה וצריך לברך שתים על של ראש, ויש שמברך על התפילין בשעת שחולצן אקב"ו לשמור חקיו ולא נהגו לברך ברכה זו, וה"ר יהודה מקורבי"ל כתב שאין לברך ברכה זו, וז"ל וכשמסלקן אין מברכין שום ברכה וכל הברכות שכתב צריך לומר בהן הזכרת השם ומלכות שהרי אמרו ז"ל כל ברכה שאין בה הזכרת השם ומלכות לא שמה ברכה ואף מה שהביאו בתלמוד בריך רחמנא מריה דהאי פתא ובריך רחמנא דיהבך לן ולא יהבך לעפרא, כבר פירשו המפרשים שהזכרת השם ומלכות היו אומרים בהן בריך רחמנא אלהנא מלכא דעלמא ומשום כך נפטרין בברכות אלו שאלמלא כך לא היו נפטרין בכך. הנכנס לבית המדרש אומר יהי רצון מלפניך ה' אלהי ואלהי אבותי שלא אבוש בדבר הלכה ולא אומר על הטהור טמא ולא על הטמא טהור ולא על אסור מותר ולא על מותר אסור וישמחו בי חבירי ואני אשמח בהם וביציאתו אומר מודה אני לפניך ה' אלהי שנתת לי חלק עם יושבי בית המדרש ולא נתת חלקי עם יושבי קרנות שאני עמל והם עמלין אני עמל ומקבל שכר והם עמלין ומקבלין פורענות אני משכים והם משכימים אני משכים לדברי תורה והם משכימים לדברים בטילים אני רץ והם רצים אני רץ לחיי עולם הבא והם רצים לבאר שחת. 

הנכנס לכרך מתפלל שתים בכניסתו אומר יהי רצון מלפניך ה' אלהי שתכניסני לכרך זה לשלום, נכנס בשלום אומר מודה אני לפניך ה' אלהי ואלהי אבותי שהכנסתני לכרך זה לשלום, יצא בשלום אומר מודה אני לפניך ה' אלהי ואלהי אבותי שהוצאתני מכרך זה בשלום וכשם שהוצאתני מזה בשלום כך תוציאנו לשלום ותנחני לשלום ותצעידנו לשלום ותחזירני לביתי לחיים ולשלום ותצילני מכל אויב ואורב בדרך ותתנני לחן לחסד ולרחמים בעיני כל רואי בא"י שומע תפלה, וכל אלו התפלות נכון לאומרם בלשון רבים, היוצא לדרך אומר יהי רצון מלפניך ה' אלהינו שתוליכנו לשלום ותצעידנו לשלום וכו', וכתב הר"מ נ"ע שאם רוצה ללכת ארבע מילין בספינה שיתפלל תפלה זו פחות מארבע מילין אל יתפלל אותה, ואם יש לו לילך פרסה ושכח לאמרה יכול לאומרו עד פרסה, ויתפלל אותה מעומד ובתוך פרסה יתפלל ויחתום ולאחר פרסה יתפלל ואל יחתום, ושאלו אל הר"מ נ"ע למה תפלת הדרך חותמת בברוך הואיל ואינה פותחת בברוך וענה שהוא סומך אותה לעולם לאחת מן הברכות הפותחות בברוך כגון לאחת מאותן ברכות דאשר נתן לשכוי בינה, וכתב הר"מ נ"ע אדם ההולך חוץ לעיר אינו צריך להתפלל תפלה זו כי אם פעם אחת בתחלת היום ואפילו אם ינוח בעיר באמצע הדרך שעה אחת כשיוצא משם אינו צריך להתפלל תפלת הדרך פעם אחרת עד כאן לשונו, אבל אם דעתו ללון בעיר ואחר כך נמלך ויצא ממנה לעבור חוצה לה או לשוב לביתו צריך לחזור ולהתפלל אותה פעם אחרת כך כתב הר' יצחק בעל המנהל, ההולך במקום סכנה מתפלל תפלה קצרה, צרכי עמך ישראל כמו שכתוב בסדר התפלה, ותפלה זו יכול להתפלל אותה אפילו מהלך כלומר שאין צריך לעמוד וכשיגיע לישוב צריך לחזור ולהתפלל, עוד יש תפלה אחרת שנקראת תפלת הדרך ויש בה מענין י"ח ברכות וצריך להתפלל אותה מעומד וכשיגיע לישוב אינו צריך לחזור ולהתפלל תפלה כי באותה תפלה יוצא ידי חובתו וזהו סדרה הביננו ה' אלהינו וגו'. 

הנכנס לבית הכסא אומר התכבדו מכובדים קדושים משרתי עליון ותנו כבוד לאלהינו שמרוני עזרוני המתינו לי עד שאכנס ואצא שכן דרכן של בני אדם והנפנה כשהוא מקנח אל יקנח בימין אלא בשמאל מפני שהימין קרובה לפה ומראים בה טעמי תורה וקושרים בה קשר של תפילין ומפני כבוד התורה שנתנה בימין שנאמר מימינו אש דת למו (דברים לג, ב), והיוצא מבית הכסא נוטל ידיו ומברך אשר יצר ויש מגדולי החכמים שמורים ופוסקים הלכה שהנוטל ידיו לעסוק בתורה ולהתפלל שיש לו לברך על נטילת ידים ק"ו מהנוטל ידיו לסעודה. הנכנס לבית המרחץ אומר יהי רצון מלפניך ה' אלהי ואלהי אבותי שתכניסני לשלום ותוציאני לשלום ותצילני מזה ומכיוצא בזה לעתיד לבא, וכשיוצא מבית המרחץ אומר מודה אני לפניך ה' אלהי ואלהי אבותי שהצלתני מן האור. הנכנס להקיז דם אומר יהי רצון מלפניך ה' אלהי ואלהי אבותי שיהא עסק זה לרפואה ותרפאני כי רופא חנם אתה ואחר ההקזה אומר ברוך אתה א' רופא חנם. ההולך למוד גורנו אומר יהי רצון מלפניך ה' אלהי ואלהי אבותי שתשלח ברכה במעשה ידי התחיל למוד אומר ברוך המשלח ברכה בכרי זה, מדד ואחר כך בקש רחמים הרי זו תפלת שוא שכל הצועק לשעבר תפלתו תפלת שוא, לעולם לישתתף איניש בהדי צבורא כלומר כשיתפלל תפלתו יתפלל עליו ועל הרבים ולעולם יצעק אדם ויבקש רחמים על העתיד ויתן שבח על שעבר. הנכנס בבית הכנסת אומר ואני ברוב חסדך וגומר (תהלים ה, ח) יצא משם אומר ה' נחני בצדקתך וגו' (שם ה, ט). הנכנס בבית עבודה זרה אומר אשרי שישלם לכם גמולכם (שם קלז, ח), שמע צעקתם אומר זובח לאלהים יחרם (שמות כב, יט) יצא ממנה אומר אשרי שיאחז ונפץ את עולליך אל הסלע (תהלים קלז, ט). הרואה חברו שקם מחליו אומר בריך רחמנא דיהבך לן ולא יהבך לעפרא. הנוטל צפרניו מתחיל בשמאל בקמיצה ומסיים בגודל, ואחר כך נוטל בגודל בימין ומסיים בקמיצה, ואלו שמות האצבעות גודל אצבע אמה קמיצה זרת, ונוטל ידיו אחר נטילת הצפרנים מפני הארס וקובר הצפרנים, כדאמרינן שלשה דברים נאמרו בצפרנים צדיק גונזן חסיד שורפן רשע זורקן. 

ספר כלבו סימן פח 
================ 
דין הלכות נדרים ושבועות וסדר התרתן 

אסור לעבור על שבועת בטוי כדכתיב לא יחל דברו (במדבר ל, ג) והוא הדין על הנדר ואמרו רז"ל דגמר בלבו להוציא פת חטים והוציא פת סתם אינו אסור אלא בפת חטין בלבד, ואם הנשבע תלמיד חכם מותר ואם עם הארץ צריך שאלה לחכם, הנשבע וחזר תוך כדי דבור מותר. נדרי אונסין כגון שהדירו חבירו לאכול אצלו וחלה. נדרי שגגות כגון קונם על ככר זה אם אכלתי ושתיתי היום ושכח ואכל ושתה. נדרי זרוזין כגון מוכר חפץ לחבירו שאמר הקונה קונם ככר זה עלי אם אני מוסיף לך עוד על השקל והמוכר אומר קונם ככר זה עלי אם אני פוחת לך מן הסלע. נדרי הבאי דבר שאינו יכול להתקיים כגון קונם ככר זה עלי אם לא ראיתי גמל פורח באויר ונדרי הבאי מותרין. שבועות הבאי אסורין, ועוד יש חלוק בין נדר לשבועה שהמתפייס בנדר נדר והמתפייס בשבועה אינה שבועה, ונדר חל על נדר ואין שבועה חלה על שבועה, נדרים חלים על דבר מצוה ועל דבר רשות שבועה אינה חלה אלא על דבר רשות והר"ף ז"ל כתב ופירשו בשבועות דבר מצוה כגון דאמר מצות סוכה קונם עלי אסור לישב בה עד שיתירו לו, אבל שבועה אינה חלה על דבר מצוה שאם אמר שבועה שלא אשב בסוכה של מצוה מותר לישב בלא היתר אבל עובר משום שבועת שוא ואפילו אמר ישיבת סוכה עלי בשבועה מ"מ אינה חלה דלבסוף הזכיר שבועה והוי כאלו אמר שלא אשב בסוכה כדאיתא בתוספת דשבועות ולפנים פירשו דלענין תענית ויום טוב קאמר וצ"ע, נדרים אינן חלין על דבר שאין בו ממש כגון קונם שינה עלי אבל שבועה חלה על דבר שאין בו ממש כגון שבועה שלא אישן, וגם בנדר אם אמר קונם עיני בשינה אסור, והר"ף ז"ל כתב ואפילו קונם שינה עלי צ"ע בנדרים דמשמע דצריך בשאלה מדרבנן, מה שאמר שהנדרים חלים על דבר מצוה זהו שמתכוין לנדור שיתענה ביום טוב אבל אם נדר שני וחמישי סתם ואמר אלו הייתי יודע שהיה יום טוב חל בהם לא הייתי נודר בטל נדרו כדאמרינן לקמן, גם בימים הכתובים במגלת תענית, והר"ף ז"ל כתב מיהו מדקאמר במסכת נדרים פותחין לו לאדם בכבוד שבתות וימים טובים משמע דצריך הפרה ואפילו אין מתירין לו כי אם שבתות ויום טוב בטל נדרו אפילו בשאר הימים דכיון שהותר מקצתו הותר כלו ע"כ. 

תקיעת כף יש שמחמירין לומר שאינה בשאלה, ונראה שאין להחמיר בה יותר משבועה, והנשבע בשמים וכוכבים וכן בכתובים או בנביאים אין זו שבועה ומתירין לו כדי שלא ינהגו קלות ראש בשבועות, והנשבע בתורה וכן הנודר בתורה אם אמר במה שכתוב בה הרי שבועה ואם אמר סתם לתלמיד חכם אין צריך התרה ולעם הארץ צריך התרה, ואם נטלה בידו הרי זה נדר ושבועה, השומע קטנים נשבעין יאמר להם יעמדו בשבועתם אם הוא דבר קל, ואם הוא דבר חמור כגון ענוי נפש גוערין להם ומתירין להם, ונדרי זרוזין מותרין מיהו מן אותם ארבע נדרים שהתירו חכמים אסור לעשותם לכתחלה, ומי שנדר ונשבע ונחם יבא לפני חכם או לפני שלשה הדיוטות במקום שאין חכם ומתירין לו וה"ה במקום שיש בני אדם שתלו נדריהן או שבועתם זה בזה שאומר אני הותר הראשון הותרו כולם, הותר אחד מן האחרונים הימנו ולמטה הותרו שלפניו לא הותרו, ואם נדר או נשבע מכמה בני אדם כאחד או מכמה מינים שאמר שלא יאכל מכמה מינין הותר אחד מהם הותרו כולם. 

ההתפסה צריך שידור בדבר הנדור בקונם בהקדש בקרבן וכיוצא בהן אבל בבשר חזיר או בשאר אסורין אין זה נדר, והאומר לחבירו מודרני ממך מופרשני ממך אינו אסור אלא אם כן אמר (שאינו) [שאיני] אוכל לך, והנודר שלא יאכל בשר ולא ישתה יין מותר בתבשיל שיש בו בשר ויין אבל אם אמר יין זה יהא נאסר עלי בשר זה אסור עלי ונתערב במינו במשהו, שלא במינו בנותן טעם. והמודר הנאה מחבירו מותר לפרוע לו חוב ואפילו על המשכון וללמדן ספר תלמוד אבל לא מקרא אבל לבנו אפילו מקרא, ואם היה למודר הנאה מרחץ שהשכיר או משכן לאחרים ואין לו בו תפיסת יד מותר הנודר ליהנות ממנו ואם יש לו בו תפיסת יד אסור, ואם נתן לאחר סעודה ואמר אינה לפניך אלא כדי שיבא פלוני המודר הנאה ממני ויאכל אסור, ולא עוד אלא אפילו אמר ויבא סתמא אסור דמוכחא מילתא שאין זה מתנה, וכל מי שנדר או נשבע מפני דבר אחד שהוא סבור שמותר בו ונמצא שאינו כן מותר בו, והנודר מכמה דברים ונמצא שבאחד מהן נדר בטעות ואמר אלו הייתי יודע לא הייתי נודר בלשון זה אלא הייתי אומר בלשון אחר לאסור כל הדברים האחרים הותרו כל הדברים, ואם אמר הייתי אומר בלשוני הראשון והייתי אומר חוץ מדבר פלוני אותו דבר מותר והאחרים אסורים והנדרים הולכין אחר כונת בני אדם ולא אחר הדבור כגון היה מסרב לחבירו שיאכל עמו ואמר קונם ביתך שאיני נכנס טפת צונן שאיני טועם מותר ליכנס ולטעום טפת צונן, והמדיר את חבירו אם לא יתן דבר אחד או יטול יכול להתיר שלא על פי חכם שיכול לומר הריני כאלו התקבלתי ממך, כלל גדול בנדרים הלך אחר לשון בני אדם הדרים באותו מקום, והנודר שלא יאכל היום מותר לכשתחשך מן הדין ומיהו צריך שאלה לחכם גזירה אטו יום אחד, וצ"ע בספר מצות גדול, וכן בנדרים נדר יום אחד אסור מעת לעת וכן הדין משבת וחדש אך שבת לשעבר וחדש להבא, וכן ר"ה, ושנים שהיו מודרין זה מזה מחזירין אבידה זה לזה ובמקום שנוטלין שכר יחזיר שכר השבת אבידה להקדש, ואם היו שותפין בחצר ויש בה דין חלוקה אסורין ואם אין בה דין חלוקה מותרין, ואסור להעמיד ריחיים ותנור ולגדל תרנגולים ואם היה אחד מן השוק מודר הנאה לאחד מן השותפין נכנס בחצר שיכול לומר לו בחלק המותר לי אני נכנס כרבי אליעזר בן יעקב, המודר הנאה מחבירו ואין לו מה יאכל ילך אצל חנוני הרגיל אצלו ויאמר לו איש פלוני מודר הנאה ממני ואיני יודע מה אעשה החנוני נותן לזה ונוטל מזה, ואם היו מהלכין בדרך ויש עמהם אחר נותן לאחר לשם מתנה, ואם אין שם אחר מניח על גבי הסלע ואומר הריני מפקיר לכל מי שירצה, והנודר על דעת רבים אם אמר פלוני ופלוני אין לו התרה רק לדבר מצוה בלא רשותם ועל דעת יחיד יש לו התרה ואפילו בלא רשותו של יחיד, וסדר התרה שיתחרט מן הנדר מעיקרו שלא היה חפץ הנדר מעולם, והר"ף ז"ל כתב אבל אם היה יודע בנדר עד עתה אך מכאן ולהבא מתחרט אין זו חרטה מועלת להתיר כדאמרינן בנדרים בעובדא דרב נחמן ורב אדא בר אהבה, על כן נכון שלא להתיר נדר על ידי חרטה שאין הכל בקיאין בחרטה זו וגם פעמים שהנודר אומר שמתחרט מעיקרו אך אינו מתחרט מכאן ולהבא, אך אם יש לו פתח נכון יש לנו להתיר שפותחין לו ואומרים אדעתא דהכי מי נדרת ע"כ, ואז מתירין לו וגם פותחין לו אם באו בני אדם פייסוך לא היית נודר וכיוצא בו אך אין פותחין לו בדבר אסור כלומר שאסור לדור כגון הבוטה ידקר בחרב וכיוצא בו, והר"ף ז"ל כתב וכן על דעת רבים סתמא יש לו התרה ואם היה בפני רבים שהם שלשה אפילו לא אמר כי אם על דעת הרבים סתמא אין לו התרה דמסתמא על דעת רבים אותן שהוא בפניהם קאמר וכן היה מעשה בר"ת באדם אחד שנדר בבית הכנסת ואמר על דעת רבים ולא רצה שיתירו לו מטעמא דפרישית, כך נמצא כתוב מכתב ידו של רבי יעקב מקינון ע"כ ועומד אדם בראש השנה ואומר כל הנדרים שאדור בשנה זו יהיו בטילים ובלבד שלא יהא זכור בשעת הנדר מן הבטול או אפילו זכור בשעת הנדר מן הבטול או בשעת הבטול התנה ובשעת הנדר שנדר שכח מה שהתנה ואומר על דעת ראשונה אני עושה בטל נדרו ואם לא אמר אין נדרו בטל דאביי ורבא לא פליגי אהדדי, והר"ף ז"ל כתב דה"ה ליום הכפורים דאקרי ראש השנה ולכך נהגו לומר כל נדרי, וכי מועיל בטול נדרים זה היינו בנדרים שבינו לבין עצמו דלא שייכי כי אם לעצמו אבל לגבי נדר שנדר לחברו אין מועיל בטול כלל. 

כתב הר"מ נ"ע אדם שקבל עליו שבועה או נדר או חרם סתם שלא פרש בו זמן הנדר והשבועה והחרם קיימין עליו לעולם אם לא שיתירו לו וכן נמי דעת הר"ף ז"ל, והביא ראיה מפ"ק דנדרים דאמר גזירות אית ליה קיצבה נדרים לית להו קצבה מסתמא הוי לעולם, עוד כתב הר"מ נ"ע שכל אדם יכול לאסור ספרו על חבירו שלא ילמוד בתוכו, עוד כתב רב האיי פסק מי שנשבע בנטילת חפץ אפילו בתפילין לקיים שבועתו ואין יכולין להתיר לו אפילו לדבר מצוה, והגיה עליו הר"ף מיהו התוספות פסקו כל דבר מצוה מתירין אפילו על דעת רבים ובלא דבר מצוה מתירין רק שלא יהא על דעת רבים, עוד כתב ואם נדר אדם לגרש אשתו יגרשנה ואחר יחזור ויקחנה בשביל שכבר עברו ימים רבים שלא למדו ספר נדרים בישיבה החמירו בנדרים ובשבועות והני מילי באשת איש ישראל אבל באשת כהן שאינו יכול להחזירה לשם היה מודה רב האיי שיש לו התרה, דרשו ז"ל לעולם ידבק אדם בשלשה דברים בחליצה ובהבאת שלום ובהפרת נדרים, ואמרו ז"ל שבידו להפר נדרי אשתו ובתו משתגיע לעונת נדרים ועונת נדרים היא מי"א שנה ויום אחד אם יודעת לשם מי נדרה ואם אינה יודעת לשם מי נדרה אין נדריה כלום, ונדרי אשתו משתכנס לחופה עד שיגרשנה ונערה המאורשה אביה ובעלה מפירים נדריה, ואין אחד מהם מפר לבדו, מת הבעל נתרוקן רשות לאב ומפר האב לבדו, מת האב לא נתרוקן רשות לבעל, מיהו בעוד ששניהם חיים אם הפר הבעל ולא הפר האב ועברה על נדריה אינה לוקה, ואלו נדרים שהן מפירין נדרי ענוי נפש ונדרים שבינו לבתו ונדרים שבינו לאשתו, אך נדרי ענוי נפש מפר לעולם ונדרים שבינו לבתו אין מפר אלא בעודה תחתיו ומפירין אותן אף על פי שלא חלו, והר"ף ז"ל כתב וצ"ע בנדרים דהתם משמע דאמר דאינו מתיר עד שיחול הנדר ושמא גבי בעל שאני, וצ"ע נמי במסכת שבועות ע"כ, כגון שאמרה הרי עלי שלא לאכול בשר אם אלך בשלום במקום פלוני ואינו מפר אלא אם כן שמע ונדרים אחרים אינו מפר, ואם נדרה מדברים שהיא משועבדת לבעלה אין צריך להפר ומפר לה כל היום עד חשכה ואם הפר האב ולא שמע הארוס ולמחר שמע אינו יכול להפר ואם לא שמע ונתאלמנה או נתגרשה בו ביום ונתקדשה לאחר אביה ובעלה האחרון מפירין לה נדריה, ואם שמע וגרשה מבעיא לן אי גרושין כשתיקה או כהודאה ולא אפשיטא ולכאורה יש להחמיר, ונשאלין על ההקם ביום השמועה ואין נשאלין על ההפר, וצריך להפר ביום השמועה והמקים בלבו מקים והמפר בלבו אינו מפר, ונדר שהופר מקצתו הופר כלו, ובעל וכן אב שאמרו בלשון התרה לא אמרו ולא כלום, ואם אמר לה טלי ואכלי צריך שיבטל בלבו, אך בכל לשון שישמע לשון בטול הנדר מעקרו הרי זה מופר, שמע שנדרה ואמר שתקתי שלא הייתי יודע שהייתי יכול לבטל או שלא הייתי יודע שזה יפר, כתב הר"מ נ"ע אשה שנדרה שלא תלך לשורר ושלא לשמוע קול שיר בעלה מפר לה בו ביום לפי שהבעל מפר נדרי אשתו כיון שיש בהן ענוי וזה קרוי ענוי נפש כדאיתא פ"ק דמועד קטן עושה אשה תכשיטין במועד אמר ליה כגון מאן אמר ליה כגון אמך אמר ליה האלהים אפילו אמא דלאמך היינו דאמרי אינשי בת שתין כבת שב לקל טבלא ריהטא וכשם שאם נדרה שלא להתקשט בבגדי צבעונין שהבעל מפר לה בנדרים ואלו הן נדרי ענוי נפש שלא להתקשט בבגדי צבעונין וכו'. 

סדר התרת נדרים ושבועות מלשון הר"מ כיצד מתירין יבא הנשבע לחכם המובהק בהם או לשלשה הדיוטות אם אין שם מומחה ואומר לפניהם אני נשבעתי על כך ונחמתי ואלו הייתי יודע שאני מצטער בדבר זה עד כה או שארע לי כך וכך לא הייתי נשבע ואלו היה דעתי בשעת השבועה כמו עתה לא הייתי נשבע, והחכם או הגדול מהשלשה אומר לו כבר נחמת והוא אומר הן וחוזר ואומר שרי לך או מותר לך או מחול לך וכיוצא בזה, אבל אם אמר מופר לך או נעקרה שבועתך וכן כל כיוצא בזה לא אמר כלום שאין מפר אלא הבעל או האב אבל החכם לא אומר רק לשון התרה ומחילה, הקרובים כשירים להתיר נדרים ושבועות ומתירין בלילה ומעומד שאין ההתר הזה דין, לפיכך נשאלין לנדרים ולשבועות בשבת אם היו צורך שבת כגון שהתירו לו שבועתו כדי שיאכל וישתה היום ואפילו היה לו פנאי להתיר נדרו או שבועתו מע"ש הרי זה מתיר בשבת הואיל והוא לצורך השבת, מי שנשבע על דבר ונשבע שלא יתיר שבועה זו ונחם הרי זה נשאל על השבועה האחרונה תחלה שנשבע שלא יתיר ואחר כך ישאל על הראשונה עכ"ל. 

ספר כלבו סימן פט 
================ 
דין הלכות הפרשת חלה 

הרוצה להפריש חלה מן העיסה מברך תחלה אקב"ו להפריש תרומה, ונוטל כזית מן העיסה ומפריש ופושטו כעין עוגה ומשליך לאור ואפילו יש שם כהן לפי שחלת חוצה לארץ אסורה למי שטומאה יוצאה מגופו, ולא יאמר אשר קדשנו להפריש חלה לפי שלשון חלה ר"ל עוגה ואין שם הפרשה כלל כמו שכתוב חלה תרימו תרומה (במדבר טו, כ) כלומר חלה אחת מן העוגות תרימו תרומה, וכן דעת רב אחא ז"ל, ופושטו כעין עוגה אחר שקראו הכתוב חלה, וה"ר יצחק ז"ל כתב שאין להקפיד אם נזכיר חלה או תרומה ואחר כך אם יש שם כהן מפריש אחרת אל הכהן בלא ברכה, וכתב ה"ר אשר ז"ל אחר התרומה בלי הפסק דבור יטול חלת כהן כדי שתועיל הברכה לשתיהן, ואם כן יזהר כשיפריש יהיה בה מתנה הגונה, והפרשה זו אינה רק שלא תשתכח תורת חלה ואין מברכין עליה שכבר נפטרה העיסה בהפרשה ראשונה, וכתב הרמב"ם ז"ל הואיל וזו וזו מדבריהם מוטב לרבות בנאכלת לפיכך של שריפה אין לה שיעור אלא כל שהוא ושל אכילה אחד מארבעים ושמונה וזו של אכילה מותרת לזבין או לזבות ואין צריך לומר לשאר טמאין, ופירש עוד פרק ט"ו הלכות תרומה כל האוכל תרומה מברך ברכת אותו מאכל ואחר כך מברך בא"י אשר קדשנו בקדושתו של אהרן וצונו לאכול תרומה, וכן קבלנו וראינו מברכין אפילו בחלת חוצה לארץ שגם אכילת קדשי הגבול כעבודה שנאמר עבודת מתנה אתן את כהנתכם (במדבר יח, ז). ומי שהפריש חלת האור מעיסה אחת ואחר כך נתערבה בעיסה אחרת שלא הפרישו ממנה עדיין כיצד יעשה לפטור זאת שלא הופרש ממנה עדיין שאם יפריש מן העיסה נמצא שמפריש מן הפטור על החיוב כתב הראב"ד שצריך שיגלגל עיסה אחרת כדי שיעור חלה ואח"כ יצרף הכל בסל ויפריש מזאת האחרונה על הכל והר"י ז"ל כתב שנינו פרק שני דמסכת חלה הנוטל שאור מעיסה שלא הורמה חלתה ונותנו לתוך עיסה שהורמה חלתה הרי זה מביא עיסה שניה שיהיה בה שיעור עם אותו שאור ונותנו בצד אותה עיסה ומפריש ממנה שיעור חלה עליה ועל השאור כדי שיטול מן המוקף, אין לו עיסה אחרת מוציא חלה על הכל, וכן דעת הרמב"ם ז"ל, וביאר עוד שאם אין לו עיסה שניה נעשית זאת כולה טבל ומפריש חלה על הכל שהטבל במינו אוסר במשהו מתוך כך נראה כשהשאור של פטור והעיסה של חיוב שמוציא חלה אחת על הכל, והר"ף פירש כמו שאנו רגילין אחר פסח שלוקחים שאור של גוים ונותנין בעיסה של ישראל שמוציא חלה אחת על הכל מיניה וביה ואין לחוש משום הפטור על החיוב, ומה שאנו רגילין ללוש עיסה אחרת זו היא חומרתא, ובי"ט של פסח מפריש חלה בלא ברכה ולא יקרא לה שם עד שתאפה אלא יעשה אותה כעין עוגה ויאפה אותה עם השאר ואחר כך יצרף הכל בסל אחד או בקערה אחת שהסל מצרף הכל לחלה כמו שכתבנו, ואח"כ יברך עליה להפריש תרומה ויצניענה לאחר י"ט שישרפנה אבל לא יקרא לה שם בעודה עיסה לפי שאינו רשאי לשרפה שאין שורפים קדשים בי"ט וגם אינו רשאי לאפותה אחרי שאינה נאכלת ואם ישהנה בעיסה תבא לידי חמוץ הילכך אין לה תקנה אלא כמו שכתבנו, ובשאר ימים טובים שאפשר לשהותה ואם תחמיץ אין בכך כלום קורא לה שם מיד ומשהה אותה עד אחר יום טוב וישרפנה, ומי ששכח ולא הפריש חלה בין בחול בין ביום טוב משים הכל בסל אחד או בכלי שיש בו בית קבול שאין כלי שאין בו בית קבול מצרף הפת לחלה בזמן הזה שאין חלה אלא מדבריהם ויבצע אחת מן הככרות ויברך תחלה כמו שהיה מברך בעיסה ואחר כך מפריש וישרפנה ואם היה יום טוב מניחה עד הערב ואחר כך שורפה שאין שורפין קדשים ביום טוב, ואם היה שבת אינו רשאי להפריש אלא נותן עיניו בצד אחד בככר אחד ואוכל מצד אחר מן האחרים וכתב הרשב"א ז"ל ויש מי שהורה להקל ולהפריש חלה חוצה לארץ אף בשלשה מעי"ט שאין נראה זה כמתקן שאין הפרשתה מעכבת כמו חלת חוצה לארץ אוכל והולך ואחר כך מפריש, וה"ר יצחק ז"ל כתב דאמרינן חלת חוצה לארץ אוכל והולך ואחר כך מפריש דלא בעינן מוקף וכשהעיסה נילושה יחד אין חוששין רק שישאר אחד מן הלחמים, אבל במצות שלשין כל אחת לבדה צריך שישאיר מכל אחת מעט, והר"ף ז"ל כתב נראה שצריך להפריש מכל שיור ושיור דאין סברא להועיל צרוף במה שנאכל שאין בעין השתא, וכתב הרשב"א ז"ל ויש מי שהורה לשייר קצת יותר מכדי שיעור החלה שהוא מפריש מפני שצריך להפריש מן המוקף ע"כ, והמפריש חלת האור מן העיסה ביום טוב משהין אותה בלא שריפה ובלא אפיה לפי שאין אופין אלא לצורך יום טוב והני מילי כשאין בעיר כהן קטן שלא ראה קרי מימיו אבל אם יש שם כהן קטן שלא ראה קרי מימיו או אפילו גדול שטבל לקריו והעריב שמשו יכול לאפותה ולתתה להם ויאכלוה, והרב בעל התרומה כתב שאף כהן שראה קרי ואפילו לא טבל, ואם מבטלה ברוב חולין מותר לאכלה הכהן אך הזר אסור לאוכלה על ידי בטול הרוב, וכתב נמי שיש מקומות שמפרישין אחרת חלה שניה ונותנין אותה לכהן ואוכלה אפילו בעל קרי ואף אשתו נדה וצריך ליזהר שלא יתננה בקערה עם מרק רותח פן יאכל זר או גוי אחרי כן באותה קערה, חלה הראשונה או השניה אם נתערבה בחולין צריכה אחד ומאה במין במינו כדי להתירה לזרים ואם בשאינו מינו כגון חטים בשעורים סגי בששים כך הוא הדין אפילו בשל חוצה לארץ, אבל אם נתערבה ברוב חולין ולא במאה מותרת דוקא לכהן אפילו לא טבל לקריו אבל לזרים לא עכ"ל, הנדה וכיוצא בה מברכת ומפרשת חלה בחוצה לארץ. 

אין חייבין בחלה אלא חמשת מיני תבואה בלבד שהם חטים ושעורים כוסמת שבולת שועל ושיפין, אבל פת אורז ודוחן ושאר מיני קטניות אין חייבין בחלה כלל, עיסת הרבים ועיסת השותפין חייבת, עיסת הבהמה כגון עיסת הכלבים בזמן שאין הרועים אוכלין ממנה פטורה, עיסת הנכרי פטורה, ישראל ונכרי השותפין בעיסה אם יש בחלק ישראל שיעור חלה חייבת ויש כותבין שאפילו אין בחלק ישראל שיעור חלה חייבת משום דעיסה לית לה קלא וסברי דכולה דישראל היא דקא מפקא לה מחלה אבל אם גוי עומד עליו פטורה שאין לחוש לכך דסתם גוי מפעה פעי, אבל עיסת השותפין כגון התלמידים הלומדין לפני הרב אף על פי שאין שיעור בחלק האחד לבדו כיון שיש שיעור בין של כולן חייבת בחלה ואע"פ שנתערב חלקם זה בזה שלא מדעתם, והמפריש חלה צריך ליטול רשות מבעלי העיסה, ויכולה אשה לומר לחברתה ליטול לה חלה מעיסתה אפילו קודם לישה ואף על פי שאינה חייבת עדיין בחלה והתלמיד שהוא כמו אורח יכול לומר לבעל הבית להפריש חלה מכל העיסות שיהיו לו מכאן ולהבא ומפריש מהן בעל הבית ואינו צריך לטול אחר כך רשות בכל פעם, כך כתב הבעל התרומה והר"י והר"ף ז"ל, ולמדו הנשים להיות מתנות בשעת הפרשת שתהא חלה על העיסה ועל השאור ועל הקמח שתוסיף אחרי כן בעריבתה. 

המערב קמח חטין וקמח אורז ועשה מהן עיסה אם יש בה דגן חייבת ואם לאו פטורה ואפילו היה השאור של חטים, העושה עיסתו ליבשה לחמה או לבשל בקדרה פטורה מן החלה שאין זה מעשה לחם, עשאה תחלה על מנת לבשלה בקדרה והשלימה לעשות פת או שהתחילה לעשות פת אפילו השלימה לבשלה בקדרה חייבת, לשה ביין ושמן ודבש או נתן לתוכה תבלין אם אפאה בתנור או ע"ג קרקע במרחשת או ע"ג מחבת חייבת שכל זה מעשה לחם וה"ר יצחק ז"ל כתב וז"ל נהגו העם כפר"ת מדין תחלתו עיסה הלכך הני פריטול"ש אף על פי דסופן סופגנין במשקה מכל מקום כיון שתחלתו עיסה חייבת, וכן נראה לענין ברכת המוציא דאין לחלק מההיא דנטלו לאכלן גבי מנחה שהיא מטוגנת בשמן דהיינו סופגנין, מיהו הוירמל"ש שקורין אלטדיאה ליכא עליהו תוריתא דנהמא ופטורין מברכת המוציא אך חייבין בחלה, ומורי רבי יחיאל ז"ל היה מסופק לפי שאין רגילות לבשל מהן בקדרה שעור חלה ודומה קצת לעושה עיסתו לחלקה בצק והיה מנהג להפריש חלה בלא ברכה, אבל בונייול"ש פטורין שתחלתן סופגנין בקערה וסופן סופגנין מכל מקום סופן עיסה ואפילו הגאפרש הנאפות לתוך הברזל קיימא לן כרבי יוחנן דאמר מעשה אלפס חייבין היכא דליכא משקה ואף על גב שסכין הברזל בשמן אין זה כי אם מעט כדי שלא ישרפו ומיהו אותן ניבלא"ש הנאפות כמו כן כברזל פטורות משום דליכא עליהו תוריתא דנהמא מיהו אי קבע סעודתיה עליהו כגון בליל פורים ובליל ברית מילה צריכים ברכת המוציא וטוב הוא שיבצע על לחם גמור כדי לפוטרן, וכן היה מורי רבי יחיאל נוהג כדברי ר"ת. 

כמה שיעור העיסה חייבת בחלה, מ"ג ביצים וחומש ביצה כמו שבארו בהלכות מצה, וה"ר אשר מלוני"ל ז"ל כתב שיעור למשקל הקמח שהיא עשירית האפה והוא משקל ארבע לטרין וחצי והלטרא היא מי"ד אונקיות והאונקיה משקלה כארבע פשוטים מלגורישיש. וכתב אחד מן המחברים ושעור עיסה אמר רב קבא מגלונאה וכן לחלה והינו חמשת רבעים קמח ועוד שהם מ"ג בצים וחומש ביצה וכל ביצה וביצה ל"ה כספים בכספים שלנו, ורב האיי גאון ז"ל אמר כי חמשת רבעים ועוד קרובים למשקל ת"ש כספים או יותר למשקל כספים של בבל, ובהלכות אין לשין עיסה בפסח בכלי אלא כשעור חלה מ"ג ביצים וחומש ביצה כי היכי דלא ליתי לידי חמוץ, ואמר רב סעדיה שעור עיסה בפסח עד כדי עומר לגולגלת דהיינו תש"ך זוזין בזוזין שלהן, והרמב"ם ז"ל כתב כמה הוא שעור העיסה שחייבת חלה מלא העומר בין מא' בין מה' המינין בין מחמשתן כולן מצטרפין לשעור וכמה שעור העומר שני קבין פחות חומש והקב ארבע לוגין והלוג ארבע רבעיות והרביעית אצבעיים על אצבעיים ברום אצבעיים וחצי אצבע וחומש אצבע וכל האצבעות הן רוחב גודל של יד נמצא למד שהמדה שיש בה עשר אצבעות על עשר אצבעות ברום שלש אצבעות ותשיעית אצבע בקרוב הוא העומר, וכן מדה שיש בה שבעה אצבעות פחות שני תשיעי אצבע על שבעה אצבעות פחות שני תשיעית אצבע היא מדת העומר וכמה מכילה מדה זו כמו מ"ג בצים בינוניות וחומש ביצה והם משקל פ"ו סלעים ושני שלישי סלע מקמח החטים שבמצרים שהם משקל ת"ק זוז מזוזי מצרים בזמן הזה ומדה שהיא מכילה במשקל הזה מקמח החטין בזמן הזה בה מודדין לחלה בכל מקום, וכתב הר"י בר אברהם על מה ששנינו חמשת רביעים קמח ועוד, רש"י ז"ל לא גריס ועוד דהא אינם אלא חמשת רביעים בצמצום, ור"ת כתב טעם ועוד לפי מה דתניא כל האוכל במדה זו ברוך ומבורך פירש במדת העומר מ"ג בצים וחומש ביצה בודאי הוצרך ועוד להרמת חלה וכתבו הר"ת וה"ר שמואל ז"ל שמותר לנדות אותן בני אדם שגודשין מדותיהן בפסח ומעמידין עצמן בספק כרת וכן נהגו שלא לגדוש. 

תשובה רבינו יצחק ז"ל מדה של פסח אין נוהגין לעשות אותה גדושה וקבא מגלונאה לפסחא וכן לחלה דפרק אלו עוברין בפסח משמע בלא גדוש וכן בכל התלמוד כשמזכירין מדה סתם כגון סאה או קב פירוש בלא גודש והני ה' רביעים קמח שהם מ"ג בצים כמנין משקל תש"כ זוז ואכן שעור משקל לא נהיג לן דאיכא דקלילא ואיכא דלא ובצים נמי איכא קטנים ואיכא גדולין אלא לפי חשבון רביעים של תורה אצבעיים על אצבעיים ברום אצבעיים וחצי אצבע וחומש אצבע יצטרף לשעור חלה כלי אחד של ששה אצבעות ברום ח' וג' חומשין וחומש חומשא ואז תחשוב האצבעות של אותו כלי חרס שעשיתי לעצמי יעלו לך לחשבון זה עכ"ל הראב"ד ז"ל, אין מפרישין חלה מעיסה פחותה מכשעור זה ואם הפריש אינה חלה, לש עיסה אחת פחות מכשעור ואחר כך לש עיסה אחרת פחות מכשעור ונתן בסל אם נתקבץ בסל שעור חלה הסל מצרפן וחייב הכל בחלה, ובעל התרומה והר"י כתבו שצריך שיהיה הסל בתוך הכלי לא שיעלה מן הכלי ועוד כתב הר"י וסדין או מפה מצטרפין כמו סל והר"ף ז"ל כתב ולכך נהגו הנשים לכסות העיסה בשעת הפרשה, ואין התנור מצרפן לחלה, היו הככרות נושכות זו בזו ונתקבץ מן הכל שעור חלה חייבין אף על פי שאינן בסל, קמח שלא רקדו אלא לשו בסובנו אם יש בין הכל שעור חלה חייבין אבל אם נטל המורסן ואחר כך החזירו להשלימו לשעור פטור, והעושה עיסה לחלקה בצק פטורה, ב' עיסות שיש בשתיהן שעור חלה ואם באחת שעור שנגעו זו בזו ונשכו זו בזו אם היו של שנים אפילו ממין אחד פטורין מן החלה ואם ידוע שאין מקפידין על ערוב העיסות מצטרפין, היו שתיהן של איש אחד אם היו ממין אחד מצטרפין ואם היה מקפיד שלא יגעו זה את זה אפילו היו ממין אחד אינן מצטרפות, עיסת חטים שנגעה בעיסת הכוסמין מצטרפות בשאר מינין אינן מצטרפות וכן עיסת שעורים שנגעה בעיסת כוסמין או שיבולת שועל ושיפון שנגעה כל אחת משלשתן בחברתה מצטרפת, עיסת חדש אינה מצטרפת בשל ישן אף על פי שהן ממין אחד שלא יאמרו תורמין מן החדש על הישן אלא יביא עיסה אחרת חדש או ישן ויצטרף להשלים השיעור, והבולל קמח מה' המינין ועשה מכולן עיסה כולן מצטרפות, עיסה פחותה משיעור מכאן ועיסה פחותה משעור מכאן ועיסה שאינה חייבת בחלה באמצע כגון עיסת אורז או כיוצא בה או עיסת תרומה או עיסת גוי אף על פי שנוגעות זו בזה אין מצטרפות שהרי הפטור מן החלה מבדיל באמצע ואם היה באמצע עיסה שהורמה חלתה מצטרפות שהרי זו כבר היתה מחוייבת וכן אם היתה ביניהן עיסת מין אחר או עיסת איש אחר או עיסת חדש מצטרפות ב' עיסות שכל אחת מהן פחותה מכשעור שהפריש מכל אחת חלה וחזרו ונגעו זו בזו ויש בשתיהן שעור חייב להפריש מהן שהחלות הראשונות שהפריש אינן כלום. 

מאמתי תתחייב העיסה בחלה משיתערב הקמח במים ויעשה הכל גוף אחד והאוכל ממנו אחר כן קודם הפרשת חלה אפילו אכילת עראי חייב מיתה, ובזמן הזה מכין אותו מכת מרדות, המקדיש עיסתו קודם שתתגלגל או שהפקירה פטורה מן החלה, ואם פדאה קודם שתתגלגל חייבת, וכן נכרי שנתן לישראל עיסתו קודם שתתגלגל חייבת בחלה, הלוקח בחוצה לארץ פת מנחתום ישראל צריך להפריש ממנו חלה אבל הלוקח מבעל הבית אינו צריך ואין צריך לומר המתארח אצלו ואין שיעור לחלה רק בזמן שהיו נותנין אותה לכהן נתנו בו חכמים שיעור בעל הבית אחד מששים ונחתום אחד מחמישים כתב ה"ר אשר ז"ל תרומה ומעשרות נוהגין בחוצה לארץ מדרבנן אפילו קונה מן הגוי דגן הישראל חייב בתרומה ומעשר, ואם קנה מן הגוי שבלים לצורך מצות ומרחן גוי לצורך ישראל בשליחות ישראל חייב בתרומה דשלוחו של אדם כמותו כך שמעתי מפי הראב"ד ז"ל אבל אם המוכר גוי מרחו פטור, ואם השדה של ישראל ומרחו גוי פטור, הלכך השבלים שאדם קונה לצורך המצות ומרחו ישראל יתחייבו בתרומה ומעשר, עכ"ל רבי אשר ז"ל. 

ספר כלבו סימן צ 
=============== 
דין הלכות מזוזה 

כיצד כותבין את המזוזה כותב ב' פרשיות שמע והיה אם שמוע על דף אחת ביריעה אחת ועושה לה ריוח מלמעלה וריוח מלמטה כגון חצי צפורן, ואם כתבה בשנים או בשלשה דפין כשרה ובלבד שלא יעשה כזנב או כמו עוגל או כמו קובה ואם עשה כאחת מאלה פסולה, הקדים פרשה לפרשה או שכתבה בשני עורות פסולה, ומצוה לעשות ריוח בין פרשה לפרשה סתומה ואם עשה אותה פתוחה אין בכך כלום לפי שאינה סמוכה לה בתורה ונהגו ז"ל להניח קצת חלק בסוף שמע וקצת בתחלת והיה כדאמר בירושלמי פתוחה מכאן וסתומה מכאן והלכה למשה מסיני שיהיו כותבין המזוזה על הדוכסוסטוס ובמקום שער ואם כתבה על הקלף או על גויל במקום שער כשרה לא אמרו דוכסוסטוס אלא למצוה, וצריך לשרטט אותם ולדקדק בה במלא וחסר ואם לא עשה כן פסולה, ומנהג פשוט שכותבין על המזוזה מבחוץ כנגד הריוח שבין פרשה לפרשה שדי ואין בזה הפסד לפי שהוא מבחוץ, וטעם למה כותבין זה השם יותר מן האחרים לפי שהוא נוטריקון שומר דירת ישראל, ואלו האנשים הטפשים שכותבין בה מבפנים שמות המלאכים והשמות הקדושים או פסוק או חותמות לא די להם שבטלו המצוה אלא שעשו המצוה הזאת שהיא יחוד השם של הקדוש ברוך הוא ועבודתו כאלו הוא קמיע על הניית עצמן כמו שעלה בלבם הסכל שזהו דבר המהנה בהבלי העולם והרי אלו הם בכלל מי שאין להם חלק לעולם הבא, ומצוה לכתוב על הארץ בשיטה אחרונה בין בראש שיטה בין באמצע שיטה, ונהגו כל הסופרים לכתוב בכ"ב שורות על הארץ בראש שיטה אחרונה, ואלו הן התיבות שבראש שטה ושטה שמע ה' הדברים לבניך ובשכבך בין והיה מצוה בכל יורה עשב פן והשתחויתם השמים ואבדתם ושמתם אתם אתם בדרך ובשעריך אשר על הארץ, וצריך שיזהר במלא וחסר שיהיו שתיהן כתובות כספר תורה שאם כתב החסר מלא או המלא חסר פסול עד שיתקן, ודיוק התיבות המלאות והחסרות תמצא למעלה בהלכות תפילין. 

השוכר בית בחוצה לארץ פטור מן המזוזה כל ל' יום וכן הדר בפונדק בארץ ישראל פטור ל' יום אבל השוכר בית בארץ ישראל חייב במזוזה מיד, והמשכיר בית לחברו על השוכר להביא מזוזה ולקבוע אותה אפילו במקום שהיו נותנין שכר על זה מפני שהמזוזה חובת הדר לא חובת הבית וכשיצא מן הבית לא יטלנה בידו ויצא ואם היה של גוי נוטלה ממנו כשיצא, וצריך להזהר בתגין שבה ואלו הן התגין פרשה ראשונה יש בה ז' אותיות על כל אות מהן ג' זיינין ואלו הן שין ועין של שמע ונון דנפשך וב' זיינין של מזוזות וב' ט' של טוטפות והפרשה שניה יש בה ו' אותיות על כל אחת מהן ג' זיינין ואלו הן ג' של דגנך וב' זיינין של מזוזות וב' ט' של טוטפות וצ' של הארץ. 

ואלו הן הלכות הקביעה אחר שהיא כתובה גוללין אותה מסוף השטה לתחלתה ומניחין אותה בשפופרת של קנה או של עץ או של כל דבר ומניח אותה במזוזה הפתח הימנית דרך ביאה במסמר או מפתח בה ומכניס המזוזה בתוך חלל הפתח בטפח הסמוך לחוץ בתחלת שליש העליון של גובה השער ואם קבעה למעלה מזה כשרה והוא שירחיק מן המשקוף טפח, ונשים חייבות במזוזה, ויש מי שאומר שער שיש בה חזירים פטור מן המזוזה ואין זה נמצא בשום מקום בתלמוד ובירושלמי, והר"ף ז"ל כתב אפילו הוא אמת דוקא בפתח שאינו גבוה כי אם י' טפחים דהשתא כשמניח המזוזה בשליש העליון כמשפטה מ"מ היא תוך י' מן הקרקע אבל לדידן שהפתחים גבוהים וכשמניחה בשליש העליון היא למעלה מי' מן הקרקע אין להקפיד בחזירים, כך נמצא בסדור רבי חיים ברבי משה שסדר על פי גדולים ע"כ, אמנם בכל מקום שיש טנוף סביבה טוב לכסותה שלא תהא נראת ובמקום טהרה טוב להיות נראה, כתב הר"ף ז"ל בית משכב הנשים פטור מפני שמכבסות ורוחצות בהן ומקשטות עצמן שם וכן איתא ביומא פ"ק וצ"ע וכן נמי כתב הר"מ חדר או עליה שאיש ואשתו ישנין בה פטור מן המזוזה ומביא ראיה מפ"ק דיומא דאמר באמת אמרו בית הכסא ובית המרחץ ובית הבורסקי פטורין מן המזוזה מפני שהנשים מתקשטות שם כ"ש חדר שאיש ואשתו ישנין בה, וקודם שיקבענה בדלת מברך לקבוע מזוזה, מזוזת היחיד נבדקת פעם בשבוע מזוזת הרבים פעמים ביובל שמא נקרעה אות אחד או נמחקה, נשים ועבדים חייבין במזוזה ומחנכין הקטנים שינחוה בבית שלהם, ובית שחייב במזוזה צריך י' תנאים ואם חסר אחד מהן פטור מן המזוזה ואלו הן שיהיה בו ד' אמות על ד' אמות לא פחות, ושיהיו לה מזוזות ומשקוף ותקרה ודלתות והשער יהיה גבוה י' טפחים לפחות ויהיה הבית חול ועשוי לדירת אדם ולדירת כבוד ולדירת קבע, בית שיש בו פתחים הרבה כולם חייבין במזוזה ופתח שבין שני בתים הלך אחר חצר לידע מה היא ימין ביאה וצריך להניחה בצד ימין של ביאה וצריך להניחה בשליש העליון של פתח ואם הניחה כנגד פסולה, פירוש כנגד פרש"י זהו מושכבת ור"ת פירוש זהו מעומד, ולצאת ידי שניהם להניחן באלכסון, מזוזה היא חובת הדר ובצאתו ובבואו יזכור השם יתברך וילך בדרכיו וכל מי שיש לו תפילין בראשו ובזרועו וציצית בבגדו ומזוזה בפתחו מובטח לו שלא יחטא שנאמר (תהלים לד, ח) חונה מלאך ה' סביב ליראיו ויחלצם. 

עד כאן דיני מזוזות: 

ספר כלבו סימן צא 
================ 
דין הלכות כלאים כולן 

כלאי הכרם הם מיני תבואה או מיני ירקות שנזרעו עם הגפן בין על ידי ישראל בין על ידי גוי בין שעלו מאליהן בין שנטע הגפן בתוך הירק שניהן אסורין אפילו בהנאה, והאוכל כזית מהן לוקה מן התורה, והירק והענבים מצטרפין לכזית, וכלאי הכרם בחוצה לארץ אסורין מדבריהם ולא אסרו אלא לזרוע שני מיני ירק או תבואה עם החרצן במפולת יד אבל לזרוע בצד הגפנים בתוך הכרם מותר לכתחלה בחוצה לארץ ואף על פי שמותר לזרוע הירק הזרוע שם אסור והוא שיראה אותו לוקט ומוכר וספקו מותר, וכתב הר"י מיהו על גבי שורש גפן אם אין שם עפר ג' טפחים לא יביא זרע לשם גם בחוצה לארץ מגו דהוי כמין הרכבה שמתוך ששורש הגפן רך נכנסין בו שרשי הזמורה. 

כלאי אילנות כגון להרכיב אילן של מין אחד באילן של מין אחד אפילו בחוצה לארץ אסור, כתב הר"ף ז"ל הרכיב פירוש יחור של תאנה או של תפוחים בשל אילן אחר או בשל מין אחר אסור וכן נמי מפרש דשאים בדשאים משום בעיא דהרכיב ב' מיני דשאים בפרק אלו טרפות כדפירש בתוספתא שם ע"כ, ואפילו להניח הגוי לעשות לו, וכן אסור להרכיב אילן בירק או ירק באילן והמרכיב כלאים לוקה בכל מקום, אבל מותר לזרוע אילנות כלאים כאחד או לזרוע זרעים וזרע אילן כאחד שאין אסור כלאים באילן אלא הרכבה בלבד ואף על פי שהמרכיב כלאים לוקה מותר לקיים המורכב ופירותיו מותרים באכילה אפילו לזה שעבר ומותר לנטוע יחור מן האילן שהורכב כלאים, כתב הר"ש ז"ל והלכתא מותר להרכיב אילנות מין במינו שחורות כלבנות ודקות וגסות אף על פי שיש לו שם לווי, אבל אילן נושא פירות באילן שאינו נושא פירות אסור להרכיבן וכל שכן מין בשאינו מינו. 

כלאי בהמה אסור להרביע כלאים ואפילו בהמת חבירו, ואסור למסור לגוי בהמתו להרביע לו כלאים, ומי שעבר והרביע בהמתו כלאים הנולד מהן מותר בהנאה, ואם הוא של כלאי בהמה טהורה מותר באכילה, ואחד בהמה חיה ועוף אסור להרביע כלאים ואינו לוקה עד שיכניס, כמכחול בשפופרת, אבל אם העלה זה על גב זה או שהעירם מכין אותו מכת מרדות, והילודים מן הכלאים אם היו אמותיהן מין אחד מותר להתירן זה עם זה אבל אם אין אמותיהן מין אחד אסור להרכיב זה הנולד אפילו על מין אמו ואסור לעשות מלאכה בכל שני מינין שהאחד טהור והאחד טמא והעושה מלאכה בהן לוקה, ומדברי סופרים כל ב' מינין שאסור להרביען זה עם זה אסור לעשות בהן מלאכה ואם עשה בהן מלאכה מכין אותו מכת מרדות וכתב הר"י ז"ל לא ידענו מנא ליה הא להרמב"ם, והר"מ כתב כמו הרמב"ם וז"ל כל ב' מינין אסורין לחרוש ולדוש ולמשוך ולנהוג אפילו פרד וחמור עכ"ל, ואפילו אם משך אותן או הנהיג אותן קשורין ואפילו בקול, וכתב הר"ף ז"ל מכאן נכון לאסור לתת שלום לגוים המנהיגין כלאים לפי שהבהמות ממהרות ללכת בשביל הקול, וצריך לדקדק בפרדות שהיו דומות זו לזו לפי שחלוקין באביהן ובאמותיהן כדאיתא בפרק אותו ואת בנו, והיושב בקרון פטור אבל אסור אבל המזווגן פטור, וכתב ה"ר יצחק מותר להכניס שני מינין לדיר ואם רבעו זה את זה אין זקוק להפרישן, ואווז ישוב ואווז הבר כלאים זה בזה ושור ישוב ושור הבר אין זה כלאים ע"כ, ומותר לחרוש באדם ובבהמה או למשוך העגלה עם הבהמה וכן כל כיוצא בזה, עגלה שהיו הכלאים מושכין אותה היושב עליהם אף על פי שלא הנהיג לוקה, ואם היו אחד יושב ואחד מנהיג או אפילו מאה (מנהיגה) [מנהיגים] כל אחד מהם לוקה והחורש בשור פסולי המוקדשין או המרביע בו לוקה משום כלאים שכל בהמה של פסולי המוקדשין בקודש וחול מעורבין זה בזה ונמצא שהיא כבהמה טהורה וטמאה מעורבין כאחד, וכתב הר"ש ז"ל מאי טעמא אסר רחמנא חרישה בשור ובחמור משום דשור פשר וחמור לא פשר וחס רחמנא על חלישות דעתא דחמור ואסר. 

כלאי בגדים אין אסור בכלאי בגדים אלא של צמר רחלים ופשתים אבל יש בכרכי הים מין צמר דומה לצמר ואסור עם הפשתן משום מראית העין וכל חבור הצמר עם הפשתים אסור ואפילו לתפור בגד צמר עם חוט פשתן או לתפור בגד צמר בבגד פשתים אפילו בחוט של משי אסור, כתב הר"מ נ"ע שאסור לתפור בגדיו ביד גוי אם אינו יושב אצלו כי חיישינן שמא יתפרם בחוט פשתן, והקושר חוטי פשתן בחוטי צמר או הגודלן או הנותן צמר ופשתן בשק או בקופה וכרכן או הקושר גדיל צמר בגדיל פשתן או המקפל בגדי צמר ופשתן בשק או קופה וקשרן יחד הרי אלו כלאים שכיון שנתחבר מכל מקום נאסר וכלאי בגדים אין להם שעור שחוט כל שהוא אפילו בבגד גדול אסור, צמר רחלים שטרפו עם צמר מין אחר וטווה הכל אם הרוב של מין אחר מותר עם הפשתן ואם מחצה על מחצה הכל כצמר רחלים ואסור עם הפשתן, ועורות הכבשים שעושין מהן מלבושין אף על פי שתופרין אותן בפשתן מותרין ואין חוששין לגומות של צמר שנכרכות בחוטי פשתן שתופרין בו לפי שבטלו במעוטן וכן הקנבוס והפשתן שטרפן וטוואן אם הרוב קנבוס מותר הצמר מחצה על מחצה אסור, והר"ף ז"ל כתב ויש מחמירין שלא לדבק עורות בבגד צמר כשהן תפורין בפשתן עד כאן, והעושה בגד כלו מצמר גמלים או צמר ארנבים וכיוצא בהן מדברים המותרים עם הפשתן או כלו קנבוס או צמר גפן המותר עם הצמר אסור לארוג חוט פשתן מצד זה וחוט צמר מצד אחר, וכן אסור לעשות סימן של פשתן בבגד צמר או של צמר בבגד פשתן, ולובש אדם בגד צמר ובגד פשתן וחוגר עליהן מבחוץ, ואין כלאי בגדים אסורין אלא ללבשן או להתכסות בהן אבל לעשותן ולמוכרן מותר, ועושה אדם אהל כלאים ויושב תחתיו שאין אסור להתכסות בהן אלא דרך מלבוש וכן מותר לישב על גבי מצעות של כלאים שאין אסור אלא להעלותן עליו, אבל מדבריהם אפילו יעשה מצעות זו על גב זו והתחתון שבהן כלאים אסור לישב עליהן שמא יכרוך נימה על בשרו, ואם היו קשין שאינן נכרכין מותר לישב עליהן ולהסב עליהן והוא שלא יגעו בבשרו וכתב הר"ש ז"ל בספר האורה הלכך כרים וכסתות שהן תפורין בכלאים אין לחוש בהן לכריכת נימה דקשין הן ולית לן בה ומכל מקום ראוי נמי לכתחלה לשמור הני כרים וכסתות דידן שלא לתופרן בכלאים מפני שפעמים שאדם מנערן ומוציא תבנן או צמרן ומתכסה בהן עד כאן. 

מנעל שהוא כלאים בזמן שאין לו עקב מותר ללובשו שעור הרגל אינו נהנה כשאר עור הגוף, תופרי כסות תופרין כדרכן ובלבד שלא יתכונו בחמה מפני החמה ובצנה מפני הצנה והצנועין תופרין בארץ, וכן מוכרי כסות מוכרין כדרכן ובלבד שלא יתכונו בחמה מפני החמה ובצנה מפני הצנה ובגשמים מפני הגשמים והצנועים מפשילין במקל לאחוריהן, לא יקח אדם ביצה חמה וכיוצא בה או דבר צונן מפני צנתו בבגד כלאים שהרי נהנה בו בחמה מפני החמה ובצנה מפני הצנה, ולא ילבש כלאים עראי אפילו שלא ליהנות בו ואפילו לגנוב המכס ואם עשה כן לוקה וה"ר יצחק פסק ללבוש כלאים לעבור על המכס מותר כרבי שמעון דאמר דבר שאין מתכוין מותר והר"מ אוסר דאפילו שלא בשעת השמד אפילו ערקא דמסנא אסור כמו שאמר אם עושה כדי שלא יכירוהו ביהודי בדרכים דהיינו פרהסיא ואין אסור משום כלאים אלא בגדים שהן דרך חמום, אבל צלצולין שעושין בבתי ידים לצרור בהן מעות או תבלין ואספלנית או סמרטוט שמניחין עליו רטייה וכיוצא בזה מותרין ואף על פי שבשרו נוגע בהן שאין דרך חמום בכך, המנהיג בהמות מנהיג חבלים לתוך ידו מהן של צמר ומהן של פשתן וכורכן על ידו אבל אם קשרן אסור לכורכן על ידו לפי שנעשו כלאים, מטפחת הידים ושל כלים ומטפחות ספר תורה ושל ספרים אסורין משום כלאים שהידים נוגעות בהן והן נכרכין על היד תמיד ומחממין, ועושין מן הכלאים תכריכין למת, וכן עושין מהן מרדעת לחמור ויושב עליה ובלבד שלא יהיה בשרו נוגעת בה ולא יניחנה על כתיפו אפילו להוציא החבל עליה, והמת והבהמה שהיו לבושים כלאים מותר לנשאן על הכתף, בגד שארג בו כלאים לא יעשנו מרדעת לחמור שמא יראנו אחר ויקרענו מן המרדע וילבשנו שהרי אין הכלאים נכרין בו, ולא ימכרנו לגוי שמא ימכרנו אותו הגוי לישראל אלא כיצד יעשה צובעו שאין הצמר והפשתן עולין בצבע אחד, ומיד יכיר אותו ושומטו ואם לא יכירנו מותר שמא נשמט והלך לו, וכל אסור ספקות אסורו מדבריהם ולפיכך הקלו בהן. 

הלוקח כלי צמר מן הגוים צריך לבודקם שמא נתפרו בחוטי פשתן והמוצא כלאים של תורה בבגדו פושטו ואפילו בשוק וכלאים מן התורה הוא שוע טווי ונוז, ופר"ת דנוז היינו שזור רוצה לומר כל אחד ואחד לבדו ואחר כך מחברן יחד ומדרבנן חייב אפילו אינו רק שוע או טווי או נוז והלובש כלאים או המתכסה בהן לוקה ואם היה לבוש בהן אפילו כל היום אינו לוקה אלא אחר הוציא ראשו מן הבגד אף על פי שלא פשט את כלו חייב ואם התרו בו ואמרו לו פשוט ושהה אחר שהתרו בו כדי לפשוט וללבשו חייב על כל שהיה שהתרו בו ואף על פי שלא פשט, והמלביש כלאים לחבירו במזיד והלובש אינו יודע בהן המלביש לוקה והלובשן פטור, כתב ה"ר יצחק ז"ל אותן סדינין סדיני פשתן שעושין מהן פרפיגוטין אם יש בתוכן גזי צמר לבד מותרין אף על פי שתופרן עם הבגד של פשתן לפי שיכול להוציא כל הצמר מבין תפירה לתפירה בלא שום קריעה אבל אם יש בתוכן כלאי בגדים של צמר אסור. 

הטעם בכלאים כי השם ברא המינים בעולם בכל בעלי הנפשות בדוממין ובבעלי נפש התנועה ונתן בהן כח התולדה שיתקיימו המינין ההם לעד כל זמן שהוא יתברך ירצה בקיום העולם וצוה בכחם שיוציאו למיניהן ולא ישתנו לעולם כמו שנאמר בהם למינהו, והמרכיב שני מינין משנה ומכחיש מעשה בראשית כאלו יחשוב שלא השלים הקדוש ברוך הוא בעולמו כל הצורה ויחפוץ הוא לעזור בבריאתו של עולם להוסיף בו בריות, והמינין בבעלי חיים לא יולידו מין בשאינו מינו וגם הקרובים בטבע שיולידו מהן כגון הפרדים יכרת זרעם כי הם לא יולידו, והנה מצד שני הדברים האלה פעולת ההרכבה במינין במעשה נאסר, וגם הצמחים אשר יתרכבו מין בשאינו מינו אין פריים צומח אחר כן ויהיה באסורם שני הטעמים ההם הנזכרים, וזהו הטעם שדך לא תזרע כלאים (ויקרא יט, יט) שהוא בהרכבה על דעת רז"ל, ואסר אף כלאי זרעים מפני שנשתנו בטבעם בצורתם בהיותם יונקים ויהיה כל גרעין ממנו כאלו הורכב משני מינין, ואסור לחרוש בשור ובחמור מפני שדרך כל עובד אדמתו להביא צמדו ברפת אחד ויבואו לידי הרכבה, ואסר כלאי הבגד לסייג כי כן עשתה התורה סייג בנזיר ענבים לחים ויבשים בעבור הרחקת היין ויש מחברנו שמוסיף בטעם הכלאים כי הוא שלא לערבב את הכחות המגדלים הצמחים להיות יונקים זה מזה ממה שאמרו בבראשית רבה אמר רבי סימון אין לך כל עשב ועשב מלמטה שאין לו מזל ברקיע ומכה אותו ואומר לו גדל שנאמר הידעת חקות שמים אם תשים משטרו בארץ פי שוטר (איוב לח, לג), והנה המרכיב כלאים או זורען בכדי שיינקו זה מזה מבטל חקות ולכך נאמר בהם את חקותי תשמרו (ויקרא יט, יט) הם חקות שמים וארץ, והר"ש ז"ל כתב טעם וז"ל מפני מה גזרה התורה על שעטנז ועל כלאים מפני שקין הביא זרע פשתן והבל הביא גזי צמר וגזר הקב"ה שלא יתערבו מנחת חוטא במנחת צדיק, נשלמו הלכות כלאים. 

ספר כלבו סימן צב 
================ 
דין הלכות ערלה 

הערלה היא שכל פירות שיעשה כל אילן מאכל בג' שנים משהיה נטוע אסורין בהנאה וספיקן בחוצה לארץ מותר, ומאימתי מונין לערלה משעת נטיעה וראש השנה שלה בא' בתשרי ואין מונין לה מר"ה לר"ה אלא הנוטע מ"ד יום לפני ראש השנה עלתה לו שנה ב' שבתות ללקיטת הנטיעה ול' יום לחשב שנה ופירות נטיעה זו אסורין עד ט"ו בשבט של ד' שהוא ראש השנה לאילן ואם נתעברה השנה נתעברה אף לערלה, נטעו פחות ממ"ד יום לפני ראש השנה מונה ג' שנים מר"ה נטע מר"ח תשרי עד ט"ו בשבט מונה ג' שנים לערלה מיום ליום, והנוטע אילן מאכל לסייג ולקורות פטור מן הערלה נמלך עליו למאכל או שנטעה למאכל ונמלך עליו לסייג ולקורות חייב בערלה, נטעו מקצתו למאכל ומקצתו לסייג ולקורות את אשר למאכל חייב ואת אשר לסייג פטור והדבר תלוי בדעת הנוטע, והנוטע לרבים בתוך שדהו בחוצה לארץ פטור, הנוטע ברשות הרבים והנוטע בספינה והעולה מאיליו ברשות היחיד ונכרי שנטע בין לעצמו בין לאחר והגזלן שנטע הכל חייבין בערלה. 

כתב הר"מ נ"ע ספק ערלה מותרת ודאי ערלה אסורה אף בשל גוים, וכתב בעל התרומה שישראל שיש לו כרם או פרדס של ערלה ויש לגוי שותפות בה מותר לו לומר לגוי אתה תעדוד ותנכש שלשה שנים ערלה ותאכל כל הפירות ואני או שלוחי נעשה כן בג' שנים הבאים אחרי כן אף על גב דבשבת כי האי גונא אסור, אבל אם ישראל [אמר לו תעדור שלש שנים של ערלה ותאכל כל הפירות ובשלש שנים שאחרי כן] (בשאר דשלש השלש שלש שנים) תזרע תזמור גם אתה לבדך ואני אוכל הפירות חלפי אותן שלשה שנים ראשונים נראה דאסור, אבל אם הגוי נוטל בפירות שליש או רביע גם בשלשה שנים שאחר זה מותר, עד כאן. 

העולה מאליו ביערים פטור ואפילו הנוטע במקום שאין ישוב פטור אם לא יעשה כדי שיטפלו בהן להביאן לישוב, הנוטע למצוה כגון אתרוג ללולב וזית למנורה חייב בערלה, הקדיש ואחר כך נטע פטור נטע ואחר כך הקדיש חייב, הנוטע בעציץ ואף על פי שאינו נקוב הרי הוא כארץ לאילן וחייב בערלה, ואילן שנטעו בתוך הבית חייב בערלה וגם שהרכיב אילן מאכל על גבי אילן סרק חייב בערלה, ואחד הנוטע גרעינה או יחור מן האילן או שעקר האילן ממקום זה ונטעו מקום אחר חייב בערלה, ומונה משעת נטיעתו, זעזע האילן ואחר כך מלא סביבותיו בעפר אם יכול לחיות אם לא מלא סביבותיו פטור מן הערלה ואם לאו הרי הוא כמו שנטעו מעיקרו, עקרו כלו עם גבשושית עפר אשר שרשיו בה וחזר ונטעו עם אותה הגבשושית אם יכול לחיות באותה גבשושית בלא נטיעה פטור ואם לאו חייב, אילן שקצצו מעם הארץ והחליף חייב בערלה ומונין לה משעת הקציצה. 

אחד הנוטע ואחד המבריך ואחד המרכיב חייב והוא שעקר הבד מן האילן והבריכו בארץ או הרכיבו באילן אחר אבל אם מתחבר בד אחד מן האילן והבריכו לארץ או הרכיבו באילן אחר ועקר הבד מעורב באילן הזקן פטור ואם עשה פירות הילד הזה שהרכיב ואחר כך נפסקה עקרו שהיה מעורב בזקן מונה משעה שנפסק ואותן הפירות מותרין שהרי גדול בהתר ואם הוסיפו אחר שנספק מאתים אסורים, ילדה שסבבה בזקנה והיו פרות בילדה אפילו הוסיפו מאתים אסורין שאין גדולי היתר מעלין העקר האסור, אילן שהבריך ממנו בד אחד בארץ ואחר כך עקר האילן כלו והוא חי מן הבד שהבריך בארץ מונין לאילן ולמה שצמח מן ההברכה משעקר כאלו עתה נטעו, המבריך בד אחד מעורב באילן וחזר והבריך פעם שני ושלישי ממה שצמח אותו הבד ואפילו הם מאה כל זמן שלא יפסק העקר הראשון מן האילן הזקן הכל פטור מן הערלה, ואם נפסק העקר הראשון מונה לכל משעה שנפסק, אילן היוצא מן הגזע פטור מן הערלה, מן השרשים חייב, ילדה פחותה מטפח חייבת בערלה כל שנותיה לפי שנראית כנטיעה בת שנתה, במה דברים אמורים בנטיעה אחת או בשנים כנגד שנים ואחת יוצאה זנב אבל אם היה הכרם כלו פחות מטפח מונין לו כמו שמונין בשאר אילנות לפי שיש לו קול, כל שחייב בערלה יש לו רבעי וכל שפטור מן הערלה אין לו רבעי שנאמר שלש שנים יהיה לכם ערלים לא יאכל ובשנה הרביעית יהיה כל פריו קדש הלולים להשם (ויקרא יט, כג), וכל פירות שיוצא בשנה הרביעית צריכין פדיון ואין דין נטע רבעי נוהג בחוצה לארץ אבל אוכל פירות שנה רביעית בלא פדיון כלל, והורו מקצת הגאונים שכרם לבדו צריך פדיון בחוצה לארץ כיצד פודין פירות נטע (רביעי) [רבעי] אוספין כל הפירות ומניחין אותם במקום אחד ואחר כך מברך אשר קדשנו במצותיו וצונו על פדיון נטע רבעי ופודהו על פי שלשה כפי שוויו על מנת שיוצא יציאת השומרים והחמרים והפועלים ומניח המעות ואומר כל הנלקט מזה מחולל הוא על מעות אלו משער כך וכך סלים בסלע או בדינר או בפשוט לפי מה שיהיו שם פירות ועל פי אשר יעריכו אותן השלשה ואי אפשר לפדותן במחובר, ובזמן הזה פודין כל הפירות אפילו על פרוטה אחת ואומר הרי אלו פדויין על פרוטה זו ומשליך אותה לים המלח או שוחק ומטילה לנהר שלא יהנה אדם ממנו לפי שהיא קודש שכבר חל עליה קדושת הפירות או מחללין הפירות על פירות אחרים בשוה פרוטה ואומר כל הפירות האלו מחוללין על אלו הפירות ושורף אותן ואוכל כל פירות הנטיעה, ויש אומרים אחר הברכה רבון העולמים גלוי לפניך שבזמן שבית המקדש קיים היו פירות רבעי להקדש ועכשיו שאין בית המקדש קיים יהי רצון מלפניך שתהא פרוטה זו להקדש ויצאו פירות אלו לחולין, והבה"ג ז"ל כתב שצריך לפדות הפירות בארבעה זוזים סמך על לשון אחד שמצינו במסכת ערכין זיל שקיל ארבעה זוזין דוקא בוראי אפילו בפחות מכן מחולל דהלכה כשמואל דאמר הקדש שוה אלף זוז שחללו על שוה פרוטה מחולל ואף על פי ששמואל לא אמר אלא בדעבד אבל לכתחלה לא זהו בארץ ישראל אבל בחוצה לארץ אפילו לכתחלה מותר, ואין פירותן פירות נטיעה רק פירות של שנה רביעית אבל כל שלשה שנים ערלים לא יאכל ואין בו שום היתר אכילה ואפילו העצים אסורין בהנאה, ופירות נטיעה שנטעה מ"ד יום לפני ראש השנה שבארנו שעלתה לו שנה אסורין ברבעי עד ט"ו בשבט של שנה רביעית, ואם נתעברה השנה נתעברה אף לרבעי, נטעה פחות ממ"ד יום לפני ראש השנה הרי הוא נטע (רביעי) [רבעי] מר"ה של שנה רביעית ועד סופה, נטעה מראש חדש תשרי עד ט"ו בשבט מונה לרבעי מיום ליום, נטועה שנטעה ג' שנים לסייג ולקורות ומכאן ואילך נמלך עליה למאכל אין לה (רביעי) [רבעי] לפי שאין לה ערלה שכל שאין לה ערלה אין לה (רביעי) [רבעי], הענבים ששדפן קדים החרצנים והזגים והתמד שלהן וקלפי רמון והנץ שלו וקלפי אגוזים וגרעיניהן אסורין בערלה ומותרין ברבעי והנובלת כלן אסורות, הצלף האביונות שלו חייבות בערלה והקפריסין מותרות. 

כתב ה"ר יונה ז"ל הערלה נוהגת בחוצה לארץ ואסורה בהנאה, וכל שאסור בהנאה אסור לתתו לגוי במתנה מדאצטריך למשרי בנבלה, והנותן ערלה או חמץ בפסח או בשר בחלב לנכרי או לכלב שמזונותיו עליו לוקה ומצות ערלה וכלאי הכרם בין בארץ ישראל בין בחוצה לארץ לשרוף אותן באש, ואם יש לגוי אילן של ערלה אסור לישראל ללקוט ממנו לצורך הגוי אפילו בחנם לפי שהישראל נהנה ממה שמחזיק לו הגוי טובה, וגם אסור הישראל להשקות לנכרי מיינו של נכרי בין בשכר בין בחנם, ישראל וגוי שהיו שותפין בנטיעה והתנו בתחלת השתוף שיהיה הגוי אוכל שני ערלה וישראל אוכל שלשה שנים אחרים של התר כנגדן מותר והוא שלא יבא לחשבון כמה פירות אכל הגוי באותן השנים כדי שיהיה ישראל אוכל פירות כנגדן שהרי זה כמחליף פירות ערלה ואסור. 

טעם המצוה הזאת לכבד השם מראשית כל תבואתנו מפרי העץ ותבואתו ולא נאכל מהם עד שנביא מהן כל פרי השנה האחת הלולים לה' והנה אין הפרי בתוך שלש ראוי להקריבו לפני השם הנכבד לפי שהוא מועט ואין האילן נותן פריו בתוך שלש לא טעם טוב ולא ריח טוב כי ברוב האילנות לא יוציאו פירות כלל עד שנה רביעית ולכך נמתין לכלם ולא נטעים מהם עד שנביא מן הנטע שנטענו כל פריו הראשון הטוב קדש לשם ושם יאכלוהו ויהללו את ה', ומצוה זו דומה למצות ביכורים. 

ספר כלבו סימן צג 
================ 
דין טבל 

טבל הוא כל דבר שחייבין להפריש תרומה ומעשר קודם שהפרישו ממנו נקרא טבל, וכל האוכל כזית מדבר זה קודם שיפרישו ממנו תרומה גדולה ותרומת מעשר חייב מיתה בידי שמים, ואם הפרישו ממנו תרומה גדולה ותרומת מעשר ועדיין לא הפרישו ממנו מעשרות ואפילו לא נשאר להפריש אלא מעשר עני לוקה משום אוכל טבל, ודבר זה אינו נהוג מן התורה אלא בארץ ישראל, ובסוריא ובשנער ובארץ מצרים ובני עמון ומואב נהוג מדבריהם ובשאר הארצות אינו נהוג כלל, והאוכל כזית טבל מדבריהם או מכלאי הכרם וערלה של חוצה לארץ מכין אותו מכת מרדות, ומשקין היוצאין מפירותיהן אסורין כמותן ואין לוקין עליהן חוץ מיין ושמן של ערלה ויין של כלאי הכרם שלוקין עליהם כמו שלוקין על הפירות. 

ספר כלבו סימן צד 
================ 
דין פדיון הבן 

הנושא אשה שלא ילדה מעולם אף על פי שהיו לו כמה בנים מאשה אחרת וילדה לו זכר, לאחר שלשים יום ללידתו חייב לפדותו מן הכהן בחמשה סלעים שהדבר תלוי בפטר רחם, ואמרו רז"ל שאם עברו שלשים יום ולא פדאו חייב להוסיף חומש כ"מ, המפלת דבר שאמו טמאה לידה הבא אחריו פטור, וכן הנושא כהנת או לויה בנה פטור ואין צריך לומר כהנים ולוים שהרי פטרו בכורי ישראל במדבר, ואין האשה חייבת לפדות את בנה אבל אם עבר האב ולא פדאו כשיגדל פודה את עצמו, היה הוא לפדות ובנו לפדות יפדה עצמו תחלה ואחר כך יפדה את בנו, ואם אין אלא פדיון האחד האב פודה את עצמו, הפודה את בנו מברך אשר קדשנו במצותיו וציונו על פדיון הבן, ושהחיינו, ואחר כך נותן הפדיון לכהן, ואם פודה את עצמו מברך על פדיון הבכור. 

מצוה זאת נוהגת בכל מקום ובכל זמן, ופודה אותו בה' סלעים בין בכסף בין במטלטלין שגופן ממון לענין שקלים, וה' סלעים הם כף דינר של כסף אבל לא יפדה אותו בקרקעות ולא בעבדים ושטרות ואם פדהו בהן אינו פדוי, כתב לכהן שהוא חייב לו ה' סלעים אינו פדוי, רצה הכהן להחזיר לו הפדיון או שיפרש ונתן לו על מנת להחזיר פדוי אבל לא יתן ודעתו שיחזיר בלתי תנאי שאם לא נתן לו במתנה גמורה אם החזירן לו הכהן אינו פדוי. 

מי שהורתו שלא בקדושה ולידתו בקדושה חייב לפדות שהרי פטרו רחם בישראל, החלל שמת אביו בתוך שלשים יום חייב שהרי לא זכה אביו בפדיונו, לויה המעוברת מן הגוי בנה חייב שהרי נפסלה לכהונה בבעילת הגוי, הפודה את בנו תוך שלשים יום אם אמר לו מעכשיו אינו פדוי ואם אמר לו לאחר שלשים יום פדוי ואע"פ שאין המעות קיימין לאחר שלשים יום, מת האב בתוך שלשים יום הרי הבן בחזקה שלא נפדה וחייב לפדות עצמו כשיגדל, מת לאחר שלשים יום הרי הבן בחזקת נפדה עד שיודיעוהו שלא נפדה, מת הבן בתוך שלשים יום או שנעשה טרפה אינו חייב, מת לאחר שלשים יום חייב ליתן פדיונו לכהן, מי שהוא ספק אם הוא חייב בפדיה אם לאו פטור שהמוציא מחברו עליו הראיה, מת האב קודם שיפדה בנו בין בתוך שלשים בין לאחר שלשים נכסי האב חייבין החמש סלעים בין שחלקו האחין בין שלא חלקו לפי שחוב זה לכהן על הנכסים. 

כתב הר"ץ ז"ל ונהגו העולם לתת הבכור ליד כהן ואחר כך פודהו מיהו אין צריך כי אפילו בעיר אחרת שאין הבכור שם יכול לפדותו עכ"ל, ונהגו רבותינו הגאונים ז"ל המקיימין מצות כהונה והנזהרים בה כשהן פודין בכור פטר רחם מביאין לו כוס של יין והדס ומברכין בורא פרי הגפן ובורא עצי בשמים ואחר כך מברכין כנוסח זה ברוך אתה ה' אלהינו מלך העולם אשר קדש עובר במעי אמו ולארבעים יום חלק אבריו מאתים וארבעים וח' אברים ואחר כך נפח בו נשמה שנאמר (בראשית ב, ז) ויפח באפיו נשמת חיים, עור ובשר הלבישו ובעצמות וגידין סככו שנאמר (איוב י, יא) עור ובשר תלבישני ובעצמות וגידין תסוככני וצוה לו מאכל ומשתה דבש וחלב להתענג בו וזמן לו שני מלאכי השרת לשמרו בתוך מעי אמו כמו שכתוב (שם י, יב) חיים וחסד עשית עמדי ופקדתך שמרה רוחי. 

אביו אומר זה בני בכורי וזהו ראשית אוני פי שנים ראוי לתת לו כמו שכתוב בתורה (דברים כא, יז) לתת לו פי שנים בכל אשר ימצא לו כי הוא ראשית אונו לו משפט הבכורה, ואמו אומרת זה בני בכורי שפתח בו הקדוש ברוך הוא דלתי בטני ה' סלעים נתחייבנו לכהן לפדותו ממנו שכך היא גזרת המלך שנאמר (במדבר יח, טו) אך פדה תפדה את נפש האדם, ונאמר (שם יח, טז) ופדוייו מבן חדש תפדה ונאמר ולקחת (שם ג, מז) חמשת שקלים לגלגלת יהי רצון מלפניך ה' אלהי השמים שכשם שזכה לפדיון כן תזכהו לתחמ"ט [לתורה חופה ומעשים טובים] ברוך אתה ה' מקדש ישראל בפדיון בכורות, והאב אומר בכלל הברכה וכל בכור בני אפדה וכל בכור אדם בבניך תפדה ואומר הכהן אל האב איזה חביב לך בנך או חמש סלעים הללו ואומר האב בני ומיד נוטל הכהן הדינרים ומוליכן בידו אצל ראש הבן ואומר עליו זה תחת זה זה תמורת זה זה חלופי זה זה מחולל על זה יצא זה לכהן ויכנס הבן לתורה ולחופה ולמעשים טובים, וישים הכהן ימינו על ראש הבן ויברכנו כפי אשר תשיג לשונו לברך בפסוקים כגון יברכך יאר ישא, כי אורך ימים ושנות חיים וכו' (משלי ג, ב) והדומה לאלו, ונוטל הכהן המעות והולך לשלום. 

ספר כלבו סימן צה 
================ 
דין פדיון פטר חמור 

מצות עשה על כל אדם לפדות פטר חמור בשה ואם לא רצה לפדותו מצות עשה לערפו בקופיץ מאחוריו, ולא ימיתנו במקל ולא בקרדום ולא במגרה וכיוצא באלו אלא בקופיץ, ואין פודין אותו רק בשה כשבים ושה עזים לא במין אחר ופודין בשה בין בזכר בין בנקבה בין בתמימים בין בבעלי מומין בין בקטנים בין בגדולים ואם אין לו שה פודין אותו בשוויו ונותן דמיו לכהן, ויש לו לפדותו בשה שוה דינר, ואם נותן שוויו עין יפה לא יפחות מסלע, עין רעה מחצית סלע, בינונית שלשה זוזין, אבל מן התורה בכל שהוא, ושתי מצות אלו נוהגות בכל מקום ובכל זמן, ומצות פדיה קודמת למצות העריפה, והשה שפודין בו לכהן, והפודה פטר חמור חבירו הרי הוא פדוי, פטר חמור עד שלא נפדה אסור בהנאה ואם מכרו קודם לכן דמיו אסורין ואם מת קודם לכן הרי זה יקבר ואפילו לאחר עריפתו אם לא נפדה, ואם לא רצה לפדותו ונתנו לכהן אסור לכהן להשתמש בו עד שיפדנו בשה ויקח הכהן השה לעצמו או יערפנו ויקבר. 

מאימתי חייב לפדותו משנולד עד שלשים יום, אם רוצה לפדותו פודה ואם לערפו עורף, כהנים ולויים פטורין מפטר חמור וכמו כן כהנת ולויה ואפילו נתעברו מישראל, והלוקח עובר חמורו של נכרי או המוכר עובר חמורו לנכרי אף על פי שאינו רשאי פטור מן הבכורה ואין קונסין אותו על זה, היה הנכרי שותף באם או בולד אפילו לא היה לו רק חלק אחד מני אלף בו פטור מן הבכורה, היה לנכרי בו או באמו אבר אחד שאלו יחתך יהיה בעל מום לגבי מזבח פטור מן הבכורה וכן המקבל חמור מן הגוי להיות מטפל בו ויהיה הולד ביניהן או הנותן חמור לגוי בדרך זה הכל פטור מן הבכורה. 

גוי שהפריש פטר חמור מודיעין אותו שאינו חייב והרי פדיונו מותר בגיזה ובעבודה, פרה שילדה כמין חמור פטור, חמור שילדה שנים חייב להפריש אחד מהן לכהן, ילדה זכר ונקבה מפריש טלה אחד כדי להפקיע קדושה ממנו ויהיה מותר בהנאה אבל הטלה לבעלים שהרי ספק אם נולד הנקבה תחלה והמוציא מחבירו עליו הראיה, שתי חמורים שלא בכרו וילדו שני זכרים נותן ב' טלאים לכהן, זכר ונקבה או שני זכרים ונקבה נותן טלה אחד לכהן, ילדו ב' נקבות וזכר או ב' זכרים וב' נקבות אין כאן לכהן כלום ואינו צריך להפריש טלה לעצמו לפי שיש כאן ספיקות הרבה, אחת בכרה ואחת לא בכרה וילדו לו ב' זכרים ונתערבו נותן טלה אחת לכהן, ישראל שהיה לו פטר חמור ודאי בתוך ביתו שנפל לו מבית אבי אמו כהן ואותו אבי אמו כהן נפל לו מבית אבי אמו ישראל הרי זה מפריש עליו שה והוא שלו, נשלמו הלכות פדיון בכורות ת"ל. 

ספר כלבו סימן צו 
================ 
דין הלכות יין נסך וטהרת הכלים שנתנו בהן יין נסך 

יין שנתנסך לע"א אסור בהנאה ואפילו להתרפאות ממנו אפילו במקום סכנה אסור, והשותה ממנו כל שהוא לוקה לפי שאסורו משום תקרובת ע"א שאין לו שיעור, סתם יין הגוים אסור בהנאה מדבריהם והשותה ממנו רביעית מכין אותו מכת מרדות ואפילו יין שנגע בו הגוי דינו כסתם יין לפי שמחשבת גוי תמיד לעבודה זרה ושמא נסך ואסור בהנאה, כתב הר"מ מה שהמניקת גויה נתנה לתינוק יין נסך ושאר אסורין אין למחות בידה דקטן אוכל נבילות אין ב"ד מצווין להפרישו, אבל אסור לומר לגוים להאכילו ולהשקותו דבר אסור, עוד כתב ישראל משוך בערלה דבר פשוט הוא דאין מגעו יין נסך דנסוך אינו תלוי בערלה כי אם בעבוד עבודה זרה, המומר אע"ג שנמול מגעו יין נסך, אבל ישראל המשוך בערלה שהוא ואבותיו ואבות אבותיו הוחזקו בכשרות לא אע"פ שנמשכה ערלתו לבו לשמים, ואפילו משומד לערלות מותר כדאיתא פרק הערל כ"ש מי שמצטער על שנמשכה ערלתו ולא נמול עד עכשיו ע"כ. 

והבעל התרומה ז"ל כתב יין של גוי בזמן הזה אסור בשתיה ומותר בהנאה ויכול ישראל ליקחו מן הגוי בחובו, ישראל שהיה נושה בגוי והלך הגוי ומכר יין נסך והביא לו הדמים מותר ואם אמר לו קודם שימכור המתן לי עד שאמכור ייני ומכרו והביא לו דמיו אסור לפי שהישראל רוצה בקיומו כדי שיפרע ממנו בחובו ואפילו היה סתם יינם, וכתב הר"ז כשאין לו לאותו הגוי דבר אחר שיוכל לגבות ממנו חובו שאז נראה שרוצה בקיומו אבל אם יש לו מותר, ועוד אמרו הגאונים ז"ל דוקא הני מילי דאסור כשהוא יכול לכופו ולנגשו מיד וממתין לו עד שימכור אבל אם לאו הכי שרי דעל כרחיה ממתין ליה, עוד כתוב בתשובת הגאונים דגוי בזמן הזה אינו עושה יין נסך, וכן פרש"י ז"ל פרק שני דיבמות דגוים שבחוצה לארץ לאו עובדי עבודה זרה הן על זה סומכין ליקח יינם נסך בחובו, והר"ש כתב יהודי שנתנו לו יין בחובו אם קבלה אסור בהנאה ואם הניחו ברשותו ומוכרו הישראל ברשות הגוי מותר בדמיו, וכן נמי דעת הר"מ נ"ע שמותר ליקח יין בחובו מפני שהוא כמציל מידו, ובעל התרומה ז"ל כתב עוד ויין של ישראל שנגע בו גוי מותר בהנאה למוכרו והמחמיר שלא ליקחנו מן הגוי בחובו מכל מקום אם נגע ביינו של ישראל מוכרו לאותו גוי שנסכו מאי טעמא שקיל מיניה דמי מה שהזיק לו כדאמר רב אשי וכן נכון לעשות. 

כתב הר"מ קלור דיין נסך אסור בהנאה כי כך המסקנא בתוספות שאפילו סתם יינן אסור בהנאה וכל יינו של ישראל שנתנסך מותר בהנאה גם ליקח יין בחובו מתיר ר"ת ז"ל זרק כלי או אבן לתוך היין מותר אף בשתיה ואפילו נתכוין לנסך שכל שבזב טהור אינו יין נסך ואם נגע שלא בכונה או תינוק גוי שנגע ביין לא אסרו אלא בשתיה, וגוי שנגע ביין של ישראל לאנסו ולהפסידו מותר למכור היין לאותו גוי שאסר שכיון שנתכוון זה הגוי להפסידו ולהזיקו אין זה כי אם דמי הנזק לא דמי היין, ויין שהחמיץ עד שאי אפשר לשתותו כגון שמשליכין ממנו על גבי קרקע ומעלה נפיחה אין בו תורת יין ואינו נאסר במגע גוי, ויש נותנין לחומץ שיערו אחר שנשתהא י"ב חדשים משהחמיץ, וחומץ של גוים אסור בהנאה לפי שתחלתו יין נסך, וכל מגע גוי שאינו עובד עבודה זרה אינו נאסר אלא בשתיה, ואם נגע שלא בכוונה מותר אף בשתיה, והישמעאלים אינן עובדים עבודה זרה הם, ואין היין נעשה יין נסך אלא אם כן היה יין ראוי ליקרב על גבי המזבח אבל יין מבושל או אם נתערב בו מעט שאור או דבש אינו מתנסך לפי דעת קצת הגאונים, וכן מי תותים וכיוצא בו מותר לשתות עם הגוי ואפילו הוא שלהם ובלבד שיראה אותו מוציאו מן החבית שלא יוכל הגוי לערב בו יין שאין לחוש שיערב בתוך החבית לפי שאינו מתקיים אחר שערב בו יין. 

כתב הר"ף ז"ל אסור לשתות משקה בבית הגוים ודוקא בעיר שהוא דר אבל אם הלך בבית הגוים בשביל צרכיו ואמר לו הגוי פלוני שתה יכול הישראל לרמותו משום דאם לא ישתה יחזיר לו הגוי איבה, ושאר משקין כגון הני שאמרנו אף על פי שאין בהן כל כך אקרובי דעתא כמו השכר מכל מקום אסור לשתות בבית הגוי כיין דלא מצינו היתר בשום מקום, מיהו נראה באותן מיראיי"ש ופרבייט"ש שיש לאוסרן לפי שחשובין יותר משכר ומשכרין ואיכא למיחש משום אקרובי דעתא, ואם הביא הגוי דורון לישראל מאלו המשקין בשני כדין או בשני דרדורין ולא ראה הישראל בשעת שהוציאם מן החבית יש להזהר מאד שמא ערב בהם יין כדי להגדיל כיון שמראהו מראה יין ופעמים שהיין זול יותר מהמשקה, אמנם כשרואה ישראל כשהוציאו מן החבית אין לחוש דודאי דחבית לא מערב כדי שלא יתקלקל הנשאר בחבית, והבוסר שקורין אגרא"ץ מותר ויש מחמירין בו לפי שאין אנו בקיאין בבוסר כי לפעמים עושין בוסר מענבים שהן מבושלין שהמשקה היוצא מהן יין ממש, וכן דעת ר"ת וה"ר יצחק ז"ל, וכן נמי דעת הר"ף שכתב ונראה לאסור מגע גוי בבוסר לא שנא גדול ולא שנא קטן, וכן הלכה לאסור מגע גוי בבוסר, ועל היין המעורב בתבשיל או במורייס אם נגע הגוי בתבשיל מותר בדיעבד, מיהו במורייס אין להתיר כי רוב פעמים שהיין צף למעלה בלא שום תערובת, מיהו אותו חרדל שהוא עב הרבה נראה להתיר בדיעבד אך לכתחלה יש להזהר מאד עכ"ל הר"ף ז"ל, והקונדיטון הוא הנקרא פומינ"ט בלע"ז אין בו משום יין נסך שהרי יש בו דבש. 

וכתב רב האיי ז"ל יין שהעלה רתיחה על האור נקרא יין מבושל לענין יין נסך, ויש לומר שאין להתירו בבשול עד שיתעבה מעט וישתנה מראיתו וממשו, מאימתי יאסר יין הגוים משידריך ויתחיל לימשך ואע"פ שלא ירד לבור לפיכך אין דורכין עם הנכרי בגת שמא יגע ביד ואפילו היה כפות ואין לוקחין גת דרוכה אף ע"פ שהיין מעורב עם החרצנים והזגים, ובקצת מקומות בצרפת לוקחין מן הגוים גת דרוכה בזמן שעדיין הכל מעורב והוא שלא יהיה ברזא בגיגית כלל או אם יש לה שתהיה חתומה יפה יפה מתחלתה שלא נמשך יין ממנה כלל חוץ לגיגית וסומכין על שיטת הגמרא בגת פקוקה ומלאה. 

וכתב הר"ף ונראה דאסור לדרוך ענבים על ידי גוי דגזרינן קודם המשכה אטו לאחר המשכה וכן כתב ר' יהודה ז"ל, וכדתנן אין דורכין עם הנכרי דמשמע כלל אפילו קודם המשכה אבל כשדרוך הגוי אין היין אסור בדיעבד, ובצרפת נהגו לדרוך גגיות על ידי גוי ומנהג שטות הוא ואף על פי שאנו לוקחין יין מן הגגיות מן הגוים אף על פי שהן דרוכות היינו משום דתלינן לקולא עד כאן, וכתב בעל התרומה ז"ל גגיות מלאות ענבים דרוכים ובעוטים ושוהין בבית הגוי שבוע או יותר ויש מקומות הרבה שישראל קונה אחרי כן אין שם נסך ואינו חושש שמא המשיך הגוי ממנו היין ונסך כל מה שבגיגית ונאסר כל מה שנשאר שם, אמנם בירושלמי אמר אם העלים עינו ממנו אסור, ודוחק לומר הירושלמי מיירי דאינה מליאה ולשם אם משך ממנה אין ניכר אבל מליאה הגיגית שאם נמשך ממנה קצת ניכר החסרון אין לחוש שמא לאחר שהמשיך חזר ומלאה, והמחמיר טוב הדבר לתת בגד על פי הגיגית ועושה חותם מיד שבצר הענבים ודרכן עכ"ל וכן דעת ה"ר יצחק ז"ל וכתב שאם לקח הגוי מעט יין צלול מן הזגים והחרצנים ואחר כך החזירו הרי כבר נתבטל בששים וירא שמים מכסה הגיגית בבגד וכורך חבל סביבה וחותם החבל בקשרו ונותן אפר סביב וחותם על גביו ודבר זה טוב שלא יתן בו הגוי מים ואם יש ברזא בגיגית צריך לחתמה אם לא כן שידוע וניכר כשמסירין אותה משום דדרך הברזא הויא המשכה כמו בסל עכ"ל, ועוד כתב גיגית מליאה ענבים דרוכות שהמשיכו ממנה יין אסור שיבא הגוי וישפוך בגיגית ענבים מפני שכולם נוגעין זה בזה ואם משליך יסייע בו ישראל או ישפוך מרחוק ואם לא עשה כן אסור, וכן משהתחיל לימשך נעשה יין נסך, פר"ש משהתחיל לימשך אפילו בתוך הגת עצמה מקצה אל קצה נעשה יין נסך אם נגע בו הגוי והוא שיגע באותו יין הנמשך אבל אם נגע באותו שלא נמשך עדיין לא נאסר כלל, ואפילו כשיגע בנמשך לא נאסר רק אותו הנמשך אבל החרצנים ומה שמעורב עמהם מן המשקה אין לו תורת יין ויוציא כל הנמשך והשאר מותר, וכן נעשה מעשה על פי חכמי לוני"ל ז"ל, ואם שולי הגת מלאים חרצנים והגת פקוקה כיון שלא נסתלק החרצן לצד אחד כדרך שעושין הדורכין אין שם המשכה כלל, וזה שעושין הדורכון שמשימין סל או קערה גדולה בתוך הכלי שדורכין ודוחקום בו ביד או ברגל להמשיך היין הצלול לתוכו זה ודאי נקרא המשכה ואם נגע בו הגוי אסור והשאר מותר ואפילו נגע הגוי בשאר, ובעל התרומה ז"ל מפקפק אם נגע הגוי בשאר אחר שהתחיל לימשך, וכתב וצ"ע וז"ל גיגית שיש בה ענבים דרוכין והמשיכו ממנה יין אז אסור גוי להביא ענבים בסלים ולשפכן בגיגית לפי שהאשכולות דבוקות זו לזו והוי כמו אזיל ממנה, וצריך לסייע לו ישראל לשפכן ואם לא סייע אסור אם לא זרק מרחוק, ולדעת המתירין מגע הגוי בשאר החרצנים אם חזר היין הנמשך ונתערב עם החרצנים אסור הכל אלא אם כן יש בו כדי בטול דכשלא במינו חשבינן ובטל בששים, וקצת רבני צרפת ז"ל פסקו שלא נקרא התחיל לימשך ליאסר במגע גוי אם לא ירד לבור ואז נאסר אף מה שבגת אם יגע בו הגוי אבל אם לא התחיל לירד לבור אפילו נמשך בגת מקצה אל קצה לא יאסר במגע גוי אפילו נגע במה שנמשך. 

כתב הרב רבי יצחק ז"ל גיגית של ענבים דרוכין מותר להניח ליגע בהם לכתחלה, וכתב בעל התרומה גיגית שהיא דרוכה ועדיין לא המשיכו יינה ורוצה ישראל או גוי לנסות אם טוב הוא אם לאו יקח יין וענבים יחד שלא תחשב המשכה ותאסר הגיגית אם נגע בהן אחרי כן הגוי, אמנם יכול להיות אפילו ליקח בכוס יין צלול שאינו נחשב המשכה בשביל ההוא פורתא וגם לא נתכון לכך כי אם לנסותו, ואותו שבכוס מקרי יין כיון שהוא צלול אם נגע בו הגוי נאסר, ואותו יין שבכוס שנאסר במגע גוי אם החזירו לגיגית דרוכה הכל מותר ואפילו נמשך מן הגיגית מותר מטעם סלק את מינו כמי שאינו ושאינו מידו רבה עליו ומבטלו וחרצנים שאינו מינו מקרו לרבא דאמר בתר שמא אזלינן והכל מין במינו הוי מותר בששים כ"מ לפר"ת ז"ל עכ"ל. 

וכתב הראב"ד אמרו הצרפתים שאם נגע הגוי בתוך הגת בענבים או אפילו בפסולת הענבים שמשליכין מקום מגעו והשאר מותר ובלבד שלא יגע במקום משקה, וזה תמה אם יש משקה טופח במקום מגעו וטופח על מנת להטפיח על פני כל הגת הוי חבור כדהוי לענין טהרות ואם היה נגוב אפילו מקום מגעו נמי מותר, נכרי שדרך היין ולא נגע בו אפילו הישראל עומד על גביו אסור בשתיה, ויש אומרים גם כן שלא יסבב הגוי קורת בית הבד לסחוט הענבים לפי שזה כנוגע ממש אחר שהיין נסחט ויורד על ידו, ובעל התרומה מתיר והוא שישראל מסייע לו, גוי הדורס ענבים בחבית אף על פי שהיין צף על ידיו אינו עושה יין נסך, ועל זה פשט המנהג שהגוים עושים המשואות ודורסין אותן בתוך השלמא"ש ואף על פי שהיין צף על ידיהם. 

היה אוכל מן הסלים והותיר זורקן לגת אע"פ שהיין מנתז על הענבים אינו עושה יין נסך, החרצנים והזגים של גוים אסורין בהנאה כל י"ב חדש ואחר י"ב חדש מותרין אף באכילה שכבר יבשו ולא נשאר בהן לחות, וכן שמרי יין שיבשו לאחר י"ב חדשים מותרין לפי שהן כעפר, כתב הרב רבי יצחק ז"ל ועיסה יש מקומות שמחמצין אותה בשמרי יין ומיבשין אותן שמרים בתנור תחלה יש מתירין הפת כמו דורדיא דארמאי היינו שמרים דשרו לבתר תריסר ירחי שתא לפי שנתיבשו הרבה וכל שכן כשנתיבשו בתנור אבל ר"ת אוסר דהתם היינו טעמא דהוו שמרים שנתמדו במים ונסחטו אותן קרי דורדיא אבל שמרים קמאי שלא היה בהם מים מעולם אין מועיל ליבשם בתנור ולא יובש של י"ב חדש, וכן כתב בתוספתא שמרי יין של גוים שיבשו אסורין בהנאה, וכן דעת הר"מ שכתב ומאן דשרי ירה יירה כבן סורר ומורה, ועל המחמיר רוח חן יערה מאת הבורא, מיהו בירושלמי קאמר שמרים של עבודה זרה לאחר שנתיבשו מותרין. 

בזמן הזה אין לוקחין יין בכל מקום אלא מאדם שהוחזק בכשרות וכן חתיכת דג שאין בה סימן ובשר וגבינה, המתארח אצל בעל בית בכל מקום ובכל זמן והביא לפניו יין או בשר וגבינה וחתיכת דג אינו צריך לשאול עליו ואף על פי שאין מכירו ובלבד שידע שהוא יהודי, ואם הוחזק שאינו מדקדק בדברים אלו אסור להתארח אצלו ואם עבר ונתארח אצלו אינו אוכל בשר ולא שותה יין על פיו עד שיעיד לו אדם כשר עליהן, מגע גוי אוסר היין בין שיגע ביין בידו בין בשאר אבריו שדרכו לנסך בהן אבל פשט ידו לחבית ותפש את ידו קודם שיוציאנה ולא ינידנה ופתחו החבית למטה עד שיצא כל היין וירד למטה מידו לא נאסר היין, אחז כלי פתוח של יין ושכשכו אע"פ שלא הגביה הכלי ולא נגע ביין או שנטל כלי של יין והגביהו ויצק היין בין בכלי בין על גבי קרקע ואף על גב דאזיל לאבוד והטעם משום דזמנין דמזלפי קמי עבודה זרה, ואף על פי שלא שכשכו נאסר כל היין אף בהנאה וכן כל זמן שיבא מכחו נאסר בין מה שנשאר בכלי בין מה שיצא לחוץ, ויש אומרים שאינו אוסר בהנאה רק אותו שיצא מן הכלי בהטיה ראשונה, וכח כחו כגון הסיטו אסור בשתיה, מיהו אם שפיך ליה על גבי טיט או צואה או באשפה שרי דלא שייך בהכי נוסך כלל, הגביה הכלי ולא נגע ביין ולא שכשך מותר. 

נכרי שהיה אוחז כלי בקרקע וישראל צק לתוכו יין היין מותר ואם נדנד הגוי הכלי נאסר היין, כלי סתום מותר הגוי לטלטלו ממקום למקום ואע"פ שהיין מנדנד בתוכו, וכן מותר להעביר נאד של יין ממקום למקום והוא אוחז פי הנאד בידו בין שהנאד מלא או חסר ואע"פ שהיין מתנדנד אבל כלי פתוח של יין מלא אסור להעבירו חוששין שמא יגע בו, ואם היה חסר מותר אלא אם כן שכשכו, גוי שנגע ביין שלא בכונה כגון שנפל על נאד של יין או הושיט ידו וכסבור של מים ובשכר שהיא של שמן מותר היין בהנאה, בא היין מכחו של גוי בלא כונה ולא נגע בו כגון שהגביה כלי של יין ויצק לכלי אחר ויהיה סבור שהוא שכר או שמן מותר היין אפילו בשתיה, ואם נכנס בבית לבקש יין ופשט ידו כשהוא מחפש ונגע ביין אסרו שאין זה נוגע אלא בכעס כיון שנתכוין ליין. 

חבית שנסדקה לארכה וקדם הגוי וחבקה כדי שלא יתפרדו החרסים מותר בהנאה, נסדקה לרחבה ותפש בסדק העליון כדי שלא יפול מותר אף בשתיה שאין היין על כחו של גוי, וחביות שלנו שנשברו בהן ב' או שלשה מן החשוקים הנקראים צלקלי"ש והיין יוצא מן הדוגא"ש או השולין מותר לומר לגוי להדקו בחבלים בחשוקים אבל לא יתחוב הגוי נעורת או בגד במקום שהיין יוצא ממנו, ואם בא הישראל ונתן הנעורת או הבגד על המקום שהיין יוצא ממנו מותר לגוי לתחוב אותו שם בסכין או בעץ שכל כך לא גזרו, וכתב ה"ר יצחק ז"ל אך סביב השולים שקורין גבל"א דמפסיק חור השולים מותר, והר"ף ז"ל כתב וגם באמצע יש מתירין בדיעבד לפי שהנסרים נפתחו מבחוץ ומהודקות מבפנים. 

גוי שנפל לבור והעלוהו משם מת או שמדד הבור בקנה או שהתיז הזבוב או הצרעה מעליו בקנה או שהיה מטפח על פי החבית מרותחת כדי שתנוח הרתיחה או שנטל חבית וזרקה בחמתו בכל אלה היין מותר בהנאה, ואם נפל לבור והעלוהו משם חי אסור אף בהנאה, חבית שהיה נקב בצדה ונשמט הפקק מן הנקב והניח הגוי אצבעו בנקב כדי שלא יצא היין כל היין שמראש החבית עד הנקב אסור בהנאה ושתחת הנקב מותר אף בשתיה, ויש מחמירין לאסור היין שתחת הנקב בשתיה לפי שהיין שלמטה הוי יין ביין שאסור בשתיה ומותר בהנאה בר מדמי ההוא חמרא ויש אומרים שאם היה קנה בנקב שהיין מקלח ממנו היין שעד הנקב מותר בהנאה כיון שלא נגע בפנים שאף על פי שכל היין יצא דרך הקנה מכל מקום אין שלמעלה עקור לצאת ואין מתנדנד רק אותו שכנגד הקנה, ואם הוציא הברזא מן הקנה ולא החזירה אין לחוש לאסור מה שבחבית והוא שלא תהיה הברזא ארוכה שלא תצא חוץ לנקב הקנה ולא נדנד היין בהוציאו אותה. 

כתב הראב"ד שאם נגע גוי בקלוח היוצא מן המרזב ונגע בקלוח המקלח בחוץ מאי דלהדי ברזא דהיינו קלוח מתוקן שעמד במרזב אסור ונאסר מתורת נצוק דמאי דבראי ואסור בשתיה וכל היין האחר שבתוך הקנקן הוי נצוק בר נצוק ומותר אפילו בשתיה ואם החזיר השופתא בברזא והשופת קצרה שאינו עוברת חוץ למרזב מבפנים חלל החבית שישכשך בו יין שבחבית מותר, אי נמי שנגע גוי בפי המרזב בידו אם יש בקנקן קיתון של מים לבטל אותו מעט יין שבתוך המרזב הנאסר במגע הגוי הוי כל היין שבחבית מותר בשתיה שהרי שני נצוק הן ואין חבורן אלא חבור נצוק דהוא תערובת עכ"ל, המערה יין לתוך כלי של גוים שיש בו יין של גוים נאסר כל היין העליון שבכלי שהנצוק מחברו עם היין שבכלי התחתון לפיכך המודד יין לגוי לתוך כלי שבידו נופץ נפיצה או יזרוק זריקה שלא יהיה ניצוק ויאסר היין שבכלי העליון אבל המערה יין למשפך והמשפך מקלח לכלי האסור היין שבמשפך אסור משום נצוק והיין שבכלי העליון מותר שהוא בר נצוק והיין שנפל בכלי האסור משום נצוק אם יש בו עכבת יין או שהוא טופח אסור בשתיה ואם הוא נגוב או שאינו טופח מותר. 

כתב ה"ר יצחק ז"ל גוי המריק מכלי אל כלי אם סבור שהוא יין אסור בשתיה ולראשונים בהנאה ודוקא מה שיצא לחוץ אבל מה שבפנים מותר דפסק ר"ת דנצוק אינו חבור ולמאן דאמר חבור אין חבור ע"י קטיפה, והר"ף כתב לענין נצוק בדבר מועט נוהגין להתיר, וצ"ע בסמ"ג, ומנהגנו לאסור כל נצוק לגמרי, ובנצוק בר נצוק השוו רוב הפוסקים ופשט המנהג להתיר, ובאסור נצוק עצמו הוא כלל בידינו ואפילו מפי רבנו ז"ל שאסור קל הוא וקלוש ואין להחמיר עליו ולהוסיף בו אלא להקל בו בכל ענין ולקבל בו כל דברי מקל, וכן כתב הר"ז בתשובה שאלה וז"ל כך שמעתי כל שיש לך להקל בערוב ובנצוק הקל, וכתב החכם ר' משה ברב יצחק ז"ל סברא דנפשיה דאין נצוק חבור אפילו לרב הונא אלא בנקב רחב כשפופרת הנוד דהוא שתי אצבעות חוזרות בו כדאיתא התם במסכת חגיגה, וגוי שמצץ מן היין שבחבית במינקת אסר כל היין שבחבית לפי שכשיפסוק יחזור היין שעולה במציצתו ויפול בחבית. 

נכרי שמעביר כדי יין עם ישראל ממקום למקום והוא הולך אחריו לשמרם אפילו הפליג מהם כדי הלוך מיל מותרות לפי שאימתו עליהן ואומר עתה יצא לפנינו ויראה אותנו, ואם אמר להם לכו ואני אבא אחריכם אם נתעלמו מעיניו כדי שיפתחו פי הכד ויסתמו אותו וינגב היין כלו אסור בשתיה, וכן המניח נכרי בחנותו של יין אע"פ שיוצא כל היום ונכנס היין מותר ואם הודיעו שהוא מפליג ושהה כדי שיפתח ויסתום וינגב היין כלו אסור בשתיה, וכן המניח יינו בקרון או בספינה עם הגוים ונכנס ויצא בעיר לעשות צרכיו מותר ואם הודיעם שהוא מפליג ושהה כדי שיפתח ויסתום וינגב אסור בשתיה וכל זה בחביות סתומות אבל בפתוחות כיון שהודיע שהוא מפליג אפילו לא שהה אסור. 

ישראל שהיה אוכל עם הנכרי והניח יין פתוח על השלחן ויין פתוח על הדולבקי שעל השלחן אסור ושעל הדולבקי מותר ואם אמר לו מזוג ושתה אף כל היין פתוח שבבית אסורים, היה שותה עם הנכרי ושמע תפלה בבית הכנסת ויצא אף היין הפתוח מותר לפי שהנכרי יחשב מהרה יבא בזכרו היין וימצא אותי נוגע ביין, ולפיכך לא יזוז ממקומו ולא נאסר אלא אותו שלפניו, ישראל וגוי שהיו דרין בחצר אחד ויצאו שניהם בבהלה לקראת חתן או לראות הספד וחזר הגוי וסגר הדלת אחריו ואחר כך בא הישראל כל היין שבבית הישראל ואפילו הפתוח בהתרו עומד שלא סגר הגוי אלא על דעת שכבר בא הישראל ונכנס ולא נשאר אדם בחוץ. 

יין של ישראל ושל גוי בבית אחד והיו החביות פתוחות ונכנס הגוי לבית ויסגור בעדו נאסר כל היין ואם יש בדלת חלון שיכול לראות העומד בפתח לפנים כל החביות שכנגד החלון מותרות ושמן הצדדין אסורות, וכן אם שאג ארי וכיוצא בו וברח הגוי ונחבא בין החביות הפתוחות היין מותר שהוא אומר שמא ישראל נחבא בזה גם כן ויראה אותי אם נוגע ביין, אוצר של יין שהיו חביותיו פתוחות ויש לגוי חביות אחרות באותו פונדק ונמצא הגוי עומד בין החביות הפתוחות של ישראל אם יהיה נתפש עליו כגנב היין מותר בשתיה שמפחדו ויראתו אין לו פנאי לנסך ואם אינו נתפש עליו כגנב אלא שהוא בוטח שיש לו טענה לומר למה נכנס כגון לבקש תרנגולת או דבר אחר היין אסור אף בהנאה לפי שאין בזה נתפש כגנב, ובין כך ובין כך תינוק הנמצא בין החביות היין מותר. 

גדוד שנכנס במדינה דרך שלום כל החביות הפתוחות בחנויות אסורות והסתימות מותרות ובשעת המלחמה אם פשט הגדוד במדינה ועברו בין פתוחות בין סתומות מותרות לפי שאין להם פנאי לנסך, גוי שנמצא עומד בצד בור של יין אם יש לו מלוה על היין אסור לפי שלבו גס בו ושולח ידו ומנסך, ואם אין לו מלוה עליו מותר אף בשתיה, זונה גויה במסבה של ישראל היין מותר לפי שאימתן עליה, אבל זונה ישראלית במסבה של גוים היין שלפניה בכליה אסור שאין אימתה עליהם ונוגעין ביין שלא מדעתה, גוי הנמצא בבית הגת אם יש בו לחלוחית יין כדי שיבלול בו הכף והכף אל כף שניה צריך להדיח כל בית הגת ולנגב ואם לאו מדיח בלבד, הלוקח בית או השוכר בחצרו של גוי אם היה הישראל דר באותה חצר אף על גב שהפתח פתוח היין מותר לפי שהגוי מפחד תמיד אם יבא הישראל לביתו פתאום וימצאנו בביתו ואם היה דר בחצר אחרת צריך שיסגור הבית ויהיה מפתח וחותם בידו, יצא ולא סגר או סגר והניח המפתח בידו דגוי היין אסור בשתיה ואם אמר אחוז לי מפתח זה עד שאבא מותר שלא מסר לו אלא שמירת המפתח. 

נכרי ששכר ישראל לדרוך יינו בטהרה כדי שיקחו ממנו ישראלים והיה היין בבית הגוי אם היה זה הישראל השומר דר בחצר אף על פי שיוצא ונכנס והפתח פתוח היין מותר ואם אינו דר בחצר אף על פי שהפתח סגור ומפתח וחותם בידו היין אסור שכיון שהיין של גוי וברשותו לא יפחד לזייף ולהכנס לבית ויאמר ויהי מה אם ידע כי לא יקח ממנו ואפילו מכרו הגוי לישראל כל זמן שלא יוכל הישראל להוציאו מרשות הגוי אם לא יתן המעות הרי הוא של גוי ואסור, ובעל התרומה והר"מ כתבו שאם קנה הנכרי יין כשר מישראל וחתמו הישראל חותם בתוך חותם כגון שמלא כל החבית חשוקים ועשה לו שולים כפולים אע"פ שהגוי מוליכו לימכר ומתאכסן בעיר שכולה גוים גם הפתח נעול היין מותר אף בשתיה שכיון שטרח לקנות מן הישראל והחתימו לא טרח ומזייף דבית' דמשכר של נכרי בחצר אחרת אסור אף על פי שיש מפתח וחותם היינו דוקא כשעשה הגוי היין מדמיו ודרכו ישראל אבל קנה מישראל יין עשוי לא טרח ומזייף, ועוד התיר רבינו יעקב אפילו היה היין מכרמי הנכרי בחותם בתוך חותם ואומר כי הברייתא של המטהר יינו של נכרי שאסור אם דר ישראל בחצר מיירי בחותם אחד או מפתח אחד אבל חותם בתוך חותם שרי, בפרק אין מעמידין חזינן דאיכא חלוק בין חותם אחד לחותם בתוך חותם, ואם הגוי המוליך היין נתאכסן בעיר שכולה גוים והיה פתח פתוח לרשות הרבים אז מותר אפילו בחותם אחד דמירתת מישראלים העוברים כמו הרוכלים. 

כתב בעל התרומה ז"ל המוליך יינו ממקום למקום אף על פי שלן בעיר שכולה גוים מותר בחותם אחד או במפתח אחד אבל אם מצא החותם נשבר או המפתח נסתר היין אסור והיכא דהוא שלם צריך שיכיר חותמו לאחר שהובא או סגי שישלח לישראל חבירו ענין החותם איך הוא עשוי וזה יודיע לגוי תחלה שהוא שולח לישראל חבירו ענין החותם ואז מירתת הגוי מלזייף ואמנם יש ששולחים יינם בלא הכרת חותם וגם אין שולחין לישראל חבריהם האיך עשוי אין לאוסרו בשביל כך בראיה ברורה כאשר פרשתי במקומה, ויש חוששין אפילו על ידי חותם על המגופה ועל הברזות ואפילו בהכרת חותם פן ינעוץ הגוי מסמר או ראש הסכין בין הנסרים ויוציא מעט יין, והתלמוד דשרי היינו בחביותיהם של חרס דליכא למיחש להכי, אמנם אין לחוש לזה עכ"ל בעל התרומה ז"ל, היה זה היין טהור של גוי ברה"ר או בבית הפתוח לרשות הרבים וישראל הולכים ושבים שם מותר שעדיין לא נכנס ברשות הגוי, ואשפה וחלון ודקל אף על פי שאין בו פירות הרי הן כרשות הרבים וחבית יין שם וגוי הנמצא שם אינו אסורה ובית הפתוח שם כפתח לרשות הרבים, בית החלוקה במסיפס גוי בצד זה וישראל בצד זה ואף על פי שיד הגוי מגעת לחלק הישראל אין חוששין משום יין נסך. 

מותר לישראל להפקיד יין ביד גוי בכלי סתום והוא שיהיה בו שני סימנין והוא הנקרא חותם בתוך חותם כיצד חתם פי החבית בכלי מהודק כדרך שחותמין כל אדם וטח בטיט הרי זה חותם אחד, היה כלי מהודק וטח עליו מלמעלה הרי זה חותם בתוך חותם, וכן אם צר פי הנאד הרי זה חותם אחד הפך פי הנאד לתוכו וצר עליו הרי זה חותם בתוך חותם, וכך כל שנוי שישנה מדברים שהן דרך כל אדם הרי זה חותם אחד והטיחה או הקשירה הרי זה חותם שני, שני קשרים משונים הרי הן כשני חתימות, שני אותיות הרי הן כשני חתימות, וכן כתב הרשב"א ז"ל, ואם הפקיד ביד הגוי בחותם אחד אסור בשתיה ומותר בהנאה אם יחד לו קרן זוית. 

יין מבושל או שכר או יין שערבו עם דברים אחרים כגון דבש וכן החומץ והגבינה וחלב וכל שאסורן מדבריהם שהפקידן ביד גוי צריך שני חותמות, ויש מחמירין בכל כלי שמכניסו לקיום שהפקידו ביד גוי צריך חותם בתוך חותם, וכל הנך חותם בתוך חותם דאמרינן דמהנו הני מלי במפקיד אצל נכרי דאיהו גופיה דחתמיה הדר עלויהו ומכיר חותמו וההוא גוי מרתת ולא מזייף. 

כתב הרשב"א ז"ל המשלח בשני חותמות או בחותם אחד לפי מה שהוא הדבר המשלח כמו שבארנו וחזר על חותמיו ולא הכירן חוששין שמא זייף כדאמר בשחזר הוא ועמד ולא הכירו אבל אינו צריך לחזור ולראות אם יכירנו אם לאו חזקה לא טרח ולא זייף ע"כ, אבל מאן דמשדר חמרא לחבריה על ידי גוי לא מהני ליה חותם בתוך חותם דההוא גוי מצי פתח ליה והדר חתים ליה כמה דבעי וישראל חבריה כי אתי האי חמרא לידיה לא משתמודע מדי דהא לא ידע היכי הוה חתים הלכך לית תקנתא אלא לחתמו באותיות ובכל דבר שאין הגוי יכול לזייף, כשמביאין כלים שמכניסין לקיום לאומן גוי ועשו בתוכו סימן מטיט או מסיד או מאפר שאם יכניס הגוי בו יין שהיה הסימן נמחק ויכיר הישראל שנשתמש בו הגוי יכשירנו במלוי וערוי, וה"מ בכלי קטן שאפשר להשתמש בו לפי שעה עד כאן. 

וכתב הרב ר' יצחק ז"ל השולח חביות רקנים ביד אומן לתקן אף ע"פ שהן בבית האומן זמן מרובה אין רגילין להשתמש בהן מפני שהם גדולים, וכל יין שנאסר בשתיה ומותר בהנאה מצד נגיעה של גוי לא נאסר אלא במגע גוי העובד ע"ז אבל במגע גוי שאינו עובד ע"ז כגון ישמעאל מותר אף בשתיה כל זמן שיהיה מותר בהנאה במגע העובד עבודה זרה, וכל יין שנאסר מפני חשש חלוף וזייוף כל הגוים שוין בו. 

יש דברים שאין בהן אסור נסך כלל אבל אסרו אותן להסתפק מהן ואלו הן לא ימזוג הגוי המים לתוך היין שביד ישראל שמא יבא ליצוק היין לתוך המים, ולא יולך הגוי ענבים לגת שמא ידרוך או יגע ולא יסייע לישראל בשעה שמריק היין מכלי לכלי שמא יניח הכלי בידי הגוי ויהיה כלו מכחו של גוי ואם עשה אחת מכל אלה היין מותר אף בשתייה, ויש מחמירין במזג המים לתוך היין משום לך לך אמרינן גזירא ואוסרין אותו בשתייה אבל אם הגוי זרק מים לתוך היין שלא ברצונו למזוג מותר לדברי הכל, ויין מזוג יש בו משום יין נסך, והולכת ענבים לגת כתב הראב"ד שאינו אסור אלא כשאין ישראל מסייע אבל בסיוע הישראל מותר לכתחלה דכחו של גוי בסיוע הישראל מותר אבל לא משום גזירה שמא שדי עליה ואתי כוליה מכח הגוי דגבי ענבים לא שייך האי גזירה וכן דעת בעל התרומה ז"ל, והוא הדין השופך המים בגיגית או בגת על החרצנים לעשות התמדים בכל תמד שבעולם ואפילו בתמדים ראשונים שמותר הגוי לשפכן ואפילו בלא סיוע ישראל וליכא משום כחו ולאו קרוב הוא שיגע ביין שהחרצנים צפין על פני כל הגת ולא דמי ליין שמזג הגוי דהתם קרוב הוא שיגע ביין אבל בהא אין דעתם שיוציא מן היין עד אחר זמן וכן התיר הראב"ד ז"ל כתוב בתשובה שאלה והראב"ד ז"ל כתב שאם אותו התמד הוא כענין רמא תלתא ואתו ארבעה או שהוסיף היין על מדת המים יש לו דין יין שמזגו הגוי אבל תמדים אחרונים שאפילו מדת המים אינן יוצאין מן החרצנים מקילין בהן ומותר והרי הוא מביא ראיה לדבריו, ומותר שיריח הגוי בחביות יין שלנו או ישראל בחביות יין נסך שאין הריח כלום לפי שאין בו ממש. 

בכל מקום שאמרנו ביין אסור בהנאה אם עבר ומכרו דמיו אסורין, לפיכך גוי ששכר ישראל לעשות עמו ביין נסך שכרו אסור, ובאר זה בגמרא משום קנסא הוא הלכך נראה לומר שאינו אלא לדידיה אבל לאחרים שרי הלכך בדיעבד טוב שיטול השכר ויתננו לעניים משיניחנו לגוי, ודעת הרמב"ם ז"ל נראה שאוסר בין לו בין לאחרים, וכן השוכר חמור להביא עליו יין או ששכר הספינה להביא עליה יין ששכרן אסור אם מעות נתנו לו יוליכם לים המלח ואם כסות או כלים ישרפן ויקבור אפרם כדי שלא ליהנות בו, שכר לגוי חמור לרכוב עליו והניח עליו כוס של יין שכרו מותר, השוכר את הפועל ואמר לו העבר לי מאה חביות של שכר במאה פרוטות ומצא אחת מהן יין נסך שכרו כלו אסור, אמר לו העבר לי חביות בפרוטה וחביות בפרוטה, שכר חביות יין נסך אסור והשאר מותר, אומנין ישראל ששלח להם גוי חביות יין בשכרן עד שלא יכנס ברשותם יכולין לומר תן לנו את דמיה. 

כתב הר"מ אסור לישראל לשכור מרתפו לגוי לשים בו יין נסך כמו שכר בהמה להביא עליה יין ואין חלוק בזמן הזה לימי חכמי התלמוד אם לא ליקח יין מחובו שמותר מפני שמציל מידו, כתב הראב"ד ז"ל אין הגוי יכול להוציא החרצנים מן הכובא להריקה עד שיפסלו החרצנים והיין שבהן מלשתות דהתם ודאי טיט מוגבל הוא. 

גר וגוי שותפין ובאו לחלוק אין הגר יכול לומר לגוי טול אתה יין נסך ואני פירות לפי שרוצה בקיומו כדי שיטול כנגדו, אבל בירושת הגר התירו לו לומר כן שלא יחזור לסורו, ואם משבא לידו אסור. 

ישראל שמכר יין לגוי פסק דמים עד שלא מכר דמיו מותרין שמשפסק סמכה דעתו ומשמשך קנה ויין נסך אינו נעשה עד שיגע בו נמצא שבשעת מכירה מותר היה מדד עד שלא פסק הדמים דמיו אסורין שאף על פי שמשך עדיין לא סמכה דעתו ליקח כיון שלא פסק והיין נאסר בנגיעתו ונמצא כמוכר סתם יינן, ואם מדד לכליו של גוי או לכלי שביד גוי צריך ליקח הדמים תחלה ואחר כך ימדוד ואם מדד תחלה אף על פי שפסק דמיו אסורין שמשיגיע לכלי נאסר כסתם יינן, ויש אומרים שהדמים מותרין כשמדד לכליו של גוי דקיימא לן יין ביין ימכר, והוא שלא יגע בו הגוי קודם שיתן הדמים, ויש אומרים דכיון דקיימא לן דמשיכה בגוי קונה כיון שפסק ומדד ומשכו קנאו ונתחייב בדמים ואינו נעשה יין נסך עד שיגע בו, הלכך כל זמן שיפרענו הגוי אפילו אחר שנה הדמים מותרין שדמי יין כשר הוא ובלבד שיזהר שלא יגע בו הגוי עד אחר שיקנה אותו בכליו או שימשוך אותו כדי שלא יאסר בהנאה קודם שיתחייב הדמים. 

כתב הר"מ ז"ל למזוג יין נסך לגוים אסור ואם ימחו בידם ולא יקבלו מוטב שיהיו שוגגין ואל יהיו מזידין, וכמה פעמים נתמהתי איך פשט בהתר, ומיין שלנו מותר למזוג להם ולמה לא, ואסור לקנות יין נסך להשקות פועליו גוים אבל נותן הוא להם מעות שיקנו הם לעצמם או יאמר להם לכו ושתו מן החנוני ואני פורע, וכן מי שמזמן אוהביו גוים לשתות רשאי לומר לעבדו או לשפחתו לכו וקנו יין לאלה הגוים שכיון שהוא אומר לקנות בעבורם נמצא שהיין אינו שלו ויש מחמירין שלא לשלוח שם שלוחו שאם עשה כן הוי כמו שנטל ונתן ביד דאסור. 

כתב הראב"ד ז"ל נראה שאסור לתת יין בכלי ביד גוי המכריז להראותו ולהטעימו שהרי מכיון שנגע בו נעשה יין נסך וכשמכריז ומראהו נהנה ישראל מיין נסך ועוד דרוצה בקיומו עד שישלים להכריזו בכל העיר ורוצה בקיומו ביין נסך אסור עד כאן לשונו, ויין נסך ממש שנתערב ביין כשר אוסר בכל שהוא בהנאה, נתערב חביות של יין נסך בחביתות של היתר כולן אסורות בשתיה וימכרו כולן לגוים ויוליך דמי אותה חביות לים המלח, וסתם יין שנתערב ביין כשר מותר בהנאה מלבד דמי אותו היין וימכור כלו לגוי ויוליך הנאת אותו היין לים המלח ולא יתן האסור לגוי במתנה שכל אסור הנאה כשם שאסור למוכרו כך אסור ליתנו במתנה, וכן לא ישליך דמי האסור לים המלח וישאיר האחרים בידו שאין זה כמו הקדש שיאמר זה מחולל על דבר זה ויצא לחולין, ומה שהתירו ביין למכור כלו לגוים ולהוליך הנאת אותו האסור לים המלח מה שלא התירו כן בשאר אסורי הנאה לפי שבשאר אסורין יש לחוש שמא יחזור הגוי וימכרנו לישראל מה שאין כן ביין, מים שנתערבו ביין בנותן טעם מפני שהם מין בשאינו מינו, ואם נפל היין האסור לתוך המים מצרצור קטן מעט מעט ראשון ראשון בטל, בור של יין שנפל לתוכו קיתון של מים תחלה ואחר כך נפל לתוכו יין נסך רואין את היין של היתר כאלו אינו והמים שנפלו משערין בהם עם יין נסך אם ראוין ליבטל טעמו מותר ואם לאו אסור, באיזה טעם אמרו יש אומרים בששים כשאר אסורין ויש אומרים דכל שנתערב בתוך ששה חלקי מים מותר, כלל גדול אמרו בכל הטעמים נותן טעם לפגם מותר וכל שנתערב יין בתוך ששה חלקי מים המים נפגמים בטעם היין ולפיכך אם נתערב בכדי שיעור זה הכל מותר אפילו בשתיה ויש שאומרים שאין דברים אלו אמורים אלא כשנפל קיתון של מים לתוך יין כשר תחלה קודם שיתערב יין נסך שם אבל אם נפל יין נסך לתוך יין כשר מיד נאסר הכל ונעשה יין נסך ואף על פי שנפל מים לסוף אינן בטלין עד שיהיו המים כל כך שיש בהן לבטל עד כל היין ויש מי שאומר דבין נפל שם קיתון של מים תחלה בין נפל לבסוף וכן פסק הרשב"א ז"ל, ושמעינן מינה דהני תמרים שלנו או אפילו [היין] השני שקורין טראשבל"ק לא יאסר בניצוק שלו אם הוציא ממנו בכלי אסור או שאפילו נגע הגוי בקלוח שבחוץ דכל היכא דאיכא מיא אמרינן סלק את מינו כמי שאינו והמים רבים עליו ומבטלין אותו, ועל זה נהגו לתת מים בגת או בחביות שאם יוציאו מן היין בכלי אסור שאסור הכל משום נצוק שיהיו המים מבטלין היין שבכלי על הדרך שבארנו ולא יאסר היין שבכלי העליון משום נצוק אבל מה שערה לתוך הכלי אסור. 

יין נסך שנפל על ענבים ידיחם והם מותרות באכילה ואם היו מבוקעות בין שהיה ישן בין שהיה חדש אם נתן טעם בענבים אסרן אפילו בהנאה ולא מותרות אפילו באכילה, נפל על גבי תאנים מותרות לפי שהיין פוגם טעם התאנים, נפל על גבי חטים אסרן באכילה ומותרות בהנאה ואין לבדקן בנותן טעם לפי שהן שואבות והיין נבלע בהן, ולא ימכרם לגוי שמא יחזור וימכרם לישראל אלא כיצד יעשה עושה מהן פת למכור לגוים שלא בפני ישראל, ועכשיו שאנו אוכלין מפת הגוים אסור למוכרו אלא בחתיכה שאין לוקחין כיוצא בהן, יין שהחמיץ שנפל לתוך חומץ שכר אוסר בכל שהוא שהוא מין במינו ששניהם חומץ הם, ויין שנתערב עם החומץ בין שנפל חומץ בתוך יין בין שנפל יין בתוך חומץ משערים אותו בנותן טעם. 

אין אדם רשאי לטמא טהרותיו של חבירו על כן ארז"ל שאם אמר אדם לחבירו אני ראיתי שנגע גוי ביינך אינו נאמן לאסרו עליו ואינו אסור כי אם לאותו שראהו אמנם אם האוסר נאמן עליו והוא לא שונא לו ולא מבקש רעתו טוב הדבר שיאמין בו ולא ישתה ממנו כך מצאתי, ומי שהניח יינו ביד שומר והשומר אומר לבעל היין נתנסך יינך כתב הרב רבי יצחק שהוא נאמן, ואם איש אחר אומר הרשות ביד בעל הבית לומר לו איני מאמינך, והר"ף ז"ל כתב ואפילו מהימן ליה כבתרי כך פר"ת בשם רבי קלונימוס איש רומי, וגם היה אומר ר' יחיאל בשם רבינו יהודה ז"ל שמלמדין בעל הבית לומר איני מאמינך ודוקא הכחשה דבעל הבית מהניא אבל אם בעל הבית שותק שתיקתו אוסרת לכל ואינה מועילה הכחשה דאדם אחר להתיר אפילו לעצמו, ואמר רבינו אלחנן דוקא בדבר שהיה יכול לידע ואפילו במקום שיש לו לידע אם שותק לפי שעה ואחר כך מכחישו ואומר כי ששתק לפי שהיה מחשב אם הוא אמת לא הויא שתיקה כהודאה עד כאן ואם שתק נאמן ואמר רבינו חננאל דוקא בדבר שיכול לידע ומה שאמרנו נאמן במכחישו בעל הבית היינו בדבר שאינו יכול להוכיח דבורו אבל אם אמר לו בא וראה עדיין הגוי נוגע בו נאמן. 

כתב הר"ף ז"ל בדינין שלו אומר ר"י שאותו דיו צלול שלוקחין מן הגוי אסור לכתוב ממנו משום שהיין הוי בעין ואסור בהנאה אבל ר"ת מתיר משום כך דאפילו יינם עתה אין אסור בהנאה ולכך שרי, ומכל מקום נכון להחמיר שלא ליקח הימנו משום שלפעמים נותן קולמוסו בפיו והדיו עליו שנעשה מיינם. 

שכר של גוים אסור מפני שמערבין בו שמרי יין ומן האוצר שרי, והר"מ ז"ל כתב ונראה דמאוצר שרי היינו כשעושה הגוי השכר לשנה או לחצי שנה אבל בחבית אינו קרוי אוצר שאינו עושה כי אם לזמן מועט, ותדע כי עיקר תערובת השמרים הוי מתחלת עשיית השכר כשנותנין אותו בחבית אבל כשעושין שכר מרובה אין נותנין לתוכו שמרים שלא יוכל להתקיים ומתקלקל על ידיהם ושמא היינו דוקא בשכר של תמרים אבל בשכר שלנו אין רגילות לערב בו יין ע"כ, ומי תותים וכל דבר שהוא יקר יותר מיין אין קונין אותו מן הגוי אלא אם כן רואהו ישראל נמשך מן החבית, נודות הגוים והקנקנים שנתנו בהם יינם וכן כל כלי שמכניסו לקיום ואע"פ שאין להכניס בהם לקיום וכן אם שהה היין בהן אסור ליתן בהן יין עד שיישנן י"ב חדש או שיחזירם לאור עד שיתרפה שעליהן שיוחמו או שיתן לתוכן מים ג' ימים מעת לעת ויחליף המים בכל יום משלשה ימים כל מעת לעת, ואם נתן בהן יין קודם שיטהרם באחת מכל אלה היין אסור בשתיה, וכן פסק ה"ר שמואל בר מרדכי ז"ל וכן נמי כתב הרשב"א ז"ל וז"ל כל הכלים שנשתמש בהן ישראל יין עד שלא הכשירו אסור בשתיה ומותר בהנאה, ונראה לי שאם נתן לתוכן קיתון של מים רואין כל שיש במים כדי לבטל קליפת הקנקן לפי שעור אחד בששה מותר אפילו בשתיה שאפילו תחשוב הקליפות כיין הרי הוא מתבטל בתוך ששה חלקי מים על הדרך שבארנו שהיין נותן טעם לפגם בששה חלקי מים וכל שכן שטעם היין הנבלע בקלפות אלו נותנים טעם לפגם בתוך שעור מים בזה ה"ר אברהם בר יצחק ז"ל פסק כמו כן שאפילו בדיעבד היין אסור בשתיה והביא ראיה מהירושלמי ועוד כתב שנראה בעיניו שאם עשה מלוי וערוי ביין בדיעבד היין אסור בשתיה אע"פ שהיין השלישי נאסר מכח הקנקן עכ"ל, ואטפי מעת לעת ליכא קפידא ובלבד שישנה וישלש המים אבל לא סגי בשהיית המים ג' ימים לפי שהמים באים בכלי להפיג טעם היין ושערו חכמים שמעת לעת מפיגין קצת ומה שנשאר שם מפיגין השניים והשלישים, ואם שנה המים פעם או שתים ביום לא הפסיד ובלבד שיעשה כן ג' ימים ואם מלא וערה בסרוגין כגון שמלא וערה יום אחד והפסיק יום או יומים לא עשה כלום ואף על פי שהשלים למלאת ולערות שני ימים אחר כן לפי שצריך שיבאו המים זו אחר זו בעוד שהכלי רך ורפוי כדי שיבאו בתוכו ויפיגו טעמם, וכתב ה"ר משה ב"ר יהודה שכל כלי שצריך להטותו על צדו כשמערה ממנו היין אין זה מכניסו לקיום מפני הנענוע לא יתקיים בו היין ולא צריך מלוי וערוי, ולזאת הסברא אותן הגדולים והדרוק"ש ושמאל"ש ובקבוק שאין להם ברזא למטה בשוליהן אינן צריכין מלוי וערוי, ויש שמצריכין מלוי וערוי לכל כלי שישהו בו יין שלשה ימים, ודעת הראב"ד שכל כלי סתום מכל צדדיו מתקיים בו כל היין שאין האויר שולט בו וצריך מלוי וערוי ושאינו סתום מכל צדדיו אלא שמסירין ממנו כסויו תמיד כגון הברוק"ש הגדולים אי אפשר שיתקיים בו היין ואין צריך מלוי וערוי ולפירוש זה כל בקבוק ואפילו הוא קטן צריך מלוי וערוי. 

כתב ה"ר יצחק ז"ל אותן היושטא"ש והקנד"ש של גוים ר"ת התיר בסוף ימיו ואומר דוקא להם שהיו נאדותיהם של עור בעי ערוי או הגעלה אף על גב דאין מכניסן לקיום לפי שהרבה זפת צריך לעור יותר מלכלי עץ ויותר דבוקה הזפת על כן יבלע טובא, אבל קאנד"ש ויושטא"ש של עץ זפתן אינה דבוקה כל כך כמו בעור ומותרות בשכשוך ואף על פי כן לא היה עושה מעשה להתירן כשכשוך אלא בדיעבד אם נתן בהם יין כשר, אבל הני בקבוקים של גוים שהן של עץ בעו הגעלה או מלוי וערוי משום דמכניסן לקיום אפילו אינן זפותין דזמנין דמשהו בהו גוים יינן יום או יומים עד כאן, וכן כתב הבעל התרומה ז"ל ואותן של מתכות שיש בהן משקה טפח ונגע בהן גוי אסורין אם לא בערוי או בהגעלה דומיא דנודות יין שאין מכניסן לקיום דבעו ערוי, ומיהו אם יש הפסד גדול כמו שמשך בהן הרבה יין אין לאסור אם שכשכן במים תחלה או אם היו יבשין כשמשך היין תחלה דשמא נודות דוקא שהן מעור בלעי טפי ובעו ערוי אמנם לכתחלה בעי ערוי או הגעלה וסגי בשכשוך דזמנין דנשר הזפת במקומות היין ויש מקומות מלאות יין לא סגי בהדחה ובנגוב עכ"ל, וכן ה"ר משה התיר בישטא"ש וקאנד"ש שהן מזפפות דלא הוי דבר שמכניסו לקיום ובעי לכתחלה ערוי או הגעלה כמו שכתבנו וחביות של גוים אף על גב דעבדי קינסא אסור אלא מותר לכפותו על גבי האש ולעשות אש גדולה שתהא היד סולדת בו בדפני החבית מבחוץ ודיו בכך, ומותר לתת לתוכן ציר או מוריס ושכר ואין צריך לכלום, ויש לדקדק מזה שאסור לתת שאר משקין בלתי הכשר כמו היין, ואחר שנתן לתוכן ציר או מוריס נותן לתוכן יין שהמלח שורף הכל, ומכאן התירו קצת להכשיר הכלים במים רותחין ומלח הרבה בתוכן שהוא כמו ציר ושורף אבל צריך לזה אדם זריז שירתיח המים במלח כדי שיותך המלח ויהיו המים מלוחים הרבה ויוליך ויביא ומנענע הכלי מכל צדדיו אבל בהגעלה לבד במים רותחין קשה מאד בעיני הראב"ד ז"ל לפי שאי אפשר להביא המים הרותחין בכל צדי הכלי וקודם שיוכל להגיעו בכל צדדיו כבר נתפשרו המים במקצת, ויש שהורו לערות מכלי ראשון על כל דף ודף שקורין דוג"א קודם שיתקנם לעשות מהם כלי שלם, וכל זה אינו רק בכלי עץ אבל בכלי חרס כתב הראב"ד שאין הגעלה מועלת בהן שאין כלי חרס יוצא מידי דופיו לעולם, ויש מתירין לפי שאין זה רק לפכח טעם היין ולהפיגו, והרותחין מפכחין טעמו בכל כלי אפילו בכלי חרס והר"ש ז"ל כתב בספר האורה וכל הכלים אם שכשכן במים רותחין מותרין וכן הורה רבינו יצחק הלוי ז"ל. 

וכתב הראב"ד ז"ל דוקא כלי שמכניסו לקיום שעמד ברשות הגוי בעי מלוי וערוי אבל אם ברשות ישראל נאסר יין בכלי גדול משום מגע גוי או משום ערוב ולא נשתהא היין בו אחר שנאסר זמן מרובה לא מצריכינן ליה לההוא מנא מלוי וערוי דלפי שעה לא גזרו רבנן אלא במנא דעמד ברשות הגוי דלמא מחלף באידך זמן מרובה, וכלים חדשים שאינן מזופתין שלקחן מן הגוי נותן לתוכן יין ואינו חושש שמא נתן בהן הגוי יין נסך, ואם היו מזופתין מרתיחן ואע"פ שהן חדשים, יש מגדולי החכמים שהורו שבליעת היין אפילו בכלים שמכניסן לקיום מועטת ואינה נכנסת ביותר מכדי קליפה ולפיכך אם העביר עליהן מלקט ורהטני או קלפם בקרדום הוכשרו וכן פסק הרשב"א ז"ל בשם רבו, וכל כלי שאין מכניסו לקיום כגון המשפך וכלי שחושף בו הגת אם היה מתחלה של ישראל משכשכו במים ודיו, ואם היה מתחלה של גוי צריך הדחה. 

וכתב הראב"ד ז"ל בכל מקום שאמרו בו שכשוך צריך לשכשכו להעביר היין הנקרש בו ונתיבש שם, שישתה בו הגוי אסור לשתות בו אלא אם כן הדיחו ג' פעמים שילכו ממנו כל צחצוחי יין שבו, ורש"י ז"ל לא הצריך כל זה אלא בשל חרס לבד, וכלי חרס השועין באבר אם הן לבנים או אדומים או שחורים אף על פי שנשתמשו בהן ביין נסך מותרין אבל הירוקין אסורין לפי שהן בולעים ואם יצא בהן מקום מגולה בחרס שאינו מצופה באבר כולן אסורין והוא שכנסו בהן לקיום אבל אם לא כנסו בהן לקיום אפילו הן של חרס מדיחן והן מותרין, כתב הר"ף ז"ל בדינין שלו הני מאני דקוניא פירוש המהותכין בעופרת אם יש בו יין ונגע בו הגוי בשכשוך, והא דקאמר הני מאני דקוניא דצריכין מלוי וערוי או הגעלה היינו דוקא כשמהותכין מזכוכית אבל בעופרת סגי בשכשוך אבל פרש"י ז"ל מאני דקוניא המהותכין מעופרת ואם כן צריך לדידיה הגעלה, ונוכל לומר דלכתחלה אין להתיר בשכשוך לחוד כפרש"י אבל בדיעבד אם שכשכוהו ונתנו בו יין מותר כפר"ת ע"כ, ויש אומרים שכל כלי חרס שנשתמש בהן הגוי פעם ראשונה ושניה אף על פי שאין מכניסן לקיום אסור להשתמש בהן אם לא במלוי וערוי או ישן י"ב חדשים ואם היה של עץ צריך נגוב ואם שכשכו או הדיחו אינו אוסר הכלי העליון משום נצוק, וכן המנהג לעשות כשמודדים לכליו של גוי ובשל עץ או של אבן שדרך בה הגוי או גת של אבן שזפתה הגוי אף על פי שלא דרך בה מדיחה באפר ד' פעמים וזהו הנקרא נגוב ואחר כך דורך בהן, ואם היה בהן לחות מקדים האפר למים ואם לאו מקדים המים לאפר, וגת אבן זפותה שדרך בה הגוי ושל עץ זפותה אף על פי שלא דרך בה צריך לקלוף הזפת או לישנה י"ב חדש או מלוי וערוי שלשה ימים כמו קנקנים, ויש אומרים דהיכא דדרך בה הגוי בלא זפתה בעי נגוב וזה לא באר הר"מ במז"ל או אפשר דלא מהני ביה נגוב אלא מלוי וערוי או ישן או הסק, ולפי זה לא נכון להקל באלה הטינלא"ש והקורנודא"ש שדורכין בהן הגוים לדרוך בהן אחר כך בלתי נגוב, וגת של חרס לא ידרוך בה אע"פ שקלף הזפת עד שתתרפה הזפת או ישנה י"ב חדש או יתן לתוכה מים ג' ימים מעת לעת. 

משמרת היין של גוים של שער מדיחה ושל מים מדיחה במים ואפר ד' פעמים ומנגבה ומשמר בה, ושל שש מישנה י"ב חדש, ואם היו בה קשרים מתירן וכן כלי חלף והוצין וכיוצא בהן מן הקפיפות שדורכין בהן היין אם היו תפורין בחבלים מדיחן ואם היו ארוגין זה בזה בסבוך קשה מדיחן באפר ומים ארבע פעמים ומנגבן קודם שישתמש בהן, ואם היו תפורין בפשתן מישנן י"ב חדש ואם היו קשורין מתירן, וכתב הראב"ד ז"ל דה"ה כלי היין שלנו שצריך להתיר החגורות שקורין גילקלי"ש דכל זה דומיא דקשרין ואותו המלט אין ראוי להחזירו עד י"ב חדש או עד שיגרר הדרידיא הנדבקת בו שהיא אסורה עד י"ב חדש ואין מלוי וערוי מועיל בה לפי שהוא יין קרוש או יין מעורב עם העפרורית ואין הכשר מועיל עצמו, וכן הכלי עצמו מצריך הרב לגרר מעל דפנו כל אותה הדורדיא הנדבקת בו מפני שאין הכשר דמלוי והערוי מועיל בה כי אם ישון, וכן יש לחוש שמא תחת אותה הדורדיא נכנס היין ונבלע הרבה וצריך לקלוף כדי שיכנסו שם המים במלוי וערוי, ואיכא מאן דאמר דלהכשר מלוי וערוי לא צריך קליפת זפת ולא התרת שום קשר ולא נאמרה התרת קשרים כי אם לנגוב או לישן אבל לא למלוי וערוי והוא דכבולעו כך פולטו וכשם שנכנס היין כך יכנסו המים. 

כל הגת שדרך בהן הנכרי הדפין והעדשים והלולבין מדיחן, העקולין של נסרים ושל בצבוץ מנגבן ושל שפיא ושל גמי מישנן י"ב חודש או מגעילן ברותחין או חולטן במי זיתים או מניחין תחת הצנור שמימיו מקלחין או במעיין שמימיו רודפין י"ב שעות ואחר כך משתמש בהן, כתב הראב"ד ז"ל וזהו ההכשר אינו ראוי לכלי שהיה לו בית קבול לפי שאין המים רצין עליו ושוטפין אותו ונראה שיועיל להכשיר הדוגא"ש של כלי היין אם פרקו והר"ש ז"ל כתב זה בכל הכלים וכתב שהמים הרודפין העוברין עליו מפליטין הבלוע בדפני הכלי, יש מחמירין להצריך הדחה בכל כלי היין טופח להטפיח אם נגע בו גוי ויש מחמירין עוד אפילו יהיה נגוב, אבל בדיעבד אם הוציאו עליו יין מותר שלא החמירו בנצוק אלא כשהוא בא בתוך היין האסור, כל כלים שאין מכניסין בהן לקיום אם נתנו בהן יין נסך סגי ליה בשפשוף או בהדחה ואם היו יבשין ברוח או בשמש יש מתירין לתת בתוכן יין כשר, והראב"ד ז"ל אוסר מפני שהיין נקרש בתוכו בהתיבשו וביין הכשר הבא עליו נמוח לפיכך אין נראה לעשות כן לכתחלה אלא בשל עץ אם שפשפו בעפר ובדיעבד אם הוציא עליהם ובין תחלת תשמישן על ידי גוים ובין תחלת תשמישן על ידי ישראל ואפילו אין מכניסן לקיום אבל במכניסן לקיום אפילו בדיעבד ואילו היו נגובין אסור, המשפך שמדד בו יין לנכרי אם יש בו עכבת יין אסור עד אחר שידיחנו וינגב. 

כתב הרב ר' יצחק ז"ל גיגיות גדולות אם רגילין לדרוך בהן ודרך בהן גוי תחלה יש להן דין גת להצריך נגוב דאין לומר דוקא בגת צריך נגוב לפי שנכנס שם היין בדוחק ובכובד על ידי דוחק כובד הקורה לא היא דבגת שלהם לא היו דורכין כי אם ברגל ולא היה להם קורה כי אם בבית הבד כדאמרינן מהו לדרוך עם הנכרי בגת והוא מנסך ברגל ואפילו הכי מצריך נגוב וה"ה בגיגיות גדולות שלנו, אבל אם לא דרך בהן וכבר עבר י"ב חודש אינן צריכין נגוב ואם דרך בהן הישראל בדיעבד היה מתיר ר"ת מטעם דאסור הנגוב בטל בששים, סל וגרגותני אם הם של גוים לא סגי בנגוב אלא מניחן תחת מעיין שמימיו רודפין או תחת הצנור שמימיו מקלחין, אבל הם של ישראל ונגע בהן גוי סגי בהדחה, כל כלי חרס חדשים רש"י מצריך לתת בהם מים שלשה פעמים כדי שיהא הכלי בלוע ממים אבל ר"ת מתיר אותן אפילו של גוי בהדחה ג' פעמים ובכך מותרין. 

נשלמו הלכות יין נסך ת"ל: 

ספר כלבו סימן צז 
================ 
דין הלכות ע"א וחוקות העכו"ם 

שלשה ימים אסור לשאת ולתת עמהן מקח ומכר וללותם וללות מהם לפרעם ולפרע מהם, ואמר שמואל ובגולה אינו אסור אלא ביום אידם, והר"ף ז"ל כתב בדינין שלו ועתה מותר לשאת ולתת עם הגוים אפילו ביום אידם דנהי דאמרינן שלשה ימים אסור לשאת ולתת עמהן היינו דוקא לאותן גוים שהיו שם דהוו אזלי ומודי אבל גוים שבחוצה לארץ שאינם אדוקים בעבודה זרה וקים לן בהו דלא אזלי ומודו וכי האי גונא שרי כדפרש בפ"ק דע"ז עכ"ל, ופירש רבינו שמואל ז"ל בשם ר"ש ז"ל יום אידם הגדולים ואפילו אותן יש להתיר משום איבה או משום דקים ליה בגויה דלא אזיל ומודה או משום שהוא כמחניף לו ואין כאן משום ולפני עור, ואף על פי שנודר לעכו"ם ממעות אלו תקרובת דאינו נותן לעכו"ם כל כך שלא היה מוציא ביום אפילו לא היה מלוה לו הישראל מעות אלו, ועוד מקח וממכר אמר ר"ת דאינו אסור אלא במידי דתקרובת. 

ישראל שהיה לו ע"ז בידו ומכרה בדיעבד הדמים מותרין ולכך מותר לקבל חובות מכומרי עכו"ם אע"פ שמכרו ע"ז כדי לשלם החוב, ויריד שקבעו העכו"ם לקבל ממנו מכס וישראל לוקחים ומוכרין שם בהמות ובגדים ולוקחין מכס ממה שקנה ומכר דר' יוחנן דאמר אסור היינו כשהמכס לקנות ממנו תשמישי ע"ז ופעמים כשהעכו"ם מוכר חפץ שלו בשוק אומר בכך וכך יהיה שלך, ועוד פשוט לבנין ע"ז של קדש זה הישראל אסור ליקח דהיינו מהנה ואסור, ואם אינו אומר רק סתמא ועוד פשוט לאלוה יכול להיות מותר דשמא יתננו לעניי עכו"ם, לבינה אסור למכור לעכו"ם דמידי דתקרובת הוא וכן שעוה אסור למכור לשום עכו"ם ליום אידם שלהם ויום אחד שלפניו אבל שאר ימים מותר, שעוה לשאר עכו"ם מותר למכור דתנן סתמא מותר והאי כסתמא הוא, וכן גביעים שפגם העכו"ם ובטלם ואח"כ קנאם הישראל אסור למכרם לעכו"ם לפי שיעשה בו תפלה לע"ז ובשביל פגם קטן לא יניח מלעבוד ועובר הישראל משום לפני עור וכו', וכן הספרים הפסולים אסור למכרן לעכו"ם לפי שקורא בו ומזכיר ומשבח לע"ז והוי כמו עצים שאסור למכור להם כדאיתא בפ"ק. 

אסור למכור בהמה גסה לעכו"ם ולא עגלים וסייחין, ואנו מתירין למכור בהמה גסה לעכו"ם דשמא לשחיטה זבנה כמו רב הונא דזבין פרה לעכו"ם מהאי טעמא ומתניתין דאין מוכרין בדמפרש למלאכה אני קונה וגם סוסים מ"מ פעמים שמוכר ישראל לגוי שור אפילו כשאמר בפירוש לחרישה אני קונה וגם סוסים וחמורים דלא שייך בהו שחיטה מוכרין אפילו לעשות מלאכה שחיבין עליה, מוכרין סוסים וחמורים לעכו"ם למשוך בקרון ולשאת משאות על גבם פר"ת דלא בקיאי בקלא ולא שייך לומר נסיוני, ומהאי טעם שרי התם דספסרא ואין אנו רגילין להשאיל ולא להשכיר לעכו"ם, ומורי מפרש בימי חכמי התלמוד היו הרבה ישראל ביחד ויוכלו לקנות ולמכור הם בהם ולא היה להם פסידא אם לא היו מוכרים להם אבל עתה שאנחנו מתי מעט אם לא הותר להרויח מהן אצל מי נרויח וא"כ איכא פסידא גדולה ולא גזרו חכמים על גזרה שאין הצבור יכול לעמוד, וכן כתב הר"ף ז"ל, ומהאי טעמא שרי התם למכור להם בהמות כשישנן בידו כבר דלא ימצא ישראלים שיקנם כי אם עכו"ם, אבל אסור לישראל לקנות סוסים וסייחים כדי למוכרן לעכו"ם. 

אין מוכרין להם כלי זיין והאידנא דמזבנינן להו היינו לפרסאי דמגנו עלן ומהאי טעמא מותר למכור להם שיריונים וכובעים של ברזל, נתחב לו קוץ בפני ע"ז לא ישחה ויטלנו נתפזרו לו מעותיו לפני עבודה זרה לא ישחה ויטלם שנראה כמשתחוה לע"ז ואם אינו נראה מותר לו אם אין אדם שם כדאמר בירושלמי ופליגא דרב דאמר אפילו בחדרי חדרים אסור אלא כמפרש תלמודא דידן אם אינו נראה כמשתחוה יהפוך אחוריו לצד עבודה זרה ופניו לצד אחר וזה מותר, ופרצופות המקלחות מים לא ישים פיו על פיהם וישתה שיראה כמנשק לע"ז ולא ישים פיו על סלון וישתה ולא מן הנהרות ובידו אחת מפני סכנת עלוקה אבל בשתי ידיו שלא יהא כל כך נמהר לשתות עד שיראה שלא יהא שם שום דבר, אסור למכור בתים לעכו"ם בארץ ישראל אבל לא בחוצה לארץ, רבי אומר בחוצה לארץ מוכרין אלו לאלו בתים ושדות אמר רב יוסף ובלבד שלא יעשם שכונה ואין שכונה פחותה מג' בתים שאסור למכור ג' בתים זה בצד זה לג' עכו"ם משום ישראל שנשאר סמוך להם או הוא או ישראל אחר דלמא הני גוי מיעצי עיצה עליה וקטלו ליה או מזקי ליה ושכירות בתים לעכו"ם אף במקום שאמרו להשכיר להם בית לא לבית דירה אסרו מפני שמכניס לתוכו עבודה זרה דאגרא לא קניא ועובר משום לא תביא תועבה אל ביתך, והאידנא שמשכירין בתים לעכו"ם דאיתא בירושלמי הוא מקום שאסרו למכור, מותר לשכור אפילו לבית דירה ולהשכיר אפילו לבית דירה אם כן בחוצה לארץ שמותר למכור מותר להשכיר אפילו לבית דירה, והטעם אומר מורי דמן התורה אינו אסור אלא בבית שהוא עצמו דר דומיא דמזוזה, אבל מדרבנן אסור בביתו אפילו אינו דר שם, ולכן בח"ל לא גזור מקום שאינו רגיל לדירה כגון בית ותבן ואורוות. 

אין מעמידין בהמה בפונדקאות שלהם ואין מוסרין בהמה לרועה שלהם דחשודין על הרביעה וזה משבע מצות ודבק באשתו ולא בבהמה, וישראל עובר על ולפני עור לא תתן מכשול (ויקרא יט, יד), ואין אנו נזהרים מכל אלה ואנן סומכין על שנויא דמקום שנהגו למכור התיר ליחד וטוב הדבר והשתא אין חושדין על הרביעה אי נמי בשנויא דרבי פדת דאמר הא מני ר"א היא דחייש לרביעה הא דרבנן דלא חיישי שרי וקיימא לן כרבנן וההוא שנויא מדהוי בתראה דסמכא הוא, בת ישראל לא תתילד לעכו"ם משום שמילדת בן לע"ז הני מילי בחנם אבל בשכר מותר אבל נכרית מילדת בת ישראל כשאחרות עומדות על גבה ובינה לבינה לא דלמא מזקא לה, בת ישראל לא תיניק את העכו"ם אפילו בשכר אבל נכרית מניקה בן ישראל בזמן שאחרות עומדות על גבה, ונראה דאפילו ישראלית בבית מותר ואפילו אם יש בעיר בת ישראל ויוצאה ונכנסת מותר אבל אם הלכו כל הישראלים חוץ לעיר ונשארה גויה בעיר מניקה זה אסור. 

מותר להתרפאות מן העכו"ם חולה שאין בו סכנה ואם הוא מומחה אפילו יש בו סכנה מותר וגם הקזת דם רובן מומחין הם אבל מן המינין ומן העכו"ם שאומר להם שם ע"ז אסור וכן נמי מעכו"ם שיאמר ליקח מים של ע"ז או מן אילן פלוני שלפני ע"ז אסור ודוקא היכא שיאמר העכו"ם שלא יועילו מים אחרים ולא עצים אחרים כי אם שלפני ע"ז אבל אם אמר העכו"ם קח מן המים או מן עצי אילן פלוני ולא הזכיר לו שום עבודה זרה ואין האילן מצוי כי אם שם מותר ליקח משל ע"ז כיון שאלו היה מוצאו במקום אחר היה מועיל כדאיתא בירושלמי וכן נמי כתב הר"ף ז"ל בדינין שלו, אסור להסתפר מן העכו"ם ביחוד אם אינו רואה הישראל במראה, ואסור לישראל לראות במראה אם הוא נאה משום לא ילבש גבר שמלת אשה (דברים כב, ה) מדהתירו לבית רבי דוקא מפני שהן זקוקין למלכות, וכן המסתפר מן הכושי אינו רואה במראה ואם רואה אם הוא נאה אסור לאיש אם לא יאמר בפירוש אינו רואה היינו אינו צריך, והא דפרק שואל מאי טעמא דאסור מראה בשבת דוקא של מתכת שלא ישיר נימין היינו באשה אבל איש אפילו בחול אסור, ובירושלמי יש טעם אחר עכ"ל הבעל התרומה ז"ל. 

והרמב"ם ז"ל כתב וז"ל כל העובד עבודה זרה בזדון חייב כרת ואם היו שם עדים והתראה נסקל, ואם עבד בשגגה מביא חטאת קבועה, העושה עבודה זרה לעצמו אע"פ שלא עשאה בידו ואף על פי שלא עבדה לוקה, שנאמר (שמות כ, ד) לא תעשה לך פסל וכן העושה עבודה זרה לאחרים אפילו עשאה לעכו"ם לוקה שנאמר (ויקרא יט, ד) ואלהי מסכה לא תעשו לכם לפיכך העושה עבודה זרה בידו לעצמו לוקה שתים, אסור לעשות צורות של כסף ושל זהב שהם לנוי כדי שלא יטעו בהם הטועים וידמו שהם לע"ז, ואין אסור לצייר צורה לנוי אלא צורת האדם בלבד לפיכך אין צרין לא בעץ ולא בסיד ולא באבן צורת האדם שתהא הצורה בולטת ואם צר לוקה אבל אם היתה הצורה משוקע או צורה של סממנין כגון הצורות שעל גבי הלוחות או הצורות שרוקמין בארוג הרי אלו מותרות, וכן אסור לצור דמות חמה ולבנה וכוכבים שנאמר (שמות כ, כ) לא תעשון אתי לא תעשון בדמות שמשי המשמשים לפני במרום ואפילו על הלוחות, צורת הבהמות ושאר נפש חיה חוץ מן האדם וצורת אילנות ודשאים וכיוצא בהן מותר לצור אותן ואפילו הצורה בולטת, אסור לערוך דין ותשובה עם מתנבא בשם עבודה זרה ואין שואלין ממנו אות ומופת ואם עשה מעצמו אין משגיחין עליו ואין מהרהרין בו וכל המחשב באותות שלו שמא אמת הן עובר בלאו שנאמר (דברים יג, ד) לא תשמע אל דברי הנביא ההוא. 

הנודר בשם עבודה זרה והנשבע בה לוקה שנאמר (שמות כג, יג) ושם אלהים אחרים לא תזכירו, אחד הנשבע לעצמו ואחד המשביע בה לעכו"ם ביראתו ואפילו המזכיר שם עבודה זרה שלא בדרך שבועה אסור שנאמר לא תזכירו, לא יאמר אדם לחבירו שמור לי בצד עבודה זרה פלונית, עבודה זרה הכתובה בכתבי הקודש מותר להזכיר כגון פעור ובעל נבו וכיוצא בהן ואסור לגרום לאחרים שידרו ושיקיימו בשם עבודה זרה ואינו לוקה אלא הנודר או המקיים או הנשבע בשמה, העושה עבודה זרה לאחרים אף על פי שהוא לוקח שכרו מותר. 

צלמים הנמצאים מושלכים בשוקים או בתוך הגרוטאות הרי אלו מותרים ואין צריך לומר שברי צלמים, אבל המוצא יד עבודה זרה או רגלה או אבר מאבריה מושלך הרי זה אסור עד שיודע שבטלוה העכו"ם, עבודה זרה ומשמשיה וכל התקרובת שלה אסורין בהנאה בכל שהו, ספק עבודה זרה אסור ספק ספיקה מותר כיצד כוס של עבודה זרה שנפל בבית מלא כוסות כולן אסורות מפני שע"ז ומשמשיה אסורין בכל שהוא פרש כוס אחד מן התערובת ונפל לכוסות שניים הרי אלו מותרין, טבעת של ע"ז שנפל ונתערב במאה טבעות ונפלו שתים מהם לים המלח הותרו כולן שאני אומר אותה הטבעת היתה בכלל השתים שנפלו, נתערבה במאה ונחלקו מ' למקום אחד וס' למקום אחד ונפלו המ' כולן לטבעות אחרות כולן מותרות שאני אומר אותה הטבעת האסורה ברוב היא, נפלו הס' לטבעות אחרות כולן אסורות. 

עבודה זרה שהיה לה מרחץ או גנה נהנין שלא בטובה ואין נהנין בטובה, היה לה ולאחריה נהנין בהן ואפילו בטובת הכומרים ובלבד שלא יתן שכר, מרחץ שיש בה ע"ז מותר לרחוץ בה שהיא נעשית שם לנוי לא לעבודה שנאמר אלהים בזמן שנוהגין בו מנהג אלהות ולא בזמן שמבזין אותה כגון זה שהיא עומדת על הביב שהכל משתינין בפניה, ואם היתה דרך עבודתה בכך אסור ליכנס בו. 

ע"ז של עכו"ם שבטלוה קודם שתבא ליד ישראל הרי זו מותר בהנאה, עבודה זרה של ישראל אינה בטלה לעולם אפילו היה לעכו"ם בה שותפות אין בטולו מועיל כלום אלא אסורה בהנאה לעולם וטעונה גניזה, וכן ע"ז של עכו"ם שבאת לידי ישראל ואחר כך בטלה העכו"ם אין בטולו מועיל כלום אלא אסורה בהנאה לעולם, ואין ישראל מבטל ע"ז אפילו ברשות העכו"ם, עכו"ם קטן או שוטה אינו מבטל עבודה זרה, ועכו"ם שבטל עבודה זרה בין שלו בין של אחרים בעל כרחו אע"פ שאנסו ישראל על כך הרי זו בטלה ובלבד שיהיה העכו"ם המבטל עובד ע"ז אבל מי שאינו עובד אינו מבטלה, המבטל עבודה זרה בטל משמשיה, בטל משמשיה משמשיה מותרין והיא אסורה כמו שהיתה עד שיבטלנה, ותקרובת ע"ז אינה בטלה לעולם, כיצד מבטלה קטע ראש אזנה או ראש חוטמה או ראש אצבעה, פסתה בפניה פירוש הכישה בקורנס אע"פ שלא חסרה או שמכרה לצורך ישראל הרי זו בטלה, ואם משכנה או מסרה לעכו"ם או לישראל שאינו צורף או שנפלה עליה מפולת ולא פנה גנבוה לסטים ולא תבעוה רקק בפניה והשתין בפניה גררה זרק בה את הצואה הרי זה אינה בטלה, עבודה זרה שנשברה מאליה שבריה אסורין עד שיבטלום לפיכך המוצא שברי עבודה זרה הרי אלו אסורין בהנאה שמא לא בטלוה העכו"ם ואם היתה של פרקים והדיוט יכול להחזירה צריך לבטל כל פרק ופרק ואם אינו יכול להחזירה בטל אבר אחד ממנה בטלו כל השברים. 

אסור לשלוח דורון לעכו"ם ביום אידו אלא א"כ נודע שאינו מודה בע"ז ואינו עובדה וכן עכו"ם ששלח דורון לישראל ביום אידו לא יקבלו ומשום איבה מותר לקבל ואינו נהנה בו עד שידע שזה העכו"ם אינו מודה בה. 

דברים שהם מיוחדים למין ממיני עבודה זרה אסור למכור אותם לעובדי עבודה זרה שבאותו המקום לעולם ודברים שאינם מיוחדים לה מוכרים אותם סתם, ואם פירש העכו"ם שהוא קונה אותם לעבודה זרה אסור למכור לו אלא אם כן פסלו מלהקריבו לעבודה זרה לפי שאין מקריבין לעבודה זרה חסר, היו מעורבים דברים המיוחדים עם דברים שאין מיוחדים כגון לבונה זכה בכלל לבונה שחורה מוכר הכל סתם ואין חוששין שמא ילקוט הזכה לעבודה זרה וכן כל כיוצא בזה, חנויות של עבודה זרה אסור לשכור אותן מפני שמהנה עבודה זרה, המוכר ביתו לעבודה זרה הדמין אסורין בהנאה ויוליך אותם לים המלח, אבל גוים שאנסו ישראל וגזלו ביתו והעמידו בה עבודה זרה דמיו מותרין וכותב ומעלה בערכאות שלהם, וחלילין של עבודה זרה אסור לספוד בהם. 

גוי שעשה משתה לבנו או לבתו אסור ליהנות מסעודתו ואפילו לאכול הישראל ולשתות משלו שם אסור הואיל ובמסבת עכו"ם אכל, ומאימתי אסור לאכול אצלו משיתחיל לעסוק ולהכין צרכי סעודה וכל ימי המשתה ולאחר ימי המשתה שלשים יום, עשה סעודה אחרת מחמת הנשואין אפילו לאחר שלשים יום אסור עד י"ב חודש, וכל ההרחק הזה מפני עבודה זרה הוא שנאמר (שמות לד, טו) וקרא לך ואכלת מזבחו וגו'. 

ההולכין לתרפות אסור לשאת ולתת עמהן והבאין מותרין והוא שלא יהיו קשורים זה בזה שאם היו קשורים זה בזה שמא דעתן לחזור, וישראל ההולך להתרפות מותר לישא ולתת עמו בהליכה שמא יחזור בו ובחזרה אסור, ישראל מומר בין בהליכה בין בחזרה אסור לשאת ולתת עמו, ישראל שהלך ליריד של עכו"ם בחזרה אסור לשאת ולתת עמו שמא עבודה זרה מכר להם שם ודמי עבודה זרה ביד ישראל אסורין בהנאה וביד עכו"ם מותרין ומפני זה נושאין ונותנין עם עכו"ם הבאים מן התרפות ואין נושאין ונותנין עם ישראל הבא מן התרפות ולא עם משומד בהליכתו ולא בחזרתו. אסור לספר בשבחה ואפילו לומר כמה נאה העכו"ם זה בצורתו קל וחומר לשבח מעשיו שנאמר (דברים ז, ב) לא תחנם וגו' ואסור לתת להם מתנת חנם אבל נותן הוא לגר תושב שנאמר (שם יד, כא) לגר אשר בשעריך תתננה ואכלה או מכור לנכרי לנכרי במכירה ולא במתנה. מפרנסים עניי עכו"ם עם עניי ישראל מפני דרכי שלום ואין ממחין ביד עניי עכו"ם בלקט שכחה ופיאה ושואלין בשלומם ואפילו ביום אידם מפני דרכי שלום, לא יכנוס לביתו ביום אידו לשאול בשלומו מצאו בשוק נותן לו שלום בשפה רפה ובכובד ראש. 

כתב ה"ר יצחק ז"ל וז"ל יש לדקדק שנהנין מן הנרות שמביאין אל הכומרים אך יש לומר שמבטלין אותן בכבוי, ומכל מקום אם תקרובת עבודה זרה אינה בטלה קשיא ויש לומר דאינן תקרובת שאין מביאין אותן לשם דורון, וכתב הר"ץ /הר"ף/ ז"ל ואפילו הוי תקרובת מכל מקום אינה כעין פנים, גם יש להזהר בענין הגביעים והמחתות והככרות וחתיכות של שעוה בין גדולות בין קטנות ע"כ, ובדינין שלו מצאתי דין נרות של שעוה שמדליקין לפני עבודה זרה מותרין לאחר שכבה אותן העכו"ם דמה נפשך אי חשיב תקרובת עבודה זרה הא לא הוי כעין פנים ואי חשיבי נמי כעבודה זרה סגי ליה בבטול וכיון שכבה אותן עכו"ם אין לך בטול גדול מזה, וחתיכות של שעוה שהם של עבודה זרה מותרות בלא שום בטול דהא אינון נמי לא הוו עבודה זרה ומשום תקרובת נמי ליכא, ואותן ככרות של עבודה זרה שנותנין לכומרים שמקריבין לעבודה זרה מותרין דאין נותנין אותן להאכיל לעבודה זרה ואם כן לא הוי תקרובת אלא נותנין לכומרים ועוד דבעינן כעין פנים וליכא, והני מלבושים של כומרים מותרין דאינן עשויין לנוי עבודה זרה אלא לנוי הכומרים, ואותן גביעים של עבודה זרה בעו בטול משום דחשיבי כע"ז עצמה, ואותן מחתות כמו כן הוו ממשמשי ע"ז וצריכין בטול כך פירש רשב"א /רשב"ם/ בשם הרא"ש /רש"י/ ז"ל עכ"ל. 

דין אחר מדיני הר"ף ז"ל מותר ליכנס לע"ז היכא דאיכא פקוח נפש ואם היה שעת השמד אפילו בפקוח נפש אסור ע"כ, אין הולכין בחקות ולא מתדמין להם לא במלבוש ולא בשער וכיוצא בהן אבל צריך כל איש מישראל להיות מובדל מהם ונודע במלבושו ובשאר מעשיו שלא ילבש במלבוש המיוחד להם ולא יגדל ציצת ראשו כמו ציצת ראשם ולא יגלח מן הצדדין ויניח באמצע כמו שהן עושין, ולא יגלח השער שכנגד פניו מאזן לאזן ויניח הפרע מלאחוריו כדרך שהן עושין וישראל שהוא קרוב למלכות וצריך לישב לפני מלך ויהיה לו גנאי אם לא ידמה להם למלבוש ובשער מותר ללבוש מלבוש כמלבושן ולגלח כנגד פניו כמו שהם עושין. 

ואסור לנחש כמותם והוא אותם האומרים הואיל ופתי נפלה מפי או נפל מקל מידי איני הולך למקום פלוני או שועל עבר מימיני איני יוצא מפתח ביתי, כן אלו השומעין צפצוף העופות ואומר יהי כך ואל יהי כך, וכן אלו שאומרים שחוט תרנגול זה שקרא ערבית שחוט תרנגולת זו שקראה כתרנגול וכיוצא בדברים אלו אסור לעשותן וכל העושה מעשה מדברים אלו לוקה, והקוסם שעושה מעשה לוקה, והשואל לקוסם מכין אותו מכת מרדות, והמעונן והוא מי שמכוין מלאכתו באותו עת שקבעו הוברי שמים הרי זה לוקה, וכן האוחז את העינים והוא שמראה בפני הרואין שעשה מעשה תמהן ולא עשאו הרי הוא בכלל מעונן ולוקה וכן חובר חבר והוא המדבר בדברים שאינן לשון עם ואין להם ענין ומעלה על דעתו בסכלותו שהדברים ההם מועילים לנחש או לעקרב שלא יזיק או על האש שלא יכוה, ואוחז בידו בעת שמדבר מפתח או סלע וכיוצא בדברים אלו הכל אסור והחובר עצמו אם עשה מעשה עם דבורו אפילו הראה באצבע לוקה אבל בלא מעשה מכין אותו מכת מרדות וכן האדם הלוחש עליו החבר והוא יושב בפניו ומראה שיש לו הנאה בזה מכין אותו מכת מרדות אבל מי שנשכו נחש או עקרב מותר ללחוש על מקום הנשיכה אפילו בשבת כדי לישב דעתו ולחזק לבו הואיל ומסוכן הוא התירו לו כדי שלא תטרף דעתו אף על פי שאין הדבר מועיל, וכן אסור לדרוש אל המתים ולשאול אוב וידעוני ולכשוף שאין להאמין בדברים אלו וכיוצא בהן שיהיו דברי אמת כי הבל המה לא ירעו וגם טוב אין אותן. 

ואסור לגלח פאת ראש וחייב על כל פאה ופאה אפילו גלחן בבת אחת ובהתראה אחת לוקה על כל אחת ואחת, ואחד המגלח הפאות ומניח שער כל הראש ואחד המגלח כל הראש לוקה הואיל וגלח הפאות, ואין המתגלח לוקה אלא אם כן סייע למגלח כגון שהוא ממציא עצמו, וכתב ה"ר יצחק ז"ל ואפילו אינו מסייע נמי אסורה איכא, ואסור להיות ניקף מעכו"ם דאין חילוק בין עכו"ם לישראל ובישראל דבר פשוט לאסור עד כאן, והמגלח הקטן לוקה, והאשה המגלחת ראש האיש או שגלחה האשה פטורה שנאמר (ויקרא יט, כז) לא תקיפו פאת ראשכם ולא תשחית את פאת זקנך כל שישנו בבל תשחית ישנו בבל תקיף ולפיכך העבדים הואיל ויש להם זקן אסורין בהקפה, טומטום ואנדרוגינוס נותנין עליהם חומרי האיש ואסורין בהקפה, ואם עברו אינן לוקין, והאשה אסורה לגלח פאת ראש הזכר אף על פי שאם גלחה פטורה ואפילו קטן אסור לגלח בו, ופאה זו שמניחין בצדעין לא נתנו בה חכמים שעור, וכתב הרמב"ם ז"ל ושמענו מזקננו שאין מניחין פחות מארבעים שערות, וצריך להרחיק ד' שערות במקום פאה ומותר ללקוט הפאות במספרים שאין אסור אלא בתער, וכתב ה"ר יצחק ז"ל אמרו חכמים אפילו במספרים כעין תער אסור, ואסור להשחית פאת הזקן של איש וחמשה פאות הן בזקן לחי העליון, ולחי התחתון, ולחי העליון משמאל, ולחי התחתון מימין, ושבולת הזקן, וה"ר אברהם ב"ר יצחק ז"ל כתב דיני פאות זקן ומקומן לא נתבארו ויש להחמיר כפירוש הקונטרס שפירש פרקי דדיקנא מקום הפאות מזקן ומהראש, הראש של לחי העליון היינו תחת האזן שם היא פאת הזקן ובסוף הלחי שקורים מינטו פאה אחרת הרי ב' בכל לחי ואחד מלמעלה למטה מן הפרצוף באמצע הסנטר שקורין מינטו ויש שם עצם שמחבר ב' ראשי הלחי לא אותו דבר מועט שעל שפה התחתונה ממעל לסנטר באמצע, ורבינו יחיאל פירש בענין אחר מקום שהלחי מתחבר לצדעין הוי פאות זקן מקום חבורן לפאת הראש מכאן ומכאן הוי אחת מכאן ואחת מכאן, ושני גדולי השפה אחת מימין הפה ואחת משמאל, ושבולת הזקן באמצע הרי חמש ולשון הגמרא פרקי דדיקנא ב' לחיים שבראש וב' השחתות בכל לחי ולחי אחת מלמעלה ואחת מלמטה ואחת באמצע זו השחתת הזקן וקצת נוטה לפירוש הקונטריס, וכתב ה"ר יצחק נחלקו רז"ל בפירוש הפאות על כן על כל סוף העצם אסור ונראה שלא להעביר שום תער על הזקן כלל ואפילו תחת הסנטר שקורין מינטו אסר הר"מ מאיורא לפי שפעמים שמושכין עליו עור הפאה אבל במספרים מותר ע"כ ולוקה על כל פאה ופאה ואפילו נטלן כולן בבת אחת, ומותר לגלחן כמו מספרים שאינו חייב אלא בגלוח תער שיש בו השחתה, ואין המתגלח לוקה עד שיסייע, ואשה שיש לה שער בזקן מותרת להשחית זקנה ואם השחיתה זקן האיש פטורה, והשער שעל השפה העליונה וכן השער המדולדל בשפה התחתונה מותר לגלחו בתער, ואסור הפאות אינו אלא משום שדרך כומרי ע"ז להשחית זקנם, ומדברי סופרים שלא יעביר שער בית השחי ובית הערוה והמעבירו במקום שלא נהגו להעבירו רק הנשים מכין אותו מכת מרדות, ומותר להעביר השער של שאר אברים במספרים, כן דעת הרמב"ם ז"ל, ולא תעדה אשה עדי האיש ולא תגלח ראשה כאיש, וכן האיש לא יעדה עדי האשה ואם עשו זה לוקין. 

האיש המלקט שערות לבנות מתוך שחורות או שצבען לוקה מי שעשה כן לשערה אחת מפני שעדה עדי אשה, טומטום ואנדרוגינוס אסור לעדות עדי אשה להיות עוטף כאשה, ולא יגלח ראשו ואם עשה כן אינו לוקה, ואסור לכתוב כתובת קעקע בבשרו והוא ששורט אדם על בשרו וממלא מקום השריטה צבע שאינו נמחק לעולם, ומעת שירשום באחד מן הצבעים הרושמין באי זה מקום מהגוף לוקה, והשורט שריטה על המת לוקה בין ששרט ביד בין ששרט בכלי והשורט לע"ז אינו לוקה אם לא שרט בכלי וזו היא מצות (דברים יד, א) לא תתגודדו כי הגדידה והשריטה אחת היא. 

ובכלל אזהרה זו של לא תתגודדו שלא יהו ב' בתי דינים יושבים בעיר אחת זה נוהג מנהג אחד וזה נוהג מנהג אחר שדבר זה גורם למחלוקת גדולה וכתיב לא תתגודדו לא תעשו אגודות אגודות, ואסור לקרוח על המת אחד כהן ואחד ישראל וחייב על כל קרחה וקרחה שיקרח כמנין הקרחות והוא שהתרו בו על כל אחת, ואחד הקורח ביד ואחד הקורח בסם לוקה וחייב על כל הראש כבין העינים, ושער הקרחה משיראה כגריס בלא שער, ואינו חייב אלא השורט או הקורח על מת או לע"ז אבל הקורח או השורט על ביתו שנפל ועל ספינתו שטבעה בים פטור, והקורח בראש חבירו או השורט בבשר חבירו והכותב כתובת קעקע בבשר חבירו והיה חבירו מסייע בזמן ששניהם מזידין שניהם לוקין, אחד שוגג ואחד מזיד המזיד משניהם לוקה והשוגג פטור. 

נשלמו הלכות עבודה זרה: 

ספר כלבו סימן צח 
================ 
דין לאי זה מהן מברך בלמד ולאי זה מהן בעל 

כתב הרמב"ם ז"ל על כל מצות עשה בין מצוה שהיא חובה בין שאינה חובה מברך עליה קודם עשייתה, וכן כל מצות עשה מדברי סופרים בין שהיא חובה כגון על מקרא מגילה והדלקת נר שבת ונר חנוכה בין שאינה חובה כגון ערוב ונטילת ידים מברך עליה קודם העשיה אקב"ו לעשות, העושה מצוה ולא ברך עליה אם מצוה שעשייתה קיימת מברך אחר עשייתה ואם דבר שעבר אינו מברך, כיצד הרי שנתעטף בציצית או לבש תפילין או שישב בסוכה ולא ברך תחלה חוזר ומברך אחר כן כל זמן שעשיתו קיימת וכן כל כיוצא בזה, אבל אם שחט בלא ברכה או כסה הדם בלא ברכה וכיוצא באלו שכבר נגמרה עשייתן אינו מברך, והגר אינו מברך על הטבילה עד אחר הטבילה לפי שעדיין אינו יכול לומר אקב"ו שעדיין לא נתקדש עד שיטבול ולפיכך מברך אחר שיטבול. 

כל מצוה שעשייתה גמר חיובה כגון מעקה מברך בשעת עשיה, ושאין עשייתה גמר חיובה שיש אחר עשייתה צווי אחר כגון העושה סוכה או לולב או שופר תפילין או ציצית או מזוזה אינו מברך עליהן בשעת עשיה אלא בשעה שעושה הצווי האחרון כגון בסוכה בשעה שישב בה, בלולב בשעה שינענע, וכן בשופר בשעה שישמע השופר, בציצית כשיתעטף בתפילין בשעת לבישתן, במזוזה בשעת קביעה. 

כל מצוה שהיא מזמן לזמן כגון שופר וסוכה ולולב וכיוצא בהן או שאינה תדירה שדומה למצוה שהיא מזמן לזמן כגון מילת בנו ופדיון הבן וכן העושה ציצית או תפילין ומזוזה או מעקה לעצמו מברך עליהן בשעת העשיה שהחיינו ואם לא ברך שהחיינו בשעת העשיה בסוכה ולולב וכיוצא בהן מברך בשעה שיוצא בהן ידי חובתו אחר ברכה הקבועה להן, היו לפניו מצות הרבה מברך על כל אחת בפני עצמה. 

כל העושה מצוה בין שהיתה חובה עליו בין שאינה חובה עליו אם עשה אותה לעצמו מברך לעשות, עשה אותה לאחרים מברך על העשיה כיצד לבש תפילין מברך להניח, נתעטף בציצית מברך להתעטף, ישב בסוכה מברך לישב בסוכה, וכן הוא מברך להדליק נר שבת ולגמור ההלל, קבע מזוזה לעצמו מברך לקבוע מזוזה, עשה מעקה לגגו מברך לעשות, הפריש תרומה לעצמו מברך להפריש תרומה, מל את בנו מברך לימול את הבן, אבל קבע מזוזה לאחרים מברך על קביעת מזוזה, עשה להם מעקה מברך על עשיית מעקה, הפריש להם תרומה מברך על הפרשת תרומה, מל בן חבירו מברך על המילה וכן כל כיוצא באלו, עשה המצוה לו ולאחרים כאחד אם היתה מצוה שאינה חובה מברך על העשיה לפיכך מברך על מצות ערוב, היתה חובה ונתכוון להוציא לעצמו ולהוציא אחרים מברך לעשות לפיכך מברך לשמוע קול שופר, והמברך אחר שעשה בלא ברכה מברך על העשיה, לפיכך נטל הלולב מברך על נטילת לולב דמדאגביה נפק ביה אבל אם ברך קודם שיטול מברך ליטול את הלולב כגון לישב בסוכה, אבל נטילת ידים ושחיטה הואיל ומדברי הרשות הן אפילו שחט לעצמו מברך על השחיטה ועל כסוי הדם ועל נטילת ידים וכן הוא מברך על בעור חמץ בין שבדק לעצמו בין שבדק לאחרים שמשעה שגמר בלבו לבטל נעשית מצות הבעור, וכל דבר שהוא מנהג [אף] על פי שיהיה מנהג נביאים אין מברכין עליו, וכן כל דבר שיסתפק לך אם הוא טעון ברכה אם לאו עושין אותו בלא ברכה, שלעולם צריך אדם להיות נזהר שלא יעשה ברכה לבטלה. 

ורבינו תם ז"ל עושה כלל אחר אי זו ברכה עושין בעל ואי זו בל' שכל מצוה שלא נגמרה מיד אלא שנשארה עשייתה קיימת כגון ציצית ותפילין והלל וכיוצא בהן מברך בל' וכל שעשייתה נגמרת מיד כגון מילה שחיטה וערוב ופדיון הבן וטבילה מברך בעל ולפי זה הכלל מברכין על תקיעת שופר, נשלמו כלל הברכות ת"ל. 

ספר כלבו סימן צט 
================ 
דין עונה אמן 

כתב הר"ש באסור והיתר שלו, עונין אמן אחר ישראל מברך אע"ג שאינו שומע בברכה כגון מי שאומר ברכותיו בלחש כיון דידע דמברך הוא אי ענה אמן בתריה שפיר דמי אבל מצוה מן המובחר מאן דברך בצבור שיגביה קולו כדי שישמעו כלן ויענו אחריו אמן ואם הוא מחויב בברכה וסומך על אחר ועל אותו שסומך אינו שומע ברכותיו אלא מעט והוא עונה אחריו אמן ופוטר עצמו בכך כגון הני אמרינן יהי בניו יתומים שזה אמן יתומה עכ"ל, ובתשובת שאלה מצאתי בענין אחר וששאלתם מאחר ששנו העונה אמן אחר ברכה שאין בה הזכרת השם זהו אמן יתומה מהו לענות אמן אחר הרחמן שבברכת המזון ועל אמנים שבקדיש אני שמעתי מבית מדרשו של רבי יעקב העונה אמן יתומה זהו העונה אמן שלא שמע שום ברכה אלא שמע אחרים שעונין אמן, וכן משמע מדאמר במסכת סוכה כיון שהגיע לענות אמן סלה מניף בסודרין והיו יודעים שהגיע לענות אמן ופריך עלה בירושלמי והתניא העונה אמן יתומה וכו' ההיא בברכה דלא מחייב לברכה כגון ברכות של שמנה עשרה שכבר התפללו כל אחד בצבור לעצמו אלמא דהיינו אמן יתומה שלא שמע כגון אלו שלא שמעו הברכה אלא שמניף בסודר היה מודיעם, ואני ראיתי בתשובת הגאונים שמותר לענות אמן אחר הרחמן תוספות, וכן הוא מפורש בה"ג וכן עיקר שלא לחנם תקנו רז"ל שבבבל לומר אמן ביתגדל, ועוד מצינו בירמיה הנביא שאמר אמן אחר בקשה שנאמר (ירמיה כח, ו) אמן כן יעשה ה', ואמר רבי יוסי בר' חנינא אמן יש בו אמנת דברים כלומר שיבקש מאת ה' שיתקיימו דבריו וכשם שירמיה אמר אמן אחר דברי חנניה כך אנו אומרים אמן אחר תחנה כגון הרחמן שבברכת המזון ויהא שלמא שבקדיש. 

ספר כלבו סימן ק 
=============== 
דין הלכות אסורי מאכלות 

לשון הרמב"ם ז"ל ושאר הפוסקים, כל אסורי מאכלות שבתורה שיעורן כזית בין למלקות בין לכרת בין למיתה בידי שמים וכל המחויב כרת או מיתה לוקה, והאוכל פחות מכשיעור זה מכין אותו מכת מרדות, והאוכל אכילה גדולה מדבר אסור אינו חייב אלא חיוב אחד לכל האכילה אם לא התרו בו על כל זית וזית שאם התרו בו חייב על כל התראה, האוכל מעט מעט עד שהשלים כזית אם לא שהה מתחלה ועד סוף כדי אכילת ג' ביצים מצטרף הכל וחייב כמי שאכל הכל בבת אחת ואם שהה יותר מכן פטור, וכן השותה רביעית של סתם יינם מעט מעט אם שהה יותר מכדי שתיית רביעית פטור. 

כל אוכלין האסורין אינו חייב עליהן אם אכלן שלא כדרך הנאתן חוץ מבשר בחלב וכלאי הכרם לפי שלא נאמר באזהרת אסורן אכילה לפיכך הגומה חלב חם עד שתכוה גרונו או שאכלו חי או שערב דברים מרים כגון ראש ולענה לתוך יין נסך לתוך קדירה של נבילה ואכלן כשהן מרים או שאכל האוכל אחר שהסריח ונתבטל ממאכל אדם הרי זה פטור שהרי לא נהנה אבל אם ערב דברים מרים בתוך בשר בחלב או לתוך יין של כלאי הכרם ושתה חייב, וכל האוכל כדרך הנאתן אפילו לא נתכוון לאכילה חייב שכבר נהנה, ואם באה לו הנאה על כרחו באסור מן האסורין אם לא נתכוון לה פטור, ואם אכלן דרך שחוק או כמתעסק שלא נתכוון לאכילה חייב, והנאה הבאה לו בעל כרחו אם נתכוון לה אסור ואם לאו מותר, אכלן לתאבון מפני הרעב חייב, ואם אין לו מה יאכל אלא דבר אסור והיה במדבר מותר מפני סכנת נפשות. 

עוברה שהריחה מאכל אסור מאכילים אותה מן המרק ואם נתישב דעתה מוטב ואם לאו מאכילים אותה פחות מכשיעור ואם לא נתישב דעתה בזה מאכילין אותה עד שתתישב וכן הבריא שהריח דבר שיש בו חומץ וכיוצא בו מדברים שמערערין הנפש דינו כעוברה, מי שאחזו בולמוס מאכילין אותו מיד ואין מחזירין על דברים המותרין אלא ממהרין בנמצא עד שיאורו עיניו ומאכילין אותו הקל תחלה ואם אורו עיניו מוטב ואם לאו מאכילין אותו החמור. 

דבר אסור שנתערב בדבר מותר מין בשאינו מינו בנותן טעם ומין במינו שאי אפשר לעמוד על טעמו יבטל ברוב, כיצד חלב כליות שנפל לתוך הגריסין ונמוח הכל טועמים הגריסין אם לא נמצא בהם טעם חלב והיה בהם ממשו הרי אלו אסורין מן התורה, נמצא בהם טעמו ולא היה בהם ממשו אסורין מדברי סופרים, כיצד הוא ממשו כגון שהיה מן החלב כזית בכל שלשה ביצים מן התערובת אם אכל מן הגריסין האלו כג' ביצים הואיל ויש בהן כזית מן החלב לוקה שהרי טעם האסור וממשו אבל אכל פחות מג' ביצים מכין אותו מכת מרדות, וכן אם לא היה בתערובת כזית בכדי ג' ביצים אע"פ שיש בהם טעם חלב ואכל כל הקדירה אינו לוקה אבל מכין אותו מכת מרדות. 

נפל חלב כליות לחלב האליה ונימוח הכל אם היה חלב האליה כשנים בחלב הכליות הכל מותר מן התורה ואפילו חתיכת נבילה שנתערבה בב' חתיכות של שחוטה הכל מותר מן התורה אבל מדברי סופרים הכל אסור עד שיאבד דבר האסור מעוצם מעוטו ולא יהיה דבר שעינו עומדת, ובכמה יתערב דבר האסור ויאבד בעוצם מעוטו יש דבר שערו אותו חכמים בששים ויש במאה ויש במאתים נמצאת למד שכל אסורין שבתורה שנתערבו בדבר המותר מין בשאינו מינו אוסר בנותן טעם, מין במינו שאי אפשר לעמוד על הטעם בס' או בא' ומאה או בא' ומאתים חוץ מיין נסך שאוסר במשהו מפני חומרת ע"ז, והטבל מפני שאפשר לתקנו ומפני זה אסורין במינן בכל שהן ושלא במינן בנותן טעם כשאר אסורין, וכל דבר שיש לו מתירין אם נתערב בשאינו מינו ולא נתן טעם מותר חוץ מחמץ בפסח שאסורו במשהו לפי שכתוב בו (שמות יב, כ) כל מחמצת לא תאכלו, זה דעת הרמב"ם ז"ל, ויש כתבו דאפילו לא היה אסורו אלא מדבריהם כגון אסור מוקצה ונולד בי"ט לא שנא במינו ולא שנא בשאינו מינו דלעולם לא בטיל אפילו באלף אלפים ונתנו ראיות גדולות לדבריהם. 

תרומה ותרומת מעשר והחלה והבכורים עולין בא' ומאה וצריך להרים ומצטרפין זה עם זה, הערלה וכלאי הכרם עולין באחד ומאתים ומצטרפין זה עם זה ואין צריך להרים, ולמה צריך להרים תרומה ואין צריך להרים ערלה לפי שהתרומה ממון כהנים לפיכך אם היתה תרומה דבר שאין מקפידין עליה אין צריך להרים, וכתב בעל התרומה חלה הראשונה או השניה אם נתערבה בחולין צריך א' ומאה במין במינו כדי להתירה לזרים אם בשאינה מינו כגון חטים ושעורים בס' כך הדין אפילו בחוצה לארץ אבל נתערבה ברוב חולין ולא במאה מותרת דוקא לכהן קודם שיטבול לקריו אבל לאחרים לא ע"כ, ולמה כפלו שיעורן של ערלה וכלאי הכרם לפי שהן אסורי הנאה, ולמה סמכו על שיעור מאה בתרומה לפי שתרומת מעשר אחד ממאה וכתיב את מקדשו ממנו ואמרו ז"ל דבר שאתה מרים ממנו אם נפל לתוכו מקדשו עולה בא' ומאה, שאר אסורין כגון חלב ודם ושקצים ורמשים שיעורן בס' כיצד נפל כזית מן אסור לתוך ס' של היתר נמצא שבין הכל ס"א הכל מותר, נפל לתוך פחות מס' הכל אסור. 

וכתב ה"ר דוד ב"ר לוי ז"ל פרק גיד הנשה אסור שנפל בהיתר ס' מעיקרא ואח"כ נצטמק האסור וההיתר עד שלא נשאר בהיתר ס' מן האסור שיש בו עכשיו הכל אסור שבסוף הוא אוסר, ודוגמת זה מצינו שהביא הבעל התרומה בדין שאם נתבשל דג טמא או ביצה אסורה בתבשיל והיה שם יותר מס' של היתר ועירה מקצת התבשיל ומקצתו נשאר שם עם האסור בפחות מס' נאסר כל הנשאר שם בסוף כיון שאין שם כדי בטול והוא עדיין חם הרבה לפיכך הזריז צריך לערות הכל יחד או להוציא האסור ראשונה או להניח שם הכל עד שיצטנן ושוב לא יאסר ועל זה נהגו לתת מים על הבצים לאחר שנשלקו בתוך הכלי שנשלקו בו כדי להוסיף במים שימצא שם שיעור ס' אם יזדמן שימצא שם ביצה שיש בה אפרוח או ביצת אסור אחר, והר"ז ז"ל כתב שמפני ספק שמא ימצא שם ביצה שיש בה אפרוח או דם טוב להמתין עד שיצטנן קודם שיוציאם מן המים או שישפוך עליהם מים קרים לצנן, ונראה שעל זה פשט המנהג, והר"ף ז"ל כתב כשאדם אוכל ביצים מבושלות טוב הוא להזהר שלא לאכול מהן עד שיקלוף את כולן לדעת אם יש דם באחת מהן וכתב שאם חזר ועירה מה שנשאר במחבת עם הדגים שערה ראשונה נתערבו בהן אם הא' רבים על הב' הרי הב' בטלים ברוב ואע"ג דבריה לא בטלה ה"מ שנאסרו מחמת עצמן אבל הני דנאסרו מחמת בליעת הדג טמא לא חשיב בריה עכ"ל. וכחל שנתבשל עם הבשר בששים וכחל מן המנין והואיל והוא מדבריהם הקלו בשעורו. 

ביצה שנמצא בה אפרוח שנשלקה עם הבצים המותרות אם היתה בהן ס' ואחת והיא הרי הן מותרות, עם ס' בלבד נאסרו הכל מפני שהיא בריה בפני עצמה עשו בה הכר והוסיפו בשעורה פירוש ולא שנא בין שהיא של עוף טהור בין של עוף טמא לפי שהאסור מפני האפרוח, ואמר אפילו לא נוצר בה אפרוח לגמרי אלא שרקמה, ויש כתבו שאין זה בכלל אסור עד שיהא בה נשמה כגון שקצים ורמשים וה"ר יונתן ז"ל כתב משמע מהכא דכל אסורין שבתורה דאמרינן בס' לאו דוקא ס' אלא ס"א בעינן, וכן דעת ה"ר דוד ב"ר לוי ז"ל שכתב וכן ולחתיכת דג טמא ולחתיכת נבלה שנשאר בעין שלא נמוח צריך גם כן ס' ואחד לפי שהאסור פולט אסור כשיעור גופו הלכך אם לא יהיה ס"א כי אם ס' והיא נמצא שלא היה שם ס' של היתר אלא ס' פחות א' שהרי יש שם שעור מפליטת האסור כמו גוף האסור על כן צריך ס"א והיא, וכן בכף אסורה שהגיסו בה את התבשיל צריך שימצא בו ס"א כפות מליאות מן ההיתר שאנו משערין שפלטה מלא כף אסור שנבלע בה אבל באסור שנמוח דיו בס"א בין הכל שהס' הם של היתר והאחת היא האסור שנמוח ע"כ, אבל ביצת עוף טמא שנשלקה עם ביצת עוף טהור לא אסרינן והטעם משום דביצה לא פלטה שום טעם ואע"ג דפלטה מיא כד מנחי לה כנגד המדורה, ואע"ג דקיימא לן דביצים לא פלטי ודאי בלעי ואם נשלקו בקדירה של גוים אסורות אם היתה בת יומה ואפילו אם היא בקליפתה, ויש כתבו דכי אמרינן דביצת עוף טמא לא אסרה ה"מ כשמכירין אותה שמשליכה והשאר מותר, אבל אם נתערבה באחרות ואין מכירין אותה אינה בטלה לעולם משום דבריה לא בטלה לעולם אבל דעת הרמב"ם דבטלה בס' ולא חשבינן לה בריה, והר"י כתב דבריה לא בטלה ואם טרף אלו עם אלו או שנתערבה ביצת עוף טמא או ביצה טריפה עם ביצים אחרים שיעורן בס', ומנין סמכו ז"ל לשיעור ס' שהרי המורם איל נזיר והוא הזרוע א' מס' משאר הבשר והיה מתבשל עמו ולא אסרה, נמצא שקבלה בידם שאחד מס' אינו נותן טעם, מיהו אי בריר לן דנותן טעם כגון מדברים שנותנין טעם יותר בתערובותן אין משגיחין לשיעור ס' ואסור עד שיהא שם היתר כדי שיבטל הטעם. 

מין במינו ודבר אחר שנתערבו כגון קדירה שיש בה חלב אליה וגריסין ונפל לתוכה חלב כליות ונמחה הכל ונעשה גוף אחד רואין חלב האליה והגריסין כאלו הוא גוף אחד ומשערין בחלב הכליות אם הוא אחד מס' מהן מותר ואם לאו הכל אסור, כשמשערין בכל האסורין משערין במרק ובתבלין ובכל מה שבקדירה ובכל מה שבלעה הקדירה מאחר שנפל האסור לפי אומדן הדעת שהרי אי אפשר לעמוד על מה שבלע בצמצום, ויש כתבו שאם נצטמק האסור שאין משערין במאי דבלעה קדירה דאטו דהתירא בלע אסורא לא בלע שאף האסור מתמעט מכמות שהיה וכן נדמה דעת הר"ש ז"ל דכתיב דאין משערין לא בקדירה ולא במאי דבלעה אלא במאי דאיתיה לקמן מרוטב וקיפה וחתיכות, פירוש קיפה הוא העבה הנבלל בשולי הקדירה אבל לחומרא ודאי משערינן בקדירה עצמה כגון שבשל תבשיל של היתר בקדירה של אסור או שבשל בשר בקדירה חולבת דבעי שיהיה בתבשיל ס' בכל הקדירה כדאמר גבי כחל פשיטא דבדידיה משערי דאי במאי דנפיק מיניה מנא ידעינן, ואסור לבטל לכתחלה אסור של תורה ואם בטל קנסו אותו חכמים ואסרו הכל, ונראה שאין לאסרו אלא על זה המבטל אבל לאחרים הכל מותר, וכן דעת הרמב"ם ז"ל, אבל לא באסורין של דבריהם מבטלין אסור לכתחלה כגון בקדירה שיש בה עוף ונפל לתוכה חלב עד שנתן בו טעם מרבה עליו בשר עוף עד שיבטל הטעם וכן כל כיוצא בזה, ונותן טעם שאמרו שהוא אוסר דוקא כשהוא לשבח אבל נותן טעם לפגם מותר והוא שיהיה פוגם מתחלה ועד סוף אבל פוגם ולסוף משביח או משביח ולבסוף פוגם אסור ומיהו הטועם אם הוא בתרומות עם הקדשים טועם אותן כהן ובשאר אסורין טועם אותן הגוי וסומכין עליו אם אמר שאין בו טעם או שהוא נותן טעם לפגם ומותר על פיו ופר"ש שלא יודיעוהו שאנו צריכין לדעתו שאז אין ראוי לסמוך עליו דלמא משקר אלא שיאמר מסיח לפי תומו, והבעל העטור כתב שאע"פ שיודיעוהו סומכין עליו מתוך דלא מרע נפשיה, וה"ר יונתן ז"ל כתב שאין סומכין אלא על גוי רגיל למכור בשר מבושל ובקי בטעמים ואם אמר שאין בו טעם או שיש בו טעם אבל טעם רע הוא שפגמו הכל מותר והוא שלא יהיה סופו להשביח, ואם אין שם גוי שיטעום משערין בס' או במאה או במאתים. 

עכבר שנפל לשכר או לחומץ משערין בס' לפי שאפשר שמשביח בהן טעמו אבל אם נפל ביין או בשמן או בדבש מותר ואפילו נתן בהם טעם לפי שמסריחן ופוגם טעמן, גדי שצלאו בחלבו אסור לאכול ממנו אפילו מראש אזנו שהחלב נבלע באבריו ומשביחו ונותן בו טעם ואם היה כחוש שלא היה בו חלב כליות ולא חלב קרב אלא מעט כאחד מס' קולף ואוכל עד שמגיע לחלב, כתב הר"ף ז"ל גדי שצלאו בחלבו וכו' אין נראה להתיר אפילו בגדי כחוש אלא אם כן יש בו ס' מן החלב כי יש מפרשים ההוא בגדי כחוש הוה כלומר ולא היה בו כי אם מעט חלב והיה בגדי ס' מן החלב אבל אי ליכא ס' ודאי אסור כל הגדי דכיון דמפעפע חלב בכל החתיכה לא שנא שמן ולא שנא כחוש ע"כ. 

כתב ה"ר יצחק ז"ל מין במינו נהגו העולם כדברי רבינו תם ז"ל דהוי בס', וכן ירך שצלאה עם הגיד שבה קולף ואוכל עד שמגיע לגיד ומשליכו שאין בגידים בנותן טעם כדי לשער בהן, וכן בהמה שצלאה שלמה ולא הסיר ממנה קרומות וחוטין האסורין קולף ואוכל עד שמגיע לדבר האסור וחותכו ומשליכו, כתב הרשב"א ז"ל כוליא שצלאה בחלבה מותרת לפי שהקרום מפסיק ביניהן לבין החלב ומונע את הכוליא מלבלוע ואע"ג שהקרום עצמו אסור כמו שבארנו שהקרומות אינן מפעפעין עכ"ל. 

אין צולין בשר שחוטה עם בשר נבילה או בהמה טמאה בתנור אחד ואף על על פי שאין נוגעים זה בזה ואם צלה מותר ואפילו היתה האסור שמנה הרבה וזה שאינו אוסר אלא טעמו של אסור, בשר נבלה מליח שנבלל עמו בשר שחוטה אסורה שתמצית הנבלה בגוף השחוטה ואי אפשר לעמוד לא על הטעם ולא על השעור, וכן בשר דג טמא מליח שנבלל בדג תפל טהור נאסר מפני צירו אבל היה המליח טהור והתפל טמא לא נאסר המליח ואע"פ שהתפל בולע מן המליח אינו בולע כל כך שיחזור ויופלט, דג טמא שכבשו עם דג טהור ציר הכל אסור אלא אם כן היה הטמא אחד ממאתים מן הטהור. 

ואמרו ז"ל מין במינו דליכא למיקם אטעמא בס' פירוש דהלכה מין במינו בטל ומין במינו דיבש אמרו רז"ל ברובה דחד בטיל אפילו מדרבנן, וכן כתב הראב"ד ז"ל ובעל השאלתות ובעל התרומה ז"ל, וכל אלו השעורין ששערו חכמים בשלא היה הדבר האסור שנתערב במינו המותר דבר מתבל או מחמץ או דבר שהוא עומד כמו שהוא ולא נתערב ונדמע בדבר המותר, אבל אם מחומץ או מתובל או דבר חשוב אוסר בכל שהו, כיצד שאור של תרומה או של כלאי הכרם שיש בו כדי להחמיץ או תבלין של תרומה או של ערלה וכלאי הכרם שיש בו כדי לתבל הקדרה והן ממין החולין אסרו הכל בהנאה ואפילו אחד באלף, ובעל התרומה כתב וז"ל ומלח שבלוע מדם ומאסור שנתנו בקדרה אם יש שם ס' לבד המלח מותר ואף על פי שהמלח שנעשית נבלה נותן טעם ומתבל ואינו חמור יותר מאלו היה כלו דם או אסור הבלוע בו, ואם מלח הבלוע או תבלין הנדוך במדוך של בשר נותנו בקדרה של חלב או איפכא אין צריך ס' אפילו מן הבלוע בו כיון שהמלח לא היה בלוע מאסור, וכן כל דבר חשוב אוסר במינו בכל שהו, ודבר חשוב הוא כל דבר שנחשב לאנשי המקום כגון אגוזי פרך ורמוני בדן לבני ארץ ישראל, וכן חבית סתומה וככרות של בעל הבית, וכן חתיכה הראויה להתכבד בה לפני האורחין של בהמה וחיה ועוף הטמאין או של דג טמא שנתערבה בכמה אלפים הכל אסור עד שיגביה אותה חתיכה ואח"כ ישער השאר בס' שאם לא יגביהנה הרי הדבר האסור עומד ולא ישתנה והחתיכה חשובה אצלו שראויה להתכבד בה לפני האורחים וה"ה בחתיכה של בשר בחלב וכן גיד הנשה שנתבשל עם הגידים או הבשר בזמן שמכירו מגביהו והשאר מותר שאין בגידין בנותן טעם ואם אינו מכירו הכל אסור לפי שהגיד בריה בפני עצמה והרי הוא חשוב ואוסר בכל שהו, וכן בעלי חיים חשובין הם ואין בטלין אבל שאר דברים בטלין בשעורן אע"פ שדרכן למנות, וכתב הראב"ד ז"ל דהא דאמרינן דבריה לא בטלה ה"מ כל אסור שנתערב ועומד בצורתו עם בריות אחרות של היתר כגון גיד הנשה שנתערב עם גידין אחרים ואינו מכיר אי זהו של אסור ואי זהו של היתר אבל אם נמוח בקדרה אף הוא עצמו בטל בס' כשאר אסורין, וכן חתיכה של אסור הראויה להתכבד בה לפני האורחין שאינה בטלה ה"מ בחתיכת אסור שלמה שנתערבה בחתיכות של התר אבל אין אנו מכירין אי זו של אסור ואי זו של התר אבל אם נמוח בקדרה שהיתה קודם שנמוחה חשובה אצלו להתכבד בה לפני האורחים אף היא עצמה בטלה כשאר אסורין וכן דעת בעל העטור ז"ל, ונראין דבריהם מדאמרינן פרק הלוקין רסק ט' נמלים והביא אחת והשלימה לכזית אבל היכא דרסק נפק לה מכלל בריה, וכתב התרומה ז"ל דצפור טהורה שנתנבלה או נטרפה אע"פ שאינה קרויה בריה ואפילו היא שלמה כדאיתא פרק כל הבשר אפילו הכי אינה בטלה אפילו באלף אם היא דבר שבמנין או ראויה להתכבד אבל אם נאסרה מחמת בליעת אסור או דג טהור שנבלע מאסור ונתערבו עם ההיתר אפילו הן שלמים אינן קרוין בריה ובטלין בס' ולא דבר שבמנין ולא ראויין להתכבד אבל חתיכת בשר בחלב אינה בטלה כדאיתא פרק בתרא דעבודה זרה, והאוכל כזית ממנה לוקה עכ"ל. 

כתב ה"ר יצחק ז"ל דין חתיכה הראויה להתכבד ר"ל כמו שהיא עתה אך אם הבהמה עם העור והצמר והעוף עם הנוצה אין זה ראויה להתכבד כמות שהיא ובטלה, והר"ף ז"ל כתב ואע"ג דאחר מכן מסירין הנוצה והצמר מ"מ כיון דבתחלת התערובת נתבטלו שוב אין חוזרין ונעורין ומהאי טעמא שרי לבשל הכל יחד, ואם תאמר היאך התרנגולת בטלה בנוצתה נהי נמי דאינה ראוי להתכבד מ"מ הוי דבר שבמנין, ויש לומר דתרנגולת אין דרכה לימנות לעולם והלכה כרבי יוחנן דאמר את שדרכה לימנות לעולם דוקא אינו בטל והתרנגולת אין דרכה למנות לעולם ואפילו גבי בהמה נמי לא חשיב לה תלמודא את שדרכו לימנות לעולם מדאמר התם פרק התערובת הניחא למאן דאמר את שדרכו לימנות וכו' גבי' שור הנסקל ומהאי טעמא ביצה טרופה בטלה אבל ביצה שנולדה בי"ט אינה בטלה משום דהוי דבר שיש לו מתירין וכו', ומענין בטול ביצים טרופות בקערה מנולד בי"ט וכן כבש שלם לאחר הפשט או הרביע שלם צ"ע לענין בטול, עכ"ל הר"ף ז"ל, וה"ר יצחק ז"ל כתב אך אם אינו מחוסר רק בשול שפיר מתקרי מתכבד ובני מעיין נמי איירינן בנדרים דאכיל להו לאו בר אינש אם כן אינן ראויין להתכבד, והר"ף כתב מכאן הורה ריצבא ז"ל על קורקבן של טרפה שנתערב עם שאר קורקבן כשרים שהוא בטל ברוב ונראה דה"ה נמי לענין חלחלת ושאר בני מעין כיון דאיכא אינשי דלא אכלי להו, וכן דעת רבי שמשון ז"ל ע"כ. 

וה"ר יצחק ז"ל כתב וכל אלו שאמרו שבטלים מן הדין אין צריך לזרוק אחד מהן אכן נהגו העולם לזרוק אחד מהן שלא כדין ואפילו נתבשלו כלם יחד אפילו הרוטב מותר מן הדין אחר שכבר נתבטלה וכל אלו שאין בטלים כגון בריה וחתיכה הראויה להתכבד ודבר שדרכו לימנות אם הם ספק אסור אין בטלים כדאמרינן פ"ק דביצה, וספקא אסורא שנתערבה באלף כלן אסורות ומוקים לה התם בספק ספקא, וכתב הר"ף מכאן הורה רי"ץ על הרגלים של ספק טרפה שנתערבו ברגלים אחרים של היתר שאינן בטלין ברוב, והא גופה קשיא דהא אפילו בודאי טרפה היה להם להתבטל לפי מה דמסקינן כרבי יוחנן דאמר את שדרכו למנות, ושמעינן משום חשש דכבודא נהגו בה ומסתם רגל של בהמה ראוי להתכבד ושל דקה נמי ואפילו אם תמצא לומר שאינו ראוי להתכבד מ"מ לא פלוג רבנן, ואם לא הסירו הטלפים צ"ע. 

וכתב הר"מ הרבה בהמות שנשחטו יחד ונבדקו יחד ונמצאו כשרות ואחר כך חתכום לחתיכות הראויות להתכבד ונתערבו החתיכות יחד ואחר כך נמצאה ריאה אחת טרפה ואינו יודע אי זו מהן היתה כלן אסורות מפני שכל אחת ואחת היתה חתיכה הראויה להתכבד, עוד כתב הר"ף ז"ל על עדר שלקח ארי או זאב א' מהן והחזירו ונתערב יש רוצין להתיר כל אחד ואחד לבדו משום ספק ספקא שמא אינו זה שלקח הארי ואם תמצא לומר היא זו שמא ביד או בשן הכה אותה ואין דריסה אלא ביד, אבל אין להתיר מטעם בטול ברוב דבעלי חיים חשיבי ולא בטלי וליכא למימר דנכבשינהו כי היכי דניידי ונימא כל דפריש מרובא פריש דהא איכא למגזר שמא יקח מן הקבוע כי האי דזבחים פרק התערובת לכן נראה דיש לאסור כל העדר עד י"ב חדש בזכרים ובנקבות עד שיתעברו וילדו וצריך שיהיה העבור נמי לאחר הספק ע"כ. 

נפל אחד מן תערובת הדברים החשובים לתוך שנים ממינו חשובים שהן של היתר ונפל אחר כך אחד מן הג' לתוך אחרים ממינו אלו האחרים מותרין לפי שהן ספק ספקא, נשתנה הדבר החשוב כגון שנפצע האגוז או שנפרך הרמון או שנפתח החבית או שנפרש הככר אחר שנאסר או שנדוכה החתיכה בכלל החתיכות יעלו בשעורן ואסור לשנות אותן לפי שאין מבטלין אסור לכתחלה ואם עשה כן קונסין אותו העושה ואוסרין אותן עליו, ושאור של תרומה ושל כלאי הכרם שאין כדי להחמיץ באחד בפני עצמו מצטרפין לאסור העיסה שנפלה בה לישראל, וכן תבלין תרומה ושל כלאי הכרם וכן תבלין שיש בו ב' וג' שמות שהן ממין אחד או ג' מינין ושם אחד מצטרפין לתבל ולאסור הכל וכן שאור של חטין ושל שעורים מצטרפין הואיל ושם שאור לכל הרי הן כמין אחד ומשערין בהן כדי לחמץ בהן. 

עיסה של חטים אם היה טעם שניהם טעם חטים או כדי לחמץ עיסה של שעורין אם טעם שניהם טעם שעורין, והכל שאין בהן כדי לחמץ או כדי לתבל יעלו כשעורן תרומה באחד ומאה וערלה וכלאי הכרם אחד ומאתים. התרומה מצטרפה עם החמץ להעלות, הערלה וכלאי הכרם מצטרפין להעלות התרומה אחר שעלו בשעורן והערלה מעלה את כלאי הכרם וכלאי הכרם את הערלה וכלאי הכרם את כלאי הכרם והערלה את הערלה שכיון שנתבטל האסור שנפל שם תחלה נעשה הכל כחולין המותרין. 

בגד שצבעו בקליפי ערלה וכן תבשיל שבשלו בקליפי ערלה וכן הפת שאפאו בקליפי ערלה ישרף הכל, נתערבו באחרים יעלו בשעורן והבגד שארג בו מלא המחט שהוא מלא שני חלקי חזרת שצבעו בקליפי ערלה, ואין ידוע אי זה יעלה בשעורו וכן סמני ערלה שנתערבו בסמני היתר יעלו בשעורין. 

מי צבע שנתערבו במי צבע יבטלו ברוב, תנור שהסיקוהו בקליפי ערלה או בכלאי הכרם בין חדש בין ישן יוצנן ואחר כך יחממנו בעצי היתר, ואם בשל בו תבשיל או אפה בו את הפת קודם שיוצנן הכל אסור, ואם גרף כל האש אף על פי שבשל או אפה בחום אותה הסקה הכל מותר, שהרי הלכו להם עצי האסור, וכן אם בשל על גבי גחלים אף על פי שהם בוערות הכל מותר שכיון שנעשו גחלים הלך אסורן. 

כלי חרש שבשלן בקלפי ערלה אסורין בהנאה שהרי הדבר האסור עשאן חרס, קדרה שבשל אותה בעצי אסור ובעצי היתר התבשיל אסור ואף על פי שזה וזה גורם לפי שבשעה שנתבשלה מקצתה באסור ומקצתה בהתר, נטיעה של ערלה שנתערבה בנטיעות וכן ערוגה של כלאי הכרם שנתערבה בערוגות לוקט לכתחלה מן הכל ואם היתה נטיעה במאתים נטיעות ערוגה במאתים ערוגות כל הנלקט מותר ובפחות כל הנלקט אסור, והתירו ללקוט לכתחלה ולא הצריכו לעקור הנטיעה ולהוציא הערוגה שחזקה שאין אדם אוסר כרמו בנטיעה אחת ואלו היה יודע הוא מוציאה, המעמיד גבינה בשרף פגי ערלה או בקיבת תקרובת עבודה זרה או בחומץ של גוים אף על פי שהוא מין בשאינו מינו אסור בהנאה ואע"פ שהוא כל שהוא לפי שהדבר האסור ניכר בו שמעמידו. 

הערלה וכלאי הכרם הפירות שלהן ישרפו והמשקין שאי אפשר לשרוף יקברו, קדרה של חרש שנתבשל בה בשר נבלה או בשר שקצים ורמשים לא יבשל בה לעולם ואם בשל בה באותו היום בשר שהוא מין במינו אסור, בשל בה מין אחר בנותן טעם בשל בה מיום שני והלאה נפגם טעם השומן שנבלע בה מהנבלה ומותר, לפיכך אין לוקחין כלי חרס ישנים שנשתמשו בהן בחמין מן הגוים ואפילו שועין אותו באבר ואם לקח ובשל בהם מיום שני והלאה התבשיל מותר. 

תשובה שאלה לרב אלפסי ז"ל מי שמצא אחד מן השרצים כגון תולעת ונמלה וזבוב משליך אותו ולא נאסר התבשיל בין שהיה חם בין שהיה צונן אבל אם נפסק אותו השרץ בתבשיל שעורו כשאר אסורין שבתורה בס' עכ"ל, וה"ר שמואל ז"ל כתב באסור והתר שלו מנהג חסידים הראשונים להתיר תבשיל של ירק שמצאו בו תולעים כשבודקין אותן אחר שנשלקו הירקות עד ארבע אבל יותר מד' לא רצו להתיר אף על פי שיש בו יותר מס' כי מפני אחר שפשעו הנשים ולא בדקו יפה קודם שליקתן אולי היו בם יותר ונמחו ע"כ. 

והרשב"א ז"ל כתב בתורת הבית וז"ל הדברים המאוסין שנפש האדם קצה בהן כזבובין נומלים והיתושין וכיוצא בהן שכל אדם בודל מהן למאוסין אפילו נתערבו בתבשיל ונמחה גופן בתוך התבשיל אם ההתר רבה עליהן מותר ומכל מקום כל שאפשר לבדוק ולהעביר במסננת בודק ומסננן, והר"מ כתב ועל הזבוב הנמצא בתמחוי שהוא כלי שני ומסלקו ממנו בכף בשאר קערות הכל מותר דשמא בכלי נפל וכלי שני אינו מבשל ועוד נהי דבריה לא בטלה ה"מ היא גופא אבל אם נמצאת הבריה בכלי משליכה והכל בטל בס' ואם כן אפילו היה כלי שני מבשל הכל מותר דנתבטל בס' כמו שפרשנו, ועוד איכא למימר דילמא לאחר שנתקרר התבשיל נפל ואיכא ספקא טובא, והגיה הר"ף ז"ל מיהו אם נפל הזבוב בכף מכלי ראשון הכף אסורה ואם החזיר אותו כף לתוך הקדרה אפילו הדיחה לאחר שהשליך בה את הזבוב צריך שיהא בקדרה ס' מכל הכף. 

וכתב בעל התרומה ז"ל דקערות חולבות שהדיחן במחבת של בשר או ההפך אם שתיהן בני יומו הכל אסור ואם האחד אינו בן יומו אפילו היה השני בן יומו הכל מותר דאיכא תלתא נותני טעם במים, אחד הבשר במחבת, ומן המחבת במים, ומן המים בקערות בנות יומן, שהיא התר קצת וגם לא קבלו אלא מטעם שני שאף על פי שנוגעות הקערות במחבת ולא היו המים קודם שנוגעות זה לזה חמין, וכן הדין בקדרות של בשר שהודחו במים רותחין עם קערות חולבות בכלי ראשון אם אינן בנות יומן קודם שנגעו זה בזה היו המים חמין שהם שלשה נותני טעם של היתר או להפך הכל מותר, וכן ירקות שנתבשלו בקדרה חולבת מותר לתתן לתבשיל של בשר ואפילו היתה הקדרה בת יומה וכן להפך, וכן פולין וכיוצא בהן שבשלן בקדרה חולבת ואפילו בת יומא מותר לערותן בקערה של בשר ואפילו לכתחלה כמו דגים שעלו בקערה שמותר לאכלן בכותח, והני מילי כשהקערות אינן מלוכלכות משיורי המאכל דאז שייך בהו היתר דנותן טעם בר נ"ט, ואם שניהם בני יומן הכל אסור שהמים נאסרים מחמת בשר של זה וחלב של זה וחוזר ונבלע בהן ואין בהן נותן טעם דמותר, מעשה אירע בבית ה"ר שמשון במחבת שבשלו בה בשר והעבירוהו מעל האש ושהתה על הקרקע זמן מועט ועירו החלב לתוך המחבת ואסר הקערה והתיר החלב משום ספק ספקא ספק שהקערה אינה בת יומא ואם תמצא לומר שהיא בת יומא שמא אין היד סולדת בו שהרי שהתה אחר כן, ומי שבא להתיר שאינו בן יומו צריך לחקור ולשאול אם נתנו בו אפילו מים רותחין בנתים שזה יחשב כמו האסור עצמו עכ"ל בעל התרומה ז"ל. 

כתב הר"מ תרנגולת שנמלגה בקערה חולבת אפילו היא בת יומה התרנגולת והקערה מותרין כי כלי שני אינו מבשל, והר"ף ז"ל כתב ודוקא בשעירו המים בכלי תחלה ואחר כך נתנו שם התרנגולת אבל אם נתנו התרנגולת תחלה בכלי ואחר כך עירו המים עליה אם המים רותחין אסורה התרנגולת כדי קליפה אם ראשי הנוצה למעלה אבל אם למטה הנוצה מגינה כדי קליפה. 

כתב הר"מ ציר של בשר שנפל בקערה חולבת אפילו בצונן צריכה הגעלה משום דמליח כרותח, ובשר שנמלח ושהה שעור מליחה ונטף מן השק שהוא בתוכו מן הציר לתוך הקערה אינה צריכה רק הדחה בצונן ומותרת ולית דין צריך בשש, קדרה של נחושת שנאסרה משום בשר בחלב לעולם אסורה לכתחלה עד שיגעילנה ברותחין ובדיעבד מותר מה שבשלו בתוכה אם אינה בת יומה, אבל קדרה של חרס אין לה תקנה עולמית עכ"ל, והר"ף ז"ל כתב מיהו נראה שאין חלוק בין כלי חרס לשאר כלים לענין פגם ואם כן כלי חרס מותר בדיעבד בשאינו בן יומו ומה שאמר שאין לו תקנה עולמית שאין תקנה להגעילו בן יומו ע"כ. 

שמעתי בשם הראב"ד ז"ל כי קערות של חרס שקערורות ירקרקות או אדמדמות שמביאין מעבר הים אסור להשתמש בהן בחמין לעולם וכן כל דבר לח אפילו בצונן מפני שאינן חדשות כי הוא שמע מאדם גדול שמנהגם שכל מי שעושה סעודה שוכר מן האומנין הקערות כדרך שאנו עושין מכלי זכוכית ואחר כן מחזירין אותן להן ואין הדבר ניכר והלכך לאו חדשות נינהו והתורה העידה על כלי חרס שאינו יוצא מדי דופיו לעולם עכ"ל. 

כתב ה"ר שמשון בתשובה טפת חלב שנפלה על הקדרה מבחוץ לצד האש היה נראה לאסור יותר ממה שהיה נופל שלא לצד האש שנבלע מיד בקדרה ומ"מ בין לצד האש בין שלא לצד האש אם יש שם ס' מותר ואם לאו אסור אפילו כנגד הרוטב, אמנם במקום שיש הפסד מרובה כמו בערב שבת או בערב יום טוב מתיר רבינו שמשון אם יש ששים של היתר בקדרה, והר"ף ז"ל כתב ונהגו העולם שאם נפלה כנגד הרוטב התר על ידי ס' בין לצד האש בין שלא לצד האש, אבל אם הטפה היא למעלה מן הרוטב אם היא שלא כנגד האש אסור אפילו יש שם ס' ברוטב לפי שהטפה מתפשטת בקדרה קודם שתכנס ברוטב ונעשית הקדרה נבלה אבל כנגד האש מותר לפי שהאש שורפו רק שיקנחנו מיד, וה"מ בטפה אחת מעלמא אבל אם נפל שפע כגון חצי כף אסור אף כנגד האש ואפילו יש שם ס' ברוטב ואם נפלה למעלה מן הרוטב מותר לעולם על ידי ס' עכ"ל, וה"ר יצחק ז"ל כתב בזה הלשון טפה שנפלה על כלי מספקא לן פרק דם חטאת אם מפעפע בתוך הכלי אם לאו, הלכך אם נפלה כנגד הרוטב ויש ברוטב ס' מן החתיכה מותר ממה נפשך אם מפעפע בתוך הקדרה הרי נתבטלה ואם אינו מפעפע אין בו אסור אבל אם נפל בריקנים שמא מפעפע עד סמוך לרוטב בדפני הכלי כל כך שאין ס' מן הטפה ונעשית אותו מקצת מן הכלי נבלה וכשיעלה הרוטב מן הכלי וילך על אותו מקצת כלי אוסר אותו ולפיכך אם מיד הניחה להצטנן שלא הגביה הרוטב מעת שנפלה הטפה עד שתצטנן לגמרי מותר, אי נמי בעוד שהוא רותח ינקוב שולי הכלי מתחת כדי שיצא הרוטב דרך אותו הנקב ולא ילך דרך אותו מקצת כלי ריקנית שנפל הטפה עליו שהוא אסור, והגיה הר"ף עליו ומיהו בקושי יש להתיר על ידי נקיבת קדרה דהא אי אפשר שלא ינענע הקדרה מעט ויגע באותו מקצת כלי שנאסר לכן טוב להמתין שלא יגע בכלי עד שיצטנן, ונהגו לאסור בשנפל בדופן כשלא נער את הרוטב ודוקא כשנפל שלא לצד האש אבל נפל לצד האש נהגו להתיר לפי שהאור שורפו ומיבשו מיד, ודוקא טפה בעלמא שהוא דבר מועט אבל אם נפל רוב חלב אין להתיר אפילו כנגד האש אלא אם כן כנגד הרוטב ועל ידי ס', ומורי רבי יחיאל אומר בשם הריצב"א שהיה מתיר גם שלא כנגד הרוטב אפילו שלא לצד האש על ידי ס' בע"ש ובי"ט עכ"ל, (דין טהרת כלים הלקוחין מן הגוים תמצא בהלכות טבילה). 

יש דברים הרבה גזרו אותן חכמים לעשות סייג ולעשות גדרים לגדרי התורה התמימה והם שאסרו לשתות עם הגוים במסבתם ואף על פי שיהיה הישראל שותה מכליו לבדו ואפילו יין מבושל שאין בו משום יין נסך ואם רוב המסבה ישראלים מותר, וטעם האסור שלא יבאו להתערב בהם משום חתנות, השכר שלהם שעושין מן התאנים ומן הרמונים ומן התמרים וכיוצא בהן אסור לשתותו עם הגוי במקום מכירתו שמא יבא לסעוד אצלם אבל מותר להביאו לביתו ולשתות שם, יין תפוחים ויין רמונים מותר לשתותו בכל מקום לפי שאינו מצוי ולא גזרו עליו, יין צמוקים הרי הוא יין גמור ומתנסך, ואסרו לאכול פת של גויים גם משום חתנות ויש מקילין לקנות של נחתום במקום שאין נחתום ישראל מפני שהיא שעת הדחק אבל פת של בעלי בתים אין מי שמורה בה להקל שמא יבא לסעוד אצלם, וה"ר אהרן הלוי כתב דכל מקום שאין פלטר מצוי כלל מותר אפילו פת של בעלי בתים ואפילו במקום שיש פלטר ישראל מותר ליטול מן העיר פת בעלי בתים ולילך לאכלו בשדה אלא שהוא דבר מכוער לתלמיד חכם, ופת בעל הבית ביד פלטר מותר ופת פלטר ביד בעל הבית אסור, והרשב"א ז"ל כתב דבתר מעיקרא אזלינן ופת בעל הבית ביד פלטר אסור ופת פלטר ביד בעל הבית מותר, ואם הפלטר הזמין ישראל הרי פתו כפת בעל הבית, ואם הגיע שם פלטר ישראל הרי פתו של פלטר גוי אסורה עד שימכור הפלטר ישראל פתו ולאחר שכלה פתו של ישראל חוזר פתו של פלטר גוי להכשירו עכ"ל ה"ר אהרן הלוי ז"ל, ויש מחמירין עוד בפת בעל הבית ואומרים שצריך לעמוד שלשה ימים בלתי אכילה קודם שיאכל פת בעלי בתים אבל לאחר שלשה ימים מותר משום חיי נפש, וה"ר גרשום ז"ל כתב אפילו פת פלטר גוי אסור דמה שאמר אין כאן פלטר וסבורין העולם לומר פלטר גוי והוא לא אמר אלא פלטר ישראל אבל פלטר גוי ודאי אסור ואפילו זבנה מניה דהא ודאי סתם פלטר גוי זבין ולא דייק באסורין, ופת של גוים אפלו בביתו של ישראל אסור משום בשולי גוים וכן כל שאר בשולי גוים אסורין אפלו בביתו של ישראל, אבל אם סייע ישראל אפילו בבית של גוי מותרים כל שאר בשולין חוץ מן הפת שהוא אסור בכל מקום אפילו אם סייע ישראל עכ"ל, והר"ף ז"ל כתב בדינין שלו נהגו העם היתר בפת של גוים ויש לסמוך על הירושלמי דפרק כל שעה דאמר חמץ של נכרי שעבר עליו הפסח מותר בהנאה הא באכילה אסור ודוקא משום שעבר עליו הפסח אבל בשאר ימות השנה מותר, וה"ר יצחק ז"ל כתב הפת עמעמו עליו חכמים והתירוהו וכו', ומיהו עיסה של ישראל שנאפת על ידי גוים אסור לדברי הכל ואין מוכרין אותה לגוים שמא יחזור הגוי וימכרנה לישראל אם לא על ידי חתיכות קטנות או יחלקוהו לשפחות גויות העומדות בבית ישראל, וכתב הר"ף ז"ל ורבינו יהודה שאם נתבשל כמאכל בן דרוסאי ביד גוי שאין חתוי הישראל מועיל מכאן ואילך דכי היכי דאמרינן דכל שהוא כמאכל בן דרוסאי ביד ישראל אין בו משום בשולי גוים מכאן ואילך הכי נמי נימא איפכא, מיהו אומר הר"מ דאפילו נאפה ביד גוי כמאכל בן דרוסאי מותר אף על גב שקרוב לגמור כל אפיתו מכל מקום כיון שמשביח עוד באפיתו מועיל בו חתוי של ישראל להכשירו וסופו ביד ישראל קרינא ביה כיון שמשביח עוד באפיה עכ"ל הר"מ, וכן עשה מורי ה"ר יקר מעשה בשם הר"מ, ומורי ה"ר טוביה היה חולק עליו, מכל מקום נראה פירוש הר"מ וכן נכון לעשות, עכ"ל הר"ף ז"ל. 

וכתב עוד בדינין שלו דין אוכלי ניבלא"ש וברצדיל"ש שהם מותרים דאי משום בשולי גוים הא אמרינן קמחא עיקר ופת נמנו עליו והתירוהו ואי משום ביצים הא אזלינן בתר רובא, ואי משום טרופים בקערה לא חיישינן אלא אם כן יש ריעותא והיכא דליכא ריעותא ליכא למיחש אבל אותן ניבל"ש יש אוסרין משום דאין לומר קימחא עיקר בניבלא"ש דאין בהן תוריתא דנהמא מאחר שאין להם קבע לאכילתן, אבל רבינו יחיאל התיר אותן שאומר שכיון שנאפות כמין פת וגם אפייתן ביובש וגם לפעמים שקובעין סעודתן עליהם בפורים ומצריכין עליהן ברכת המוציא יש להם דין פת, ואותן הפנד"ש מדגים לא מבעיא שהדג אסור משום בשולי גוים אלא אף העיסה אסורה משום שמנינות הדגים, ואסרו בשולי גוים ואפילו במקום שאין לחוש לגעוליהן והכל משום חתנות ולא גזרו על זה אלא בדבר שאין דרך לזמן ובדבר שאינו ראוי לאכול בו הפת על השלחן של מלכים. 

הדליק הגוי האש ובשל בו ישראל או הדליק הישראל ובשל בו הגוי או אפילו לא עשה הישראל שום מעשה אלא שנער האש מעט או זרק בו עץ או שהגיס בקדרה התיר כל התבשיל וכן הדין בתנור שאפה בו הגוי הפת לפי שאין זה אלא להכרא בעלמא שהפת שלהן ותבשיליהן אסור, וכתב הר"ף ז"ל שמעתי דלא בעינן כונה בחתוי הדברים שאינן נאכלים כמות שהן חיים כגון הבשר ודג תפל וביצה וירקות ושעולין על שלחן מלכים כגון בשר וביצים, ודגים קטנים שמלחן ישראל או גוי בפנינו הרי הן כמי שנתבשלו מקצת בשול ואם צלאן גוי אחר כך מותרין כדין כל בשול שבשל ישראל מקצתו, וכתב רבינו יהודה שאם נתבשל כמאכל בן דרוסאי ביד גוי וכו' כמו שתמצאהו כתוב למעלה. 

דג שמלחו גוי או שעשנן עד שהכשירן לאכילה מותרין שאין אומרים מליח הרי הוא כרותח בגזרה זו ואין המעושן כמבושל, והקליות שלהן מותרות שאין דרך לזמן על הקליות, וכל דבר שיש לחוש לגעולי כליהן כגון הפולים והעדשים ששולקין אותן למוכרן וכן סופגנין ששולקין בשמן אסורין שמא בשלו אותן בכלי שבשלו בו בשר, גוי שבשל בלי כונה כגון שהצית אש באגם להעביר החציר או שחרך הראש להעביר השער מותר לאכול ממה שנתבשל בתוכו באותו מעשה, התמרים שהיו מתוקים מתחלתן אם בשלו אותן הגוים מותר אבל אם היו מרים מתחלתן אסורין וכן הבינוניים, השמן של גוי אסרוהו מתחלה ואחר כך נמנו עליו והתירוהו לפיכך אין לפקפק בהתירו ואפילו נתבשל השמן מותר שאין לאסרו משום בשולי גוים שהרי נאכל כמות שהוא חי ולא משום געולי גוים לפי שהשמן פוגם הבשר ומסריחו, ויש מפרשים משום כלים אינן בני יומן, ומזה הטעם מותר הדבש שבשלו אותו הגוים ועשו ממנו מיני מתיקה, כבשין שאין דרכן לתת לתוכן חומץ או יין כגון זתים הכבושין וחגבים כבושין הבאים מן האוצר מותרין, וחומץ שכר של גוים אם אינו מן האוצר אסור לפי שמשליכין בתוכו שמרי יין, וכל דבר שיש לחוש לתערובת יין אם היין יקר ממנו אין חוששין לו שאין אדם מערב היקר בזול שהרי מפסיד. 

קטן האוכל אחד ממאכלות האסורות או שעשה מלאכה בשבת ובמועד אין ב"ד מצווין להפרישו לפי שאינו בן דעת אבל להאכילו בידים או להרגילו לעשות מלאכה בשבת ובמועד אסור, ומצוה על אביו לגעור בו ולהפרישו כדי לחנכו בקדושה שנאמר (משלי כב, ו) חנוך לנער על פי דרכו וגו' ואסרו חכמים לאכול מאכלים שרוב נפש בני אדם קצה בהן ואע"פ שאין בהן צד אסור כגון מאכולת ומשקין שנתערב בהן קיא או צואה ולחם סרוח וכיוצא בהן וגם לאכול בכלים הסרוחין וגם לאכול בידים מזוהמות ועל גבי כלים מלוכלכים שכל הדברים האלה בכלל אל תשקצו (ויקרא יא, מג), וכל מי שאינו נזהר בכל זה מכין אותו מכת מרדות, וכן אסור לאדם להשהות נקביו כלל בין גדולים בין קטנים שכל המשהה נקביו משקץ נפשו יתר על החליים שמביא על עצמו שמתחייב בנפשו על זה אבל ראוי לו להרגיל עצמו בעתים מזומנים כדי שלא יתרחק בפני אדם ולא ישקץ נפשו, וכל הנזהר בדברים אלו מביא קדושה וטהרה יתירה על נפשו וממרק נפשו לשם הקב"ה שנאמר (שם כ, ז) והתקדשתם והייתם קדושים אני י"י. 

ספר כלבו סימן קא 
================ 
דין הלכות טרפות 

סימני בהמה וחיה הנאכלת מפורשים בתורה והם שנים מפרסת פרסה ומעלת גרה וכלל לכל שהיא מעלת גרה שאין להם שינים בלחי העליון לפי שהש"י שליט בעולמו יתברך שמו ברא הטבעים כרצונו ומפני שאין להם שינים לטחון וללעוס המאכל כפי הצורך הכין להם העלאת גרה לכתשו ולטחנו היטב הדק כפי הצורך והעדר השינים של מעלה ג"כ הוצרך לה לפי שהיא נזונת מן העשבים ומעלה האילנות ביערות ואין להם פנאי לטחון כראוי בעת האכילה מפני פחד החיות הרעות הטורפות ומפני החום או רוב הקור וסבות אחרות רבות לפיכך מאספת וכונסת בעת האכילה כל מה שתוכל ומקבצת אותו במקום אחד במעיה בלעיסה מועטת ואחר כך כשתנוח בעת הצהרים ובלילות היא מעלה גרה וטוחנת ולפיכך לא היה ראוי לה שינים למעלה, ועל כן ראוי לומר כי מאהבת השם אותנו בחר בנו ונתן לנו אלו הסימנין לפי שהן מודיעין ומעידין שאין אלו המינין דורסין ולא טורפין שאין מזונן מן הבשר שיצטרכו לדרוס ולטרוף כמו הארי והדוב והנמר לפיכך גם אין להן כלי הדריסה שאין הצפרנים שלהן חדין ופרסותיהם חלוקות וסדוקות כפי הצורך להלוכן ולקפץ ולדלג בהרים ובגבעות, ובאמת לפי חבתנו הרחיק י"י יתברך מזונותינו מן המינים הדורסים והטורפין בעלי ארס לפי שהדבר ידוע בודאי שהמזון מהפך טבע הנזון ומושך בטבעו ויהפוך טבעם להמית ולהזיק ולא יאות זה לעבדי השם ועם נחלתו. 

בהמה טהורה שילדה כמין בהמה טמאה ובדמותה שאינה מפרסת פרסה ולא מעלת גרה הרי זו מותרת באכילה והוא שילדה בפניו, ובהמה טמאה שילדה כמין בהמה טהורה אע"פ שמפריס פרסה ומעלה גרה הרי זה אסור באכילה שהגדל מן הטהור טהור ומן הטמא טמא, ודג טהור שנמצא במעי דג טמא טהור, ודג טמא הנמצא במעי דג טהור טמא לפי שאין גדולו מן הטהור, בהמה טהורה שילדה או שנמצא בה בריה שיש לה שני גבין או שני שדראות אסורה באכילה וזו היא הנקראת בתורה שסועה, וכן בהמה שנמצא בה דמות עוף אפילו עוף טהור אסור באכילה, עיקר זאת הבבא שאין מין טהור מתעבר ממין טמא בירושלמי במסכת נדה ובכורות, ותו גרסינן התם כלו אדם ופניו פני בהמה אינו ולד, כלו בהמה ופניו פני אדם הרי זה ולד, כלו אדם ופניו בהמה אפילו עומד וקורא בתורה אומרים לו רד לשחוט, כלו בהמה ופניו אדם אפילו חורש בשדה אומר לו חלוץ ויבם כ"מ, וצריכין אנו להבדיל בין הבהמה והחיה לפי שהבהמה חלבה אסור באכילה ואין דמה טעון כסוי והחיה חלבה מותר ודמה טעון כסוי, וסימני החיה למדנו מפי השמועה כל שקרניו מפוצלות פורקד"ש בלע"ז כמו קרני האיל והצבי או שהיו כרוכים פירוש שהן קלפה על קלפה כדבר כרוך כמו קרני השור וסדוקות כמו קרני העז כלומר שיש בהן חריצין ופגימות ויהיה החדק נבלע בהן, והדורות כקרני הצבי פירוש מלשון הדר כלומר מצהירות אם יהיו בהן שלשה סימנין הללו כרוכות סדוקות הדורות הרי זו חיה טהורה אם שקרניו מפוצלות כמו שבארנו, וכל מין שיסתפק אם הוא בהמה או מין חיה חלבו אסור ואין לוקין עליו ומכסין דמו, ושור הבר הוא מין בהמה וחלבו אסור, וזה שאוכלין חלבו בגלילות טולוש"א אינו שור הבר אלא יחמור הוא עז הבר וקורין לו ברופו"ל וגם זה קורין לו כן. 

סימני עוף טהור לא נתפרשו בתורה אבל מנה המינין הטמאין בלבד ושאר המינין טהורין לפיכך כל מי שבקי באותן שמנה תורה ובשמותיהם אוכל כל עוף שאינו מהן, ועוף טהור נאכל במסורת אם היה פשוט באותו מקום שהוא עוף טהור, ונאמן צייד לומר עוף זה התיר לי רבי הצייד, והוא שיהיה מוחזק אותו הרב להיות בקי בהן ובשמותיהן, ומי שאינו מוחזק בודק בהן שלא יהא דורס ואוכל ויהיה בו אחד משלשה סימנין הללו ואלו הן אצבע יתירה פירוש הוא האצבע הגבוהה מאחרי הרגל או זפק ושיהיה קורקבנו נקלף ביד, היה חזק ודבק והניחו בשמש ונקלף הרי זה מותר, ואמרו הגאונים ז"ל שמסורת בידיהם שאין מותרין להתיר עוף הבא באחד משלשה סימנין הללו אם לא יהיה אותו הסימן קורקבנו נקלף, ובעל העטור כתב דכל היכא דאית ליה שלשה סימני טהרה אע"ג דלא ידעינן אי דריס טהור ואי ידעינן ביה דדריס אע"ג דאית ליה ג' סימני טהרה אסור ואי ידעינן דלא דריס טהור בסימן אחד ואי לית ביה שום סימן אע"ג דלא דריס טמא שאין זה סימן טהרה, ואי לא ידעינן אי דריס אף על גב דאית ביה ב' סימנין טמא אי לא פשיטא להו דלאו מין דעורב הוא כגון אווזין ומיניהו ור"ת והר"מ ז"ל פסקו דכל היכא דלא דריס כשר בלא שום סימן טהרה וכן כתבו הגאונים, וכתב ה"ר יונתן ז"ל קבלנו מאבותינו ומזקנינו כל שחרטומו רחב או שיש לו כף הרגל שקורין פאבט"ח כגון האווז בידוע שאינו דורס, וכן בשם ר"ת ז"ל, כל עוף השוכן עם הטמאים ונדמה להם טמא, וכל שחולק רגליו כשמותחין לו חוט שתים לכאן ושתים לכאן או שקולט מן האויר ואוכל באויר הרי זה דורס וטמא, ולשון הראב"ד ז"ל בענין הדריסה אני קבלתי עוף הדורס ברגלו מה שהוא אוכל בין חי בין מת ואפילו ירקות הרי זה דורס וטמא, והעורב ועטלף עוזרים זה הפירוש שאין מכין שום עוף חי והם בכלל הדורסים וזה כמו שפרשו כל עוף שנותן רגלו על האוכל ומחזיקו ברגלו שלא ינטל כלו אצל פיו דריסה היא כמו שעושה העורב שקורין קוו"ה, ואי אפשר לפרש דורס בעוף שמטיל ארס לפי שעורב ורוב המנויין בפרשה אין להן ארס, וכתב ה"ר יצחק ז"ל אותן עופות הגדילים מן העצים התלויין באילנות בחרטום שלהן ר"י היה אוסרם משום שרץ העוף וכן היה אוסרם רבי יחיאל בר' יוסי ז"ל. 

וסימני החגבים הטהורים שלשה ואלו הן כל שיש לו ארבע רגלים וארבע כנפים שחופות רוב אורך גופו ורוב הקפו ויש לו ב' כרעים לנתר בהם, ומי שאין לו כרעים או כנפים עכשיו ועתיד לגדלם מותר מעכשיו, ונאמן הצייד עליהן כבעוף. וסימני הדגים הטהורים סנפיר וקשקשת וסנפיר הוא שפורח בו וקשקשת הוא שדבוקה בכל גופו, וכל שיש לו קשקשת יש לו סנפיר אין לו עכשיו ויהיה לו כשיגדל או שהיו לו קשקשים בעודו במים ובהעלותו יישיר קשקשיו או שאין לו קשקשים החופין את כולו או שאין לו אלא סנפיר אחד או קשקשת אחת מותר, 

כתוב בתנחומא אמר רבי סיסנא בשם רבי חייא מה שאסר הקב"ה בבהמה התיר בחיה ומה שאסר בחיה התיר בעוף מה שאסר בעוף התיר בדגים, אסר חלב בבהמה התיר בחיה אסר גיד הנשה בחיה התירו בעוף אסר דם בעוף התירו בדגים וכל כך למה ליתן שכר טוב לישראל שמשמרין את המצות ע"כ, האוכל מבשר בהמה טמאה או מחיה טמאה כזית לוקה, וכן האוכל כזית עוף טמא, או כזית דג טמא, וכל האוכל כזית משרץ העוף כגון חגב טמא וזבוב ויתוש ודבורה וצרעה וכיוצא בהן לוקה, וכל האוכל בריה טמאה כולה בפני עצמה אפילו היתה פחותה מן החרדל לוקה בין שאכלה חיה בין שאכלה מתה ואפילו סרחה או נשתנית צורתה, והאוכל משרץ הארץ כגון נחש ועקרב והחפושית ונדל לוקה בכזית, והאוכל מבשר הח' שרצים האמורים בתורה שהן החולד והעכבר והצב והאנקה והכח והלטאה והחמט והתנשמת אחר מותם לוקה בכעדשה וכולן מצטרפין לשיעור זה, אבל החותך אבר מן החי מהן שיעורו בכזית וכולן מצטרפין לכזית, והאוכל כזית משרץ המים כגון הבריות שאינן לא כצורת דג טמא ולא כצורת דג טהור כגון הדלפין והצפרדע וכלב המים והתולעים והעלוקה שבמים לוקה, וכל רומש על הארץ כגון הבריות הנבראות בגופי הנבלות ובאשפות כגון רמה ותולעה וכיוצא בהן שאין נבראים מזכר ומנקבה האוכל מהן כזית לוקה, והמינין הנבראים בגופי המאכלות ובפירות אם פרשו לארץ אף על פי שחזרו לתוך המאכל או לתוך הפרי האוכל מהן כזית לוקה ואם לא פרשו אוכל הפרי עם תולעת שבתוכו, והוא שהתליע האוכל אחר שנתלש מן הארץ אבל התליע במחובר לא יאכלנו עד שיבדוק הפרי מתוכו שמא יש בו תולעה, ואם שהה אחר שנעקר שנים עשר חדש אוכל בלא בדיקה שאין התולעה שבו מתקיים שנים עשר חדש פירוש אינו מתקיים דהוה ליה עפרא בעלמא, ויש במקום אחר כלל כל בריה שאין בה עצם אינו חי אחר ששה חדשים בידוע שלא התליע במחובר ואם לא פירש אין בו אסור ואם נמצא מת אפשר שהתליע במחובר ואפילו לא פירש אסור עד לאחר שנים עשר חדש אבל אחר שנים עשר חדש מותר וכל שכן אם נמצא חי לאחר שנים עשר חדש שבידוע שלא התליע במחובר וכי לא פרשי שרי, אך הבעל העטור ור"ש ז"ל מחמירין עוד ואומרים שהתולעת שבהן לאחר שנים עשר חדש אם חי הוא ולא פריש מותר אבל אם מת הוא אסור דשמא במחובר התליע ומת אבל עדיין קיים ועומד באסורו. 

וכתב ה"ר יצחק ז"ל אותן הקורק"וצונש שבפולין ובשאר הקטנית פשיטא שבאין בתלוש ואותן שיצאו ופרשו שוב אינן חוזרין לתוכו וטוב להניחן במים רותחין כדי שלא ישרצו לדפני הקדרה, והר"ף ז"ל כתב מיהו רבינו יחיאל ז"ל היה אוסרם וגם התוספות משנ"ץ סוברים כן אלא שהתירום משום שאינן רוחשות בתוך הקטנית לפי שהן מהודקות בתוכו ולא דמי לקישות שהתליעה באביה דאסורה דהתם רוחש התולעת ומהלך בתוך הקישות לפי שתוכה חלול כך פירש בתוספות משנ"ץ, ומורי רבי יחיאל היה תופש שרץ כחיות בעלמא אפילו בלא רחוש והלוך, וגם נראה שבאין במחובר שהרי באותן פולין נמצא בהן תולעים קטנים בעודן לחים בתלוש סמוך ללקיטתן ונראה דאותן תולעים נעשין גדולים וחוזרין קורק"וצונש והמחמיר תבא עליו ברכה ע"כ, ואותן החבושין שקורין קידוי"ינש או התפוחים וכיוצא בהן שנראה מבחוץ כשהתליעו אם רצה לבשל מהן מאותן שנלקטו בו ביום ורואה מבחוץ שהתליעו והרי התליעו במחובר צריך לבדקן כשמבשלין אותן כדי שלא תבשל התולע עמהם. 

מצאנו בשם ר"ת שאין תולעת פרי נאסר אלא א"כ פרש לאויר ולא נגע לארץ או שפרשו מקצתם לארץ או שפרשו לאחר שמתו בתוך הפרי כגון אלו הזיזין שבתוך הפולים שמתבשלין בקדירה ומיתין בתוך הפרי ובכח הרתיחה נתזין ויוצאין לחוץ או שנמצא תולעת על הגרעינה מבפנים או שיצאו מתוך האוכל לתוך אוכל אחר כל אלו אסורין מספק ואין לוקין עליהן, וכבר כתבנו למעלה דין אותן העופות התלויין באילנות, והר"י והר"א כתבו סימן לתולעים שיצאו מן הפולים כשיצאו לחוץ כלומר שפרשו וחזרו אסורין, וזה הסימן שכתבו ובני יששכר תולע ופוה ויוב ושמרון (בראשית מו, יג), כלומר תולע כשעשה פה וישוב שומרו מלאכלו, ויוב שכתוב במקרא זה הוא ישוב שכתוב בסדר פנחס (במדבר כו, כד), תולעת הנמצא במעי הדגים ובמוח שבראש הבהמה והנמצאת בבשר אסורה אבל דג שהתליעו הרי הוא כפירות שהתליעו אחר שנעקרו, וכן גבינה שהתליעה נפש היפה תאכלנה בתולעת שבה, וכן המים שהשריצו בכלים מותר לשתות השרץ עם המים, וכן מי בורות שיחין ומערות שהשריצו שוחה ושותה מהן ואינו נמנע אבל לא יקח מן המים בידו או בכלי משום דשורץ על הארץ קרינא ביה לפי שפרשו, פרשו לדפני הכלי או הבור וכיוצא בו ממקום ברייתן אין נמנעין מהן, וכל אלו השעורין בשלא אכל בריה שלמה כמו שכתבנו. 

כל מאכל היוצא ממין מן המינין האסורין שלוקין עליהן כגון חלב בהמה וחיה הטמאין וביצי עוף ודג הטמאין אסורין באכילה אבל אין לוקין עליהם לפי שאין לוקין אלא על בשרם אבל מכין אותו מכת מרדות, והאוכל ביצי עוף טמא התלויין באשכול שעדיין לא פרשו וכן ביצי הטמאין הנמצאים במעיהן כאוכל בני מעים שלהן ולוקה בכזית, ביצת עוף טמא שהתחיל האפרוח להתרקם בה שאכלה לוקה עליה משום שרץ העוף, ואם ביצת עוף טהור היא מכין אותו מכת מרדות נמצא בה קורט דם אם על החלבון שהוא הריר הלבן שמבחוץ שקורין קלאי"ירא זורק הדם ואוכל השאר ואם על החלמון אסורה כולה, פירוש חלמון האדום שבה וטעם הדבר לפי שהקורט הזה הוא זרע הזכר הקשור בראש הכד של ביצה ומשם תחילת יצירת האפרוח ולפיכך אם על החלבון זורק הדם הקשור ואוכל השאר שעדיין לא נתפשט כלל בביצה ולא התחילה שם יצירה, אבל אם על החלמון נתפשט ונאחז בכולה אסורה כולה דהכי קים להו לרבנן שכך הוא תחילת היצירה, והוא הדין אפילו נמצא בביצה בת יומא דלא פליגי רבנן, וכתב בעל העטור דאפילו כי נמצא על חלבון צריך שימצא בקשר שלה בראש הכד של ביצה ואם אינו בקשר שלה אסור, והר"י ז"ל כתב דדם ביצים אסור מדרבנן אם נמצא על הקשר ולא נתפשט חוץ לקשר והוא על החלבון זורק הדם ואוכל השאר ואם הוא על החלבון בלא קשר גם הדם מותר, אך אם נתפשט חוץ לקשר על החלבון כל הביצה כולה אסורה, וכן אם נמצא על החלמון אפילו בלא קשר אסורה כולה, ויש שאין אוסרין על החלמון כל הביצה אלא כשמצאוהו על הקשר אבל שלא על הקשר זורק הדם ואם ספק אם על החלבון או על החלמון הוי ספיקא דרבנן ולקולא עכ"ל, והר"ף ז"ל כתב וז"ל בספר רבינו ברוך פירוש שלשה דרכים יש בדם ביצים אם נמצא חוץ לקשר ואינו על הקשר כלל זורק הדם ואוכל השאר בין בחלבון בין לחלמון ואם נמצא על הקשר ונתפשט כל הביצה כולה אסורה בין בחלבון בין בחלמון ואם נמצא על הקשר ולא נתפשט חוץ לקשר בזה יש חלוק בין חלבון לחלמון, ובחלמון אפילו כל הביצה כולה אסורה, ובחלבון זורק את הדם ואוכל השאר עכ"ל. 

ביצה המוזרת שישבה תרנגולת עליה עד שנתחממה ונמאסה מלאכול אבל לא רקמה כלל נפש היפה תאכלנה כלומר שאין לה שום איסטניסות, אפרוח שנולד אף על פי שלא נפתחו עיניו מותר יצא מאסור נבילה ומותר עצמו בשחיטה למי שאינו מאוס לו, דבש דבורים ודבש צרעין מותר לפי שאינו תמצית גופן אלא שמכניסין בתוך פיהן מכל העשבים ומקיאין אותו בכוורת, ואסור לאכול מבשר האדם ואף על פי שנאמר בו (בראשית ב, ז) ויהי האדם לנפש חיה שהרי מנה הכתיב שבעה מיני חיה הנאכלין ואמר בהן את זה תאכלו מכלל דכל שהוא חוץ מהם לא יאכלו והרי הוא לאו הבא מכלל עשה, לפיכך האוכל מבשר אדם או מחלבו בין מן החי בין מן המת אסור בעשה, אמנם אין אסור חלב האדם אלא לינק מן השדים אבל חולבת אשה לתוך הכלי ושותה, וגדול השותה מן השדים מכין אותו מכת מרדות, והתינוק יונק והולך עד ארבע או ה' שנים והוא שלא העתיקוהו משד שלשה ימים או יותר אבל אם הועתק משד שלשה ימים או יותר אין מחזירין אותו לינק ובתוך כ"ד חדשים מחזירין אותו אפילו הועתק חדש או שנים, חלב הטהורה שנטרפה אסור כחלב בהמה טמאה. 

וכתב הבעל התרומה ז"ל בהמה שנמצאת טרפה מה דינן של גבינות האלו שנעשו ממנה רבינו שמואל התירם משום חזקה וכן מר רב יהודאי גאון בהלכות אותו ואת בנו ע"כ, וה"ר יצחק ז"ל כתב השוחט בהמה ונמצאת טרפה ועשו ממנה גבינים אם הטרפות מסרכה או הוגלד פי המכה של מחט כל הגבינים שנעשו ממנה תוך שלשה ימים אחרונים אסורין אבל קודם שלשה ימים מותרין ומשאר מיני טרפות מותרין, אבל טרפות הבאים מן הבטן כגון יתרת כלן אסורין ע"כ, וכן ביצת עוף טהור שנטרף בביצת עוף טמא פירוש אע"פ שנוצרה בה קודם שנטרפה דבתר הכי ודאי לא אפשר דהא לא הדרה וטענה כמו שנבאר בעה"י אף על פי כן אסור לפי שנגמרה באסור כשנטרף גופה, נטרף האשכול שבמעיה נתנבל העוף ונמצאת בו ביצה גמורה כנמכרת בשוק הרי זו מותרת לפי שבאמת נגמרה מכל וכל קודם שנתנבלה. וכתב אדני זקני ה"ר דוד הכהן בהלכות טרפות שלו ובספרי הרמב"ם ז"ל המדוייקים בהפך, ואפרוח של ביצת עוף טרפה מותר, פירוש שהדבר ידוע שהביצה מסרחת ונפסדת לגמרי וחוזרת כמו עפרא בעלמא קודם שיהיה נוצר ממנה שום אפרוח וכבר הלך כל אסורה לגמרי ונתחדש ממנה בריה אחרת ולא נחשב כבא מן הטמא שאין מינו טמא. 

ביצים של ספק טרפה משהין אותן עד אשר נראה אם יטעון ערימה שניה ויתחיל לילד ואז יותרו כלן שאם היתה טרפה לא היתה יולדת עוד ואם לא ילדה עוד הכל אסור, ולוקחין ביצים מן הגוים אם מכיר אותן שהן של עוף טהור ואין חוששין שמא של עוף טרפה הם, אבל ביצה טרופה אין לוקחין מהן לפי שאפשר שערבו בה ביצת עוף טמא, ומזה החשש יש אוסרין ליקח מהן מאותן הלחמניות שטחין פניהן בביצים לפי שזה ודאי נעשה בביצים טרופות ויש אומרים שאין לאוסרן בשביל זה כי אין זה שוה לבצים טרופות לפי שבביצים טרופות יש לחוש שמא הגוי הערים לטרפן כדי לדמות בהן ולמכרן בחזקת עוף טהור אבל באותן לחמניות אין לחוש לכך לפי שאין צריך להם כח אם מעט מזעיר, וביצים שאינו מכירין אם היו שני ראשיה כדין או חדין או חלמון מבחוץ וחלבון מבפנים בידוע שהן ביצי עוף טמא, ראשה אחד חדה וראשה אחד כד, חלבון מבחוץ וחלמון מבפנים אפשר שהיא ביצת עוף טהור לפיכך צריך לשאול לצייד המכירן ואף על שהוא מוכרן סומך עליו אם אמר לו של עוף פלוני טהור הוא ואם לא הזכיר שמו אף על פי שאמר לו טהור הוא אינו סומך עליו והטעם כשיאמר של עוף פלוני באמת לא יכחש כי ירא שמא יביא לו מביצי אותן המין ויכחישו אותו אבל אם לא אמר רק של עוף טהור הם מי יוכל להכחיש אם יביאו לו ביצה מעוף אחד יאמר מאחר הם לפיכך אין ראוי לסמוך עליו, וסימני ביצי הדגים כסימני ביצי העוף, ובספק סומך על ישראל המוכרן אם אמר אני מלחתים והוצאתים מדג טהור אוכלן על פיו ואם לא אמר רק טהורים הם אין סומכין עליו אלא אם כן היה אדם שהוחזק בכשרות, וציר דגים טמאים אסור לפיכך אין לוקחין ציר מן הגוים אלא אם כן היה דג טהור משוטט בו. 

ערבה מלאה חביות ציר דגים פתוחות ודג טהור משוטט באחת מהן כולן מותרות היו סתומות ופתח אחת מהן ומצא בה דג טהור כולן מותרות והוא שיהיה ראשו של דג ושדרו קיים שיהיה דג טהור, ואין לוקחין דגים מרוצצין מן הגוים אלא אם היה ראשו של דג ושדרו קיים וגוי שהביא גרבים של חתיכות דג שחתוכן שוה ונכרין שכלן מין אחד ונמצא באחד מן החתיכות קשקשים כלן מותרות, וציר חגבים טמאין מותר מפני שאין בהן לחלוחית, כל חלב הנמצא ביד גוי אסור שמא ערב בו חלב בהמה טמאה, ובימי חכמי המשנה גזרו על גבינת הגוים ואסרוה מפני שמעמידין אותה בעור קיבת שחיטתן שהיא נבלה ולפי שהוא המעמיד אינו בטל במעוטו, והורו מקצת הגאונים שאפילו הגבינה שהעמידו הגוי בשרף התאנים או בעשבים או במי פירות והרי המעמיד ניכר בגבינה אסורה מפני שכבר גזרו על כל גבינות הגוים ולא הוציאו זו מן הכלל, והאוכל גבינת הגוים או חלב שחלבו גוי אין ישראל רואה מכין אותו מכת מרדות וכתב הר"י מ"מ מניחין אותם בחותם כל דהו בבית הגוים דלא טרח ומזייף עד כאן, והחמאה שלהם יש מן הגאונים התירוה לפי שלא גזרו רק על גבינה וחלב טמאה אינו עומד ויש מן הגאונים אסרוה מפני צחצוחי חלב שנשאר בה בין בקעיה ואין אותו החלב מעורב בחמאה שיבטל במעוטו, לפיכך אם בשל החמאה עד שלא נשארו בה שום צחצוחי חלב מותרת בלי ספק שאם תאמר נשארו בה ונתבשל הכל בטלו במעוטן. 

כתב הר"מ שר"ת ור"ח מתירין לאכול חמאה של גוים גם בתשובות הגאונים כתוב להתיר אמנם בתשובות הגאונים שלי כתוב בתשובת ה"ר נתן מאפריקי ז"ל עד עכשו היו נוהגים בה היתר אבל משהתחילו להביאה בכליהם מגוי גם החלב ומזייפין אותה אנו מנדין כל מי שיאכל אותם ויישר כחן של אותן שאין אוכלין אותן ומכל מקום הואיל ונפיק מפומיהו דרבנן להתר לא מחמירינן כולי האי לאסור הכלים שנתבשלה בהן לפי שאין רגיל לאכלה ומנהג רווח בכל ארץ אשכנז שלא לאכלה לבד מעיירות העומדות על גבול צרפת עכ"ל, וחמאה שבשלו אותה הגוי אסורה משום געולי גוים, ישראל היושב בצד העדר של גוים אע"פ שיש בעדר בהמה טמאה וחלב הגוי אע"פ שלא ראהו ישראל חולב מותר והוא שיוכל לראותו כשעומד לפי שהגוי ירא לחלוב מן הטמאה שמא יעמוד ויראה אותו. 

כל בהמה טהורה או חיה או עוף שמתה או שלא נשחטו כראוי הרי אלו נבלה, והאוכל עוף חי שלם לוקה משום נבלה אף על פי שאין בו כזית, ואם אכלו אחר שמת צריך שיהיה כזית בכלו, והאוכל כזית מבשר נפל בהמה טהורה לוקה משום נבלה, ואסור לאכול מבהמה שנולדה עד ליל שמיני שכל שלא שהא שמונה ימים בבהמה נפל ואין לוקין עליו, ואם נודע לו שכלו לו חדשיו מותר לאכלו אפילו ביום שנולד, וחדשי העבור לבהמה גסה הן תשעה ולדקה הן חמשה והשליא שיצתה הולד אסורה והאוכלה פטור שאינה בשר, והאוכל כזית מבהמה חיה ועוף טרפה לוקה ואי זו היא טרפה כל שאין כמוה חיה כגון שטרפה ארי או זאב וכיוצא בו ושברה ועדין לא מתה, ויש חולאים אחרים שאם יארעו בה תחשב כטרפה והם הלכה למשה מסיני ומספרם ח' ואלו הן, דרוסה, נקובה, חסרה, נטולה, פסוקה, נפולה, שבורה, וקרועה, ואין לך בכלן בפירוש מן התורה רק הדרוסה לפיכך החמירו בה שכל דרוסה אסורה וספק שאר הטרפות מותר, דרוסה כיצד היא שיטרוף הטורף וידרוס הבהמה בידו, ואין הבהמה הגסה ולא החיה הגסה נדרסת אלא מן הארי, והבהמה הדקה והחיה הדקה מן הזאב ולמעלה, וגדיים וטלאים אפילו שועל וחתול ונמיה וכיוצא בהן דורסין אותן, והעופות כלם נדרסין מן הנץ, ושאר העופות הדורסים אין להן דריסה אלא בעוף שכמותן אבל לא בגדול מהן, והנץ יש לו דריסה גם כן בגדיים וטלאים אם יקוב בצפרניו לבית חללו, והחולדה יש לה דריסה בעופות, והכלב אין לו דריסה כלל לא בחיה ולא בעופות ולא בבהמה, ואין דריסה אלא ביד ובצפורן אבל לדריסת הרגל אין חוששין וכן על השן אין חוששין אם לא נקב לבית חללו, ויש לבדוק שמא נקבו אחד מן האברים שנטרפים בנקיבה ואין דריסה אלא בכונת הדורס ואין דריסה אלא מחיים שאם דרס ונהרג ועדיין ידו בדרוסה שלא שמט צפרניו ממנה עד לאחר מותו אין חוששין לו, ובכל דרוסה שחוששין לה שוחטין אותה ובודקין כל החלל שלה מכף הירך ועד הקדקוד ואם נמצאת כולה שלמה מכל מיני טרפות ולא נמצא בה רושם דריסה הרי זו מותרת ואם נמצא בה רושם דריסה הרי זו ספק טרפה ואסורה מן התורה, אי זו היא רושם הדריסה שיאדים הבמה כנגד בני מעים פירוש שהאדמימות ההוא הוא מן הארס שנוקב ויורד ושורף עד המעים אבל אם אין שם אדמימות אף על פי שיש במקום אחר אינה טרפה אבל בודקין אותה מכף הירך ועד הקדקוד כמו שכתבנו, ואם האדים הבשר כנגד בני המעים עד שנעשה כבשר שהרופא גוררו מן החבורה הרי אותו הבשר עם בני המעים כאלו חסר וטרפה, ואם דרס כנגד הסימנין משיאדימו הסימנין עצמן כל שהוא מחמת הדריסה טרפה. 

ארי שנכנס בין השורים ונמצאת מכת צפורן בגבו של אחד מהן חוששין שמא ארי דרסו ואין אומר שמא בכותל נתחכך, וכן שועל ונמיה שנכנסו בין העופות והוא שותק והן מקרקרין חוששין שמא דרס ואסורין עד שיבדוק, אבל אם היה נוהם והן מקרקרין מיראתו אין חוששין לפי שמנהמתו הן מקרקרין ואם קטע ראש האחד השאר מותרין שכבר בחר בזה, וכן אם היה שותק והן שותקין אין חוששין שאלו הזיק להן היו מקרקרין, ספק נכנס הטורף ספק לא נכנס וכן אם לא נודע אם הנכנס מהדורסים אם לאו אין חוששין, וכן עוף שנכנס לבין העצים או לבין הקנים ויצא ראשו או צוארו מטפטף בדם אין חוששין שמא נטרף אבל אומרין שמא בעץ נזק. 

נקובה כיצד אחד עשר אברין הן שאם נקב אחד מהן לחללו במשהו טרפה ואלו הן תרבץ הושט, וקרום של מוח, והלב עם הקנה שלו, והמרה, וקנה הכבד, והקיבה, והכרס, והמסס, ובית הכוסות, והדקין, והריאה עם הקנה שלה. תרבץ הושט, הוא מקום שאין ראוי לשחוט מן הושט ולענין טרפות דינו כושט שנקיבתו במשהו, ושני קרומות יש למוח שבראש ואם נקב העליון הסמוך לעצם בלבד הרי זו מותרת, ומשיתחיל לימשך בשדרה מתחלת העורף שנקב מותר, והמוח עצמו שנקב או שנתמעך והקרום קיים כשרה ואם נשפך כמים או כדונג טרפה, מרה שנקבה ואין הכבד סותמה אע"פ שהנקב סמוך לכבד טרפה, ואם הכבד סותמה מותרת כלומר אם נקבה במקום שנדבקת בכבד שזה דרך גדולה והוה ליה סתימא מעליא, הלב שנקב לבית חללו בין לחלל גדול שבשמאל בין לחלל קטן שבימין טרפה ואפילו במשהו, אבל אם נקב בשר הלב ולא הגיע לחלל מותר, וקנה הלב והוא המזרק הגדול היוצא ממנו לריאה הרי הוא כריאה ואם נקב לחללו במשהו טרפה. 

גרעינה שנמצאת במרה אם היא כזית שראשה חד אסורה שהרי נקבה אותה כשנכנסה וזה שלא הוכר הנקב מפני שהוגלד פי המכה ואם היא כגרעינת התמרה שאין ראשה חד אין לחוש שנכנסה בושט ונקבה המעים ויצאה ונקבה גם כן המרה אחר שאין לה עוקץ לנקוב כל כך אלא ודאי אומרים שבקנה נכנסה ונשתלשלה בכבד ונכנסה במרה דרך סמפון המרה הפתוח לכבד, ואף על פי שלא יוכלו עכשיו להוציא דרך סמפון, יש לומר שמא נתפח משנכנס שם או מרוב נענוע הבהמה נדחק ונכנס שם מעט מעט, ובעל העטור כתב דאפילו כגרעינית הזית מסתברא דדוקא כי ליתא למררתא קמן אבל איתא קמן והיא שלימתא כשרה כדפרקינן גבי מחט שנמצאת בריאה דכל היכא דאיכא למימר דרך סמפונא נקט ואתאי כשרה הכא נמי, ומאי דטריף התם טריף הכא ומאי דמכשר התם מכשר הכא, וכן דעת הר"ש ז"ל. 

קנה הכבד שבו הדם מתבשל אם נקב אחד מהן במשהו טרפה, לפיכך מחט שנמצא בחתוך הכבד אם היא גדולה שראשה אחד חד וראשה אחד כד והיה ראשה החד בפנים בידוע שנקבה כשנכנסה וטרפה פירוש ואין חשש האסור מפני נקיבת הכבד אלא מפני חשש שנכנסה עם המאכל במעים ונקבה אותם ויצאה ונתחבה בכבד, ואם היתה מחט קטנה ששני ראשיה חדין בידוע שנקבה וטרפה, ואם נמצאת בקנה הרחב שבאמצעיתו שבו נכנס המאכל לכבד מותרת, וכבד שהתליע מותר, קיבה שנקבה וחלב טהור סותם הנקב מותרת, וכן כל נקב שבבשר אם חלב המותר באכילה סותמו הרי זה מותר חוץ מחלב הלב וקרום שעל הלב כלו והמחיצה שבאמצע הבטן המבדלת בין אברי המאכל לאברי הנשימה והיא שקורעין אותה ואחר כך תראה הריאה והיא הנקראת טרפש הכבד שהאברים אלו אינן מגינין לפי שהם קשין ונקב שנסתם מהם אינו סתום, וחלב חיה אף על פי שהוא מותר אם שכנגדו בבהמה אסור אינו סותם בחיה. 

כרס שנקב טרפה ואין לו דבר שיסתום שהרי חלב שעליו אסור, וכן המסס ובית הכוסות שנקב אחד מהן לחוץ טרפה ואם נקבו אחד מהן לתוך חלל חברו מותרת פירוש המסס הוא שקורין שנטופן, ובית הכוסות קורין לו קפיל, והמסס מחובר לבית הכוסות אבל כל אחד יש לו דופן לעצמו ושופכין זה לזה מבית הכוסות נכנס להמסס ומן המסס לקיבה ומן הקיבה לדקין ולפיכך כשהנקב מחללו של זה לחללו של זה כשר שכל אחד מגין לחברו. 

מחט שנמצאת בעובי בית הכוסות כשרה ואם נקב מפולש לתוך חלל בית הכוסות ונמצאת טפת דם בתוך הנקב טרפה שודאי קודם שחיטה נקב ואם אין דם בתוך הנקב הרי זו מותרת שמא אחר שחיטה דחקה ונקבה ויש אומרים שאפילו לא היה נקב מפולש אלא שנמצאת קורט דם כנגד הנקב מבחוץ טרפה שהדבר מוכיח שהנקב מפולש ואף על פי שאינו ניכר, ודעת ר"ש ז"ל דדוקה בבית הכוסות יש לחלוק בין מפולש לשאינו מפולש לפי שהן כעין שני עורות מדובקין ואם נקב אחד השני מגין בעדו אבל בשאר המעים אין לחלק שהעור דק וקליש ואם יתחב שם מחט אין שם שיגין ויש חולקין בזה ואומרים שבכל מקום שנמצאת מחט יש למשמש בנחת ולדקדק יפה ואם נשאר מקצת העור שלם כנגד פי המחט מגין כנגדו וכשרה, יש מביאין ראיה לסברה זו מדאמרינן בני מעים שנקבו ולחה סותמן טרפה משום דליחה אינה מגינה מכלל דקצת העור מגין, בהמה שאכלה מאכל שנוקב בני מעיה כגון קורט חלתית וכיוצא בו הרי היא ספק טרפה שודאי נוקב ובתוך שלשה ימים ספק נוקב וספק אינו נוקב ותבדק. 

כל אחד מבני מעים שפסולת המאכל סובבת בהן נקראין דקין ואם נקב אחד מהן הרי זו טרפה ויש מהן מלופפין ומוקפין זו לפנים מזו כנחש נכרך ונקראין הדרא דכנתא אם נקב אחד מהן לחברו כשירה שחברו מגין עליו, ומעי שנקב וליחה סותמתו טרפה שאין סתימה עומדת, בני מעים שבא זאב או כלב ונטלן והרי הן נקובין כשהניחן תולין בו ומותרת דאין אומרים דבמקום נקב נקב, נמצאו נקובין ולא נודע אם קודם שחיטה נקבו או אחר שחיטה נוקבין שם נקב אחר ומדמין ואם הנקב הראשון כמותו כשירה ואם לא ידמה לו טרפה שבאמת קודם שחיטה נקבו ואם ממשמשו בנקב הספק ממשמשין גם כן בשני ומעריכין זה לזה, בני מעים שיצאו לחוץ ולא נקבו אם לא נהפכו כשירה שאפשר שיחזירו בה ותחיה המעי האחרון הנקרא חלחולת והוא שוה ואין בו עקום ודבק בין עקרי הירכים אם נקב במשהו טרפה כשאר המעים והוא שינקב בחלל הבטן אבל נקב במקום הדבוק לעיקרי הירכים ואפילו נטל ממנו מקום הדבק כלו מותר ובלבד שישתייר ממנו בשר כמו ארבע אצבעות, והר"ש והר"ז ז"ל כתבו ובלבד שישתייר ממקום הדבק מארכו רוחב אצבע ואפילו בשור והמעי הזה נקרא בלשון לעז טבח"יאה. 

העוף אין לו כרס ואין לו המסס ולא בית הכוסות אבל יש לו כנגדן זפק וקורקבן וכל הטרפות שוות בבהמה ובחיה ובעוף, זפק שנקב גגו והוא המקום שימתח בשוה עם הוושט כשיאריך העוף צוארו טרפה אפילו בכל שהוא אבל נקב שאר הזפק התלוי מלמטה מותר, שני כסין יש בקורקבן החיצון אדום כמו בשר והפנימי לבן כמו עור נקבו זה בלא זה מותר שניהם אסור ואפילו במשהו, ואם נקבו שניהם זה שלא בפני זה מותר, הטחול אינו מן האברים שנקיבתן במשהו ולפיכך אינו נמנה עמהם וכה משפטו הטחול ראשו אחד עבה וראשו האחד דק ואם נקב בראשו העבה נקב מפולש או שלא נשתייר תחת הנקב כעובי דינר זהב טריפה, וכל אבר שאמרנו שאם נקב במשהו טריפה כך אם נטל כלו טריפה בין שנטל ביד בין שנטל בחולי בין שנברא חסר ממנו וכן אם נברא בשני אברים מאותו אבר שכל היתר כנטול הוא חשוב, כיצד נטל אחד מן המעים אי נטלה המרה וכיוצא בהן בין בעוף בין בבהמה טריפה, ויש מן הגאונים שהתירו נטלה המרה והוכיחו זה מדבעינן בכבד שישתייר ממנו כזית במקום מרה מכלל דאמרה עצמה לא קפדינן, ויש לדחות זאת הסברא דאדרבה להכי בעי שישתייר כזית מן הכבד במקום מרה כדי שתתקיים ממנו המרה, ויש מן הגאונים שהורו שעוף שלא נמצאת לו מרה טועמין הכבד ומוצצין אותו אם יש בו טעם מר מותר ואם לאו אסור, ובני יונה אין להן מרה וכשרים שכן תולדת מיניהם, והצבי אין לו מרה בכבד אבל יש לו למטה סמוך לזנבו, ואם נמצאו ב' מררות או ב' מעים וכיוצא בזו טריפה ויש אומרים דדוקא כשהמררות סמוכות זו אל זו דבוקות זו בזו דבהכי מטרפא משום דכל יתר כנטול דמי ונמצא מקומה נקב באחרת אבל אם היו בשני מקומות כשירה דאפילו נטלה לא משתייר נקב אלא בכבד שלא נפסל בכך, ויש כתבו שאם שני המררות הסמוכות זו לזו נשפכות זו לזו שמותרות כדאמרינן לקמן בתרתי סניא דשפכי אהדדי והטחול שנטל או שנמצאו שנים מותרות שאינו בכלל המנויין להצטרף במשהו והמעי היתר אינו מצטרף אם אינו יתר מתחילתו ועד סופו עד שנמצאו שני מעים אבל אם היה אחד משני ראשין אע"פ שהן מובדלין באמצע אינו יתר בכך ומותר. 

וכתב ה"ר דוד ב"ר לוי ז"ל וז"ל מצאתי כתוב שמעשה בא בעיר בדר"ש שנמצא יתר במעי היוצא מן הקבה לאחר שנמשך מעי היוצא מן הקבה זרת או זרתים והתירוהו על פי חכמים ואמרו שכל הבהמות יש שם וריד אחד מחובר בכבד ראשו אחד והוא מחובר בדקין וכל מעי היוצא מן הקבה לאחר שנמשך מן הקבה זרת או זרתים והוא הורד הוא חלול ונכנס לתוך המעי היוצא מן הקבה ופעמים שנשאר כל הורד בכבד כשחותכין הכבד מן הגוף ונשאר המעי היוצא מן הקבה חלק שלא נכר בו כלל אלא נשאר כאלו לא היה מחובר שם כלל ופעמים שאין מצמצמין לחתכו שישאר כל הורד עם הכבד אלא שנשאר ראש הורד במעי שהוא מחובר ופעמים שנשאר שם באורך ברוחב ג' אצבעות או יתר ונראה שהוא יתר ואינו כן, וזה הורד פעמים שמקום חבורו במעי כרוחב אצבע או יתר ונראה ופעמים שהוא דק עד מאד, וכל זה העידו שהתירו גם כן חכמי לוני"ל ז"ל ע"כ. 

שני קרומות שעל הריאה שנקבו זה בלא זה מותרת ואפילו נגלד הקרום העליון והלך לו כלו מותרת אבל אם נקבו שניהם טרפה, וקנה שנקב מן החזה ולמטה והוא המקום שאינו ראוי לשחיטה טרפה ונקיבתו במשהו, התחיל בשחיטה ושחט כל הקנה ואחר נקבה הריאה ואחר נגמרה השחיטה טריפה, הואיל וקודם גמר שחיטה נקבה וכן כל כיוצא בזה בושט, אחד מסמפוני הריאה שנקב אפילו לחבירו טריפה, וריאה שנקבה ונסתם הנקב בקרום שעלה במכה אינו כלום, נקבה האומה שלא במקום חתוך האונות אף על פי שדופן סותמה טריפה ואפילו במקום חתוך האונות אם אין בשר או עצם ובשר סותמה טריפה. 

האומה שנסמכה לדופן בין העלתה צמחים בין לא העלתה חוששין לה שמא נקבה ומפרקין אותה בנחת מן הדופן שלא תנקב ואם נמצאת נקובה ואין מכה בדופן טריפה שבאמת קודם שחיטה היה בו נקב, ואם נמצאת מכה בדופן במקום נקב תולין במכה ואומרין שאחר שחיטה נקבה כשנתפרדה מן המכה, וריאה שנמצא בה מקום אטום כל שהוא שאין הרוח נכנס בו שאינו נפתח הרי הוא כנקובה וטריפה, ובודקין אותה שקורעין המקום שלא נפתח ואם נמצא בו לחה מותרת שמחמת הלחה לא נכנס הרוח ואם לא נמצא בו לחה נותנין עליו מעט רוק או תבן או נוצה וכיוצא בהן ונופחין אם נתנדנד כשירה ואם לאו טריפה שאין הרוח נכנס שם, ואם שמע בה הברה בשעת נפיחה אם נכר המקום שממנו תשמע ההברה נותנין עליו מעט רוק וכיוצא בו ואם נתנדנד בידוע שהיא נקובה וטריפה ואם לא נכר המקום מושיבין אותה בפושרין ונופחין אותה ואם בצבץ המים בידוע שהוא נקובה וטריפה, ואם לאו בידוע שקרום התחתון נקב והרוח נכנס בין שני הקרומות ומשמיע הקול בשעת נפיחה, ובעל העטור ז"ל מצריך לכל ריאה להוציאה ולנפחה דאי לאו הכי מנא ידעי אי איכא בה מקום אטום, וכל הגאונים האחרונים כתבו שאין נופחין אותה אלא היכא דאתיליד בה ריעותא וכן פשט המנהג ופירוש העלתה צמחים אבעבועות מלאות מוגלה והסירכה עולה מהן ולדופן. 

ריאה שנשפכה כקיתון של מים והקרום העליון שלם אם כל הסמפונות שלמים שלא נמוחו כלל כשירה, וכיצד בודקין אותה שופכין אותה בכלי שוע באבר וכיוצא בו ואם נראו בה חוטין לבנים בידוע שנמוקו הסמפונות ואפילו בסמפון אחד שנמוק טריפה, היו אבעבועות מלאות רוח או מים זכים או לחה שאינה נמשכת כדבש או שהלחה יבישה וקשה ואפילו כאבן הרי זו מותרת, אבל אם היתה הלחה סרוחה או המים סרוחין או עכורין טריפה, וכשמוציא הלחה ובודק אותה בודק הסמפון שתחתיה אם נמצא נקוב טריפה, היו בה אבעבועות סמוכות זו לזו טריפה שמא נקב ביניהן ואין לה דרך בדיקה, היתה בה אחת ונראת כשתים שנוקבין האחת ואם נשפכה בזאת השנית בידוע שהיא אחת וכשירה ואם לאו טריפה, ריאה שנתמסמסה והיא נופלת חתיכות חתיכות כשתולין אותה טריפה, ריאה שנמצאת נקובה במקום שיד הטבח ממשמשת בו ולא נודע אם קודם שחיטה נקבה או אחר שחיטה נוקבין שם נקב אחד ומדמין אותן כדרך שעושין בבני מעים, ומדמין מריאה של בהמה דקה לבהמה דקה ומגסה לגסה, וכתב ה"ר דוד ב"ר לוי ז"ל מצאנו כתוב כי הסכימו כל הגאונים ז"ל דאנן השתא לא בקיאינן בהנך הקפות ואין מקיפין כלל לא בריאה ולא בבני מעים ולא בקנה, נמצא הנקב באחת מן האבעבועות טריפה. 

כתב ה"ר יצחק ז"ל וזה לשונו בועא בשפולי ריאה טריפה, וכן פירש בהלכות גדולות ושיפולי ריאה רוצה לומר כל חודי חתוכי האונות והאומות בין מלמטה בין מן הצדדין נקראת שפולי ריאה, על כן מחט שנמצא בריאה כגון שהרגיש בה במשמוש היד שהמחט בתוכה אך עדיין הריאה שלימה לפנינו ולא נראה בה נקב שלא יצאה לחוץ המחט נופחין אותה ואם לא יצא הרוח בידוע שלא נקבה ודרך סמפונות נכנסה וכשירה ואם נחתכה הריאה קודם נפיחה הרי זו אסורה שהדבר ידוע שנקבה ואם הריאה שלמה אפילו נתאכל הבשר סביב המחט אין בכך כלום דחסרון מבפנים לאו שמיה חסרון ובהא ליכא לאפלוגי בין קופא לבר לקופא לגו, ואם נמצאת בסמפון הגדול של ריאה כשירה ג"כ דדרך קנה ודרך סמפון באה, ודוקא כי איתא לריאה קמן, והר"ז ז"ל כתב דאפילו בריאה מחט שנמצאת בה קופא לבר היא טריפה אפילו היא שלימה, תולעת שהיתה בריאה שנקבה אותה ויצאה כשירה שחזקתה אחר שנשחטה נקבה ויצאה פירוש לפי שכשהרגישה שחום הטבעי אפס במות הבהמה דחקה לצאת ונקבה לבקש חמימות או אפשר לומר שבעוד הבהמה חיה אי אפשר לתולעת לנקוב מתוך טרדת הריאה שמרחפת תמיד בלי הפסק. 

יש מראות שאם נשתנה בהן האבר הרי הוא כמת וכנקוב וחמשה מראות הן בריאה שאם נשתנה אחד מהן אפילו כל שהוא טריפה ואלו הן שחורה כדיו, או ירוקה כקישות, או כעין חלמון ביצה, או כעין הצמח שצובעין בו הבגדים שהוא אדום מעט ונוטה לירוק, והנמצא כענין חריות של דקל אוסרין אותה מספק אחר שהוא קרוב למראה האסור, וארבע מראות מותרות בה שחורה כטחול, או ירוקה כחציר, או אדומה כמראה הכבד, ואם היתה כולה טלאים טלאים ונקודות במראות אלו מותרות, ואין אוסרין במראה האסור עד שנופחין אותה, ואם תחתיה תעמוד הבהרת אסורה ואם נהפכה למראה המותר כשרה, 

עוף שנפל לאור והוריק לבו או כבדו או קרקבנו או שהאדימו המעים בכל שהוא טריפה והוא שיעמדו בעינם אחר ששולקין אותן מעט וממרסין בהן, וכל עוף שנמצא הכבד שלו כמראית בני מעיו או שנשתנו בני מעיו ועמדו בשנויין אחר שליקה ומריטה או שלא נמצא בהן שנוי רק שהוריקו האדומין אחר שליקה בידוע שנפל לאור ונחמרו בני מעיו וטריפה, וכן הושט שנמצא העור החיצון שלו לבן והפנימי אדום בין בבהמה בין בעוף טריפה, וכתב ה"ר אשר ז"ל מלוניל עוף שנמצא הכבד או הלב והקורקבן ירוקין ולא נודע שנפל לאור בא מעשה לכאן והחמירו בו על פי לשון הגאון רבי יצחק ז"ל דגריס כגון שהוריק הכבד כנגד בני מעים בידוע שנפלה לאור, ובספרים שלנו לא מצינו אלא בידוע שנחמרו בני מעיה כשידענו שנפלה לאור אבל בספיקא לא מחזיקין אסור ומתניתא מסייע להך סברא דנקט נפלה לאור עד כאן, ובעל העיטור ז"ל כתב שאם נמצא הושט ששני עורותיו אדומין או לבנים דהוה ליה כנקב זה בלא זה וכשירה דודאי אין ריעותא אלא באחד ויש אוסרין בכי האי גונא, וקרום שעלה בושט מחמת מכה אינו קרום ואינו מכשירו לפי שסופו לנקב על ידי מאכל שנכנס שם והוא הדין לשאר המקומות שנקיבתן במשהו שאם עלה בנקב קודם שאינו מועיל. 

שני אברים הן שאם חסרה מנינם טריפה, והם הריאה והרגלים, וחמש אונות יש בריאה שלשה מימין ושנים משמאל כשיתלה הבהמה ויהיו פניה כנגד פניו, ובצד ימין ממנה אזן קטנה שלא בצד האונות ויש לה כיס בפני עצמה והיא בתוך הכיס ואזן זו קטנה נקראת ורדא מפני שהיא דומה לורד ואינה מן המנין, חסר מנין האונות של שמאל טריפה ואם בימין לא נמצאו שם אלא שתים, ואם האזן משלמת המנין כשירה שהיא בצד ימין כמו שכתבנו וה"ר יצחק ז"ל כתב דאינה מצטרפת להשלים המנין אפילו מימינה כיון דלא קיימא בדרא דאוני, נקבה זאת האזן אף על פי שהכיס שלה סותמה טריפה, לא היתה בבהמה אותה האזן כשרה והוא שיהיה בה מנין שאר האונות שהרבה בהמות יש שאין להן אותה האזן, וענוניתא דורדא שאין לה כיס כתב ה"ר משה ב"ר יהודה שאוסרין אותה, וכן אם נמצא ענוניתא דורדא מחתוכא דאונא ולמטה אסורה שאין מכשירין אותה אלא כי איתא מחתוכא דאוני ולמעלה, וריאה שנמצאו בה שני ורדות כתב הר"ש ז"ל שאסורה, וכן כתב ה"ר יצחק ז"ל ואם יש תרי ענוניתא דורדא טרפה וכן אם אין בה אפילו אחת טריפה ויש מפרשים דכשירה, ופוסקין להחמיר עד כאן, אבל רוב שאר הגאונים התירו ב' ורדות והוא שתהיינה שתיהן בצד ימין שהוא מקום מיוחד לה. 

נתחלף סדר האונות והיו ג' משמאל וב' מימין בלא הורד או שהיתה הורד בצד שמאל טריפה, נתוספו מנין האונות והיתה אזן יתרה על גבי הריאה לעומת הצלעות הרי זו טריפה שהיתר כנטול והוא שתהיה כמו עלה של הדס פחות מכן אינו אוזן ומותרת, ואם היתה האוזן יתרה מצד האונות או מלפני הריאה שהוא לעומת הלב מותרת, נמצאו שתי אונות באונה אחת אם אין ביניהם כמו עלה של הדס בין בעקרן בין בסופן בין באמצען כדי שיוכר שהן שתים דבוקות הרי זו חסרה וטריפה, וכן ריאה שנמצאת כולה שתי ערוגות שאין לה חתוך אזנים כלל טריפה ואם נמצאת בריאה מקום יבש שנפרך בצפורן טריפה אפילו בכל שהוא אבל אם לא יבשה כדי שתפרך בצפורן אף על פי שיבשה קצת עד שלא תוציא טיפת דם כשירה, נמצאת נפוחה תוספת משונה היא ואוסרין אותה מספק. 

אונה שנמצאה דבוקה בחתוך האונה הסמוכה לחברתה כשירה ואם נמצאו מגב לגב שלא במקום חתוך או אפילו במקום חתוך של ראשונה לשלישית טריפה, והטעם לפי שהאונות מרחפות תמיד והאמצעית מרחפת בין שתי החיצונות ומפרקת הסרכה ואין הסרכה ואין סרכה בלא נקב ובהתפרק הסרכה נמצא שנקבה הריאה אבל אם הסרכה מאונא לאונא הסמוכה לה כשרה כיון ששתיהן יכולות לרחף כאחד ואין מפריד ביניהם אין סופה להתפרק ויש שהחמירו אפילו מאונה לאונה אבל במנהג נרבונ"ה כמו שכתבנו וכן כתב הרמב"ם ז"ל, וה"ר יצחק כתב לדידן דלא בקיאינן בנפיחה כל סרכא טרפה, ומיהו כי ליכא סרחה כי אם קרום ההולך מאונא לאונא כסדרן רגילין להכשיר כי ליכא חלון אבל אם איכא חלון טרפה, ואונא לאומא יש אוסרין ורבינו ברוך היה מתיר ובימיו היו אוכלין סרוכה כסדרן ואינן מוחין, ואומר ה"ר שמשון בשם רבותיו וה"ר נחמן בן ה"ר חיים כהן דגבול יש לה דאם סרוכה בראש האונות או למטה מעט טרפה, ואם הרוב מאמצע ולמטה כשרה ואם הבהמה של גוי טורפין הכל ע"כ, ובספר המצות כתב כי רבינו יהודה מפרי"ש מורה הלכה למעשה להתיר כל סרכה הדבוקה לדופן במקום חתוך האונות בלא שום בדיקה וכן כל סרכה שהיא כסדרן היה מתיר בלא בדיקה, אך ריצב"א היה מחמיר הואיל ויצא מפי הגדולים, והר"ף כתב לדידן כל סרכה טרפה דאנן לא בקיאין בנפיחה ומיהו כי ליכא סרכא כי אם קרום ההולך מאונא לאונא כסדרן כשרה כי ליכא חלון אבל אי איכא חלון טרפה, ואונא לאומא יש אוסרין אותה אפילו סמוכה לה לפי שהאונא עומדת במצר החזה במקום צר ורחיפתה קצרה והאומא עומדת ברוחב הבטן ורחיפתה גדולה וכשהאומא מרחפת אין האונה יכולה להיות נמשכת עמה ומתפרקת הסרכה ובודאי נקבה, ורש"י כתב דמאונא לאומא מותרת דכסדרן הוא ובלבד שתהא מחתוך זו לחתוך זו דהיינו מגב לגב, וכן מנהג נרבונה. 

כתב הרשב"א סרכה שהיא יוצאה בשפולי הריאה פסולה שהיא כאלו נסרכת מן הגב ובין שתהא נסרכת משפולי לשפולי ובין שתהא נסרכת משפולי לחתוך האונא טרפה ע"כ, ור' דוד ב"ר לוי ז"ל כתב ושפולי ריאה חוץ לגבול שלה שנסרכה לטרפש הכבד בפלוש טרפה בלא פלוש כשרה, וסרכה העולה מתחת אונא לדופן טרפה אלא אם כן עולה מגבה או מצדה או משפתה, ואין הפרש בסרכא בין גדולה בין קטנה כי הכל אסור עכ"ל, וענוניתא דורדא כל היכא דסריכא טרפה שהכל הוא לה שלא כסדרן אך אם היא דבוקה בכיס שלה מכשירין אותה והוא שתהיה שם בלא פלוש, וה"ר דוד ב"ר לוי כתב כלל זה בכל עניני הריאה וז"ל אונה לדופן כשירה אפילו אין מכה בדופן ובין שתצא הסירכה מחתוך האונה לדופן או מגב האונה לדופן מקום רביתא הוא וכשירה, וכל המקום שבאונין לאחר החתוך נמי דינו כאונין ומשם לדופן או לשדרה כשירה אבל מן הצד הפנימי של אונין לדופן לאו מקום רביתא הוא ואוסרין אותה והוא דסביך בבשרא אפילו מאונא לדופן אין מתירין אותה אלא כשנסתבכה הסרכה ונדבקת בבשר שבין הצלעות ששם נדבקת יפה אבל בצלעות עצמן אינה נדבקת יפה ואוסרין אותה שסופה להתפרק, ואם נדבקה בבשר ובעצמות כתב הרמב"ם אבא מורי ז"ל מן האוסרין ואני מן המתירין, ובעל העיטור כתב מנהג בידינו מאבותינו דבגמרא מכשירין לה, וכן כתב רבינו תם דאמר רבינא והוא דסביך בבשרא פשט היתר בכל מלכותינו בין בבשר בין בעצמות שאף על צלעות יש שם בשר רך וטוב אלא לפי שלא הזכיר שמגינות מסרכה אלא סתימא כדאמרינן ודופן סתומה דהיינו סבורין שמא בשתי המררות המדובקות זו בזו או בחלחולת שנקבה ודופן סותמתן דמשמע אפילו בלא סירכה להכי הוצרך לפרש והוא דסביך בבשרא ולא אמר בבשרא למעוטי גרמא, ושמענו מנהג נרבונה ג"כ להתר ולא דייק בין בשרא לגרמא וסירכה רחבה שיוצאה מאומא ומאונא לדופן רואין אם רובה מאונא כשירה ואם לאו טריפה, איכא דמפרש דכי אמרינן אי איכא רעותא בדופן תלינן בתר דופן וכשירה דוקא כשלא העלתה צמחים אבל העלתה צמחים אפילו איכא ריעותא בדופן טריפה היא, ויש שפוסקין דאפילו איכא רעותא בדופן בדקינן לה בפושרי ואי מבצבצא טריפה, ויש מצריכין נפיחה, ואית דמפרשי לקולא דאפילו ליכא מכה בדופן בדיק לה בפושרי ואי לא מבצבצא כשירה, מיהו לדעת הרי"ף שלא הביא הא דבדיק לה בפושרי משמע דלא בדיק לה כלל אלא אי איכא רעותא בדופן תלינן בדופן וכשירה, וכן עושין מעשה בנרבונ"ה, וכי ליכא מכה בדופן מחמירין לאוסרה אפילו לא מבצבצא. 

וריאה שהיא דבוקה בשדרא דהיינו גג האומא מהשלמת גג האונין ולמטה קורין אותה פלמונד"ה ומתירין אותה והיא שדבוקה לגמרי בלא פלוש כלל, ויש מחמירין ואומרין שצריך שיהיו האונין והאומות דבוקות בשדרה בלא שום פלוש ואם אין האומות דבוקות אוסרין אותה וכן מנהג נרבונה, והדבק שהיו אוכלין אותו מקדם קצת חכמי נרבונה הוא סרכה קצרה שאין אורכה כמלא רוחב גודל או סרכה רחבה כרוחב גודל פירוש היתה מן הסרכות האסורת שהיתה דעתם לומר שאינה מתפרקת, וכבר פשטו להחמיר וסרכה תלויה שיוצאה מאומא או מאונא ואינה נדבקת בשום מקום מכשירין אותה בשם רב יהודאי שאינו אלא שנקבה הקרום התחתון ולא העליון ואותו העליון הוא שנמשך כל כך וכן כתב ה"ר שמואל דאם נמצאו סרכות מדולדלות שאינן דבוקות בשום מקום כשירה ויש כותבין שאין צריכין בדיקה וכן דעת הרשב"א ז"ל, ורשאי הבודק למשמש בסרכה הרבה שמא ריר בעלמא הוא ונמוח במשמושו ובלבד שיזהר לעשות בנחת שלא יעקר אותה והרשב"א ז"ל כתב כל הנוהג כן כאילו מאכיל טריפות לישראל כי אין הפרש בסרכות בין שתהא עבה וחזקה בין שתהא דקה שבדקות, וסרכה שהיא ממקום למקום באונא או באומא עצמה מנהג נרבונה להתירה כדין סרכה תלויה. 

סימן לטריפות כל דסריך נשחת ואדם אין פירוש אדם אונא לאונא אונא לדופן אומא לאונא אלו הג' לבד כשירות, וריאה שהעלתה צמחין פירוש אבעבועות אין חוששין לה וכשירה, ואף דמליא מוגלא פירוש לחה או מים זכין והוא דלא אסרוח אבל אסרוח טריפה, וכן כתב הרמב"ם אבל הר"ז ז"ל כתב דכי אתמר אכוליא אסרוח טריפה בכוליא אתמר אבל בריאה הכל כשר, לא שנא מים זכים ולא שנא מים עכורין ולא שנא סרוחין שלא נפסלו עכורין וסרוחין אלא מטעם מוגלא וכשם שהמוגלא כשר בריאה ופסולה בכוליא כך עכורין וסרוחין עכ"ל ה"ר דוד ב"ר לוי ז"ל. 

כתב ה"ר שמחה מויטר"י כך ראיתי בתשובת הגאונים כשטבח מכניס ידו אם פירשה שום סירכה ואינו יודע אם היתה סירכה או רירא ומוציא הריאה לחוץ ובודקה אם איתא סירכה ימצא ראשה בריאה או בדופן ואם לאו רירא הוא וכשירה, ודופני הריאה הסרוכים בקנה הלב או דבוק מעיקר הלב ובא לו עד למטה כשירה ואם מפצלת קימעא ודאי סרכות הן וטריפה ע"כ. 

כתבו בתשובת הגאונים פעם אחת נכנסו מר רב יצחק גאון ומר אבימי וכמה גאונים ותלמידים עמהם אצל מר יעקב ואמרו שמענו עליך שאתה מתיר הלב הסרוך לריאה לפרק ולנפחו אמר להם חס ושלום לא כן אני מתיר אלא פעמים שמתוך שומן הלב ושומן הבהמה נסרך לאונות ולאומות ולענינותא דורדא והתרתי לאחוז בקנה ולנענע יפה שלשה או ארבעה פעמים אם תנתק הסרכה מאליה אני מתירה אבל לפרק ביד לא התרתי, והסכימו עמו כל הישיבה והורו כן לכל ישראל. 

כתב הר"י הלבן בתחלת בדיקתי הטרפתי כמה בהמות שמצאתי בהן סרכות דקות מספקא וטעיתי וטועה כל מי שמטריף סריכה בת יומא כי נמצא בהלכות גדולות ובתוספות קדמונינו כי סירכה בת יומא לאו סירכה היא ובמה נדע אם היא בת יומא אם לאו מכניס אצבעו מתחתיה ומגביה קצת אם נפסקה מאליה מחמת הגבהה כל שהו היא בת יומא ואם לאו נטרפה הבהמה, וקבלה בידי מרבותי ומאת זובחי הזבח הבקיאין בהמה שלא הושקתה מים סמוך לשחיטתה כולה מלאה סרכות דקות וקשות, והשוחט צריך שיכניס ידו בבהמה בזריזות בלא רפיון ידים וימשמש בבהמה בכל צדדיה בין לגבי דפנות בין לגבי שומן הלב אז מחמת חמימות הבהמה מנתקות כל סירכות הבאות מחמת טרפות מתקיימות ולאחר שיוציאו הריאה לחוץ אם יראה אח"כ טרפות אחר אין לבדוק כי אם כמו שהעידותי מפי הגאונים ולא יותר עד כאן, בהמה שהיתה חסרת רגל מתחילת ברייתא או יתרת רגל טריפה, אבל היתה יתרת יד או חסרת יד כשירה לפיכך אם נחתך היד שלה כשירה נחתך הרגל מן הארכובה שהיא סוף הירך הסמוך לגוף ולמעלה טריפה מן הארכובה ולמטה כשירה, נשבר העצם מן הארכובה ולמעלה אם יצא רובו לחוץ הרי הוא כמו שנפל וטריפה ואם הבשר או העצם חופה רוב עביו ורוב הקפו של עצם הנשבר הרי זו מותר ואבר עצמו מותר, ואם נפל מקצת העצם הנשבר והלך לו והגידין הרכין אינן חשובין כבשר, צומת הגידין בבהמה וחיה למעלה מן הערקום והוא המקום שתולין בו הטבחים הבהמה והם שלשה גידין לבנים אחד עבה ושנים דקים וממקום שיתחילו להיות קשים ולבנים עד המקום שיתחילו להתאדם ולהתרכך הוא צומת הגידין והוא בשור באורך י"ו אצבעות, ומנין אלו הגידין י"ו בעוף תחילתן מן העקב שלמטה מן האצבע יתרה עד סוף השוק שהוא כלו קשקשים, ובהמה שנחתכו רגליה במקום צומת הגידין אף על פי שהוא למטה מן הארכובה טריפה מפני חתוך הגידין שחתיכת הגידין אלו מכלל הטרפיות וכן בעוף ואפילו נחתכו הגידין ונשאר הרגל שלם טריפה, נחתך האחד העבה לבדו בבהמה ונשארו שנים הדקין מותר וכן אם נחתכו הב' דקין ונשאר העבה, נחתך רוב כל אחד מהן טריפה, ובעוף אפילו לא נטל אלא רובו של אחד מהן טריפה ואגפים לעוף כידים לבהמה, כל זה דעת הרמב"ם ז"ל ויש חולקין עליו שאומרין שכמו שתחלת צומת הגידין בבהמה מפרק חבור העצם התחתון עד האמצעי כן בעוף, ויש אומרים שאף הרב ז"ל חזר בו בתשובת שאלה, ונשבר העצם מן הארכובה ולמעלה שאמרנו שאם יצא לחוץ הרי הוא כמו שנפל וטריפה, כתב הראב"ד ז"ל בתשובת שאלה דדוקא יצא לחוץ ששלט בו האויר אבל נשבר העצם בחלל הגוף לפנים כשירה שאין האויר שולט בו עד כאן, ויש אומרים דיצא לפנים כיצא לחוץ דמי ונותנים סימן לדבר תנא כל עקירת חפץ ממקומו הוצאה קרי לה שנאמר גבי שבת, וכתב בעל התרומה דהיכא שמצינו עצם שנשבר והבריא אין חוששין שמא יצא לחוץ שאילו כן לא נתרפא, וה"ר דוד ב"ר לוי כתב והוא הדין אפילו נמצאת שבורה במקום צומת הגידין ונתרפא היטב אין חוששין שמא נפסק אחד מצומת הגידין ומכשירין ליה, ודעת הראב"ד בעצם שנשבר במקום צומת הגידין אפילו נשבר העצם ויצא לחוץ בלא צומת הגידין טריפה כיון דבמקום צומת הגידין נשברה. 

ולמען תבין ותדע ענין צומת הגידין אבאר לך ענין רגלי הבהמה באור רחב יותר ממה שבאר הרמב"ם כמה שכתבנו למעלה דע כי שלשה עצמות הן בירך כל אחד נקשר בחבירו בראש הפרקים הראשון הוא הנחתך ברגל הנמכר עם הראש, השני הוא האמצעי הנקרא סרקו ונקרא אשקנקי"ל, השלישי הוא הנקרא קולית ובלע"ז אושמאול"ר וראשו העליון תחוב באליה וראשו התחתון הוא הארכובה וזו היא שאמרו בגמרא שכנגדו בגמל נכר מפני שבולט כלפי חוץ ושם הגמלים רובצים כדכתיב (בראשית כד, יא) ויברך הגמלים, וזו היא הארכובה שאמרו ז"ל שאם נשבר העצם למעלה ממנה ויצא לחוץ טריפה, וכן כתב בעל התרומה והראב"ד ז"ל, אך מקום צומת הגידין אף בעצם השני, וכבר כתבנו דעת הראב"ד בנשבר העצם מקום צומת הגידין ויש חלקו עליו ופסקו שאפילו נשבר העצם הזה הב' אינה טריפה ובלבד שיהיו הגידין כולם קיימין במקום חבורן והיינו דקאמר בגמרא ארכובה גופה שכנגדה בגמל ניכר וכו', ותחלת הגידין הוא מן העצם הקטן שבין עצם הרגל הנמכר עם הראש והעצם האמצעי והוא מחבר הפרקים ונקרא בלשון משנה ערקומא ובלע"ז בורוניק"י או אוש"ט, ואורכן באר הרמב"ם כמו שכתבנו י"ו אצבעות והוציא זה מדאמר בגמרא ארבע בטדין בתורא ופירוש בטדא ארבע אצבעות, וכן פרשו הרי"ף פרק אלו טריפות ורש"י ז"ל פירוש בטדא אצבע גודל, ולדעתו לא יהיה אורך הגידין רק ארבע אצבעות וכן דעת הר"ז ואותו העצם הקטן הנקרא ערקום כתב ה"ר יונתן בשם הראב"ד ז"ל שאין צומת הגידין בערקום גופו אלא ממנו ולמעלה וכן נראה דעת הרמב"ם כמו שכתבנו, עוד כתב הראב"ד שאין צומת הגידין מן העצם ולחוץ ר"ל כלפי הזנב במקום שהזנב נוקש בו רק בעצם ולפנים כלומר לצד הגוף אבל בידי הבהמה דהיינו רגליה הראשונים אין בהן צומת הגידין כלל ואין בהן צד טריפות אם לא בנשבר העצם ויצא לחוץ וזהו דוקא באבר עצמו אבל שאר הבהמה אינה נטרפת אפילו מחתך כל האבר כמו שבארנו. 

וגף של עוף גם כן כה משפטו דכל מקום שנשברו ב' העצמות של גף למטה ממקום חבורה עם הגוף אם בשר קיים זה וזה מותר ואם לאו אבר אסור ושאר העוף מותר וכתב הר"י שמוטת גף ממקום חבורו בכתף או שבורת גף טריפה שמא נקבה הריאה ודוקא במקום חבורה אבל למטה בין שבורה בין שמוטה כשירה, ושלשה אברים הן שאם נטלו טריפה והן צומת הגידין והכבד והלחי העליון, כבד שנטל כלו טריפה, נשתייר ממנו כזית במקום שהיא תלוי בו וכזית במקום מרה מותרת וזולת שני זתים אלו טריפה דקים להו לרבנן דאינה חיה אלא אם כן נשארו בה שני זתים אלו, נתדלדלה הכבד והיא מעורא בטרפשא שלה מותרת, נטל ממנה מקום שהוא תלוי בו ומקום המרה אפילו השאר כלו קיים טריפה, וכן אם הוא מפוזר מעט כאן ומעט כאן או שהיה מרודד או ארוך כרצועה הרי זו ספק וטריפה, הלחי העליון שנטל טריפה אבל נטל לחי התחתון עד מקום הסימנין ולא נעקרו הסימנין מותר, וכל אבר שאם יחסר תהיה טריפה כך אם נטל טריפה, אבל יש אבר שאם נטל טריפה ואם חסר מתחלת ברייתו כשירה, וכל שאם נטל מותר אין ספק שאם חסר מותר. 

בהמה שנטלה האם שלה והוא בית הרחם שנטלו הכליות מותרת וכן אם נבראת בכוליא אחת או בשלשה כוליות וכן אם נמצאת הכוליא נקובה, ואף על פי שאם נטלה הכוליא שהיא מותרת, הקטינה בדקה עד כפול ובגסה עד כענבה טריפה, ופירוש זה מהראב"ד ז"ל דדוקא הקטינה כוליא מחמת חולי אבל אם היא קטנה מתחלת ברייתה כשירה שאין זה לקות והוכיח זה מדאמר הקטינה דמשמע שהיתה גדולה מזה קודם לכן, וכיצד בודקין אם תחלת ברייתה כן אם לאו בודקין את מקומן אם הוא כלו מלא ואין שם חלל סביבותיה ולא ריקות כלל אז ניכר שכך היתה תחלת ברייתה וכשירה, אם נמצא חלל שם באמת הקטינה ואסורה, ולפי דעתו הוצרכנו לבאר נטלו הכליות שאמרנו כשירה רוצה לומר שנבראת כך חסרת הכליות שאם נטלו על ידי חולי כיון שהקטינה לפחות מכשיעור כבר נאסרה ואיך תחזור להכשירה כשגמרו לכלות ולהמק, ולפי זה צריך לבדוק מקומן ולבדוק אם הכיס שלהן מלא חלב ואין שם כי אם החוטין בלבד אז ניכר שזה תחלת ברייתה וכשירה ואם נמצא שם חלל ומקום רק ניכר שהיו לה כליות רק שנמוחו וטריפה, לקתה בכוליא עד שיעשה כבשר המת שהבאיש שאם תאחוז במקצתו תמסמס ויפול והגיע חולי זה עד הלובן שבכוליא טריפה, וכן אם נמצאו בכוליא מים עכורין או סרוחין או לחה אף על פי שאינה סרוחה הרי זו טריפה, וכתבו הגאונים שאם נמצא דם בכוליות שאין זה לקות וכשירה. 

חוט השדרא שנפסק העור החופה המוח או רוב הקפו טריפה אבל נקב או נסדק לארכו מותר, וכן נשברה השדרה ולא נפסק החוט שלה או אפילו נתמעך המוח שבתוך החוט ונתנדנד הואיל ועורו קיים מותר, הומרך המוח ונשפך כמים או שנמס כדונג עד שימצא החוט כשמעמידו אינו עומד או שאינו יכול לעמוד מפני כבדו אסורה וחוט השדרה תחלתו מחוץ לפולין שבתחלת העורף עד שלא ישאר אלא חוליא אחת לתחלת האליה, ובעוף עד בין אגפיו כלומר כנגד בין האגפים הוא כח חוט שדרתו מפני חבוט גדול שמתחבט שם בכנפיו אם יפסוק שם החוט אפס כחו אבל משם ולמטה אינו צריך חזוק כל כך ולא יטרף בפסקתו והוא נדון כבשר וה"ר יונתן ז"ל מחמיר לאסור עד למטה מן האגפים שעד אותו המקום צריך לכח גדול וכן דעת הר"ז ז"ל אבל למטה ממקומות אלו בין בבהמה בין בעוף אין חוששין אל החוט בין נפסק העור בין הומרך המוח שבו. 

שמוטת ירך בבהמה טריפה, פירוש היינו בוקא דאטמא דשף מדוכתיה ודוקא באעכול ניבי, והראב"ד פירש שמוטת ירך הוא הכף עצמו שנשמט ראשו העליון מן השדרה אבל בוקא דאטמא הוא התחתון שנשמט מן הקולית וראש הקולית הוא כעין בוכנא ונכנס למכתשת שבכף וזהו הנקרא בוקא דאטמא דשף מדוכתיה והוא דאעכול ניבי, עוד זה לשונו בתשובת שאלה הכף מחובר בעצמו עם השדרה בראשו העליון הנקרא אושמדול"ר ובראש התחתון בזה הכף הוא פקוקלת והכפות שמכאן ומכאן הן המעמידות החלחולת ונקרא פקולקלת על שם שפוקקת מקום היציאה, ובלשון אגדה נקרא קליבושת והוא בלעז קלב"א שורי"ץ, ואותן עצמות נקובין בעצמן נקבין עגולין וחוטין גסין של בשר עוברין בתוכן ונקשרין בעובי הירך, ברוך המקום שבראו לכבודו ולרצונו, ועל זה אמרו נטלה הירך וחלל שלה נבילה כי זה הירך נוגע בחלל וזה אם נשמטה מן השדרה אף על פי שלא נפסק עוביה טריפה אבל ראש זה הכף התחתון שנכנס בתוכו המדולר והוא הנקרא בוקא דאטמא על שם שנכנס בו המדולר כבוכנא באסותא ועליו אנו אומרים אינה טריפה אלא אם כן נפסק ניבי ואעכולא אעכולי זה דבר ערוך בפי כמה שנים ודומה כי הרב אלפסי ז"ל מסכם על זה והרבים מוכיחין מפני שנוי הלשון, עוד תדע לשון ירך כלל הוא לכל העצמות וכל העצמות עצמן יש להן שמות חלוקים, ואלה שמותן הכף המחוברת בשדרה נקרא בלע"ז פליד"ה או פליל"א ושני לה העצם הנקרא בוקא דאטמא ובלעז אומדול"רי והשלישי הוא העצם שבו צומת הגידין והוא הנקרא אשקנק"יל ואין מן המדולר ולמטה שום טריפות כי אם בצומת הגידין כל זה מלשון הראב"ד, והיוצא מזה כי העצם שבו צומת הגידין מתערבין בבשר שבו למעלה ואם נשמט ראשו העליון הסמוך לגוף טריפה ואפילו לא אעכול ניבי, ושמוטת ירך יד בבהמה כשירה כמו שבורת יד והוא הרגל שלפניה ושמוטת ירך בעוף טריפה וכן בוקא דאטמא דשף מדוכתיה ואינו כדין ירך של בהמה ויש מחמירין בו לאסור אפילו לא אעכול ניבי, ושמוטת גף בעוף טריפה פירוש אם נשמט הפרק העליון המחובר לגוף שיש לחוש שמא נקבה הריאה או נקרעה לפי שהוא מתחת שם בין האגפים וקרום הבשר רך ודק בין צלע לצלע ששם הריאה נחבאת, והר"ם במז"ל כתב נשמט בגפו מעקרו בודקין אותו אם נקבה הריאה ואחר יאכל אבל אם נשבר הגף או נשמט בשאר העצמות שלא בחבור הגף לגוף אם עור ובשר חופין מקום השבר האבר אסור ושאר העוף מותר כדין שבירת יד בבהמה ושבירת הרגל מן הארכובה ולמטה. 

בהמה שנקרעה בה רוב בשר החופה רוב הכרס בבטן אף על פי שלא הגיע הקרע לכרס עד שנראית טריפה, ושיעור אורך הקרע בבהמה גדולה טפח ובקטנה רוב אורך הבשר החופה רוב הכרס אף על פי שאין באורך הקרע טפח, בהמה שנפשט עורה בין ביד בין בחולי טריפה ואם נשאר בה מן העור רוחב סלע על פני כל השדרה ורוחב סלע על הטבור ורוחב סלע על ראשי אבריה מותרת, וכן אם לא נפשט ממנה רק רוחב סלע ואפילו על פני כל השדרה ורוחב סלע או מעל הטבור או מעל ראשי אבריה ושאר העור קיים מותר, וכתב הר"ז ז"ל דה"ה בעוף שנמרטו כנפיו כלומר שנטלה נוצת הכנפים אי נמי אפילו נוצת כל הגוף בין הנוצה הגדולה בין הנוצה הקטנה הסמוכה לבשר טריפה שהיא לעוף כמו העור לבהמה, וכתב בעל העטור אנן דלא קים לן שיעורא אזלינן לחומרא ולא מכשרינן ליה כשעורה זוטא דלית בה ספיקא. 

בהמה שנפלה ממקום גבוה עשרה טפחים או יותר או שהכה אותה במטה או באבן או רצץ אחד מאברי חלל הגוף עד שנתרוצץ בסבת זה עד שתפסיד צורתו טריפה, נפלה והלכה אין חוששין, קפצה מעצמה אין חוששין, הניחה למעלה ומצאה למטה אין חוששין שמא נפלה דאמרינן דמדעת קפצה ואמרה אנפשה, נפלה שלא מדעתה ועמדה אבל לא הלכה חוששין לה ואפילו שהתה מעת לעת, זכרים המנגחים זה את זה אין חוששין להם, נפלו לארץ חוששין, בהמה שמגררת רגליה אין חוששין שמא נתרסקו איבריה או שמא נפסק חוט השדרה אבל תולין שהוא חולי שקורין רמפ"א, וכן גנבים שגנבו טלאים והשליכום אחורי הגדר אין חוששין להם לפי ששומרין אותם שלא יתרסקו כדי שיכלו לרוץ בפניהם אבל אם החזירום חוששין שאינם חוששין אם יתרסקו אם לאו, ואם מחמת יראה החזירום אין חוששין לפי שמתכונין להחזירה שלימים ונזהרין בהשלכתן, ויש כתבו שאם החזירום מחמת תשובה אין חוששין להם שלא יזיקום אם ישובו בתשובה שלימה. 

ובצאת הילד מבית הרחם שנופל לארץ או אפילו נולד בקושי גדול ובדוחק אין חוששין שמא נתרסקו אבריו בזה ומותר לשוחטו מיד אם נודע לו שכלו לו חדשיו, וכן מי שהרביצוהו לשחיטה אף על פי שנפל נפילה גדולה שיש לה קול בעת שמפילין אותו אין חוששין לו מפני שנועץ צפורניו ומתחזק עד שמגיע לארץ, וכן מצינו בירושלמי ביומוי דרבי פנחס חבטין תורא בחילא פירוש הביאוהו לבית המטבחים אמר להו בחייכון שרון ליה פירוש התירוהו מקשריו ונראה אם יברח שרו ליה וערק אמר ברוך שבחר בדברי חכמים דאמרי אלין דחבטין תורא בחילא אין בו משום רצוץ אברים, ואם נפלה אבן על גבי בהמה כתב הראב"ד שאם נפלה מגובה פחות מעשרה אין חוששין לה כמו שאין חוששין לנפילת הבהמה עצמה ולא אמרי שמא כשהבהמה נופלת יש לומר בה חי נושא את עצמו ולפיכך אין לה חבטה בפחות מעשרה אבל כשנפל אבן עליה לא וזה תימה כי מי יוכל לתת קצבה לאבן שנפלה באמת הכל לפי האבן אם היא גדולה או קטנה, הכה בהמה על ראשה והלכה המכה כלפי זנבה או שהכה אותה כלפי זנבה והלכה על ראשה או אפילו הכה אותה על השדרה אין חוששין ואם יש במטה חוליות חוליות חוששין וכן אם הגיע ראש המטה לאמצע השדרה או שהכה אותה לראש השדרה חוששין, ויש כתבו שאם הכה אותה ונפסק המקל בהכאה חוששין לפי שבמקום שנפסק המקל עשה חבורה או מכה רבה כמו בראש השרביט. 

עוף שנחבט על דבר קשה כגון על חטים וכיוצא בו חוששין, ואם נתחבט על דבר רך כגון צמר וכיוצא בו אין חוששין, נדבקו כנפיו בדבק בעת צידה ונתחבט, פירוש שדרך הציידין שמושחין דף אחת במשיחה שקורין וישק"ו ומעמידים הדף במקום גבוה בראש האילן וכיוצא בו במקום שהעופות רגילין בו וכשבא העוף לשכון שם נאחז שם בכנפיו ומתחבט עד שנופל לארץ עם הדף ומתרסק בנפילתו ואם נאחז באחד מכנפיו בלבד אין חוששין לו לפי שפורח בגף השני ונסמך שלא יפול בחזקה אבל אם נאחז בשתי כנפיו ונתחבט ונפל חוששין, ואם עמד ולא הלך צריך בדיקה ואם עמד והלך או פרח אין כלום, נחבט על המים אם שט מלא קומתו מלמטה ולמעלה אין חוששין ואפילו מלמעלה למטה אם מהר לשוט עד שקדם תבן או קש שעל פני המים אין חוששין לו, וכן אם היו המים מכונסין שאינן נזחלין כגון קצת האגמים שכל צד שישוט מלא קומתו דיו וכל שאין חוששין לו שוחטין אותו מיד ואין צריך בדיקה, וכל שחוששין לו אם שחט אותו צריך לבדוק כל החלל מקדקדו ועד הירך ואם נמצא בה טרפות מהטרפיות שמנינו או נתרסק אבר מן האברים שבפנים ונפסדה צורתו טריפה, ואפילו נתרסק אבר מן האברים שאם נטלו כשירה כגון הטחול או הכליות הרי זו טריפה חוץ מבית הרחם שאם נתרסק הרי זו מותרת, ויש אומרים שאין לבדוק בהכאה רק באותו אבר אשר הוכתה בו אבל אין חוששין לשאר האברים בהכאת אבר אחד, לפי דעת בעל העיטור אינה נטרפת ברסוק אם לא ברסוק אברים שנטרפת בהם בפסיקתן או בנקיבתן והסימנין אינן צריכין בדיקה שאין הנפילה מרסקת אותן. 

נפלה מן הגג ולא עמדה אסורה לשחיטה עד שתשהא מעת לעת ואם שחטה בתוך זמן זה טריפה, ואחר שתשהא מעת לעת וישחוט אותה צריכה בדיקה כמו שבארנו, וכן מי שדרס ברגלו על העוף או שדרסתו בהמה או שטרפו לכותל ועדיין הוא מפרכס משהין אותו מעת לעת ואחר כך שוחטין אותו ובודקין אותו, וכתבו הגאונים דאנן השתא לאו בקיאין בבדיקה ובעינן שתעמוד ותלך, וכן בהלכות גדולות כתב כל הני דבעו בדיקה כגון נפולה דרוסה ושבורה הני מילי בדורות הראשונים דהוו בקיאין למבדק אבל אנן לא בקיאינן ולא סמכינן אנפשין, וכן דעת הר"ף ז"ל, וכתב ה"ר יצחק ז"ל בכל מקום שיש לחוש כגון נפולה ימתין עד שתלך דאז מותרת בלא שום בדיקה וננערה לעמוד מועיל כמו עמדה. והגיה עליו הר"ף ז"ל מיהו בעיא בדיקה ואנן לא בקיאינן עד כאן, ועקרה רגליה להלוך מועיל כמו הליכה ואם הלכה ארבע אמות אין צריך בדיקה ואם רוצה לסמוך על בדיקתו ימתין עד שתעמוד או תשהא מעת לעת עד כאן לשון ה"ר יצחק ז"ל. 

והר"ש ז"ל כתב דאין לו לדיין אלא מה שעיניו רואות, ומותר לסמוך עליו אבל הוא יזהר להביא לו כל הטבחים וכל הבקיאין בדבר ויבדוק כנגד כל החלל כמו שכתבנו, סימנין שנתדלדלו רובן שלא מחמת נפילה טריפה, וכן אם נתקפלו שהרי אינן ראוין לשחיטה אבל תרבץ הוושט שנפרק רובו מן הלחי מותר שאינו מקום ראוי לשחיטה, צלעות הבהמה אחד עשר מכאן אחד עשר מכאן ואם נשתברו רובן מחציין של מול השדרה טריפה והוא שיהיו מן הצלעות הגדולות שיש שם מוח ואם לאו אף על פי שהן רוב ואף על פי שהשבר מול השדרה מותרת, נעקרו רובן או אפילו נעקרה אחת מהן וחצי חוליתה שהיא תקועה בה עמה טריפה וכן אם נעקר חוליא מן השדרה ואפילו מאותן שאין בהן מוח טריפה, גלגולת בהמה וחיה שנפל ממנה בסלע אפילו לא נקב הקרום טריפה ואם נקבה נקבים שיש בהן חסרון כולן מצטרפין לכסלע, וכן גלגולת שנחבסה רוב גבהה פירש שנסדק העצם כלפי פנים מחמת הכאה באבן או כיוצא בו, אבל לא נפחת העצם כלל אם נחבסה רוב גבהה כלומר רוב מה שיש מן הגלגולת מן העינים ולמעלה רוב הקפה כלומר סביב כל הראש אע"פ שהקרום קיים ולא חסר ממנו כלום אוסרין אותה, ובעל העטור כתב דכל היכא דלא נקב קרום של מוח כשרה, ועוף של מים כגון האווזין שנקב עצם גלגולתו אע"פ שלא נקב קרום מוחו טריפה שקרומו רך, ועוף היבשה שהכתו חולדה על ראשו או שנגף באבן או בעץ מניח יד בצד הנקב ומכניס ידו לתוך פיו ודוחק למעלה ואם יצא המוח מן הנקב בידוע שנקב הקרום וטריפה ואם לאו מותר. 

בהמה שאחזה דם או שהיתה מעושנת או מצוננת או שאכלה סם שהורג או ששתתה מים הרעים מותרת, אכלה סם ההורג את האדם או שנשכה נחש וכיוצא בו אסורה מפני הסכנה, כתב הר"י ז"ל בהמה שלא בדק לה סרכי הריאה טריפה, וכן דעת הר"ף דאפילו בדיעבד טריפה והר"ז פירש דאפילו בבהמה גדולה אם לא בדק אין לחוש וכשרה דהא קיימא לן כרב הונא דאמר נשחטה בחזקת היתר עומדת ועוד דהלכה למשה מסיני דאזלינן בתר רובא, אך אין מפרסמין הדבר אלא לצנועים, ואנן סומכין על פירושו בגדיים וטלאים שאין רגילות להיות בהם סירכה כשהם קטנים ואם לא בדקם כשרים בדיעבד אבל בבהמה גדולה טריפה אפילו בדיעבד כיון דסירכות מצויות בהן. 

הנה בארנו כל הטרפיות שאפשר שימצאהו בבהמה וחיה ועוף ומשפטיהן ומנינו ב' טרפיות בעוף יותר מבבהמה והן נשתנה מראה בני מעים מחמת האור ועוף המים שנקב עצם ראשו ואין להוסיף על טרפיות אלו כלל שאין לנו בטרפות אלא מה שמנו חכמים, וכתב בעל העיטור דהנהו דבי בר אבן דהוו שדו גידי המוח בגידא דנשיא או בכוליתא וקלטי ואפילו הכי אנן לא טרפינן לה דאין לנו בטריפות אלא מה שמנו חכמים ואע"ג דחזינן דהא מתה בההיא הכאה גמירי דאי בדרי לה סמא היא חיה ע"כ, וכל אשר יולד בהן ספק טריפה מכל הטרפיות שהזכרנו אם היה זכר ושהה י"ב חדש הרי הוא בחזקת שלמה כשאר כל הבהמות ואם היתה נקבה עד שתלד, ובעוף זכר עד י"ב חדש ובנקבה עד שתלד טעינה ראשונה ותטעון טעינה שניה ותלד, וכתב ה"ר דוד ב"ר לוי ז"ל שיש לומר כן בבהמה אם היתה מעוברת קודם שאירע לה אותו ספק שצריך שתשהה עד שתתעבר פעם שניה ותלד כמו בעוף נקבה שאם נתעברה קודם לכן אפשר שתלד בן קיימא אע"פ שנטרפה אבל לא הדרא ומתעברה כמו בעוף דלא הדרא וטענה, ואסור למכור ספק טריפה או ביצים לגוי בתוך זמן זה שלא ימכרם לישראל, וכל בהמה וחיה ועוף הרי הן בחזקת בריאים עד שיולד בהן דבר שחוששין לו ואח"כ תבדק לאותו דבר בלבד. 

ומי ששחט את הבהמה וקרע את הבטן קודם שיבדוק את הריאה ובא זאב או כלב או גוי ונטל אותה והלך הרי זו מותרת ואין אומרים שמא נקובה היתה הריאה או דבוקה שבחזקת התר עומדת אחר שנשחטה עד שיודע במה נטרפה כמו שבארנו למעלה, וכשם שאין חוששין לקרום של מוח שנשברה או גלגולת וכיוצא בהן כך אין חוששין לריאה שנאבדה ואין בזה מנהג שדבר שאינו מצוי אין בו מנהג, בא גוי או ישראל והוציא הריאה קודם שתבדק והרי היא קיימת נופחין אותה ואע"פ שאין אנו יודעין אם היו בה צמחי או לא מפני המנהג ויש חולקין על זה בריאת שורים גדולים או בשל כבשים לפי שמצוי בה טריפות תמיד בריאה ואוסרין אותו אם נטלה בלא בדיקה גם לפי שאין אנו בקיאין עתה לבדוק אם עולה בנפיחה כראוי אבל בגדיים וטלאים שאין טרפות מצוי בהן הולכין אחר הרוב ומותרין וכן כתב בעל העטור וכן דעת ה"ר יצחק ז"ל והר"ש ז"ל כמו שבארנו למעלה, אבל אם בא זאב ונטל בני מעים והחזירן כשהן מנוקבין אין חוששין שמא נקובין היו מתחלה ושהזאב במקום נקב נקב לפי שהנשחטת בחזקת היתר עומדת, וכל החותך בשר מן החי אותה בשר טריפה והאוכל ממנה כזית לוקה משום אוכל טריפה. 

בהמה שהיתה חולה מחמת שתשש כחה ונטתה למות וקדם ושחטה הרי זו מותרת, ואע"פ כן גדולי החכמים לא היו אוכלין ממנה ואפילו פרכסה בסוף שחיטה, כל נבלה וטריפה מצטרפת לכזית וכן כל בהמות הטמאות מצטרפות לכזית אבל בשר נבלה ובשר כשרה אינן מצטרפות וכן בשר בהמה ועוף או דג טמא אין מצטרפין אבל כל העופות טמאין מצטרפין וכן כל הדגים הטמאים, האוכל מן נבלה וטריפה או מן בהמה חיה ועוף הטמאים דברים שאין ראויין לאכילה כגון העור והעצמות והגידין והטלפים וכיוצא בהן אע"פ שאסור פטור ואין מצטרפין עם הבשר לכזית וקיבת הנבלה והטמאה מותרת שאין זה אלא פרשא בעלמא אבל עור הקיבה אסור כשאר המעים, ויש עורות שהן כבשר והאוכל כזית מהן כאוכל כזית מן הבשר ואלו הן עור האדם ועור חזיר הישוב ועור חטוטרת הגמל שלא עלה עליו משא ולא הגיע למשא ועור בית הכוסות ועור שתחת האליה ועור השליה ועור האנקה והכח והלטאה והחומט כל אלה עורותיהן כבשרן כשהן רכות. 

ספר כלבו סימן קב 
================ 
דין אבר מן החי ודין שליל 

אבר שנחתך מן החי אסור ואסורו נוהג בבהמה וחיה ועוף הטהורים אבל לא הטמאים ואחד אבר שיש בו עצם ואחד אבר שאין בו רק בשר חייב עליו משום אבר מן החי, אלא שהאבר שאין בו עצם בין שחתך כלו בין שחתך מקצתו אסור משום אבר מן החי והאבר שיש בו עצם אינו חייב עליו משום אבר מן החי עד שיפרוש כברייתו בשר וגידין ועצמות, אבל פרש מן החי הבשר בלבד חייב עליו משום טריפה כמו שכתבנו ולא משום אבר מן החי, ואבר מן החי אינו חייב וכל זמן שהאבר עומד כברייתו העצמות והגידין מצטרפין לכשעור אבל הפריד העצמות הגידין והבשר זה מזה שוב אין מצטרפין וצריך שיהיה בבשר לבד כזית, וכל זמן שאכל מן הבשר כזית חייב ואפילו אכל מעט חייב ואפילו אכל מעט מעט וכן אם אכל האבר כברייתו ויש בו כזית אפילו נחלק בפיו קודם שבלעו חייב. 

תלש אבר מן החי ונטרפה הבהמה בנטילתו ואכלו לוקה שתים משום טריפה ומשום אבר מן החי, והתולש חלב מן הבהמה בחייה ואכלו לוקה שתים משום חלב ומשום אבר מן החי, תלש חלב הטריפה בחייה ואכלו לוקה ג', בשר המדולדל בבהמה ואבר המדולדל בה ואינו יכול לחזור ולחיות אע"פ שלא פירש אלא אחר שנשחטה אסור ואין לוקין עליו ואם מתה הבהמה רואין אותה כאלו נפל מחיים ולוקין עליו משום אבר מן החי ואם יכול לחזור ולחיות הבהמה מותר, ונהגו אסור באבר שנתמעך או נדוך כמו הביצים שמעכן או נתקן בכיס שלהן לפי שדומין לאבר מן החי, עצם שנשבר והיה הבשר או עור חופין רוב עביו של נשבר ורוב הקפו מותר ואם יצא העצם לחוץ אסור וכשישחוט הבהמה או העוף יחתוך מקום השבר וישליך מקום השבר והשאר מותר פירוש שהיה צריך לחתוך כל מה שרואה פני האויר במקום חתוכו ומשליכו עם האבר והשאר מותר, וכתב ה"ר יצחק ז"ל שאם בא לפנינו בהמה או עוף שכבר נשבר רגלה למעלה מן הארכובה ונתרפא כמו שקורין דשנואר בלעז כשרה ובידו שלא יצא העצם לחוץ כך נהג הר"ם ז"ל, והבשר שעל השבר שהיה לקוי כגון שהיה מרוצץ או שנתאכל או שהיה מתלקט ממקומות הרבה או שנקב נקבים או שנסדק או שנקדר כמין טבעת או שנגרר מלמעלה עד שלא נשאר על העצם אלא כקליפה או שנתאכל העצם עד שנמצא שאינו נוגע בעצם בכל אלו מודים לאסור והאוכל מכל אלו מכין אותו מכת מרדות. 

המושיט ידו למעי בהמה וחתך מאחד מאבריה הפנימים והניחם בתוכה ואח"כ שחטה אותן החתיכות אסורות משום אבר מן החי, אבל אם חתך מן העובר שבתוכה ולא הוציאו ואח"כ שחטה חתיכות העובר או אבריו מותרין, ועובר שהוציא ידו או רגלו אותו האבר אסור לעולם ואין שחיטת אמו מכשירתו ואפילו החזיר אותו אבר למעי אמו ואם נולד הולד וחיה כמה שנים אותו האבר אסור לעולם משום טריפה ואין שחיטה מתירתו, פירוש אסור משום דכתיב (שמות כב, ל) ובשר בשדה טרפה לא תאכלו ודרשו שכל שיצא חוץ למחיצתו קרי ליה בשדה כמו שהשדה חוץ לחומת העיר, ויש חולקים על הר"מ במז"ל ואומר שאם נולד קודם שנשחטה אמו שנמצא שהוא טעון שחיטה בשביל עצמו שחיטת עצמו מהנה להתיר הכל אפילו אותו אבר, הוציא מקצת האבר ונשאר מקצתו בפנים היוצא אסור ושבפנים מותר, ואם לא החזירו וחתכו אפילו לאחר שחיטה מקום החתך אסור וצריך לחתוך מהנשאר מקום החתך אבל החזירו אין צריך לחתוך רק היוצא לחוץ בלבד שמקום החתך מותר אחר שחיטה, ואם חתך האבר היוצא והוא בחוץ קודם שחיטה ואכלו לוקה עליו משום אבר מן החי אבל חתכו אחר שחיטה אינו לוקה עליו ואפילו מת העובר קודם שחיטה, ואם מתה הבהמה ואח"כ חתכו האוכל לוקה עליו משום אבר מן החי, נולד העובר שהוציא אבר אחד מבחוץ והרי היא נקבה החלב שלה אסור כחלב טריפה שנתערב בחלב טהור שהרי החלב מכלל האברים כלם. 

השוחט בהמה מעוברת ומצא בה שליל בין חי בין מת מותר באכילה ואפילו השליא, ואם יצאת השליא מקצתה קודם שחיטה וקשורה בולד מה שיצא הימנה אסור והשאר מותר ואם אינה קשורה בולד כלה אסורה שמא הלך לה ולד זה שהיה בבטן והלכה שליא שלו מכאבה, עובר חי אפילו בן ט' חדשים גמורים כל זמן שלא הפריס על גבי קרקע כלומר שלא הלך על פרסותיו שחיטת אמו מטהרתו ואינו צריך שחיטה, קרע בהמה או ששחט בהמה טריפה ומצא בה בן ט' חי צריך שחיטה להתירו ואין שחיטת אמו מטהרתו ואם לא כלו לו חדשיו אע"פ שהוא חי במעי אמו טריפה הרי זה אסור שהוא כאבר אמו, כל עובר שהוציא ראשו והחזירו הרי הוא כילוד וצריך שחיטה שאין שחיטת אמו מטהרתו ואם לא כלו חדשיו אין השחיטה מועלת בו, תם. 

ספר כלבו סימן קג 
================ 
דין דם ומליחה 

האוכל דם בהמה חיה ועוף בין טמאים בין טהורים במזיד חייב כרת בשוגג חייב חטאת, ודם דגים וחגבים טהורים מותר לאוכלו ואפילו לכנסו בכלי ולשתותו מותר אם לא מפני מראית העין, ודם דגים וחגבים טמאים הרי הוא כחלב בהמה טמאה ואסור, ודם שקצים כבשרן, דם האדם אסור מדבריהם והוא שפירש משום מראית העין שלא יאמרו דם בהמה או עוף הוא אבל דם השינים מוצצו ובולעו ואינו נמנע, הרי שנשך פתו ומצא עליה דם גורר הדם שהרי פרש ואוכל הפת, ואין חייבין כרת אלא על דם שהנפש יוצאה בו אבל דם התמצית ודם האברים כגון דם הטחול ודם הכליות ודם הביצים ודם המתכנס בלב בשעת שחיטה ודם הנמצא בכבד והשותת בתחילת הקזה ובסוף ההקזה שיתחיל הדם לפסוק אין חייבין עליו כרת אבל האוכל ממנו כזית לוקה. 

דם השליל הנמצא במעי בהמה כדם האברים חוץ מדם הכנוס בתוך לבו, הלב בין לצלי בין לקדרה קורעו ומוציא את דמו ואחר כך מולחו ואם בשל הלב ולא קרעו קורעו אחר בישולו ומותר ואינו נאסר משום בליעת דם דשאני לב דשיע, ואם לא קרעו אם היה לב בהמה שיש בדמו כזית חייב כרת אבל לא בלב עוף שאין בדמו כזית בתוך לבו שחייבין עליו כרת, אבל מ"מ אסורא איכא דקיימא לן בחצי שעור אסור מן התורה, וכתב בעל התרומה ז"ל דלא אמרינן קורעו אחר בשולו ומותר אלא בצלי דכבולעו כך פולטו אבל אם בשלו בקדרה בלא קריעה שנשאר שם הדם שפלט צריך ששים כשיעור הלב ואם אין ס' כיוצא בו אפילו הלב אסור, וכן נראה דעת הראב"ד ז"ל ואם שכחו הלב בתוך העוף וצלו אותו כלו שלם דינו כמו שצלה הלב לבדו ומותר העוף ואף הלב אחר קריעה, ואם בשלוהו בקדרה משערין אם יש ברוטב ובכל מה שבקדרה ס' כשעור הלב הכל מותר, ואם מלא חללו בבשר או בביצים יש לחוש שכל אותו הדם נקלט באותו המלוי ונבלע בו ואם יש בתבשיל הקדרה ס' כשעור הלב ראוי לאסור המלוי והשאר מותר ואם נתבשל העוף בטפלה שקורין פנאד"ה אחר שאין שם מרק הרבה שיוליך הדם בכלה ראוי לחוש שמא נבלע הדם במקומו ואסור כל העוף עצמו. 

ובעל העטור ז"ל כתב בכבד שנמצא בתרנגול אם הוא צלי מותר דהא כבדא עלוי בשרא שרי בדיעבד דכבולעו כך פולטו הכא נמי שרי בדיעבד ואם בשלו בקדרה עם בשר בין מחובר בין תלוש משערין בס' בדם שיצא, ולב דינו כבשר בין לצלי בין לקדירה, והר"י כתב הלב קורעו ומוציא את דמו לא קרעו אינו עובר עליו ומוקמינן לה בלב עוף שאין בו כזית אבל יש בו כזית חייב ומשמע מתוך פירוש הקונטרס דאפילו בשלו אך נראה דאחי קאי דאלו מבושל הא קיימא לן דאם בשלו אינו עובר וקורעו לאחר בשולו, נראה דוקא לאחר צלייתו אבל בקדרה צריך ס', ואם נתבשל העוף בחתיכות קטנות והלב תלוי באחת מהן יש לחוש שמא תשאר החתיכה לבדה עם הלב במעט רוטב ותהא החתיכה נעשית נבלה מפני הלב התלוי ואין בה ס' ויפלו ברוטב ויאסור אחרת ואותה אחרת תאסור אחרת ובאר הר"ף כגון שמקצתו חוץ לרוטב ע"כ, וכן נמי כשמשימין החתיכה בטפלה ויש בו שומן שמא נמוח השומן תחלה תחת החתיכה שהלב בה ותהא נעשית נבלה ואחר כך תחת הסמוכה לה ויאסרנה וכן כלן והמחמיר תבא עליו ברכה והמקל לא הפסיד כי אין לנו להחזיק ריעותא בזה, ובאר הר"ף דאינו ראוי להחמיר בזה ועוד דאסור הבלוע בחתיכה אינו הולך מחתיכה לחתיכה כי אם ע"י רוטב על כן אותה חתיכה שנשארה עם הלב שמחובר בה אסורה אם אין בה ס' מן הלב ושאר החתיכות מותרות וכן נהגו לענין כבד עכ"ל הר"ף. 

הכבד מהבהבין אותו באור או משליכין לתוך החומץ או לתוך מים רותחין עד שיתלבן ואחר כך מבשלין אותו בין שיבשל אותו לבדו בין שיבשל אותו עם בשר, וכן מנהג שאין מבשלין מוח של ראש ולא קולין אותו עד שמהבהבין אותו באור, בשל הכבדה בלתי הבהוב או חליטה בחומץ או ברותחין בקדרה כלה והכבד וכל מה שנתבשל עמו אסור, וכתב הראב"ד בתשובת שאלה דהיכא שמלחו הכבד שיעור מליחת הבשר ושכח ולא צלאו ובשלו בקדרה שמותר הכל בדיעבד, וכן דעת ר"ת ז"ל ובעל התרומה ז"ל ואפשר לומר שדעת הר"מ במז"ל כן שלא אסר הכל אם נמלח שיעור מליחה קודם שנתבשל אבל בלתי מליחה נאסר הכל אפילו ביותר מס' לפי שאי אפשר לעמוד על פליטת דם הכבד שאולי פליט יותר משיעור גופו הרבה, ועכשיו שאין אנו בקיאין בחליטה המנהג שאין אנו אוכלין אותו בלתי הבהוב באור, ולפי דעת הר"ש ז"ל צריך קריעת שתי וערב וחתוכיה לתחת ואפילו לצלי, וכן דעת בעל התרומה ז"ל אבל דעת הראב"ד ז"ל דלצלי לא בעי קריעה אבל בעי מליחה יתירה דכי איתמר שמעתא דצריך קריעה לקדרה אתמר, ומותר לצלות הכבד עם הבשר בשפוד אחד והוא שיהיה הבשר למעלה ואין לחוש שיבלע הכבד מדם הבשר דאיידי דנפישי ביה דמא כל שעתא ושעתא פליט ואף אחר שגמר הבשר פליטתו ואיידי דטריד לפלוט לא בלע ואם עבר וצלאו למעלה מהבשר מותר, ורש"י ז"ל כתב שבשפודין שלנו שהם מושכבים על הגחלים אסור לצלות בשר עם הכבד כלל לפי שפעמים מגביה זנב השפוד ונמצא הכבד למעלה אבל מכל מקום בדיעבד מותר. 

כתב הרשב"א ז"ל הטחול יש בו דם ודמו בלא תעשה כדם האברים ולפיכך צריך מליחה, ולא אמרו בטחול שומנא בעלמא אלא שלא להצריכו חתוכה ומליחה ככבד ולומר שהמליחה מכשירתו כשאר אברים ומראה אדמימות שבו לאחר המליחה אינו מחמת דם אלא טבעו ומראה שמנו ככה ע"כ, הטחול מותר לבשלו אחר מליחה אפילו עם הבשר שאינו דם אלא בשר הדומה לדם וזה שנהגו הנשים לצלותו תחלה אין זה כי אם לפי שאין דרך לאכלו רק במלוי הכרכשא והוא קשה להתבשל ואפשר שלא יתבשל יפה אם לא יצלהו תחלה. 

אין הבשר יוצא מדי דמו אלא אם כן מלחו יפה ומדיחו יפה, כיצד הוא עושה מדיח הבשר תחילה ואחר כך מולחו יפה ומניחו במלח כדי הלוך מיל, ויש גאונים שכתבו שיעור מליחה כשיעור צליה ואחר כך מדיחו יפה יפה עד שיצאו מים זכים ומשליכה לתוך מים רותחין כדי שיתלבן מיד ולא יצא דם והראב"ד כתב בהגהותיו על הרמב"ם לא שמענו זה ולא ראינו מימינו וכל אדמימות שיצא ממנו אחר המליחה אינו אלא חמר וכל המחמיר יותר מכאן עליו להביא ראיה ע"כ. 

ואין מולחין את הבשר אלא בכלי מנוקב או במקום מדרון על גבי דף פשוטה ואין מולחין אלא במלח עבה כחול הגס שהמלח הדק יהיה נבלע בבשר ולא יוציא הדם, ומולחו והופכו וחוזר ומולחו, והרשב"א ז"ל כתב ונראה לי שאין צריך למלוח משני צדדין אלא מצוה מן המובחר ואם אי אפשר למלוח אלא מצד אחד או שלא היה נוח לעשות כן כמולח אווזין שלימים או תרנגולין מותר, והדין נותן שלא תהא חתיכת בשר (דכה) [דקה] חמורה מחתיכה עבה טפח שזו צריכה מליחה משני צדדין אע"פ שאין בכל עביה כאצבע וזו די לה במליחת ב' צדדין בלבד אע"פ שיש בעוביה טפח ודם שבאמצע החתיכה מי הוציאהו ואין לדבר קצבה, וצריך לנפץ המלח מעל הבשר ואח"כ ידיחנו או שישטפנו במים עד שלא יתננו בכלי של מים שהוא מדיח שאם יניחנו עם מלחו בתוך המים נמצאו המים שוברין כח הפליטה ונמצא הדם שעל פני הבשר ושעם המלח חוזר ונבלע בתוכו ע"כ, וכל הדברים האלו לקדרה אבל לצלי מולחו וצולהו מיד, וכתב הר"ף ז"ל כשצולין יונים וכיוצא בהן שרגילין לטגנן במחבת אחר כן קודם שיצולו כל צרכן וקורין לאותו טגון ציב"י בלעז אומר בשם הר"מ שצריך למלוח ולשהותו כדי מליחה לקדרה לפי שרגילות לטגנן במחבת קודם גמר צלייתן ע"כ. 

וכתב הר"י ז"ל ואחר המליחה בעי הדחה ואם נתן בשר בקדרה בלא הדחה שאחרי המליחה המלח אוסר את הקדרה עד ס' מן המלח כאלו היה כלו דם דקיימא לן חתיכה עצמה נעשית נבילה גם בשאר אסורין ודלא כפירוש רבינו אפרים שאמר שאין אומרים חתיכה עצמה נעשית נבילה גם בשאר אסורין אלא גבי בשר בחלב דוקא ולפרושו אין צריך ס' רק מן הדם הבלוע במלח, ויש שהיו רוצין להחמיר ולאסור אפילו באלף משום דלטעמא עביד וליתא דאין לאסור בדבר הבלוע מאסור יותר מכח האסור עצמו, ואם יש גוי או גויה משמשין בבית ישראל ושמו בשר בקדרה ולא ידעינן אם הדיחוה אם לאו נאמנין במסיחים לפי תומם וכל שכן אם יודעין בטיב יהודים, ואם יש נער או נערה יודעין בטיב הדחה או יוצא ונכנס מותר דמרתתי, ויש לנו עוד לומר דלנקיותא קפידי ע"כ, והיכא דאשתהי שיעור מליחה בכלי מנוקב ובתר מליחה בכלי שאינו מנוקב דאשכח ביה צלולתא דדמא לאו כלום הוא ושומנא בעלמא הוא, כך כתב בעל העטור ז"ל, והרוצה לאכול בשר חי מולחו יפה יפה ומדיחו יפה יפה ואוכלו, וה"ר יצחק ז"ל כתב מותר אדם לאכול צלי וכן חי בלא מליחה והני מילי לצלי אבל לקדרה אסור בלא מליחה ההוא. 

ראש ורגלים של כבש שנתבשל בפרור ונמלח הראש והרגלים לא נמלחו ושאלו אל רבי ואמרו שאף קדרה אחת היתה מבשלת אצל הפרור מלאה בשר והיה השמש מנער בכף אחת הפרור והקדרה ואמר רבי אסור ואף בשר הקדרה שדם האברים כבשר הרגלים מדי דהוה אבשר בעלמא, ולשער בכפות ששם אי אפשר שמאחר שדם בלוע בבשר הוו להו לרגלים לכל חד וחד חתיכה דאסורא והלכתא הכל אסור, ומותר למלוח כמה חתיכות יחד בכלי מנוקב ואפילו זו על גב זו שכולן טרודות לפלוט ואינן בולעות ואפילו נמלחו זו אחר זו ושהה הרבה בין מליחה ראשונה לשניה מותר דאע"ג דגמרה קמייתא פליטת דם טרודא לבלוע ציר ואפילו שהתה זמן מרובה שאין דבר זב ממנה מותר דאמרינן דמא משרק שריק ולא מדמינן ליה לדגים ועופות דשאני דגים דרפי קרמיהו טפי. 

ובעל התרומה כתב שיש אוסרין למלוח על גב בשר שנמלח קודם לכן, ויש מתירין אם לא שהה הראשון עד שגמר פליטתו מדם ומציר ע"כ, והרשב"א כתב שאסור למלוח בשר עם בשר שכבר נמלח אם שהה במלתו הראשון עד שיגמר פליטת כל צירו שחוזר הוא ובולע מדם חתיכה שניה זו כיון שאינו טרוד לפלוט אפילו ציר, וגדולה מזו שמעתי מרבותי שאפילו בשר שנמלח לעצמו אסור לשהותו במלחו לאחר גמר פליטת צירו לפי שחוזר ובולע מלכלוכי הדם שעליו ושעל המלח, עבר ושהה צריך קליפה שאין הדם נכנס יותר מכדי קליפה ומקובל אני מרבותי שעד י"ב שעות בקרוב בשר פולט ציר ע"כ, וה"ר שמואל ב"ר מרדכי כתב באסור והיתר שלו שכל זמן שהמלח על הבשר הלח אינו אוסר ואע"פ שנשתהה על הבשר יום או יומים או שבוע, לפי שהמלח כובש הבשר וממצה את דמו וכשיכלה דמו ממצה צירו וכל הלחות עד שמיבש אותו כעץ וכל זמן שהבשר פולט אינו בולע מן המלח שעליו כי הוא מפליטו ואיך יבלע ממנו אבל אם ישהה על פניו עד שייבש אז חוזר ובולע ממנו ובעי קליפה ע"כ, והר"מ ז"ל כתב בשר ששהתה ג' ימים מעת לעת שלא נמלחה שוב אין דמה יוצא על ידי מלח אלא ידי בשול, כך נמצאת בתשובת הגאונים אבל בצלי אני אומר שהוא מותר דדם האברים שלא פירש מותר ואם יוצא על ידי האש נורא שאיב ליה ע"כ. 

ומותר למלוח עופות ובשר בהמה ואפילו גסה מותר למלוח יחד ויש מחמירין ואוסרין למלוח לכתחלה עופות ובשר בהמה יחד, וכתב ר"ת ז"ל שאם נמלח בשר על גבי בשר טפל אפילו בכלי מנוקב התפל אסור שאינו טרוד לפלוט, ובעל התרומה כתב שיש לה תקנה במליחה יפה בפני עצמו שהמלח מפליט כל מה שבלע כשם שמפליט דם עצמו וכן דעת הר"ז ז"ל, ויש חולקין על זה ואומרים שאין לסמוך שיוציא המלח הדם שבלע ואע"פ שסומכין שיוציא דם עצמו כי אם ישאר מדם עצמו כלום אין לחוש לו משום דהוי דם האברים דלא מתסר כי לא פריש אבל מה שבלע מן החוץ שכבר פרש ודאי אסור ויש לחוש שמא לא יפליטנו המלח יפה ומה שישאר ממנו ישאר באסורו ואם עבר ומלח בכלי שאינו מנוקב אם לא שהה שם כשיעור מליחה הבשר מותר שעדיין הוא טרוד לפלוט ולא בלע אבל הכלי אסור, ור"ת וה"ר שמואל מאיבר"א והר"ף וה"ר אברהם מפונטוזי"א ז"ל אוסרין הבשר והביאו ראיות הרבה לדבריהם שאפילו בשהייה מועטת אסורה, ואם שהה שעור מליחה הבשר גם כן אסור שחוזר ובולע אך אם יש שם חתיכות הרבה רואין מה שנשקע בדם בשולי הכלי והוא אסור, אבל כל מה שלא נשקע שם ולא נגע מותר. 

כתב הר"י הדם אינו מפעפע למעלה לפיכך חתיכה שמקצתה בתוך הציר ומקצתה חוץ לציר אין אסור אלא מה שבתוך הציר והשאר מותר ואפילו אם יש במה שבתוך הציר שומן אינו אוסר השאר לפי שאין לאסור מטעם חתיכה נעשית נבלה אלא היכא שעיקר האסור יכול להתפשט, וכתב הר"ז ומ"מ המולח בכלי שאינו מנוקב כל הבשר אסור מה שחוץ לציר ואפילו אין בה שומן, וכן עשה מעשה ר"ת בתרנגול אחד שנמלח בכלי שאינו מנוקב ואע"פ שלא שהתה שעור מליחה נאסרה כולה, ומיהו יש רוצין להתירה ע"י שחותכין ומשליכים מה שבתוך הציר כמו גבי חתיכה שנפלה מקצתה תוך הציר אכן לא מצאו ידיהם ורגליהם בבית המדרש דלא דמי דהתם מיירי שנמלחה תחלה החתיכה בכלי מנוקב כמשפט דפלטה כל דמה לכן כשנפלה מקצתה בציר מה שחוץ לציר מותר כיון דדם אינו מפעפע למעלה אבל כשנמלחה תחילה בכלי שאינו מנוקב אז ודאי דין הוא דמתסרא כולה אף מה שחוץ לציר ולא משום בליעת ציר שיצא ממנה דלא בלע מה שהוא חוץ לציר כדפרישית דדם אינו מפעפע למעלה אלא משום דם עצמו שלא יצא עדיין והוא מתסרא כולה דאף בלא שהתה שם כדי מליחה מ"מ לא יצא ממנה כל דמה כיון שאינו בכלי מנוקב ואם תאמר ומה בכך אם לא יצא כל דמה הא אמרי דם אברים שלא פרש מותר היינו דוקא כשלא פרש ממקומו אבל הכא שפירש ממקומו ע"י המלח למקום אחר מהחתיכה ולא יצא לחוץ כי לא היה בכלי מנוקב ולכך מתסרא כולה כיון שיצא ממקום למקום בחתיכה עצמה חשבינן ליה דם האברים שפרש ואסור עכ"ל הרי"ף, וה"ר אברהם מפונטיז"א כתב טעם אחר לפי שאין אנו בקיאין כמה שעור שהייה בכלי שאינו מנוקב אסרינן לה מיד שהושמה בו ע"כ, ודעת הרשב"א ז"ל שכל מה שנכנס בתוך הציר והדם שבתוך הכלי אסור והשאר מותר והביא ראיות גדולות לדבריו. 

בשר שהאדים מחמת מכה שהוכתה הבהמה מחיים ונצרר הדם מחמת המכה באותו הבשר, וכן בשר הסמוך לבית השחיטה צריך חתיכה ומליחה לפי שהדם מתכנס שם משאר מקומות והוי כפירש, וכן ביצי בהמה וחיה בקלף שעליהן לחתכן ולמלחן כדת ומותר לבשלן בקדירה ולצלי אין צריכין חתיכה דנורא משאב שאיב ויש כתבו דכל הני דבעי חתיכה ומליחה צריך למתן חתוכייהו לתתא בעדן מליחה כי היכי דלידוב דמה שפיר. 

ביצי הזכרים שסרסו אותן ונשארו בפנים אסור לאוכלן ממנהג שנהגו ישראל מפני שנראה כאבר מן החי, וביצי הגדיים והטלאים והעגלים ודומיהן עד ל' יום משנולדו מותר לאוכלן בלא קליפה ואין בהן משום דם אבל מל' יום ואילך אי אית בהו שורייקי סומקי בעי קליפה, ראש הבהמה שצלהו בתנור או בכבשן פירוש כדי שיחרך שערו אם תלה בית השחיטה למטה מותר שהדם יוצא ושותת, ואם היה בית השחיטה מן הצד מוחו אסור שהדם מתקבץ לתוכו ושאר הבשר שעל העצמות מבחוץ מותר, הניח חוטמו למטה והניח בו גמי או קנה כדי שישאר פתוח ויצא דמו דרך חוטמו מותר ואם לאו מוחו אסור והראב"ד ז"ל כתב שאף הבשר אסור, והרב בעל המנהל כתב בשם רבי יהודה דראש העוף שבשלו שלם הכל כשר אף המוח לפי שהדם שבמוח יוצא דרך בית השחיטה ודרך העצם שהוא רך ודרך החוטם על ידי רוטב ויש בו ששים ואם נצלה הראש מותר דגומרי משאב שייבי דמא ע"כ. 

כתב ה"ר יצחק ז"ל פרסות הרגל שנמלחו בקליפתן ולא נחתך ראשן דהוי כנמלחו בכלי שאינו מנוקב ואסור מה שבתוך הקליפה וכן דעת בעל התרומה, מעשה אירע בבתו של רש"י שמלחה בשר ואחר ששהתה שעור מליחה הניחתו בכלי שאינו מנוקב והיה בו רבוי ציר והתירה רש"י כי כבר תשש כחו של מלח ולא הוי עוד כרותח ע"כ, אין מניחין כלי תחת הצלי לקבל מימיו עד שתכלה כל האדמימות שבו וכיצד עושין מניחין לתוך כלי מעט מלח ואותו המלח ימשוך אליו כל הדם וישאר השומן למעלה ומניח הכלי עד שיצלה ולוקח השמנונית שלמעלה והמים שלמטה תחת השמנונית אסורין, ואמרו הגאונים שצריך שלא יתן בו מלח הרבה שלא ימשוך בחזקה ויערב השומן עם הדם ולפיכך כתב בעל התרומה שימלח הבשר יפה כשיעור מליחה לקדרה ומדיח וצולה ומניח הכלי תחת הבשר לקבל מימיו. 

פת שחתך עליה בשר צלי אע"פ שהאדימה הפת מותרת לאכילה שאינו אלא שמנונית אדומה ומשום מראית העין אין בה, דגים ועופות שמלחן זה עם זה אפילו בכלי מנוקב הדגים אסורין מפני שהדגים רפין וגומרין לפלוט מהרה ובולעין הדם היוצא מן העוף אחר פליטתן ואין צריך לומר אם מלחן עם בשר בהמה וחיה, עופות שהניחן שלמים ומלא חללן בשר וביצים ובשלן אסורות שהרי הדם יוצא לתוכן ואע"פ שמלחן יפה ואפילו היה הבשר שבתוכן מבושל או שלוק או צלי ואם צלאן הרי אלו מותרות אע"פ שהבשר שבתוכן חי ואפילו פיהן למעלה זהו דעת הר"מ במז"ל, אבל הרשב"א ושאר הגאונים ז"ל פסקו שאם נמלח העוף יפה ונשתהה שעור מליחה לקדרה וכן הבשר שבתוכו נמלח כראוי או נצלה אין חוששין, עופות שטפלן בבצק וצלאן בין שלמים בין מחותכין אם בסולת גסה אפילו הסמיקה הטפלה אוכל הטפלה מפני שהסולת הגסה מתפרדת ויוצא הדם ואם טפלן בקמח חיטין שלתתן אם היתה הטפלה לבנה כמו הכסף מותר לאכול ממנה ואם לאו אסורה, טפלן בשאר קמחין אם האדימו אסורין ואם לאו מותרין. 

סכין ששחט בה אסור לחתוך בה דבר רותח עד שיתלבן או ישחזנו במשחזת או ינעצנו עשרה פעמים בקרקע ואם עבר וחתך בה רותח מותר, וכן אינו חותך בה צנון ולא דברים חריפים לכתחלה, ואם הדיח הסכין או קנחו בכלי מותר לחתוך צנון וכיוצא בו אבל לא רותח קערה של חרש שמלח בה בשר פירוש ואפילו היתה נקובה ואפילו היתה שועה באבר אסור לאכול בה שום מאכל רותח לעולם שכבר נבלע הדם בחרשיה, וכתב הר"י אמר רב נחמן סכין ששחט בה אסור לחתוך בה רותח ואפילו צונן בעי הדחה, ואמר שמואל קערה שמלח בה בשר אסור לאכול בה רותח פירוש אפילו תבשיל של בשר מפני הדם הבלוע בה, והר"ף ביאר ואם תאמר היכי דמיא אי בכלי שאינו מנוקב אפילו הבשר שמלח בה מתסרא ואם בכלי מנוקב אמאי אסור לאכול בה רותח הא אמרי דמא משרק שריק ואפילו מבשר לבשר ויש לומר דלעולם בכלי מנוקב ובקערה של חרש דלא שייך בה משרק שריק וגרע טפי מלגבי בשרא, ותדע דהא צונן בצונן לא בלע וגבי כלי חרש אמרינן חזינן להו דמדייתי ובלעי דאסרי, פירוש דבלעי אפילו מצונן עכ"ל, והמלח שנמלח בו בשר במליחה ראשונה או שנמלח בו בשר טמא אסור למלוח בו בשר של התר או דבר של התר או לתתה בקדרה ולא אמרינן שכל מה שבלע המלח מן הדם או מן האסור נשרף בתוך המלח אבל נאמר שהאסור בעין בתוך המלח ואסור לאוכלו ולמלוח בו דבר של התר, וה"ר יצחק בעל המנהל כתב בשם הר"מ מלח שנשאר ממליחת בשר מותר למלוח בשר אחר אפילו יש כמה ימים שמלח ממנו מה לי עתה מה לי לאחר זמן עד כאן, וכתב בעל התרומה שהגוים שמלחו בשר טמא ורחצו אותו המלח אחר כן והטעו בו ישראל ומלח בו בשר או נתן ממנו בתבשיל אין אותו המלח אוסר בנותן טעם שהרי המלח נותן טעם ביותר ממאה ולא יהיה חמור אותו המלח יותר מאותו הדבר שהוא נאסר עליו שהוא הנבלה או הטמאה ולפיכך משערין בו בששים כשעור אותו המלח לפי שאי אפשר לעמוד על מה שנפלט ממנה, ועוד דאמרי בה חתיכה עצמה נעשית נבלה אבל מכל מקום אין משערין בטעם המלח שהוא יותר ויותר הרבה, ומותר למלוח פעמים רבות בכלי מנוקב ואין חוששין לו שיפלוט בפעם שנית מה שבלע בראשונה ויבלע זה הבשר או ישהה שם יותר משעור מליחה ובכל זמן שטריד לפלוט ציר לא יבלע דם, ועוד כי המלח מפלטת דם הבשר אבל אינה מפלטת דם הבא מן החוצה לא מן הבשר ולא מן הכלי כדאשכחן בדגים ועופות שמלחן זה עם זה שהדגים אסורין ואין להם תקנה במליחה שנית, ויש ללמוד מזה שאם מלחו בשר או דגים בכלי אסור מגיעולי גוים שאין הבשר או הדגים אסורין לפי שאין המלח מפליט אסור הכלי ואפילו הוא בן יומו, ואסור הנמלח עם התר הרי הוא כרותח דצלי וצריך קליפה לאותו התר ואם נכבשו בחומץ יחד הרי הוא כמבושל והכל אסור, ובשר שחוטה שנמלחה עם בשר נבלה אסורה אף על פי שהיו בכלי מנוקב ודג טהור עם דג טמא ואפילו בכלי מנוקב אסור לפי שבולע מציר הטמא וציר נוח לבלוע, אבל נמלח דג טהור בכלי שיש בו דג טמא תפל ואפילו אינו מנוקב מותר הטהור שהרי אינו בולע כל כך שיחזור ויפלוט כלום. 

יש בגוף הבהמה חוטין וקרומות שהן אסורין משום דם וצריך לנטלן ואחר כך ימלח הבשר ויבשלנו ואם חתכן ומלחן אין צריך לנטלן ואם לצלי אין צריך למולחן ואלו הן חוטי הלב וחוטי היד פירוש הזרוע וחוטי העוקץ וחוטי הלחי התחתון שבצד הלשון מכאן ומכאן וכל חוטין דקין שבתוך הלב הדקין המסובכין זה עם זה וקרום של מוח שבקדקוד וקרום שעל הביצים כל אלו אסורין משם דם ואין מולחין הבשר עד שיסירם או שיחתכם ואם מלח מסירן אחר שנמלחו, וקרום שעל המוח של עוף או של בהמה לפי שאינו מתפרק מן העצם כלו שלם צריך לשבר ולחתך עצם הגלגולת בכמה מקומות כדי שיצא כל דם אותו הקרום בחתוך ומליחה, וכתב בעל העתים ז"ל במוקרא הוא קרום של מוח איכא תרי קרמי וכנגדן נמי בביצים, וכל בני מעים שהמאכל סובב בהן בחללן אין מחזיקין בהן דם לאסור אם לא נמלחו או נמלחו בכלי שאינו מנוקב. 

ספר כלבו סימן קד 
================ 
דין חלב 

האוכל כזית חלב במזיד חייב כרת, בשוגג חייב חטאת, ואינו חייב אלא על חלב של שלשה מיני בהמה שהן מפורסמין בתורה שור או כשב או עז, ועל חלב אלה השלשה חייב בין של שחוטה בין של נבלה וטריפה שלהן אבל שאר בהמה וחיה בין טמאה בין טהורה חלבה כבשרה וכן נפל של ג' מיני בהמה אלו חלבו כבשרו ולוקה עליו משום אוכל נבלה בכזית, והאוכל כזית מחלב בהמה טמאה ונבלה לוקה שתים משום אוכל נבלה ומשום אוכל חלב. 

השוחט בהמה ומצא בה שליל כל חלבו מותר ואפילו מצאו חי מפני שהוא כאבר ממנו ואם שלמו לו חדשיו ומצאו חי אף על פי שלא הפריס על גבי קרקע שאינו צריך שחיטה חלבו אסור וחייבין עליו ומוציאין ממנו כל החוטין הקרומות האסורין כשאר כל הבהמות, והר"ף ז"ל כתב חלב השליל וגידו מותר אבל דמו אסור וה"מ כשלא הלך כלל עד כאן. 

שלשה חלבים הן שחייבין עליהם כרת חלב שעל שתי הכליות ושעל הכסלים אסר הכתוב לא שבתוך, חלב שעל הקרב הוא חלב שעל המסס ובית הכוסות ושעל הכסלים הוא חלב שבעקרי הירכות מבפנים ויש חלב על הקיבה עקום כמו הקשת והוא אסור, וחוט משוך כמו יתר מותר, וכתב הר"ש ז"ל וצריך ליטול כל חלב שעל גבי הקיבה עד אמה בדקין וכן נמי צריך ליטול החלב שעל גבי המסס ובית הכוסות ושעל הכרס כולה ע"כ חוטין שבחלב אסורין ואין חייבין עליהם כרת, פירות שבחלב שקורין טיל"ה ובחלב שעל הדקין יש חוטין מסובכין זה עם זה והן אסורין משום חלב אבל אין חייבין עליהן כרת דחלב אמר רחמנא ולא חוטין וה"ה לכל חוטין שהן אסורין משום חלב כמו שנבאר בע"ה, ואף על פי שחלב הכליות לוקין עליו, נוטל אדם לובן שבתוך הכוליא ואחר כך אוכלו ואינו צריך לחטט אחריו שעל הכליות נאסר ולא שבתוכן, יש כמו שתי פתילות של חלב בעקרי המתנים סמוך לירך לראש הירך כשהבהמה חיה חלב זה נראה במעים וכשתמות ידבק בבשר ויתכסה חלב זה ואינו נראה עד שיתפרק הבשר מן הבשר ואף על פי כן הרי זה אסור שאין זה חלב שהבשר חופה אותו, וכל מקום שתמצא חלב שהבשר מקיף אותו מכל סביביו ולא יראה עד שיקרע הבשר מותר, תרבא דקליבוסתא אסור פירש רש"י חלב שעל גבי עצם קטן שקורין אנק' ומחובר לקולית. 

חלב הלב וחלב המעים שהן הדקין המלופפין מותר והרי הוא כשומן שמותר חוץ מראש המעי הסמוך לקיבה שהוא תחלת בני מעים שצריך לגרור החלב שעליו וזהו חלב שעל הדקין שאסור, ויש מן הגאונים שאמרו שראש המעי הזה שצריך לגרור החלב שעליו הוא המעי שיוצא בו הרעי שהוא סוף המעים וקורין לו טבחיאה ולשון הגמרא כזה ריש מעיא באמתא בעיא גרירא, כלומר שצריך לגררו באורך אמה, והמנהג לגרור שניהם מיהו של צד הקיבה ושל צד הכרכשא אין גוררין אותו לגמרי לפי שיש שם חלב טהור אבל מסירין הקרום הארוך עם חלבו שאינו דבוק עם הכרכשא כשאר השומן. 

יש בגוף הבהמה חוטין וקרומות שהן אסורין משום חלב וצריך לנטלן מן הבהמה בין לצלי בין לקדרה ואלו הן דטחלי ודכולייתא ודכפלי אסורין משום חלב והחוטין שבתוך הכסלים הן חמשה שלשה מימין ושנים משמאל הג' שהן מימין מתפצל כל אחד לשנים והב' שהן לשמאל מתפצל כל אחד לשלשה, כתב ה"ר יצחק אי שליף להו חמימי משתלפי ואי לא בעו חטוטי בתרייהו ואי שרויין במים הוו להו כחמימי והר"ז כתב וצריך עיון בספר הגדול, ומורי רבינו יחיאל ז"ל היה נוהג שלא היה אוכל כלל מאותה חתיכה לפי שאין הטבחים זהירין להסיר אותן חמימי עד כאן, וחוטי הטחול שהן הורידין צריך לשלוף אותן שהן אסורין משום חלב וחוטי הכליות, וכן קרום שעל הטחול וקרום שעל הכסלים וקרום שעל הכליות, וקרום שעל הטחול אין חייבין עליו אלא שעל דדו שהוא מחלב הקרב ושאר הקרום אסור ואין חייבין עליו, וב' קרומות יש בכוליא העליון חייבין עליו כרת והתחתון אסור ואין חייבין עליו כרת, וכתב בעל התרומה ז"ל וצריך להסיר קרום מן הבהמה לצד פנים סמוך לדפנות ולחזה וזהו קרום שעל הכסלים, וכן ביותרת צריך לקלוף מבחוץ והכל מפני שהחלב המכסה את הקרב שוכב שם אבל קרום היותרת מבפנים לצד הריאה אינו צריך להסיר מפני שבאותו הצד אין שם חלב, ואם נחתכה משם היותרת ואין מכיר איזה צד מבחוץ יקלוף הקרום משני צדי היותרת מספק לחומרא. 

אין מולחין חלבים עם בשר ואין מדיחין חלבים עם בשר, וסכין שחתך בה חלבים לא יחתוך בה בשר, וכלי שהדיח בו חלבים לא ידיח בו בשר, בשם רש"י מצאתי חלב מחובר בחתיכה ונמלה עמה אפילו כל שהוא עושה כל החתיכה נבלה לפי שמין במינו הוא ואינו בטל, והרמב"ם כתב וז"ל חתיכת חלב שנמלחה עם חתיכות הרבה של בשר אם החלב דבוק לחתיכה אחת פעמים שהחתיכה שדבוק בה החלב מותרת ואותה שמונחת אצלה אסורה כגון שאותה חתיכה שדבוק בה החלב יש בה ס' מן החלב ואז מותרת אותה חתיכה שהוא דבוק בה ואם אין בה ס' אסורה, אבל אם היתה לצד החלב ואינה דבוקה לחלב ואין בה ס' מן החלב החתיכה אסורה אף על פי שאין החלב דבוק בה משום דמפעפע בכל החתיכה אבל אם היתה מונחת שלא לצד החלב אפילו אין בה ס' מותרת דחלב אינו מפעפע מחתיכה לחתיכה בלא רוטב, ואם אין החלב אדוק לשום חתיכה אותה חתיכה שמונחת אצל החלב אסורה אם אין ס' בה וכל שאר החתיכות מותרות, אבל אם נגע חתיכה אחת או שתים בחלב אפילו הכיר אותה מתחלה כשנגעה בחלב ולבסוף נתערבה יחד שאינו מכיר אותה אם יש שם מן הכשרות שלא נגעו בחלב יותר מאותן שנגעו כולן מותרות אפילו אותן שנגעו דחד בתרי בטל בדבר יבש אפילו ראויין להתכבד כיון דלא אסרי אלא משום בליעה עד כאן. 

פסק אבי העזרי דאם נמלח חלב ובשר יחד וידעא באי זה מקום נגע סגי בקליפה ולא בעינן ס' אלא בבשול ואם אינו יודע מקום הנגיעה יקלוף הכל ואם יש הרבה חתיכות ונגע באחת ואינו יודע באי זו נגע אם חתיכה הראויה להתכבד לא בטלה והכל אסור ואם לאו בטלה ברוב ואפילו קליפה לא בעי וכן הורו רשב"ם וריב"א, ובתשובת מהר"ם על שאלה מכרס כבש שלא נקרו מן החלב ונמלח עם הבשר אמרו שבכרס צריך ששים להתירו אם לאו הכרס אסור ומהחתיכות שנגעו בחלב אמרו אם ספק באיזו חתיכה נגעה ויש שם חתיכות הראויות להתכבד אפילו הכי שרי דהא דלא בטלה ה"מ שהיא מעצמה אסורה אבל זו שהיא מחמת בליעה לא ובטלה ברוב ועוד דבכל אחד איכא למימר בהך לא נגעה עכ"ל המרדכי פרק גיד הנשה. 

כתב ה"ר יצחק הטבח צריך שני כלים אחד שמדיח בו בשר ואחד שמדיח בו חלבים וגם צריך שני סכינים אחד שמחתך בו בשר ואחד שמחתך בו חלבים, החלב מפעפע אפילו מלמטה למעלה הדם אינו מפעפע למעלה, לפיכך חתיכה שמקצתה בתוך הציר ומקצתה חוץ לציר אין אסור אלא מה שבתוך הציר ואפילו אם יש במה שבתוך הציר שומן אינו אוסר השאר לפי שאין לאסור מטעם חתיכה עצמה נעשית נבלה אלא היכא שעיקר האסור יכול להתפשט, ואסור לטבח לפרוש חלב הכסלים על הבשר כדי לנאותו לפי שהקרום שעל החלב דק ויתמעך ביד הטבח ויזוב החלב ויהיה נבלע בבשר, ואם נעשה אחת מכל אלה הדברים לא נאסר הבשר. 

ספר כלבו סימן קה 
================ 
דין גיד הנשה 

גיד הנשה נוהג בבהמה וחיה הטהורים ואפילו בנבילות וטריפות שלהן ונוהג בשליל ובשני הירכים, ובעל העתים כתב שאינו נוהג בשליל ואין אסור מן התורה אלא שעל כף הירך אבל שאר גיד שלמעלה מן הכף ושלמטה ממנו עד סופו אינו אסור אלא מדבריהם, וכן חלב שעל הגיד אינו אסור אלא מדבריהם, וב' גידין הן בירך הפנימי הסמוך לעצם אסור מן התורה ועליון כולו מדבריהם, האוכל גיד הנשה הפנימי שעל הכף לוקה ואם אכל מחלבו או משאר הגיד הפנימי או מכל החיצון מכין אותו מכת מרדות, וכמה שיעור אכילתו כזית, ואם אכל הגיד שעל הכף כלו אף על פי שאין בו כזית לוקה מפני שהיא כבריה בפני עצמה, אכל כזית מגיד של ימין וכזית מגיד של שמאל או שאכל ב' גידין אף על פי שאין בהם כזית לוקה שמונים וכן הוא לוקה על כל גיד וגיד, כתב ה"ר יצחק ז"ל שומנו של גיד ישראל קדושים הם נהגו בו אסור בין בבהמה בין בחיה, והלכה אין בגידין בנותן טעם והלכך אסור בהנאה אך שומנו של גיד יש בו טעם כדברי רש"י ורשב"א ור"ת ז"ל, ור"י בן בתו אומר דאין להחמיר בשומן טפי מבגיד ע"כ. 

העוף אין בו משום גיד הנשה מפני שאין בו כף הירך אלא ירכו עגול, ואם נמצא עוף שירכו כירך הבהמה שיש לו כף גיד הנשה שלו אסור ואין לוקין עליו מיהו לא צריכי למבדק בהא שום עוף דלא שכיחי, ובהמה שכף ירכה ארוך כשל עוף גיד הנשה שלה אסור ואין לוקין עליו, האוכל מגיד הנשה של בהמה וחיה טמאין פטור ואינו כאוכל משאר גופה שאין הגידין מכלל הבשר ואם אכל מחלב שעל הגיד כאוכל מבשרה, והאוכל גיד הנשה של נבילה וטריפה לוקה שתים, הנוטל גיד הנשה צריך לחטט אחריו שלא ישאר ממנו כלום ונאמן הטבח על גיד הנשה כשם שנאמן על החלב, ואין לוקחין בשר מטבח אלא אם כן היה אדם כשר ומוחזק בכשרות הוא ששוחט לעצמו ומוכר ונאמן, וכל זה בחוצה לארץ, והלוקח בשר ושלחו ביד עם הארץ ואף על פי שאינו מוחזק בכשרות או ביד עבדו ושפחתו אין חוששין שמא יחלפו אבל לא ישלחנו ביד גוי אם לא היה לו בו סימן או טביעות עין שיהיה צרור וחתום שמא יחליפנו. 

אמר רב חלב בשר יין תכלת בחותם אחד אסור חותם בתוך חותם מותר, וכתב הר"ף צריך לעשות חותם על הבשר שאם עשה חותם על השק לא מהני שהרי יוכל לנקוב השק ולהחליף הבשר, וכן כל דבר ששולח שצריך חותם בתוך חותם ואם חתם השק והבשר הרי זה חותם בתוך חותם ואין צריך כתב עד כאן, וכתב רש"י ז"ל שמותר לשלוח ירך חטוטה מן הגיד על ידי גוי שהחטיטה הוא סימן, וכתב בעל העטור ומסתברא לן נמי בעוף שחוט או בבהמה שחוטה שמותר לשלוח ביד גוי שבית השחיטה הוא סימן דהאידנא לא שחיט גוי כישראל לא עוף ולא בהמה, והרשב"א אוסר לפי שאין סימן השחיטה לסמוך עליו בלא סימן אחר, וכל בשר שאין בה לא סימן ולא טביעות עין שהיה בכלי תלוי ונשבר הכלי ונפלו החתיכות לארץ הרי זה אסור שאנו אומרים אותו בשר גררתו חיה או שרץ וזה בשר אחר וכתב הרב ר"מ וטפלה אסור להניחה לגויה לשאת אותה בתנור משום דאמר רב בשר שנתעלמה מן העין אסורה אבל אם נתן בה סימן מותר, והר"ף זכרונו לברכה כתב דלית הלכתא כרב, מצאתי כתוב אמר רב חבית אסור בחותם אחד, פירוש חתיכת דג שאין בה סימן בשר יין תכלת ובשני חותמות מותרין, ח"ח מפ"ג מותרין בחותם אחד, פירוש חלתית חלב מוריס פת גבינה כל אלה מותרין בחותם אחד כך מצאתי, גיד הנשה מותר בהנאה לפיכך מותר לשלוח ירך שלימה לנכרי ולתנה לו בפני ישראל ואין חוששין שמא יאכל ממנה הישראל קודם שינטל הגיד שהרי רואה שהיא שלימה אבל חתוכה לא יתננה לו בפני הישראל עד שינטל הגיד. 

ספר כלבו סימן קו 
================ 
דין בשר בחלב ודין כחל 

בשר בחלב אסור לבשלו ולאכלו ואסור בהנאה וקוברין אותו ואפרו אסור כאפר כל הנקברין, ומי שבשל משניהן כזית לוקה וכן האוכל משניהן כזית, ואין אסור מן התורה אלא בשר בהמה טהורה שבשלו עם חלב בהמה טהורה, אבל המבשל או האוכל בשר בהמה טהורה עם חלב בהמה טמאה או בשר בהמה טמאה עם חלב בהמה טהורה אינו חייב משום בשר בחלב ומותר בהנאה, וכן בשר חיה ועוף שבשלו בין בחלב חיה בין בחלב בהמה מותר בהנאה ומותר לבשלו, דגים וחגבים מותר לבשלן בחלב, השוחט עוף ומצא בו ביצים גמורות מותר לאכלן בחלב ויש כתבו דוקא גמורות באותה קליפה דקה ולבנה אלא שעדיין היא רכה, וה"ר יונתן ז"ל כתב דאפילו בלא קליפה החיצונה מותר והוא שנעקרו מן האשכול אבל אם היא עדיין תלויה באשכול אסור, ובעל השאלתות כתב דאפילו מעורות בגידין מותר וי"א דכיון דאמר גמורות בעינן שתהיינה גמורות בצורתן שיש להן אורך ויהיה ראשו אחד כד למעוטי אותן שהן עדיין בכדור אפילו יש שם חלבון מבחוץ לאו גמורות הן. 

המבשל בשר במי חלב או בחלב מתה או בחלב זכר או שבשל דם בחלב פטור ואינו לוקה על אכילתו משום בשר בחלב, אבל המבשל בשר מתה או חלב בחלב לוקה על בשולו ואינו לוקה על אכילתו ואינו משום בשר בחלב, והמבשל או האוכל שליל בחלב לוקה, אבל המבשל או האוכל שליא או עור או גידים או עצמות או עקרי קרנים וטלפים הרכים בחלב פטור. 

כתב הראב"ע ז"ל טעם בשר בחלב למה נאסר כתוב (שמות כג, יט) לא תבשל גדי בחלב אמו גדי לא יקרא רק מה שהוא מן העזים אך יש הפרש בין גדי וגדי עזים כי גדי גדול מגדי עזים כי עודנו צריך להיותו עם העזים וככה שעיר ושעיר עזים וחכמים קבלו שלא יאכל ישראל בשר בחלב, ועתה אפרש דע כי מנהג התורה לדבר על ההווה כמו בת היענה למה שנה הכתוב לומר ככה ותהיה הבת כוללת כל המין וכזה לא מצאנו, דע כי בשר היענים יבש כעץ ואין מנהג שיאכלנו אדם כי אין בו לחה ולא יאכל מכל המין כי אם הבת כי היא נקבה קטנה ויש בה מעט לחות ולא כן הזכר הקטן, וככה אין אדם אוכל בשר בחלב כי אינו מאכל ערב ואין מנהג עד היום בארץ ישראל שיאכל אדם טלה מבושל עם חלב בעבור שיש בטלה לחה רכה מאד וכך בחלב והנה הוא מזיק על כן לא יאכל, ובעבור כי בשר הגדי אין בו לחה וכשהוא קטן הוא יבש על כן יבשלו הגדי בחלב, ואל תתמה בעבור שלא נהגו אנשי אלה המקומות לאכול גדי עזים כי כל הרופאים מודים שאין בשר כמוהו אפילו לחולים התירו אותו לאכול וכן אוכלין אותו בספרד ואפריקא וארץ מצרים ופרס ובבל וארץ ישראל גם ככה היה מנהג הקדמונים שני גדיי עזים טובים ונעשה לפניך גדי עזים ובעבור שאין מנהג אדם לאכול בשר חי אסור לבשל הגדי בחלב אמו, אולי היה כי אכזריות לב הוא לבשל הגדי עם חלב אמו כדרך אותו ואת בנו לא תשחטו ביום אחד (ויקרא כב, כח), גם לא תקח האם על הבנים (דברים כב, ו), ומנהג רוב בני אדם שאין להם צאן ויקנו החלב בשוק והחלב יהיה מאוסף משיו' רבות אולי הקונה הגדי לא ידע אנה אמו והנה אם קנה חלב אולי יש בו מחלב אם הגדי שקנה ויהיה עובר וכל ספק שהוא מן התורה לחומרא, והנה גם הישמעאלים מודים כי אם יבושל הגדי בחלב אמו שהתולדה שוה אז יהיה יותר ערב והכתוב דבר על ההווה, והנה קדמוננו החמירו להסיר מן הספק ואסרו בשר בחלב, וה' שנתן להם חכמה הוא יתן משכורתם שלימה עכ"ל, 

הכחל שקרעו ומרק החלב שבו מותר לצלותו ולאכלו, ואם קרעו שתי וערב וטחו בכותל עד שלא נשאר בו לחות חלב מותר לבשלו עם בשר, וטעם הקריעה שתי וערב ר"ל באורך וברוחב לחתוך כל המקורות שיש שהולך לאורך ויש שהולך לרוחב וטחו בכותל הרבה כדי שיסחט ויצא ממנו כל חלבו, וכתב ר"ת ז"ל הכחל כל היכא דקרעי שתי וערב מותר לבשלו בקדרה אפילו עם בשר לכתחלה ואם לא קרעו אלא מעט מותר בדיעבד ולצלי ולקדרה בלא בשר מותר לכתחלה כרב נחמן, ובעל הלכות גדולות כתב היכא דקרעי לכחל ומלחיה ושדיה לקדרה שיש בה בשר לכתחלה לא לשדיה ואם שדיה שרי, וכתב עליו הבעל העטור והמחמיר תבא עליו ברכה דהא בסורא מחמירי ולא אכלי כחלא, מנהג רוב מקומותינו שלא לבשלו עם בשר אפילו בקריעה וטיחה בכותל ואפילו בקדרה בלא בשר לא נהגו לאכלו כי אם בצלי או בטפלה, ואין נמנעין מלחתכו בסכין שחותכין בו בשר, וצריך למולחו בכלי מנוקב משום דציר ודאי יש בו כשאר בשר וכן כתבו הגאונים, ואם לא קרעו בין של גדולה בין של קטנה שלא הניקה אסור לבשלו ואם עבר ובשלו בפני עצמו מותר לאכלו, ואם בשלו עם דבר אחר משערין בששים בכחל עם הכחל ויהיה הכחל אסור והשאר מותר בפחות מכן הכל אסור ובין כך ובין כך אם נפל לקדרה אחרת אוסר אותה ומשערין אותה בששים בראשונה שכחל עצמו שנתבשל נעשה חתיכה דאסורה ואין משערין בו אלא כמות שהוא בעת אומדן לא כמות שהוא בעת שנפל, וכן בכל מין אסור כגון חתיכת נבלה משערין בדידה ואם יש ס' כיוצא בה והוא מכירה משליכה והתבשיל מותר אפילו היתה אותה חתיכה חשובה וראויה להתכבד בה לפני האורחים, ואם אינו מכירה והיא חתיכה חשובה להתכבד בה הכל אסור אפילו באלף כיוצא בה, וכל מה שהוא היתר דומיא דכחל כגון לב וכבד משערין במאי דנפיק מיניה לפי אומדן הדעת ולא בעינן בדידיה דדוקא כחל משערין בדידיה משום דעשאוהו כחתיכת נבילה אבל בעלמא לא, וכן דעת הבעל העטור ז"ל דכתב דבכולן משערין בדידיה משום דמאי דנפיק מיניה לא ידעינן, וכן דעת ה"ר דוד בר ר' לוי ז"ל שכתב בקדרה חולבות שבשל בה בשר והיא בת יומה או של בשר שבשל בה חלב משערין אותו התבשיל אם יש בו ששים בכל חרסי הקדרה מותר ואם לאו אסור דבדידיה משערין דאלו במאי דנפיק הא לא ידעינן כדאמרינן בכחל, וה"ר יוסף אבן פלט ז"ל כתב דלא משערין בדידיה אלא במה שאסורו מתוכו כגון כחל וחתיכת נבילה וכיוצא בהן שאין יכולין לחזור להיתר אבל במה שאסורו בא לו מן החוץ כגון קדרה וקערה שיכולין לחזור להכשירן משערין במאי דנפיק מיניה לפי אומדן דעתא, וכתב בעל העטור ז"ל דדוקא בקדרה בת יומה הא לאו בת יומה היא קים להו לרבנן דכל תבשיל שעברה צורתו בלילה אחד בדפני הכלי אפילו בשר בחלב לפגם הוא ומותר בדיעבד, אבל לכתחלה ודאי אסור כדאיתא בסוף גמרא דע"ז ואם בשל בקדרה בת יומה ויש בה ששים נמי הכל מותר, ובקדרה עצמה פליגי רבוותא דאיכא מאן דאמר דמבשלין בה מכאן ואילך מאותו המין שבשלו בה עכשיו באחרונה בין שהתבשיל מותר טעם הראשון בטל והקדרה מותרת, ואיכא מאן דאמר שהקדרה אסורה לעולם לפי שאין כלי חרש יוצא מידי דופיו לעולם ונהי שהתבשיל מותר שנתבטל מה שנפלט מן הקדרה ונתערב בתבשיל אבל כיון דקים לן דאינו יוצא מידי דופיו לעולם הנה נשאר בו מן הטעם הראשון ונבלע בו מזה השני ונאסר שם בהערבו עם הראשון שנמצא ושוב אינו יוצא ממנה לגמרי ואסורה לעולם אם היא של חרס ואם של מתכת צריכה הגעלה, וכן כף חולבת שהגיס בה קדרה של בשר אם אינה בת יומה אפילו בלא ששים הכל מותר ואם היא בת יומה התבשיל מותר בששים אך הכף אסורה כדאמרינן בקדרה וצריכה הגעלה, ונמצא בתשובת שאלה לרב צרפתי ז"ל על כסוי קדרה חולבת ששמוה על קדרה של בשר רותחת דמשערין בששים במה שנכנס בה, והעיד רבי יעקב בר יקר ז"ל על כף חולבת שהגיסו בה קדרה מלאה בשר ושיערו בששים במה שנכנס בקדרה ולא לפי כולה, ודעת הבעל העטור ז"ל דמשערין בכלהו במאי דנפיק לפי אומדן דעתא, ור"ש ז"ל מחמיר, ויש אומרים דבכף משערין אם יש שם ששים כפות ממנה מלאות דסתמא דמלתא אי אפשר דבלעה טפי משיעור מלואה, וה"ר יצחק ז"ל כתב דיני בטול בשר בחלב כשתוחבין כף חולבת בקדרה של בשר או להפך משערין כל מה שבקדרה דלא ידעינן כמה נפיק מנייהו אבל מה שלא נכנס לרוטב אינו אוסרו ואפילו בכלי מתכות, והר"ף ז"ל הגיה עליו וצ"ע דבמתכת אמרינן חם מקצתו חם כלו ואם כן היה לנו לומר דגם מה שלא נכנס ברוטב פולט ע"כ, וה' דינין הן האחד היכא שהכף בת יומה כשיש ששים מן הכף בקדרה הקדרה והתבשיל מותרין והכף אסורה, והר"ף ז"ל כתב בין עם בשר בין עם חלב לפי שהיא בלועה מבשר בחלב ואפילו בדיעבד נמי אוסרת אם חזרו ותחבוה בין עם בשר בין עם חלב כל זמן שהיא בת יומה ע"כ, ובזמן שאין שם ששים הכל אסור ואפילו בהנאה ואפילו הקדרה אך לתת לתוכה צונן או פירות מותר אחר כך שאין ההנאה באה מכח האסור, השני והיכא שאין הכף בת יומה אין צריך ששים והקדרה והתבשיל מותרין והכף אסורה לתחבה לא בקדרה של בשר ולא בקדרה של חלב, והר"ף כתב אך בדיעבד אינה אסורה מחמת בליעה ראשונה כיון שאינה בת יומה מבליעה ראשונה ע"כ, השלישי צריך לחכם לחקור אם נתנו מים תוך הקדרה אחר תחיבת הכף דודאי אין אותן המים מצטרפות להיתר, הרביעי ואם נשפכו המים מן הקדרה וספק אם היה בו ס' מאותה שעה אם לאו לפרש"י דטעם כעיקר דרבנן אזלינן לקולא, ולפר"ת דהוא דאורייתא אזלינן לחומרא ונהגו העולם כפר"ת, החמישי כתב בספר התרומה חכם הבא להתיר הקדרה בשביל שאינה בת יומה צריך לחקור אם הוחמו מים חמין בקדרה בתוך מעת לעת שאם הוחמו הוי הטעם פולט במים אסור שאין בו ששים דבכולה קדרה משערין ונעשה בן יומו ודוקא בקדרה הבלועה מאסור אבל בקדרה שנשתמשו בה בשר אסור ואחר כך מים חמים בתוך מעת לעת של בשר ובתוך מעת לעת השני נשתמשו בו חלב מותרת ע"כ, ובשר בחלב וכן כל מין בשאינו מינו דאסורה היכא דאיכא טעמא אפילו ההיתר יותר ממנה לא בטיל, וכתב ה"ר אשר ז"ל דהיכא דידעינן בודאי דאיכא אסורא יותר מששים שאסור אפילו אין בו טעם. 

אין צולין את הכחל שחתכו למעלה מן הבשר בשפוד ואם צלהו הכל מותר, ואם הכחל למטה מן הבשר מותר לכתחלה, וטעם האסור לכתחלה משום דכחלא כל שעתא ושעתא פליט ובלע בשרא בתר דגמר פליטתו אבל בשרא עלוי כחלא כיון דבשר גמר פליטתו מקמי כחלא איידי דטריד למפלט לא בלע, וכתב הרשב"א ויראה שהוא הדין והוא הטעם למלחו עם הבשר נתנו למטה מן הבשר מותר ואפילו לכתחלה, למעלה אסור לכתחלה עבר ומלחו מותר עכ"ל, מעשה בכחל ובשר שנמלחו שניהם בכלי מנוקב ושהו שם כדי מליחה ולאחר כך הושמו בכלי שאינה מנוקב ונטף ציר בהם ושאלתי אל מורי הר"מ נ"ע והתיר את שניהם, קיבה שבשלה בחלב שבה מותרת לפי שאין זה אלא פרשא בעלמא. 

כתב הר"ש ז"ל חלב הנמצא בעור הקיבה קרוש שמולחין אותה בעורה בין שנותנין בה חלב אחר בין שמולחין אותה קיבה בחלבה אסור משום בשר בחלב ממש ולאסור איסור את הגבינה איסור גמור דמה שכנוס בקיבה חלב גמור הוא כדתנן כשרה שינקה מן הטריפה קיבתה אסורה שמע מינה דחלב טריפה חשבינן לה, וטריפה שינקה מן הכשרה קיבתה מותרת מפני שכנוס במעיה והוה ליה כנותן בקערה, ותניא קיבה שבשלה בחלבה אסורה מפני שכנוס במעיה, וחלב הקיבה הנמלח עם הבשר משנתנו טעם זה בזה נעשו שניהם אסור כדקיימא לן דחתיכה עצמה נעשית נבלה וכל טעם היוצא מעור חלב הקיבה בין טעם בשר שבו בין טעם חלב שבו הכל אסור לפי שכולו נבלה עכ"ל, העמיד הגבינה בעור קיבת השחוטה טועמין הגבינה אם יש בו טעם בשר אסורה ואם לאו מותרת. 

אין מעמידין את הגבינה בעור קיבה דעור בשר הוא אבל מעמידין בחלב הקרוש שבה דפרשא בעלמא הוא ואפילו בקיבת נבילה הוא החלב הקרוש בתוכה מותר וכן בקיבת כשרה שינקה מן הטריפה ואף על פי שיש לומר שאותו חלב היה מן הטריפה הרי נתעכל ופרשא בעלמא הוא, וכן נמי כתב ר"ש ז"ל בשם בעל העטור ז"ל בספר האורה, וכל שכן שמעמידין בקיבת טריפה שינקה מן הכשירה, והר"ת ז"ל כתב שאין מעמידין בכל אלה כלל שלא נדון אותה לפרשא בעלמא אם לא נשתהה החלב בתוך הקיבה אחר שנכנס עד שנשתנה אבל זולת זה עומד באסורו ואם נבלה אם טריפה אם שחיטת נכרי ומשנשתהה שם הרבה הרי הוא כמעוכל ואז הוי כפרשא בעלמא ומותר. 

כל מקום שנאמר בתורה לא יאכל לא תאכל לא תאכלו אחד אסור אכילה ואחד אסור הנאה במשמע עד שיפרט לך הכתוב כדרך שפרט לך בנבלה (שם יד, כא) לגר אשר בשעריך תתננה ואכלה או מכור לנכרי, ובחלב נאמר (ויקרא ז, כד) יעשה לכל מלאכה, או עד שיתפרש בתורה שבעל פה שהוא מותר בהנאה כגון שקצים ורמשים ואבר מן החי וגיד הנשה שכל אלה מותרין בהנאה מפי הקבלה אף על פי שהן אסורין באכילה, כל מאכל שהוא אסור בהנאה אם עבר ונהנה בלתי אכילה כגון שמכר או נתן לגוים או לכלבים אינו לוקה ומכין אותו מכת מרדות והדמים מותרין, וכל דבר שהוא אסור באכילה ומותר בהנאה אע"פ שהוא מותר בהנאה אסור לעשות בו סחורה ולכוין מלאכתו בדברים האסורין חוץ מן החלב שהרי נאמר בו יעשה לכל מלאכה, לפיכך אין עושין סחורה לא בנבלות ובטרפות ובשקצים וברמשים. 

הצייד שנזדמנו לו חיה או עוף ודגים טמאים וצדן או שנזדמנו לו טהורים וטמאים מותר למכרן אבל לא יכוין מלאכתו לטמאים, ומותר לעשות סחורה בבהמה טמאה שאינו מאכל הגוים כגון הסוס והפרד והגמל והחמור ודומיהן שלא גזרו אלא על הראויה לאכילה כך מפורש בירושלמי, ומותר לעשות סחורה בחלב שחלבו גוי ואין ישראל רואהו, ובגבינות הגוים וכיוצא בהן שכל שאסורו מדברי סופרים מותר לעשות בו סחורה. 

אסור לצלות לכתחלה אסור סמוך להיתר בתנור אחד ואף על פי שאין נוגעין זה בזה, והוא הדין בשר סמוך לגבינה אבל בדיעבד מותר ובלבד שלא יגעו זה לזה כמו שבאר הרמב"ם ז"ל שאין אוסר אלא טעמו של אסור פירוש לא הריח דריחא לאו מילתא היא, והר"ז ז"ל פסק דאפילו בדיעבד אסור ודוקא בתנור אחד ואין ביניהם כלום אבל כעין שתי קדרות כגון שני שפודין והפסק של גחלים או של אפר ביניהן מותר, ור"ת ז"ל כתב דדוקא בתנור קטן דאלים פטומיה אבל בתנור גדול דלא נפיש פטומיה מותר, כתב ה"ר יצחק ז"ל כי הוא מקובל מרבותיו כי תנור המחזיק שנים עשר עשרות הוא תנור גדול, והבעל השאלתות כתב דלעולם בדבר שאין עיקרו לריח ריחא לאו מילתא היא ובדיעבד מותר כמו שכתבנו, וזה שפשט המנהג לצלות ולאפות בתנור אחד טפלה של בשר וטפלה של גבינה לכתחלה ואין חוששין לפי שאומרים שאין אסור לכתחלה אלא צלי על גבי גחלים שהריח גדול מפני השמנינות שנופל על הגחלים ומעלה עשן גדול ועבה ונבלע מזה לזה אבל מאכל שנעשה במרחשת ובמחבת וכל שכן מכוסה בבצק כגון אלו הטפלות אין לחוש לכך, ומכל מקום ראוי להניח צרור של גחלים באמצע שאם יזוב משומן הבשר או ממיץ הגבינה ישרף בגחלים ולא יעבור מזה אל זה וכשהן במרחשת או במחבת צריך הרחקה כדי שלא ינתזו הצנורות והניצוצות מזה אל זה, מיהו אם לא הרחיק אפילו של שחוטה בשל נבילה בדיעבד מותר שהניצוצות מעוטא דמעוטא הן ובטלות והכי משמע במסכת ע"ז. 

בשר שנפל לתוך חלב או חלב שנפל לתוך בשר ונתבשל עמו שעורו בנותן טעם כיצד חתיכה של בשר שנפלה לתוך קדרה רותחת של חלב טועם הגוי הקדרה ואם אמר הגוי שיש בה טעם בשר אסורה ואם לאו מותרת ואותה חתיכה אסורה, במה דברים אמורים בשקדם והוציא אותה החתיכה קודם שתפלוט החלב שבלע אבל אם לא סלק אותה משערין אותה בששים מפני שהחלב שנבלע בה ונאסר יצא ונתערב עם שאר הבשר. 

נפל חלב לתוך קדירה של בשר טועמין החתיכה שנפל עליה חלב אם אין בה טעם חלב הכל מותר ואם יש בחתיכה טעם חלב אף על פי שאם תסחט החתיכה לא ישאר בה טעם חלב הואיל ויש בה עתה אסורה אותה חתיכה ומשערין בכולה אם היה בכל מה שיש בקדרה בין החתיכה והירק והמרק והתבלין כדי שתהיה החתיכה אחד מששים מן הכל החתיכה והשאר מותר, במה דברים אמורים בשלא ניער הקדרה כשנפל החלב אלא בסוף ולא כסה אבל אם ניער מתחלה ועד סוף או כסה הרי זה בנותן טעם, וכן אם נפל חלב לתוך המרק או לכל החתיכות ולא נודע לאי זה חתיכה נפל נוער הקדרה כולה עד שיתערב הכל אם יש בקדרה כולה טעם חלב אסורה ואם לאו מותרת, ואם לא נמצא גוי שיטעם ונסמוך עליו משערין בששים בין בשר בתוך חלב בין חלב בתוך בשר אחד מששים מותר פחות מששים אסור, ויש כתבו שטפת חלב שנפלה לתוך הבשר בקדרה שלא נגע ברוטב ולא ניער ולא כסה שנמצא שאין טעם החלב אלא באותה חתיכה לבדה אם יש באותה חתיכה לבדה ששים כנגד טפת החלב הרי כל התבשיל מותר ואפילו אותה חתיכה וכן אומר אם אין באותה חתיכה ששים אם נער או כסה מתחלה ועד סוף משערין לאותה טפה בכל מה שבקדרה, ואם יש בכל ששים כנגד החתיכה מותר הכל ואפילו החתיכה עצמה, היה בטפת החלב שעור כדי ליתן טעם באותה חתיכה הואיל ונערו הקדרה נתפשט טעמה בכל הקדרה, וכן אם כסה אותה מיד לפי שמימי השולים העולים על פיה מחלקין הטעם בכל הקדרה והחתיכה עצמה לא הספיקה לקבלו, ואם לא נעור ולא כסה בתחלה אלא בסוף או בתחלה ולא בסוף ואין בחתיכה ששים כנגד הטפה החתיכה כלה נעשית נבילה, ואם יש במה שנשאר בקדרה ששים כנגד כל אותה חתיכה הכל מותר ואפילו אותה חתיכה דקיימא לן כרבנן דמין במינו בטיל, ואם אין בקדרה ששים כנגדה הכל אסור, ואם אותה חתיכה שנעשית נבלה ראויה להתכבד לפני האורחין אם הוא מכירה זורקה דהיא גופה לא בטלה לעולם ואסור אלא א"כ נמוחה לדעת הראב"ד ז"ל וכתב ה"ר אפרים דלא אמרינן חתיכה עצמה נעשית נבילה דנבעי ששים כיוצא בה אלא באסור בשר בחלב שכל אחד לבדו מותר וע"י ערובן נאסרו ונעשו כגוף נבילה אבל באסור אחר שנבלע בחתיכה של היתר ואחר כך נפלה אותה חתיכה האסורה מחמת בליעת האסור ונתבשלה בתבשיל אחר לא בעיא ס' כיוצא בה אלא ס' כיוצא באסור שנבלע בה לפי אומדן הדעת ואין צריך לומר שהאוכל מאותה חתיכה כזית שאינו לוקה שאין כלה אסור כחתיכת בשר שכולה אסורה ובעל התרומה הביא זה ונראה כמודה במקצת מקומות, ובעל ההשלמה ז"ל כתב והוי יודע דלמאן דלית ליה חתיכה עצמה נעשית נבילה אם לא נער בתחלה אלא בסוף אף אותה חתיכה שקבלה טעם האסור מצטרפת לבטל ע"כ. 

מעשה בא לפני ה"ר יצחק מקורבי"ל ז"ל מקדרה חדשה שבשלו בה מים ותחבו לתוכה כף חולבת בת יומה ולא היה במים כדי לבטל ולאחד הימים בשלו בה מים פעם אחרת ותחבו לתוכה כף של בשר בת יומה וכמו כן לא היה במים כדי לבטל ואמר שנבלעת מפגם בשר בחלב הקדרה אסור להשתמש בה בשר או חלב אבל לבשל בה דגים מותרת, הר"ף ז"ל כתב מיהו נראה דכיון שהקדרה חדשה מתחלה ולא בשלו בה כלום מעולם אע"ג שתחבו בה כף חולבת בת יומה וגם אין בקדרה ס' מכל מקום אין הקדרה נעשית חולבת בהאי לאסור אם בשל בה בשר אחר כן ואפילו בו ביום משום דהוי נ"ט בר נ"ט, הטעם היוצא בתחלה מן החלב אל הכף ומן הכף אל המים שבקדרה ומן המים אל הקדרה עצמה ועדיין היא היתר ומהאי טעמא אם לאחר מעת לעת מתחיבת כף חולבת הוחמו חמין ותחבו בה כף של בשר בת יומה מותר להשתמש בה בשר בתחלה משום דטעם חלב הבלוע בקדרה על ידי תחיבה ראשונה מכף חולבת לא חשיב טעם כדפרישנא ואמנם אמת הוא כאשר פסק הרב דקדרה הבלועה מבשר בחלב אפילו מפגם אסור להשתמש בה לכתחלה לא בשר ולא חלב ומשכחת לה כגון קדרה של חלב שנשתמשו בה חלב בעין ואחר מעת לעת נשתמשו בה בשר הבשר מותר משום טעם חלב שהוא פגום לפי שאינן בת יומה אבל הקדרה אסור להשתמש בה לא בשר ולא חלב לפי שהיא בלועה מפגם בשר בחלב, ואם היא של נחשת יגעילנה לאחר מעת לעת של מעשה שני ואם היא של חרש אין להשתמש בה לא בשר ולא חלב כההיא מעשה דכף ראשונה בשר או חלב לכתחלה ודיעבד וכן לאחר כף שניה בשר או חלב, עכ"ל הר"ף ז"ל. 

שומן של גיד הנשה שנפל לתוך קדרה של בשר משערין אותו בששים ואין השומן מן המנין אף על פי ששומן גיד הנשה מדבריהם הואיל וגיד הנשה בריה בפני עצמה אינו בטל והחמירו בו כאסור תורה והגיד עצמו אין משערין אותו בששים ואינו אוסר שאין בגידים בנותן טעם, אבל כחל שנתבשל עם בשר בששים, פירוש אם נתבשל בלא קריעה ואין שם קפילא ארמא' וכחל מן המנין הואיל והוא מדבריהם הקלו בשעורו פירוש ובדידיה משערין דאי במאי דנפיק מיניה מנא ידעינן והכחל עצמו אסור לפי שקלט מטעם הבשר וגם החלב שבו נתבשל עם בשר שבו ואוסרו לפי דעת קצת הפוסקים דאי נפל לקדרה אחרת אוסר אותה כמו חתיכת נבילה שנפלה לקדרה של היתר והיה בקדרה ששים כמותה שהתבשיל מותר ומשליך החתיכה ואם נפלה אחר כך לקדרה אחרת אוסרה כן זה הכחל. 

הבשר שנתערב עם החלב על ידי בשול או שנפל חם לתוך חם או צונן לתוך חם שניהם אסורין אבל אם נפל חם לתוך צונן קולף הבשר במקום שנגע בו החלב ואוכל השאר, ואם נפל צונן לתוך צונן מדיח החתיכה ואכלה, וכן בשר וגבינה שצררם במטפחת ונגעו זה בזה מדיח כל אחד ואוכלן, וכן בכל אסור והתר אם נגעו זה בזה צריך הדחה, ואם הם דברים שאין דרך להדיחן קודם שיאכלו צריך להזהר שלא יגעו זה בזה שמא ישכח ולא ידיח, אבל כל דבר שדרכו להדיח קודם אכילה אין קפידה אם יגעו זה בזה צונן בתוך צונן, ולכך אין אנו חוששין בבית המטבחים של גוים אם יגע בשר שחוטה בבשר נבלה שהרי אי אפשר שלא ידיחנו בבית מיהו אם הטהור תפל והטמא מליח ונגעו זה בזה אם נשתהו זה עם זה צריך לגרור או לקלוף. 

מליח שאינו נאכל מחמת מלחו הרי הוא כרותח ואיכא מאן דאמר דלא אקרי נאכל מחמת מלחו אלא מליח חזק מאד כמו הבשר שמולחין להביא בדרך רחוקה כדאמרינן גבי שבת דמולח בשר חייב משום מעבד ומוקין לה דבעי ליה לאורחא אבל לביתיה לא משוי איניש מיכליה עץ, ובעל התרומה ז"ל דוחה דעת זה דהא חזינן בגמרא דמייתי מליח הרי הוא כרותח הנהו אטמתא דאמלחן בי ריש גלותא בגידא דנשיא וכן רב מרי אמלח ליה בשר שחוטה בהדי בשר נבלה ומאן לימא לן דכל הני בעו להו לההוא מליח לאורחא, ודעת רש"י דכל מליח שמולחין להתקיים כל השנה הוא שאינו נאכל מחמת מלחו, שדרך לשרותו במים ולהדיחו הרבה כשרוצין לאכלו, אך ר"ת ז"ל כתב דכל מליח לקדירה הוא הנקרא אינו נאכל מחמת מלחו והרי הוא כרותח וטעמא דמלתא דכיון שתקנו הגאונים שעור שהיית המליחה לקדרה כשעור שהיית צליית בשר מטעם מליח הרי הוא כרותח דצלי מכלל דכשעור זה נכנס בבשר ונבלע בכל חלקיו עד שמוצץ ומפליט כל הדם כמו רותח דצלי ובכך הוא כרותח ממש, והראב"ד פירש אינו נאכל מחמת מלחו שאותו מליח אי אפשר לאכלו לבדו בלתי תערובת מאכל אחר מחמת שיזיק גרונו כמו הרותח שמטבילין בו את הפת ואין אוכלין אותו לבדו וכגון מליח שמלפתין בו את הפת, ולפיכך התירו בגמרא אותו בר יונא דנפל לכמכא פירש עוף מליח שנפל לכד הכותח שיש בו חלב שלא היה מליח הרבה והתירו רב חנינא בהדחה בעלמא כדין צונן בצונן דלא אמרינן מליח הרי הוא כרותח אם לא נמלח כל כך שאינו נאכל בלא הדחה ושטיפה מרוב מליחתו, ועוד בגמרא דדוקא בהיות העוף חי אם לא היה צלי שהוא רך לבלוע בעי קליפה, ואי אית בה פלחי פירוש בקעים לא סגי בקליפה ואסור, וכן אם הוא מתובל בתבלין, וכתב בעל העטור ודוקא צלי צונן דמחמת חמימותא דנורא יביש ובלע טפי אבל מבושל צונן לא, ודעת ר"ש ז"ל דה"ה למבושל, והראב"ד כתב באסור והיתר שלו ואם ישאל שואל כיון דכמכא רותח הרי בר יונה דנפיל לגויה אף על פי שהוא חי ונאכל מחמת מלחו היכי סגי ליה בהדחה והלא צונן שנפל לתוך חם אסור לגמרי דאפילו בקליפה לא סגי ליה דתתאה גבר י"ל דלא דמי התם לגבי חמימות אחומי קא מחמי ליה חם לצונן וה"ל שניהם חמים אבל לענין מליחה כל מה דלא הוי מליח הרבה שלא יהא נאכל מחמת מלחו בהדחה סגי ליה אלא אם כן הוא צלי או מתובל או אית ביה פלחי שהכשרן חמור ע"כ. 

וכתב הבעל התרומה ז"ל אם עשה ישראל גבינות בדפוסין של גוים שעשה בהן הגבינות שלו ביומו וגם מלחן הגוי הרי הגבינות של ישראל אע"פ שמלחן ישראל והניחן שם מותרין משום דמלח אינו מפליט מה שבלע הכלי והוי כמו טהור מליח וטמא תפל שמותר ע"כ, והוסיף החכם ר"מ ז"ל על זה ועוד יש להתיר זה ואפילו בקערות של בשר נבלה שלהן מותר שאין דרך למלוח הגבינות כל כך שלא יהיו נאכלין מחמת מלחן ואינן כרותח והרי כמו בצונן ע"כ, וכתב ה"ר דוד בר לוי והחששא הקרובה לאסור זה הוא משומן האסור שלהן הדבק בדפני הקערה ולפיכך צריך למרק ולשטף אותן יפה יפה, ואם חושש שלא נעשה יקלוף הגבינה ע"כ, וכל אסור הנמלח עם היתר הרי הוא כמבושל עמו ואין לו היתר. 

אף על פי שאסור בשר עוף וגבינה אינו אלא מדבריהם אסור להעלות העוף עם הגבינה על השלחן שהוא אוכל שם גזרה שמא יאכל זה עם זה, שני אכסנאין שאין מכירין זה את זה מותרין לאכול על שלחן אחד זה בשר וזה גבינה שאחר שאין לבם גס זה בזה לא יבאו לאכול זה מזה אבל אם מכירין זה את זה אסור לפי שדעתן קרובה ונותנין זה אל זה מכל מה שלפניהם, וכן האחים אף על פי שמקפידים זה על זה אסורין, ואין צריך לומר בעל הבית עם בני ביתו דין מכירין יש לו, הלכך אם קצתם אוכלין בשר וקצתם גבינה צריכין לעשות שנוי ביניהם או לעשות דבר חוצץ ביניהם משום הכירא. 

אין לשין את העיסה בחלב אלא אם כן ישנה צורת הפת שתהיה נכרת שלא יבא לאכול בה בשר, וכן אין טשים את התנור באליה שלא יבא לאכול חלב עם הפת שיאפה בו ואם שנה הפת בצורתו מותר, פת שאפאו עם הצלי ודגים הצלויין עם הבשר אסור לאכלן עם החלב. 

קערה שאכלו בה בשר ובשלו בה דגים אותן דגים מותר לאכלן בכותח אף על פי שיש בו חלב וה"ה עם הגבינה מותר לאכלן והטעם משום דנותן טעם בר נותן טעם הוא שהדגים לא קבלו טעם מן הבשר עצמו אלא מן הקערה והקערה קבלתהו מן הבשר ואסור טעמו ולא ממשו אינו אלא מדרבנן וכי גזור רבנן בנותן טעם לחודיה אבל כי קבליה מנותן טעם אחר לא החמירו בו לחשבו כאסור עצמו, אבל דגים מבושלים עם בשר עצמו או שטגנו אותן במחבת שהיה בו שמנינות מן הבשר שמטגנין בו תמיד ודאי אסור מפני שיש בהם טעם הבשר עצמו ואינו בר נותן טעם, וכתב בעל העטור ז"ל שמעינן מהא דתבשיל שאין בו בשר שנתבשל בקדירה חולבת מותר לאכלו בבשר וכן תבשיל שנתבשל בקדרה שכבר בשלו בה בשר והודחה יפה יפה מותר לאכלו בחלב, וכן תבשיל שנתבשל בקדירה חולבת מותר לאכול אחריו תבשיל של בשר בלא קנוח הפה ובלא נטילת ידים, ודוקא נ"ט בר נ"ט שהוא בבשר בחלב מותר משום דזה בעצמו וזה בעצמו מותר אבל נ"ט בר נ"ט דנבלה או של געולי גוים אסור לעולם כיון דנותן טעם עצמו אסור וכן דעת בעל התרומה ז"ל, ושמעינן נמי מהא דביצים שנתבשלו במים בקדירה חולבת אלא שהודחה יפה מן החלב שמותר לאכלן בבשר, אבל ביצים שנשלקו במים לבד בקדרה של גוים בת יומה אפילו הודחה ומורקה ושוטפה במים הביצים אסורות שהביצים ודאי בולעין מן האסור ואין אומר בשאר אסורין נ"ט בר נ"ט מותר, וסכין שחתכו בה בשר צלי וחזר וחתך בה צנון וכיוצא בו מן הדברים החריפים אסור לאוכלן בכותח דנ"ט בר נ"ט דהתם משום דדרך להדיח הקערה ולשפשפה יפה יפה ולהעביר השומן מעל פניהם היטב אבל בסכין אין דרך לשפשפו כל כך ויש לחוש שמא בלע הצנון אגב חורפיה משמנינות הסכין ומ"מ אי טעים ליה לצנון ולא אשכח ביה טעם בשר כלל מותר לאוכלו בכותח, ואם חתך בו קשואים ואבטיחים שאין להן חריפות גורר מקום החתך ודיו, ושום ובצל שיש להם חריפות דינן כצנון, ולפיכך ראוי להזהיר הנשים שלא לחתוך בסכין שחותכין בו בשר החציר והבצלין והשומין שמבשלין בחלב ובגבינה ואם חתכו קרוב הדבר לומר שצריך שיהא בתבשיל שיעור ששים או שיטול כל מקום חתך החציר והבצלים והשומין, ולפי דברינו למדנו מזה שאם חתך בסכין של גוים שסתמו מלוכלך משמנינות נבלות וטריפות שלהן דבר שיש לו חריפות כגון צנון או חציר ובצלים ושומים שאי אפשר לישראל לטעמו הלכך צריך שיטול את מקום החתך ויעמיק ולא סגי בגרירה, אבל אם חתך בו לחם צונן גורר כל פני החתיכה יפה יפה ואם חתך בו בשר חי צונן סגי בהדחה, אבל אם חתך בה בשר כמו שחותכין אותו דק דק אסור כל החתוך ואם יש חתיכה עבה שאפשר לקלפה ולטול מקום החתוך יטול או יחתוך משם חתיכה דקה וישליכנה והשאר מותר, כן נראה מדברי הראב"ד ז"ל, ועוד כתב לשון גרירה משמע שנוטל מעט ממקום החתך וכן ריש מעיא באמתא בעי גרירא, סוף דבר לשון גרירא משמע שמחסר את מקומו ולשון קליפה צריך שיעמיק בה יותר מעט מן הגרירה והיכא דאמר יטול את מקומו כגון חם לתוך חם צריך שיעמיק בה יותר מן הקליפה. 

רבינו שמעון ז"ל מתיר בסכין של בשר לחתוך בו לחם ולאכול עם גבינה דהוי נ"ט בר נותן טעם אבל לחתוך גבינה ודאי אסור אם לא נעצה עשרה פעמים בקרקע דמיהו בלא קנוח אפילו בלחם אסור משום שמנינות שעליו, מעשה בא בשפחתו של הרב שחתכה בסכין של בשר גבינה של גוים ואותה גבינה חממו אצל האש ואמר הרב שהסכין כשר ואין צריך אלא הדחה כדאמרינן צונן מדיח דהאי נמי כצונן דמי דאין היד סולדת בו, וכתב הבעל העטור ז"ל ומסתברא קערה וסכין דאמרינן בשמעתא בבת יומה דאסורה הא לאו בת יומה מותר לאכלן בכותח. 

וכתב הר"י השוחט בסכין של גוים שהוא בן יומו הלכתא כרב דאמר קולף, והר"ף כתב יש שהיו רוצין להתיר מכאן בשר רותח שחתכה בסכין חולבת אפילו בן יומו על ידי קליפה דהא איכא לישנא דאמר בית השחיטה רותח ואפילו הכי קאמר דסגי בקליפה, וכן פירש רבינו ברוך בספרו אבל הלכה למעשה לאסור בשר רותח או אווז רותח שחתכו בסכין חולבת בן יומו, שכל החתיכה או כל האווז אסורה אם אין בה ששים מן הסכין ואפילו ממה שבתוך הקתא מעץ ואפילו לא תחב בה כי אם מעט מהסכין צריך ששים בכלו משום דמתכת חם מקצתו חם כלו, כן הורה ה"ר יצחק ב"ר מנוח ז"ל, והר"י ז"ל כתב אבל אם אינו יודע שהוא בן יומו בסתמא אין לאסור ויש לנו לומר שאינו בן יומו דסתם כלי גוים אינן בני יומן ומותר, ויש שהיו רוצין לאסור בהמה שהופשטה בסכין בן יומו של גוים וליתא דבצונן גמור לא אמר רב אלא בבית השחיטה דהוי חם קצת. 

כתב הר"ף ז"ל כשמוליכין סכינין בבית הגוי להשחיזן אם הניחן שם בלא ישראל צריכין הגעלה כי רגיל האומן להשתמש מיד אבל ר"ת אומר דבזמן מועט אין לחוש אלא לזמן מרובה כמו מחצית היום, ואותן סכינין שמוליכין העבדים אנה ואנה יש להחמיר שלא לחתוך הישראל בהן כלל כי דבר ברור הוא כי כשהגוי הולך לבית קרוביו או לבית אוהביו נותנין לו נבלה וחותכה בסכינו ע"כ, עוד כתב יש להזהר שלא להניח קדרות בבית הגוי וכן קערות וכן כשנותנין מעט תבלין בקדרה צריך ליזהר הגוי שלא ידיחנה וישאר בה מעט מן המאכל שאם ידיחנה צריך הגעלה, עוד כתב שאין לחוש אם הישראל הולך לשוק או לבית הכנסת אם יניח הקדרה אצל גויה אף על פי שיש אסור בבית כגון חלב או כיוצא בו דלא חיישינן שמא תשים השפחה או העבד בקדירה מן החלב ואף על פי שהודיעו שהפליג דלא דמי להא דאמרינן פ"ק דעבודה זרה דלמא מהדר אפיה הישראל ושדי גוי נבילה בקדירה של ישראל דהיינו דוקא כשיש לגוי הנאה בדבר כגון שיחליף הכחושה שהיא נבלה ויקח השמנה שהיא כשירה אבל לשים דלא מרוחא כלל אין לחוש ע"כ לשונו בספר הדינין שלו. 

אין מניחין כד של מלח בצד כד של כמך מפני שהוא שואב ממנו ונמצא מבשל הבשר במלח זה שיש בו טעם החלב ויש דחו זאת הסברא ואמרו כי זה חששא רחוקה שהמלח ישאב כל כך שיעבור שני חרסי הכדים כד המלח וכד הכמך ולפיכך נתנו טעם לאסור שאפשר שיפול טפה מן הכמך כשיוציאוהו מן הכד שלו ויפול בתוך כד המלח הסמוך לו וימלח אחר כן הבשר שבו. 

מי שאכל גבינה או חלב תחלה מותר לאכול בשר מיד אבל צריך שידיח ידיו ויקנח הפה בין הגבינה והבשר כגון שילעוס בפיו פת או פירות ויבלע ולא יפלוט, והר"מ אינו אוכל שום בשר אחר גבינה רק בשר עוף אבל לאחר חלב אוכל כל בשר, ודעת כל שאר הפוסקים שאין לחלק בין גבינה לחלב, וכן נהגו העולם לאכול בשר בין אחר גבינה בין אחר חלב על ידי קנוח והדחה ואפילו בשר בהמה ובכל דבר מקנחים הפה חוץ מתמרים וירקות והקמ' שאינן מקנחין יפה, וכי אמרינן דצריך להדיח ידיו דוקא בלילה דאפשר דאיכא פרורין מן הגבינה ולא חזי להו אבל ביממא לא צריך נטילת ידים דהא חזי אי אית בהו פרורי אי לא, מיהו קנוח במטלית צריך משום זוהמה ואם רצה לאכול אחר הגבינה בשר עוף אוכל בלא נטילת ידים ובלא קנוח הפה, והטעם כיון דבשר עוף בחלב אינו אסור מן התורה אין צריך לעשות עוד הרחקה דדיו ובלבד שלא יאכלם יחד ודוקא כשהגבינה קודמת ודוקא בשר עוף אבל בשר חיה אף על פי שהיא גם כן מדרבנן צריך נטילת ידים וקנוח הפה, והטעם לפי שאין הכירא בין בשר בהמה לבשר חיה ויבאו לטעות. 

ואחר בשר אפילו אחר בשר עוף לא יאכל גבינה או חלב עד שישהה ביניהן שיעור סעודה אחרת והוא כמו שיעור ששה שעות לפי שהבשר שבין השינים אינו סר בקנוח, ועוד שהבשר מוציא שומן ונדבק בפה ומאריך בטעמו, ואם חושש בפיו בשר בין השינים אפילו אחר ששה שעות נראה מדברי בעל העטור ז"ל דעדיין חשוב כבשר ואסור לאכול גבינה או חלב, וה"ר יונתן ז"ל כתב דמשש שעות ואילך חשבינן ליה כמעוכל ולא חשיב בשר כלל, ויש נמנעים מלאכול גבינה בסעודת מנחה של עצרת לפי שהאריכו בתפלה עד חצי היום או קרוב לו ומשם ועד סעודת המנחה ליכא שיעור ששה שעות ויש שאין חוששין לזה כיון שהוא תאב לאכול כבר נתעכל הבשר אך כיון שעיקר השהיה בשביל בשר שבין השינים ראוי למי שאינו נמנע מהגבינה באותה סעודה לחצות שיניו ולהוציא הבשר קודם שיאכל הגבינה, ואף על פי כן בזמן אחר אין ראוי לסמוך על חציית שיניו אלא בשהות כשיעור, ויש נמנעין לאכול מעת לעת, והר"ז ז"ל כתב שאוכלין גבינה אחר בשר בנטילת ידים ובקנוח הפה אפילו בלילה, וביום בקנוח הפה בלבד ואפילו אחר בשר בהמה וחיה, ואם אכל גבינה ורוצה לאכול בשר בהמה וחיה בלילה צריך נטילת ידים אבל קנוח הפה אין צריך כלום ואפילו בלילה ואפילו היה בשר עוף קודם עד כאן, והראב"ד קראו פורץ גדר על זה והאריך עליו בראיות ברורות והרי"ף ז"ל סתר דברי הסומכין זאת הסברא, וה"ר יצחק ז"ל כתב אכל בשר אסור לאכול גבינה בלא נטילת ידים ובלא קנוח הפה אבל בנטילת ידים ובקנוח הפה מותר לאכול גבינה אחר בשר ואפילו באותה סעודה ומר עוקבא שהיה ממתין עד סעודה אחרת חומרא בעלמא הוא דקא עביד, מיהו נהגו העולם כפר"ש שפירש גבינה אחר בשר אסור לאכול אפילו בקנוח והדחה עד שיעור שהיית סעודה אחרת ואז מותר אפילו בלא קנוח והדחה ובלבד שלא יהא בשר בין שיניו, ושיעור סעודה אחרת לדעת הרי"ף ששה שעות, וכן משמע לפר"ש ז"ל, ויש מפרשים סעודה אחרת היינו ברכת המזון, ומשמע מפר"ש ז"ל שאפילו שהה כדי שיעור סעודה אחרת צריך לנקר השינים שלא יהא שום בשר בין שיניו, אבל באותה סעודה אפילו לא היה בשר בין שיניו אסור לפי שהבשר ממציא טעם ומוציא לחלוחית ונמשך בפה זמן ארוך, ורבינו יהודה אומר שרשב"ם היה נוהג ששורה פת במים או ביין ואוכל שהשרייה עולה בשביל שניהם קנוח והדחת הפה או שאוכל דבר המקנח ואחר כך שותה יין או מים, וריב"א היה מקנח בפת לבדו והדחה לבדה שהיה בולע מים ומכניס אצבעו לתוך פיו ומדיח ע"כ, והאוכל מתבשיל שנתבשל בו בשר אך לא אכל מן הבשר מותר לאכול אחר כן גבינה או חלב אך צריך נטילת ידים מפני שמנינות הבשר שהיה בתבשיל שנדבק בידיו ובפיו ואם אין בשר בתבשיל אף על פי שנתבשל בקדירה שמבשלין בו בשר אם רצה לאכול גבינה אחריו אין צריך כלום ולא עוד אלא אפילו עם אותו התבשיל עצמו יש מתירין לאכול גבינה ובלבד שהיה אותו הכלי שנתבשל בו התבשיל נקי מכל שמנינות בשר שנמצא שאין באותו התבשיל אלא נ"ט בר נ"ט כמו שבארנו. 

כתב הר"מ אדם שנהג אסור בדבר אחד מחמת חומרא ויודע שמותר ואינו תלמיד חכם אלא מבני מדינה אי אתה רשאי להתירו בפניו ואם נאנס מלקיים צריך ג' הדיוטות להתירה כמו נדר מפי ה"ר יהודה כהן ז"ל, אבל אם נהג אסור מחמת טעות שסבור שהוא אסור והוא מותר מתירין לו אפילו בפניו במקום שנהגו עכ"ל, רבי אלעזר ב"ר איבון אומר כל דבר שאינו יודע בו שמותר וטעה בו שסבור שאסור נשאל מתירין לו, ויודע בו שמותר ונהג בו אסור ונשאל אין מתירין לו, נשלם דין בשר בחלב וכחל ת"ל. 

ספר כלבו סימן קז 
================ 
דין הלכות שחיטה 

דעת הרמב"ם ז"ל ושאר הפוסקים ז"ל, מצות עשה של תורה שישחט מי שירצה לאכול בשר בהמה חיה ועוף ואח"כ יאכל שנאמר (דברים יב, כא) וזבחת מבקרך ומצאנך, ונאמר בבכור בעל מום (שם יב, כב) כאשר יאכל את הצבי ואת האיל הא למדת שחיה כבהמה לענין שחיטה, ובעוף הוא אומר (ויקרא יז, יג) אשר יצוד ציד חיה או עוף אשר יאכל ושפך את דמו וכסהו בעפר מלמד ששפיכת דם העוף כשפיכת דם החיה, והלכות שחיטה בכולן אחת הן לפיכך השוחט בהמה חיה ועוף מברך תחלה בא"י אמ"ה אקב"ו על השחיטה, ואם לא ברך בין בשוגג בין במזיד הבשר מותר, ואסור לאכול מן הבשר כל זמן שהיא מפרכסת והאוכל ממנה קודם שתצא נפשה עובר בלאו והרי הוא בכלל לא תאכלו על הדם ואינו לוקה ומותר לחתוך ממנה אחר שחיטה קודם שתצא נפשה ומלחו יפה ומדיחו יפה ומניחו עד אחר שתמות ואח"כ יאכלנו. 

דגים אינן צריכין שחיטה אלא אסיפתן היא המתרת אותן הרי הוא אומר (במדבר יא, כב) הצאן והבקר ישחט להם ומצא להם אם את כל דגי הים יאסף להם אסיפת דגים כשחיטת צאן ובקר, ובחגבים נאמר (ישעיה לג, ד) אוסף החסיל לפיכך אם מתו מאליהן בתוך המים מותרין ומותר לאכלן חיים, זביחה זו האמורה בתורה סתם צריך לפרשה ולידע באי זה מקום מן הבהמה שוחטין וכמה שיעור שחיטה ובאי זה דבר שוחטין והיכן שוחטין וכיצד שוחטין ומה הן הדברים המפסידין את השחיטה ומי הוא השוחט ולמי שוחט ועל כל הדברים האלה צונו בתורה ואמר וזבחת מבקרך ומצאנך כאשר צויתיך ואכלת בשעריך שכל הדברים האלה על פה צוה בהם כשאר תורה שבעל פה היא הנקראת מצוה. 

מקום השחיטה מן החי הוא הצואר וכל הצואר כשר לשחיטה, כיצד בוושט מתחלת המקום שכשחותכין אותו מתקבץ עד מקום שישעיר ויתחיל להיות פרצים פרצים זהו מקום השחיטה בוושט, שחט למעלה ממקום זה והוא הנקרא תרבץ הוושט או למטה ממקום זה והוא מתחלת בני מעים שחיטתו פסולה, ושיעור תרבץ הוושט שאינו ראוי לשחיטה למעלה בבהמה וחיה כדי שיאחז בשתי אצבעותיו ובעוף הכל לפי גדלו וקטנו ולמטה עד הזפק ואי זה מקום שחיטה בקנה משיפוי כובע ולמטה עד שמתפשט ומגיע לראש כנף הריאה התחתונה כשהיא נפוחה כשתמשוך הבהמה את צוארה לרעות זהו מקום השחיטה בקנה, וכל שכנגד המקום הזה מבחוץ נקרא צואר, פירוש ענין השיפוי כובע הוא שעל פי הטבעת הגדולה יש שם בשר ופי הבשר עשוי חטים ועל אותן חטים כסוי שדומה לעלה של הדס ועליה עצם אחד מטבעת גדולה ומכסה סביב זה הבשר כמו כובע ובאמצע זה העצם יש שיפוי אחד מגוף העצם ונקרא שיפוי כובע, ואמרו רבנן דמשיפוי כובע ולמטה כשירה שהוא כמו אצבע למעלה מטבעת גדולה, כך פירש הרב ברצלוני ז"ל. 

אנסה הבהמה עצמה ומשכה צוארה הרבה או שאנס השוחט הסימנין ומשכן עד למעלה ושחט במקום שחיטה בצואר ונמצאת השחיטה בקנה או בוושט שלא במקום שחיטה הרי זו ספק נבלה ובנקב במשהו נטרפת שם, וצריך השוחט שישחוט באמצע הצואר ואם שחט מן הצדדין שחיטתו כשרה פירוש ואפילו לא החזיר הסימנין לאותו צד, ומ"מ הרי הסימנין נשחטין קודם חתיכת מפרקת, ומ"מ טוב להזהר למשמש בסימנין ולתפשן קודם שחיטה כדי שיזדמנו קודם בשר הצואר, וביונים נמצאו הסימנין בצדדין וצריך בהן אמון ידים וזהירות גדולה שאם לא ימשמש בהן ויזמינן לפניו קודם שחיטה קרוב הדבר מאד לפשוע ולחתוך המפרקת קודם הסימנין ע"כ. 

וכמה הוא שיעור שחיטה שני הסימנין שהן הקנה והוושט השחיטה המעולה שיחתכו שניהם לגמרי כאחד בין בבהמה בין בעוף ולזה יתכון השוחט, ואם שחט רוב אחד בעוף ורוב שנים בבהמה וחיה שחיטתו כשירה, ויש סמכו על זה מכאשר צויתיך, כאשר נוטריקון כשר אחד שנים רוב, ואחד בעוף שאמר שכשר יש שפסקו וושט ולא קנה פירוש לפי שעיקר החיות הוא הוושט ולפיכך נקיבתו במשהו וכיון דבעוף סגי בסימן אחד צריך שיהא המיוחד שבסימנין והוא הוושט, והרי"ף ורוב הגאונים ז"ל אומרים זה או זה ע"כ, שחט האחד כלו וחצי השני בבהמה שחיטתו פסולה רובו של זה ורובו של זה אע"פ שלא שחט מכל אחד מהן אלא יתר על חציו כחוט השערה שחיטתו כשירה כיון ששחט יותר על חציו כמה שהוא רובו הוא, שחט חציו של זה וחציו של זה אפילו בעוף שחיטתו פסולה, קנה שהיה חציו פסוק ושחט על זה מקום החתך מעט והשלימו לרוב בין שהתחיל במקום השלם ופגע בחתך בין הכניס הסכין בחתך והשלימו לרוב שחיטתו כשירה. 

כתב הרב רבי שואל ב"ר מרדכי ז"ל השוחט צריך שיבדוק הסימנין לאחר שחיטה ואם לא בדק ונחתך קודם שיבדוק הרי זו נבלה ואפילו היה השוחט זריז ומהיר שכל בהמה בחייה בחזקת אסור אבר מן החי עומדת עכ"ל, ובאי זה דבר שוחטין בכל בין בצור בין בזכוכית בין בסכין של מתכת בין בקרומית של קנה האגם וכיוצא בהן בדברים החותכין והוא שיהיה פיה חד ולא יהיה בו פגם אבל אם היה כמו תלם בחודו של דבר ששוחטין בו ואפילו היה התלם קטן ביותר שחיטתו פסולה, היה התלם מרוח אחת לא ישחוט ואם שחט דרך הרוח שאין הפגימה נכרת בה כלל שחיטתו כשירה, ולשון התלמוד בזה אוגרת ומסוכסכת, פירוש אוגרת כשהפגימה פונה משתי רוחות כלומר שמרגישין בהולכה ובהובאה מסוכסכת הוא שאין מרגישין בה רק בהולכה או בהובאה ואוגרת היא פסולה בין הביא ולא הוליך או הוליך ולא הביא לפי שהסימנין נאחזין בעוקץ הפגימה או בהולכה או בהובאה ונקרעין, אבל מסוכסכת שהיא שאין מרגישין בה אלא מרוח אחד אם שחט באותו רוח שאין מרגישין בה כשירה ובכל מקום שתהיה הפגימה בדרך זה כשירה, ובעל ההשלמה ז"ל כתב שצריך שתהיה הפגימה בראש הסכין כדי שתעבור הפגימה על העור לבדו לא על הסימנין דאי לא קיימא ארישא דסכינא עבר חורפיה דסכינא דקמי פגימה על העור וחותכו ונמצא שהפגימה תעבור על הסימנין, ומ"מ אין לשחוט במסוכסכת לכתחלה לפי שהיד רגילה להוליך ולהביא ולאו אדעתיה וכן דעת ה"ר יצחק ז"ל במסוכסכת נמי שתהיה בראש הסכין ואם לא היתה בראש הסכין ושחט בה שחיטתו פסולה, והרי"ף ז"ל כתב ונראה דהא דמכשירין מסוכסכת ארישא דסכינא ובהוליך ולא הביא היינו כשהרגיש בה השוחט קודם שחיטה וגם הרגיש ודקדק בה כששחט לעשות הולכה בלא הובאה או אפכא אבל אם מצא סכינו יפה קודם שחיטה ואחר שחיטה מצא הפגימה אפילו מסוכסכת פסולה ואפילו קיימא ארישא דסכינא לפי שלא נזהר בה לפי שמצא סכינו יפה אם כן מסתמא עשה הולכה והובאה ואפילו אמר ברי לי שלא עשיתי כי אם הולכה לבד לא מהימנן ליה דמלתא דלא רמיא עליה דאיניש לאו אדעתיה לכך נראה לפסול כל פגימה שנמצאת אחר שחיטה כדפרישית ואפילו מסוכסכת, ועוד אין רגילות שתמצא ממש ארישא דסכינא עכ"ל. 

מעשה בא לפני הר"ש ז"ל באחד שבדק לאחר שחיטה ונראה לו שם פגימה קטנה ולא רצה לאוסרו מפני שאין צפורן חוגרת בה עד כאן, כיצד סכין שתבדק בהולכה ולא הרגיש שיש בה פגם וכשתחזור אותה בהובאה תרגיש שיש בה פגם אם שחט בה דרך הולכה ולא הביא שחיטתו כשירה ואם הביא שחיטתו פסולה, סכין שהיא עולה ויורד כנחש ואין בה פגם שוחטין בה לכתחלה, וסכין שפיה חלק ואינה חדה הואיל ואין בה פגם שוחטין בה לכתחלה ואע"פ שהוליך והביא כל היום כלו שחיטתו כשרה, וסכין חדה שהושחזה והרי אינה חלקה אלא מגעה כמגע ראש השבולת שהוא מסתבך באצבע הואיל ואין בה פגם שוחטין בה לכתחלה. 

התולש קנה או שן או צפורן והרי הן חדין ואין בהם פגם שוחטין בהם, ואם נעץ בקרקע לא ישחוט בהן כשהן מחוברין ואם שחט שחיטתו כשירה ולא ישחוט כשהן מחוברין לכתחלה פירוש דגזרינן תלוש ולבסוף חברו אטו מחובר מעיקרו ע"כ, שחט בהן כשהן מחוברין מתחלת ברייתן קודם שיעקור אותן שחיטתו פסולה אע"פ שאין בהם פגם, פירוש דשחיטה בתלוש בעיא דגמרינן מקרא (בראשית כב, י) וישלח אברהם את ידו ויקח את המאכלת דומיא דמאכלת בעינן דשייך ביה לקיחה מה שאין כן במחובר ע"כ, לקח לחי בהמה שיש בה שינים חדים ושחט בהן שחיטתו פסולה מפני שהיא כמגל, לפי שבאמת יש פגימה במקום חבורן ע"כ, אבל בשן אחת הקבועה בלחי שוחט בה לכתחלה, ליבן סכין באור ושחט בה שחיטתו פסולה אע"פ שחדודה חותך קודם שישרוף אין אומרים בית השחיטה מרחיב. 

סכין שצדה אחד מגל וצדה אחר יפה לא ישחוט בצד היפה לכתחלה גזירה שמא ישחוט בצד האחר ואם שחט הואיל ובצד היפה שחט שחיטתו כשירה, וכתב רש"י ז"ל דמכאן יש ללמוד שאסור לשחוט לכתחלה בסכין שיש בה פגימות ואע"פ שהוא ארוך ויש בה שיעור מן הפגימה ולמעלה או ממנה ולמטה דהשתא במגל יד גזרינן מצד זה אטו זה כל שכן שיש לגזור כשהפגימה בצד עצמו, ובעל התרומה כתב שמותר לכרוך מטלית על הפגימה ולשחוט ממנה ולמעלה או ממנה ולמטה לכתחלה דתו ליכא למגזר כיון דאיכא הכירא, והר"ף ז"ל אוסר כי אם ביום טוב שאינו יכול לשחוז הסכין ושאינו מוצא סכין אחר לשחוט מוטב שיקשור בגד על הפגימה משימנע משמחת יום טוב, וזה נמי לא אמרינן אלא כשיש בסכין מלא צואר חוץ לצואר בלא פגימה אבל אפכא לא ע"כ. 

השוחט צריך שיבדוק הסכין בחודה ובשני צדדיה, וכיצד בודקה מוליכה ומביאה על בשר אצבעו ומוליכה ומביאה על הצפורן משלש רוחותיה שהן פיה ושני צדדיה כדי שלא יהא בה פגם כלל ואחר כך ישחוט בה, הטעם הוא לבדוק אבשרא ואטופרא מפני שהבשר הוא כעין הוושט והצפורן הוא כעין הקנה ולפי שיש פגימות מסתבכות בדבר רך ולא בקשה ויש מסתבכות בקשה ולא ברך לפיכך צריך בדיקה במה שדומה לשניהם, וכתב הראב"ד ז"ל שצריך לשנות הצפורן אחר קצת הבדיקות שמא תפגם הצפורן בחודה של סכין ואולי יש פגימה בצדדין ולא ירגיש בה לפי שעוברת בתוך פגימת הצפורן, ועוד כתב דלא אמרינן לפסול השחיטה אם נמצאת הסכין פגומה מצדדין אלא לכתחלה אבל אם שחט ונמצאת פגימה בצדי הסכין כשירה דבהא סמכינן אדשמואל דאמר בית השחיטה מרווח רווח וכן כתב ה"ר יצחק שאם נמצא יפה בחדודו של סכין אע"פ שנמצא פגום מן הצדדין שמותר כדברי רבינו נתנאל ז"ל, וכתב הרי"ף ז"ל מיהו נהגו העולם לפסול אפילו כשנמצאת הפגימה מן הצדדין כמו בחודו של סכין כמאן דאמר דבעי בדיקה אתלת רוחתא, וגם אסמכיה רבנן אקרא (שמואל - א יד, לד) ושחטתם בזה ואכלתם זה בגימטריא י"ב ויש בסכין י"ב בדיקות כשבודקין אותו משלש רוחות ומפסול זה למדנו ג"כ שיהא בלא פגימה דאמר שאול לישראל ושחטתם בזה ואמרינן סכין בדוק בלא פגימה מסר להם, ועוד דאמרינן (שמות לד, כה) לא תשחט על חמץ דם זבחי חמץ בגימטריא פגימה, ועוד ויקח את המאכלת לשחוט את בנו מאכלת בגימטריא שאין בה פגם ע"כ, וצריך שיבדוק אותו גם כן אחר שחיטה שאם מצא פגימה אחר שחיטה הרי זו ספק נבלה שמא בעור נפגמה וכששחט הסימנין בסכין פגומה שחט לפיכך השוחט בהמות רבות או עופות הרבה צריך לבדוק בין כל אחד ואחד שאם לא בדק בראשונה ובדק באחרונה ונמצאת פגומה הכל ספק נבלה ואפילו הראשונה, בדק סכין ושחט בה ולא בדקה אחר שחיטה ושבר בה עצם או עץ וכיוצא בהן ואחר כך בדקה ונמצאת פגומה שחיטתו כשירה שחזקת הסכין שנפגמה בדבר קשה ששבר בה, ויש כתבו דהיכא דקים ליה דנגע בעצם המפרקת דתלינן נמי לקולא ואמרינן שלא נפגמה בעור אלא בעצם המפרקת, ויש חולקין בזה ואומרים דלא דמי שבירת עצם המפרקת לשבירת עצם אחר דהוי דרך הבאה בכח ופגים ליה אבל עצם המפרקת דבהולכה והובאה לא שכיח ליפגם בהא, ויש חלקו בין עצם ומפרקת העוף הרך לשל בהמה שהוא קשה, ובעל ההשלמה ז"ל כתב ומסתברא לן דלא צריך למבדקא היכא דלא בעי למשחט כיון דבדקה מעיקר ומייתי ראיה מדאמרינן בגמרא רב כהנא מצריך בדיקה בין כל חדא וחדא ולא אמר בתר כל חדא וחדא, ועוד מביא ראיות אחרות, ויש מחמיר לבדוק כדברי הרמב"ם ז"ל ויש זורקין הסכין כדי שיהא להם דבר לתלות אם ימצא פגום, והראב"ד הגיה על הרמב"ם ז"ל ואמר כבר הסכימו חכמינו שאינו צריך לבדוק אלא אם כן רצה לשחוט בהמה אחרת ע"כ. וכן אם פשע ולא בדק אחר שחיטה או אם נאבדה הסכין עד שלא יבדוק שחיטתו כשירה, לא בדק אחר שחיטה והצניעו ולאחר זמן שחט בו אע"פ שלא בדקו עכשיו ונאבד שחיטתו כשירה אין חוששין שמא עם עמידתו נפגם מעצמו, וכן כתב הרשב"א ז"ל, ועוד כתב צריך שיהיה לו סכין מיוחד לשחיטה שלא ישתמש בו לשום דבר אחר שאם ישתמש בו ויחתוך בו בשר פעמים יגע בעצם שבבשר ונפגם והוא לא ידע ויצניענו בחזקת בדוק ואחר כך ישחוט בלא בדיקה ונמצא שוחט בסכין פגום עכ"ל. 

כל טבח שלא בדק הסכין ששוחט בה לפני חכם ושחט בה לעצמו בודקין אותה אם נמצאת סכינו יפה מנדין אותו לפי שיסמוך על דעתו פעם אחרת ותהיה פגומה וישחוט בה, ואם נמצאת פגומה מעבירין אותו ומנדין אותו ומכריזין על כן לבשר ששוחט שהיא טריפה, כמה הוא אורך הסכין ששוחט בו כל שהוא והוא שלא יהיה דבר דק שנוקב ואינו שוחט כמו ראש האזמל הקטן וכיוצא בו. ומתי שוחטין בכל זמן בין ביום בין בלילה והוא שתהיה אבוקה עמו כדי שיראה מה יעשה ואם שחט באפילה שחיטתו כשירה, השוחט ביום הכפורים או בשבת בשוגג אף על פי שאלו היה מזיד היה מתחייב בנפשו או מתחייב מלקות על יום הכפורים שחיטתו כשרה. 

פרק שני. בכל מקום מותר לשחוט חוץ מן העזרה שאין שוחטין בעזרה אלא קדשי מזבח בלבד אבל החולין אסור לשחטן בעזרה בין בהמה בין חיה בין עוף וכן הוא אומר בבשר תאוה (דברים יב, כא) וכי ירחק ממך המקום וגומר, וזבחת מבקרך ומצאנך ואכלת בשעריך הא למדת שאין שוחטין בשר תאוה אלא חוץ למקום אשר בחר ה' וזה שנשחט חוץ למקום הוא שמותר לאכלו בכל השערים אבל השוחט חולין בעזרה אותו הבשר אסור בהנאה כבשר בחלב וכיוצא בו וקוברין אותו ואפרו אסור ואפילו שחטה לרפואה או לאכילת גוים או לאכילת כלבים והרשב"א כתב שחט לשם אחד מכל אלו שלא לעבודה אלא לכונת רפואה כאלו שמתעסקין בדברי הבאי שחיטתו פסולה מדבריהם לאכילה ומותרת בהנאה ע"כ, אבל הנוחר בעזרה והמעקר וגוי ששחט והשוחט ונמצא טריפה והשוחט בהמה וחיה ועוף הטמאים בעזרה כל אלו מותרין בהנאה ולא בהמה חיה ועוף בלבד אלא כל החולין אסורין להכניסן בעזרה אפילו בשר שחוטה או פירות ופת, ואם עבר והכניסן מותרין באכילה ודברים אלו דברי קבלה הן, וכל השוחט חולין בעזרה או האוכל כזית מבשר חולין שנשחטו בעזרה מכין אותו מכת מרדות, האומר בהמה זו שלמים וולדה חולין אם נשחט בעזרה ולדה מותר באכילה לפי שאינו יכול לשחוט אותה ברחוק מקום. 

אין שוחטין לתוך ימים ובתוך נהרות שלא יאמרו עובד למים ונראה כמקריב למים ולא ישחוט לתוך הכלים ולא לתוך הגומא שכן דרך עובדי עבודה זרה ואם שחט שחיטתו כשרה, שוחטין לכלי מלא מים עכורין שאין הצורה נראית בהן, וכן שוחט אדם חוץ לגומא והדם יורד לגומא ובשוק לא יעשה כן שמא יחקה את המינין, כדי שלא יאמרו שהוא עושה כן לשם חק המינין שהיה דרכן בכך אבל בבית שאין רואה אותו מותר ואף על פי שאמרו ז"ל כל דבר שאסור מפני מראית העין אפילו בחדרי חדרים אסור לא חששו על זה מפני שהיה חששא רחוקה שכשעושה בבית ועושה מקום חוץ לגומא יאמרו לנקר חצרו הוא צריך אבל אם עושה כן בשוק שאין שם טענה זו יאמרו על כל פנים שעושה כן לשם חק המינין ע"כ, ואם שחט לגומא בשוק אסור לאכול משחיטתו עד שיבדקו אחריו שמא מין הוא ומותר לשחוט על דופני הספינה והדם שותת מהדופן ויורד למים, ומותר לשחוט על גבי הכלים. 

כיצד שוחטין מותח הצואר ומוליך הסכין ומביאה עד שישחוט בין שהיתה הבהמה רבוצה בין שהיתה עומדת ואחז בערפה והסכין בידו מלמטה ושחט הרי זו כשרה, נעץ סכין בכותל והעביר הצואר עליה עד שנשחטה שחיטתו כשרה והוא שיהיה צואר הבהמה למטה וסכין למעלה שאם היה הצואר למעלה וסכין למטה חוששין שמא תרד הבהמה בכובד גופה ותחתך בלא הולכה והובאה ואין זו שחיטה כמו שיתבאר, לפיכך אם היה עוף בין שהיה צוארו למעלה מן הסכין הנעוצה בין שהיה למטה ממנה שחיטתו כשרה, ואיכא מאן דאמר דצואר גדיים וטלאים נמי דקלילי כשל עוף דמי ומכשרינן להו בהאי מילתא, ואית דאמרי דלא פלוג רבנן בהאי מילתא בצואר הבהמה ע"כ. 

השוחט והוליך הסכין ולא הביאה או הביאה ולא הוליכה ושחט שחיטתו כשרה הוליך והביא עד שנחתך הראש והתיזו שחיטתו כשרה, הוליך ולא הביא או הביא ולא הוליך והתיז את הראש בהולכה בלבד אם יש בסכין כמלא שני צוארים מצואר הנשחטת שחיטתו כשרה ואם לאו שחיטתו פסולה ומוקמינן לה דוקא בשהוליך ולא הביא אבל הוליך והביא אפילו באזמל כל שהוא כשרה, וכתב הרי"ף ז"ל איכא מאן דאמר דה"מ בעוף שצוארו דק אבל בבהמה לא ותמה הראב"ד מה ראו לומר כן דפירוש דשמעתא הכי הוא במה דברים אמורים דבעינן מלא צואר חוץ לצואר כשהוליך ולא הביא אבל אם הוליך והביא אפילו בכל שהו חוץ לצואר סגי ומ"מ חוץ לצואר משהו בעינן, ולהאי פירושא לא שנא עוף ולא שנא בהמה, ואזמל כל שהוא דקאמרינן היינו כל שהוא חוץ למלא צואר וכן נמי מחטא דאושכפי כן ביאר הראב"ד בהלכות שחיטה שלו ע"כ. 

שחט שני צוארין כאחד שחיטתו כשרה, ואם הוליך ולא הביא או הביא ולא הוליך בעינן מלא צואר חוץ לכל הצוארים ובזה די כי נמצא כשימשוך הסכין בהולכה או בהובאה נמצא שמשך על כל צואר וצואר מלא צואר חוץ לצואר ואם הוליך והביא די בכל שהוא חוץ לכל הצוארים לדעת הראב"ד ז"ל ולדעת שאר הפוסקים לא צריך כלל חוץ לצוארין הואיל והוליך והביא ותמה איך נוכל לומר דשוחט שני ראשים או ג' אפילו הוליך והביא יספיק באזמל כל שהוא דבשלמא לדעת הראב"ד ז"ל דהא בעי מלא כל הצוארים וחוצה להם כל שהוא אבל לשאר הדעות קשיא, וכן כתב הראב"ד ז"ל בהלכות שחיטה שלו שהמשנה לו בפירוש למופת ע"כ. 

שנים שאחזו בסכין אפילו אחד מצד זה והשני מצד אחר כנגדו ושחטו שחיטתם כשרה, וכן שנים שאחזו שני סכינין ושחטו כאחד בשני מקומות בצואר שחיטתן כשרה, ואפילו שחט זה הוושט לבדו או רובו והשני שחט במקום אחר הקנה או רובו הרי שחיטה זו כשרה ואף על פי שאין השחיטה כולה במקום אחד, וכן שחיטה העשויה כקולמוס ושחיטה העשויה כמסרק, גרסינן בגמרא השוחט בב' או בשלשה מקומות שחיטתו כשרה, ויש פרשו זאת השמועה כגון ששחט הקנה למעלה והוושט למטה והכל במקום שחיטה אלא שאין שחיטת שניהן זה כנגד זה וזה נראה פירוש הרמב"ם ז"ל שלא הביאה אך סמך על בבא של שנים אוחזין בשני סכינין ושחטו כאחד בשני מקומות, ויש פרשו זה בקנה עצמו או בוושט השחיטה בשנים או בשלשה מקומות כגון ששחט מעט במזרחו של קנה ומעט בצפונו ומעט במערבו וחוט מפסיק בין החתוכין רואין אם בין כל החתוכים איכא רוב הקיפו כשירה דמצטרפין הואיל ונשחטה רוב הקיפו וכן בוושט אבל לא מצינן לפרושי שיהיו כל החתוכים במקום אחד ברוח אחת שאם כן אי ליכא בחתך אחד מהן רוב היכי מתכשרא והא ליכא רוב הקיפו ואי איכא רוב בחתך אחד פשיטה דבההיא לחודה כשרה, וכן כתב הרב רבי יונתן ז"ל אך הבעל התרומה ז"ל פירש השוחט בב' ובג' מקומות אפילו בסימן א' אפילו מעט כאן ומעט כאן כשר דמצטרפין לרוב וראיה לדבר נקבה כנפה, והר"ז ז"ל פירש העשויה כמסרק הוא השוחט בשנים או בג' מקומות ואולי כך פירוש הרמב"ם ז"ל ולכך לא הביא רק העשויה כמסרק, ויש מפרשים העשויה כמסרק כגון שהתחיל ושחט מעט בקנה ואחר כך הטה הסכין למעלה ושחט מעט ואחר כך הטהו למטה ושחט מעט וכן ג' או ארבע פעמים עד שנשחט רובו של קנה שנמצא כל אותן החתכים דבקים זה בזה אלא שיוצאין בהן עוקצין מכאן ומכאן מן הקנה מפני הטיית הסכין ואותן העוקצין דומין למסרק עד כאן. 

אין שחיטת החולין צריכה כונה אלא אפילו כמתעסק או דרך שחוק או זרק סכין לנעצה בכותל ושחטה כהלכתה הואיל והשחיטה כראוי ובמקומה ובשיעורה הרי זו כשירה, ולפיכך חרש שוטה וקטן או שכור שנתבלבלה דעתו ומי שאחזתו רוח רעה ששחטו ואחרים רואין אותן שהשחיטה כראוי וכתקנה כשרה, אבל סכין שנפלה ושחטה אף על פי שהשחיטה כתקנה הרי זו פסולה שנאמר וזבחת עד שיהיה הזובח אדם ואף על פי שאינו מתכוין לשחיטה, גלגל של אבן או של עץ שהיתה הסכין קבועה בו וסבב האדם את הגלגל ושם הצואר כנגדו בשעה שסבב הרי זו כשירה ואם המים מסבבין את הגלגל ושם הצואר כנגדו בשעה שסבב ונשחטה הרי זו פסולה, ואם פטר אדם את המים עד שבאו וסבבו את הגלגל ושחט בסביבתו הרי זו כשירה שהרי מכח אדם בא, במה דברים אמורים בסביבה ראשונה שהיא מכח אדם אבל מכח סביבה שניה ולאחריה אינה מכח אדם אלא מכח המים בהלוכן. 

השוחט לשם הרים וגבעות לימים ונהרות ולמדברות אף על פי שלא נתכוון לעבודתן אלא לרפואה וכיוצא בה מדברי הבאי שאומרים הכותים שחיטתו פסולה, אבל אם שחט לשם מזל הים או לשם מזל ההר או לכוכבים ולמזלות וכיוצא בהן הרי זו אסורה בהנאה ככל תקרובת עבודה זרה, השוחט את הבהמה לזרוק דמה לעבודה זרה או להקטיר חלבה לעבודה זרה הרי זו אסורה שלמדין מחשבה בחוץ בחולין ממחשבת הקדשים בפנים שמחשבה כזו פסולה בה כמו שיתבאר בהלכות פסולי המוקדשין, שחטה ואחר כך חשב לזרוק דמה לע"ז או להקטיר חלבה לע"ז הרי זו אסורה מספק שמא סופו הוכיח על תחלתו ובמחשבה זאת שחט. 

השוחט לשם קדשים שמתנדבין ונודרים כמותן שחיטתו פסולה שזה כשוחט קדשים בחוץ, שחט לשם קדשים שאין באין בנדר ונדבה שחיטתו כשירה, כיצד השוחט לשם עולה לשם שלמים לשם תודה לשם פסח שחיטתו פסולה הואיל ומפריש אותו כל השנה בכל עת שירצה הרי הוא דומה לדבר הנידר והנידב, שחט לשם חטאת לשם אשם ודאי לשם אשם תלוי לשם בכור לשם מעשר לשם תמורה שחיטתו כשרה, היה מחוייב חטאת ואמר לחטאתי היא שחיטתו פסולה, היה לו קרבן בתוך ביתו ואמר לשם תמורת זבחי שחיטתו פסולה שהרי המיר בו, האשה ששחטה לשם עולת יולדת ואמרה זה לעולתי שחיטתה כשרה שאין עולת יולדת באה בנדר ונדבה והרי אינה יולדת שנתחייבה בעולה ואין חוששין שמא הפילה שכל המפלת יש לה קול, אבל השוחט לשם עולת נזיר שחיטתו פסולה אף על פי שאינו נזיר שעיקר הנזירות נדר מן הנדרים, ויש אומרים דבזמן הזה שאין קרבנות ליכא חששא שמא יאמרו שהוא שוחט קדשים בחוץ והראב"ד ז"ל פסק לאסורא אפילו בזמן הזה ע"כ. 

שנים אוחזין בסכין ושוחטין אחד שוחט לשם דבר שהשוחט לו שחיטתו פסולה והשני לא היתה לו כונה כלל ואפילו נתכון לשם דבר המותר הרי זו פסולה, וכן אם שחטו זה אחר זה ונתכון אחד מהם לשם דבר הפסול פוסל, במה דברים אמורים כשהיה לו בה שותפות אבל אם לא היה לו בה שותפות אינה אסורה שאין אדם מישראל אוסר דבר שאינו שלו שאינו מתכוין אלא לצערו, ישראל ששחט לנכרי אף על פי שהנכרי מתכוין לכל מה שירצה שחיטתו כשרה שאין חוששין אלא למחשבת הזובח לא למחשבת בעל בהמה לפיכך נכרי ששחט לישראל אפילו היה קטן שחיטתו נבלה כמו שיתבאר בעזרת הצור. 

פרק שלישי. חמשה דברים מפסידין השחיטה ועיקר הלכות שחיטה להזהר מכל אחת מהן, ואלו הן, שהיה, דרסה, חלדה, הגרמה, עקור, כתב הר"ף ז"ל שהיה למה אסורה משום דכיון דשהה באמצע שחיטה קודם גמר הכשר השחיטה אם כן כשחוזר ושוחטו נבלה קא שחיט, ועוד דמחמת בעתותא דשהה קא מבלע דם באברים, שהיה כיצד הרי שהתחיל לשחוט והגביה ידיו קודם שיגמור השחיטה ושהה בין בשוגג בין במזיד בין באונס בין ברצון וחזר הוא או אחר וגמר השחיטה אם שהה כדי שיגביה הבהמה וירביצנה וישחוט שחיטתו פסולה ואם שהה פחות משעור זה שחיטתו כשרה, היתה בהמה דקה שעור שהייתה כדי שיגביה בהמה דקה וירביצנה וישחוט ואם היתה גסה כדי שיגביהנה וישחוט, ובעוף כדי שיגביה בהמה דקה וישחוט, וכתב הראב"ד ז"ל דכיון דלא מפרש בהדיא בבהמה דקה לעוף הגס ש"מ דאפילו לעוף הגס אזלינן כשעור בהמה דקה, ולפי שדרך הטבחים להגביה הבהמה כשרוצין להרביצה לשחיטה נקט כדי שיגביהנה וכו' כלומר שיעשה כל צרכי השחיטה ומה שנהוג לעשות בה, והר"ז ז"ל פסק שאין שעור בשהיה רק כדי שחיטת בהמה בלבד דקה לדקה וגסה לגסה ודקה לעוף ויש שפסקו ששהיית כל שחיטה ושחיטה כשעור מעשה השחיטה בהמה לבהמה ועוף לעוף וכן דעת ה"ר יצחק והר"ף ז"ל שכתבו על מה שא"ר יוסף ב"ר חנינא כדי שיגביהנה וירביצנה לא קיימא לן כותיה ע"כ. 

שחט מעט ושהה מעט ושחט מעט עד שגמר השחיטה ולא שהה בפעם אחת שעור שהיה אבל כשתצטרף זמן כל השהיות יצטרף מכולן שעור שהיה הרי זו ספק נבלה וכן אם שהה כדי שיגביהנה וירביצנה וכדי שישחוט מעוט הסימנין בלבד לא כדי שישחוט שחיטה גמורה הרי זו ספק נבלה, שחט רוב אחד בעוף ורוב שנים בבהמה אף על פי ששהה חצי היום וחזר וגמר חתיכת הסימנין הרי זו מותרת מאחר ששחט בה כשעור הרי זה כמחתך בשר השחוטה, והר"ש ז"ל החמיר בזה ואמר דכיון דלכתחלה צריך לכוין ולשחוט כל הסימנין באמת דעתו מתחלה לגמור שניהם וכששהה באמצע שהייה מקרי ומפסלה השחיטה בהכי, ולפי זה מי ששחט בעוף רוב האחד או אפילו רוב השנים ועדיין העוף חי ורוצה להמיתו מוטב שירצץ את מוחו או יכנו באבן או בעץ לא שיחזור ויגמור השחיטה שאם יגמור אותן בשחיטה גלי אדעתיה שעדיין לא גמר שחיטתו וכבר שהה באמצעה, וכן דעת ה"ר יצחק והר"ף ז"ל שכתבו שהיה בכל מקום פסולה חוץ ממעוט קמא של קנה כי העולם נהגו כר"ש ז"ל, ועוד כתב הר"ף וכן יש להרהר כשאדם שוחט עוף ושחט מעט שהדם יוצא והגביה סכינו מן הצואר יש להזהר שלא יגמור שחיטתו לפי שיש לחוש שמא חתך משהו מן הושט קודם שהגביה סכינו ושהייה פוסלת בושט לדברי הכל במעוט קמא ואפילו לא הגביה סכינו כי אם מעט יש לחוש דשהיית עוף מועטת מאד דאינה רק כדי שחיטת רוב סימן אחד, ויש להאריך בשיעור הגבהה אם העור מן החשבון ואפילו אמר השוחט ברי לי שלא חתכתי כי אם מהעור אין סומכין עליו כיון שיצא קצת דם ואף ע"ג דקנה סמוך לעור הוא ובקנה אין לחוש במעוט קמא מ"מ פעמים שגם הוושט סמוך לעור ע"י אחיזת הסימנין שתופס בהן כשבא לשחוט, ואם בא לשאול אחר שהגביה סכינו מה יעשה אומר לו שחוט הקנה לבדו ואחר השחיטה נהפכיה לוושט ונבדקיה דוושט אין לו בדיקה מבחוץ כי אם מבפנים ואם אין בקיאין בבדיקה לא יגמור שחיטתו כלל רק ימכרנו לגוי רק שימות העוף לפניו דלמא הדר וזבניה לישראל לאחר שיתרפא דטריפה היא עד י"ב חודש, ומהאי טעמא אין לו תקנה להשהותו בביתו ואפילו אם בא להשהותו עד י"ב חודש אסור דלמא אתי לידי תקלה כיון שאין הטריפות ידוע עכ"ל הר"ף ז"ל והר"י והר"ת והרב ברצלוני ז"ל הסכימו לדעת הרמב"ם ז"ל ורוב שאר פוסקים גם כן השוו שכיון שנשחט רוב הסימנין שוב אין חוששין לשום פסול דשחיטה לא בשהייה ולא בדרסה ולא בחלדה ובהגרמה ועקור ע"כ, שחט בקנה לבדו חציו או מעוטו ושהה זמן מרובה הרי זה חוזר וגומר השחיטה ואין בכך כלום, תוס', כתב הר"ף ז"ל ודוקא בעוף יש לו תקנה על ידי דנשחטיה לקנה ונהפכיה לוושט ונבדקיה משום דדיו בשחיטת קנה לחודיה אבל בבהמה דבעינן שחיטה גם בוושט אימר במקום נקב שחט ונקיבת וושט במשהו ואין לו בדיקה מבחוץ וכן הורה מורינו ז"ל בקורבי"ל אשר התחיל לשחוט ולא ידע השוחט אם נגע בסימנין ואמר שאין לו תקנה לשחוט משום דלעולם אימר במקום נקב קא שחיט לפיכך אין לו לשחוט לא למעלה ולא למטה והדר נהפכיה לוושט בבהמה כדפרישית, כך הורה מורינו ז"ל בבית הכנסת בקורבי"ל, אבל אם שחט רוב הקנה או שנקב בוושט כל שהוא ושהה כשיעור בין שחזר וגמר השחיטה שהתחיל בין ששחט שחיטה גמורה במקום אחר הרי זו פסולה מפני שהבהמה או העוף שנפסק רוב הקנה או שנקב הוושט במשהו נבלה ואין השחיטה מועלת בו כמו שיתבאר. 

הנה נתבאר לך שאין שהיית עוף כלל בקנה שאם שחט רוב הקנה ושהה כבר נגמרה השחיטה וכשחזר וגמר מחתך בבשר הוא, ואם שחט מעוט הקנה ושהה הרי זה חוזר ושוחט כל זמן שירצה שאין העוף נאסר משום נבלה עד שיפסק רוב הקנה, שחט העוף ושהה בו ואינו יודע אם נקב הוושט אם לא נקב חוזר ושוחט הקנה לבדו במקום אחר ומניח העוף עד שימות ובודק מבפנים אם לא נמצאה בו טפת דם בידוע שלא נקב ושחיטתו כשירה. 

דרסה, כתב הר"ף ז"ל דרסה למה אסורה דבעיא הולכה והובאה שנאמר חץ שחוט לשונם, הרי מצינו שחיטה אצל חץ ויש לנו למילף בית השחיטה תהיה כחץ שהולכת וכשדורס מתחזי כמו חונק ע"כ, דרסה כיצד כגון שהכה בסכין על הצואר כדרך שמכין בסייף וחתך הסימנין בבת אחת בלא הולכה ובלא הובאה או שהניח הסכין על הצואר ודחק וחתך כמו שחותכין צנון או קשות עד שחתך הסימנין הרי זו פסולה, תוספות, פירוש לפי שאין זה שחיטה שאין ושחט אלא ומשך שנאמר חץ שחוט ואפילו לא דרס אלא משהו בושט וגמר בשחיטה פסל כל השחיטה אבל בקנה לא פסלה אלא חציו מדי דהוה אקוץ בעלמא דהא חצי קנה פגום כשר, וכתב הבעל התרומה ז"ל שכור לא ישחוט מפני ששחיטתו דרסה, וכתב הר"ף ז"ל ויש ליזהר כשאדם שוחט העוף ואוחז הסימנין בשתי אצבעותיו שצריך שיאחז אותה יפה יפה שאם אינו אוחז בטוב הסימנין פעמים שיהיו נשמטים לכאן ולכאן ולא יוכל לשוחטן על ידי הולכה והובאה ויבא לידי דרסה ואפילו לא עשה דרסה כי אם במשהו מן הוושט פסול כמו בשהייה. 

חלדה, כתב הר"ף ז"ל חלדה למה אסורה משום שהחליד הסכין בתוך הסימנין ובעינן שחיטה מפורעת דכתיב חץ שחוט מה חץ בגלוי אף שחיטה בגלוי והכא ליכא, ולכך חלדה אסורה עד כאן, ולשון חלדה כחולדה דהדרא בעקרי בתים, והא נמי אפילו במשהו כדאמרינן בדרסה והכל במעוט קמא אבל במעוט בתרא לית לן בה עד כאן, חלדה כיצד כגון שהכניס הסכין בין סימן לסימן בין שפסק הסימן העליון למעלה בין ששחט התחתון למטה שהיא דרך שחיטה הרי זו פסולה, הכניס הסכין תחת העור ושחט שני סימנין כדרכן או שהחליד הסכין תחת צמר מסובך או שפרש מטלית על הסכין ושחט תחת המטלית הואיל ואין הסכין גלויה הרי זו ספק נבלה, וכן אם שחט מעוט בחלדה וגמר השחיטה בלא חלדה הרי זו ספק נבלה, והר"ש ז"ל פוסל אפילו במעוט בתרא כמו שכתבנו למעלה, והרב ר' יצחק ז"ל כתב יש להזהיר לשוחט שלא לחוס על העור כל כך שיכניס ראש הסכין וישחוט תחת העור שלם. 

הגרמה כיצד, זה השוחט בקנה למעלה במקום שאינו ראוי לשחיטה וכמו שני חטים יש בסוף הקנה למעלה מטבעת גדולה שחט בתוך החטים אם שייר מהן כל שהוא למעלה הרי זו כשירה שהרי שחט משיפוי כובע ולמטה והוא מן המקום הראוי לשחיטה ואם לא שייר מהן כלום אלא שחט למעלה מהן הרי זו מוגרמת ופסולה, תוספות הגרמה פירוש מלשון גרם המעלות כלומר דמגביה הסכין ושוחט חוץ למקום השחיטה, ויש פרשו ענין הטיה כדאמרינן התם היה שוקל לו עין בעין נותן לו את גרומיו שר"ל הכרעתו להטות כף המאזנים ע"כ, שחט רוב אחד או רוב שנים והשלים בדרסה או בהגרמה הרי זו כשירה שהרי נשחט השיעור כראוי, הגרים בתחלה שליש ושחט שני שלישים הרי זו כשירה, שחט שליש והגרים שליש ושחט שליש האחרון כשירה, תוספ', ויש חלקו עליו בשחט שליש והגרים שליש ופוסלין משום דכי נפקא חיותא בהגרמה קא נפקא דהיינו שליש האמצעי ואומר דלעולם בעינן רובא בשחיטה וכי נפקא חיותא דנפקא בשחיטה ואפילו הגרים שליש ושחט שליש אף על גב דנפקא חיותא בשחיטה פסולה דרובה בשחיטה בעינן ולא דמי לחצי קנה פגום שאם השלימו לרוב כשירה לפי שזה אינו במקום שחיטה, והני מילי בקנה אבל בוושט קיימא לן דתרבץ הוושט נטרף במשהו ואמרינן נמי וושט נתנו בו חכמים ז"ל שיעור כמו תפיסת יד אלמא לאו מקום שחיטה הוא הלכך אם הגרים מתחלה כלל פסולה דהא אטרפה קודם שיתחיל לשחוט, וכתב הרב ברצלוני ז"ל דכל הנך מילי דהגרמה בבהמה אינון אבל בעוף ליכא למימר פסול בהגרמה כלל וראיה מוכחת שאין בקנה שלו שיפוי כובע וליכא למימר ביה נמי כדי שתפשוט צוארה ותרעה, ובוושט שלו ליכא למימר עד כדי תפיסת יד ועד טפח הסמוך לכרס, ואם איתא דבעוף נוהג הגרמה למה לא הזכירו רבותינו חכמי התלמוד שעורין בסימנין של עוף כמו שהזכירו בסימני בהמה, וטעם הדבר לפי שפיקה של גרגרת ותחלת הוושט נכנסים הרבה תוך פרקי הלחיים ולא יכול איניש למשחט אפילו בתחלת הסימנין ולא לטעי ולימא שאותה פיקה של גרגרת קרינן שיפוי כובע אלא כדפרישנא לעיל, וכהאי ענינא לא תשכח אלא בבהמה, ומביא כמה ראיות מעומק הגמרא שאין בגרגרת של עוף נוהגת הגרמה הלכך כל צואר של עוף כשר לשחיטה ע"כ, הגרים שליש ושחט שליש והגרים שליש האחרון הרי זו פסולה ואם דרס או החליד בין בשליש ראשון בין באמצע הרי זו פסולה, עקור תוספ'. 

כתב הר"ף ז"ל עקור למה נאסר משום דבעינן סימנין שחוטין בסכין והרי עקורין נינהו והאי לאו שחיטה הויא כדאמרינן הנוחר או המעקר פטור מלכסות ע"כ, עקור כיצד כגון שנעקרה הגרגרת והיא הקנה או הוושט ונשמט אחד מהם או שניהם קודם גמר שחיטה הרי זו פסולה, אבל אם שחט אחד בעוף או רובו ואח"כ נשמט השני שחיטתו כשירה, נשמט אחד מהם ואח"כ שחט השני שחיטתו פסולה, שחט אחד מהן ונמצא השני שמוט ואין ידוע אם נשמט קודם שחיטה או לאחר שחיטה הרי זו ספק נבילה, נמצא הסימן שחוט ושמוט הרי זו כשר שודאי אחר שחיטה נעקר שאלו קודם שחיטה היה מתדלדל ולא ישחט, במה דברים אמורים שלא תפס הסימנין בידו כששחט אבל אם תפש ושחט אפשר שישחט אחר העיקור ולפיכך אם נמצאה שמוטה ושחוטה הרי זו ספק נבילה, לא תפש בסימנין שלא נטלן בחזקה ודחקה בין שתי אצבעותיו אבל אם תפשן כן אפשר שישחטו אע"פ שנעקרו לפי שהוא אוחזן בדוחק ואינן יכולין להתנדנד אילך ואילך, ויש מפרשים תפש בסימנין כגון אלו שמושכין את העור מאחוריו בבית השחיטה ונדחק הסימן תחת העור בינו ובין המפרקת ואינן יכולין להתנדנד כלל בשעת שחיטה ובכי האי גונא אפשר לשמוטה שתעשה שחוטה, כתב ה"ר יצחק ז"ל שאם לא תפש יצא ויקיף, והגיה עליו הר"ף ז"ל ולדידן דלא בקיאים בהקפה פסלינן כל שמוט שנמצא בין תפש בין לא תפש, וה"ר יצחק ז"ל כתב וצריך לשוחט ליזהר שלא ינעוץ העוף הרגלים בארץ או בכותל שלא יבא העוף לידי עקור סימנין ע"כ, כל מקום שאמרנו בשחיטה פסולה הרי זו נבלה ואם אכל ממנה כזית לוקה משום אוכל נבלה שאין מוציא מידי נבלה אלא שחיטה כאשר נצטוינו בתורה כמו שבארנו, וכל ספק בשחיטה הרי זו ספק נבלה והאוכל ממנה מכין אותו מכת מרדות. 

בהמה שנטלה ירך שלה וחללה עמה עד שתראה חסרה כשתרבץ הרי זו נבלה עשאה גסטרא כמו שנחתך חציה ונחלקה לשני גופות ואין שחיטה מועלת בה וכן אם נשברה מפרקתה ורוב בשר עמה או שנקרעה מגבה כדג או שנפסק רוב הקנה או שנקב הוושט כל שהו במקום הראוי לשחיטה הרי זו נבלה מחיים ואין השחיטה מועלת בה ואחד הבהמה ואחד העוף בכלל הדברים האלה, שני עורות יש לו לוושט החיצון אדום והפנימי לבן אם נקב האחד מהן בלבד כשירה, נקבו שניהם בכל שהוא במקום הראוי לשחיטה הרי זו נבלה, בין שנשחטה במקום הנקב ובין שנשחטה במקום אחר אין השחיטה מועלת בה. 

כתב ה"ר דוד ב"ר לוי ז"ל מי שהיה שוחט עוף ולא שחט בו רוב ושהה שיעור שהייה ועדיין הוא חי ויש לחוש שמא נקב הוושט וטריפה שאין השחיטה מועלת בה, כיצד יעשה יבדוק הקנה ואם לא נשחט רובו ישלים לשחטו ויזהר שלא יגע בוושט ואחר כך יוציא הוושט כלו שלם ויהפכנו ואם ימצא טפת דם עליו מבפנים ידע שנקב מתחלה ואסור ואם לאו כשר, וכן ביאר הרמב"ם ז"ל גבי קוץ שנכנס בוושט, וכבר ביארנו למעלה דעת הר"ף ז"ל בזה, נקבו שניהם אפילו זה שלא כנגד זה נבלה, נקב הוושט ועלה בו קרום וסתמו אין הקרום כלום והרי הוא נקוב כשהיה, נמצא קוץ עומד בוושט הרי זו ספק נבלה שמא נקב הוושט ועלה בו קרום ואינו נראה, אבל אם נמצא הקוץ לארכו בוושט אין חוששין לו שכל הבהמות המדבריות אוכלין הקוצים תמיד, וושט אין לו בדיקה מבחוץ אלא מבפנים כיצד יעשה הופכו ובודקו אם נמצא עליו טפת דם בידוע שהוא נקוב. 

גרגרת שנפסק חללה במקום הראוי לשחיטה הרי זו נבלה, וכן אם נקבה נקבים קטנים אם הם נקבים שאין בהן חסרון מצטרפין לרוב ואם הם נקבים שיש בהם חסרון מצטרפין לכאיסר, ואף אם נטלה ממנה רצועה מצטרפת לכאיסר, ובעוף כל שאלו מקפל הרצועה או הנקבים שיש בהן חסרון ומניחן על פי הקנה אם חופה את רוב הקנה נבלה ואם לאו כשירה, וכתב ה"ר יהונתן ז"ל דאם נחסרה הגרגרת בעוף לא נשאר בכאיסר דהא בכל הגרגרת ליכא כאיסר אלא אזלינן ברובה כמו בנקבה כנפה, ולא כן דעת רבינו חננאל ז"ל ושאר חכמים עד כאן, נקבה הגרגרת נקב מפולש משני צדדיה כדי שיכנס איסר לרחבו נבלה, נסדקה לארכה אפילו לא נשתייר בה מן המקום הראוי לשחיטה אלא משהו למעלה ולמטה כשירה. 

גרגרת שנקבה ואין ידוע אם קודם שחיטה נקבה אם לאחר שחיטה נוקבין אותה במקום אחר ומדמין הנקב לנקב אם נדמה לו מותרת, ואין מדמין אלא מחוליא גדולה לחוליא גדולה או מקטנה לקטנה אבל לא מקטנה לגדולה שכל הקנה חוליות הוא ובין כל חוליא וחוליא חוליא אחת קטנה משתיהן ורכה, והרי"ף ז"ל הביא מלתא דרב חסדא ור' יוחנן דמפרשי טעמיה דרבי יהודה דאמר עד שישחוט הורידין אינו אלא בעוף הואיל וצולהו כלו כאחד אבל בבהמה הואיל ומנתחה אבר אבר לא צריך, ורבי יוחנן מפרש ליה למלתיה ורידין מנקבן בקוץ בשעת שחיטה דאיידי דדמיה חמים נפקי אבל לא בשעת שחיטה קריר, והואיל ואייתי הרי"ף ז"ל טעמיה דר' יהודה שמע מינה כותיה סבירא ליה, ויש מן הגאונים שכתבו דליתא לדרבי יהודה, וכתב רבינו אפרים ז"ל כיון דאמר וצולה כלו כאחד ולא אמר הואיל ומבשלין אותו כלו כאחד שמע מינה דאסור למעבד עוף שלם כלו אלא בצלי אבל לא לקדירה, ולצלי נורא שאיב דמא אבל לקדירה מאי דנפיק מיניה מיערב בתבשיל, והאידנא נוהג עלמא לבשוליה כוליה שלם אפילו לקדירה וטעמא דמילתא משום דמלחי ליה שפיר מבפנים ומבחוץ ומשהו ליה שיעור מליחה לבשול ונפק דמא שפיר, והאי דאמר הכא הואיל וצולהו כלו כאחד הכי קאמר הואיל וצולהו כלו כאחד ואין דרך למולחו כך אלא מעט דבלא שהיה במליחתו ולא נפיק כוליה דמא אם לא נקבו הורידין אבל לקדירה דמלחי ליה שפיר ומשהו ליה לא אמר, אבל מכל מקום בשחיטת ורידין מותר בין לצלי בין לקדירה, וכתב הראב"ד ז"ל אחר שאנו רואין שפשט המנהג שמולחין וצולין העופות ואף על פי שלא נקבו הורידין בשעת השחיטה נתברר שלא הסכימה דעת קדמונינו ז"ל עם שאר הגאונים דסברי דהלכתא כרבנן ולא חיישינן לורידין לאנקובינהו בשעת השחיטה אבל צריך לנקבן שלא בשעת השחיטה בין בעוף בין בבהמה אי בעי לבשולינהו ולא סגי במליחה בלא חתיכה כדגרסינן פרק גיד הנשה האי אומסא דאסמיק חתכיה ומלחיה אפילו לקדירה שפיר דמי וכן ביעי מוזירקי צריך למחתכינהו אי בעי לבשולינהו, עד כאן. 

פרק רביעי. ישראל שאינו יודע חמשה דברים שמפסידין השחיטה וכיוצא בהן מהלכות שחיטה שבארנו ושחט בינו לבין עצמו אסור לאכול משחיטתו לא הוא ולא אחרים והרי זו קרובה לספק נבלה והאוכל ממנה מכין אותו מכת מרדות ואפילו שחט בפנינו ד' או ה' פעמים שחיטה כשירה והרי שחיטה זו ששחט בינו לבין עצמו שחיטה נכונה וגמורה אסור לאכול ממנה הואיל ואינו יודע הלכות שחיטה ודברים המפסידין את השחיטה אפשר שיפסיד השחיטה והוא אינו יודע כגון שישהה או ידרוס או ישחוט בסכין פגומה וכיוצא בדברים אלו בלא כונתו. 

ישראל היודע הלכות שחיטה הרי זה לא ישחוט בינו לבינו לכתחלה עד שישחוט בפני חכם פעמים רבות עד שיהיה רגיל וזריז ואם שחט תחלה בינו לבין עצמו שחיטתו כשרה, ישראל היודע הלכות שחיטה ושחט בפני חכם עד שנעשה זריז ורגיל הוא הנקרא מומחה וכל המומחין שוחטין לכתחלה בינם לבין עצמם ואפילו נשים ועבדים וקטנים מומחין שוחטין לכתחלה, וכן כתב הר"ז ז"ל שהשחיטה ובדיקת הסימנים כשר בנשים כבאנשים והביא ראיה לדבריו, תוספ' וה"ר יצחק ז"ל כתב שהנשים שוחטות לעצמן אם יודעות הלכות שחיטה משמע שאין שוחטות לאחרים ע"כ, חרש שוטה וקטן ושכור שנתבלבלה דעתו שחיטתן פסולה מפני שאין בהם דעת שמא יקלקלו שחיטתן לפיכך אם שחטו בפני היודע וראה אותן ששחטו כהוגן וכראוי כשרה. 

מי שאינו ידוע אצלנו ששחט בינו לבין עצמו שואלים אותו אם נמצא יודע עקרי הלכות שחיטה שחיטתו כשרה, הרי שראינו ישראל מרחוק ששחט והלך לו ולא ידענו אם יודע אם אינו יודע הרי זה מותר וכן האומר לשלוחו צא ושחוט לי מצא הבהמה שחוטה ואין ידוע אם שלוחו שחטה או אחר הרי זו מותרת שרוב המצוין אצל שחיטה מומחין הן, מי שאבד לו גדי או תרנגול ומצאו שחוט בבית מותר שרוב מצויין אצל שחיטה מומחין הם, מצאו בשוק אסור שמא נתנבל ולפיכך הושלך וכן אם מצאו באשפה שבבית אסור. 

מומחה שנשתתק והרי הוא מבין ושומע ודעתו נכונה הרי זה שוחט לכתחלה, הסומא לא ישחוט לכתחלה אלא אם כן אחרים רואין אותו ואם שחט שחיטתו כשרה, והשוחט בלילה בלא נר דינו כסומא שלכתחלה לא ישחוט שמא יקלקל שחיטתו ואם שחט שחיטתו כשרה, נכרי ששחט אף על פי ששחט בפני ישראל בסכין יפה אפילו היה קטן שחיטתו נבלה ולוקין על אכילתו מן התורה שנאמר (שמות לד, טו) וקרא לך ואכלת מזבחו מאחר שהזהיר שמא יאכל מזבחו אתה למד שזבחו אסור ואינו דומה לישראל שאינו יודע הלכות שחיטה וגדר גדול גדרו בדבר שאפילו נכרי שאינו עובד ע"ז כמו גר תושב שחיטתו נבלה, פירוש וגרע מחרש שוטה וקטן דאינהו לא מכוני לכלום דלאו בני דעת נינהו אבל נכרי מחשבתו לע"ז והויא זבחי מתים ואפילו אמרו לו עשה על דעתנו לא מהני דגוי אדעתא דנפשיה קא עביד עד כאן. 

התחיל הגוי לשחוט מעוט הסימנין וגמר ישראל או שהתחיל ישראל וגמר הגוי הרי זו פסולה עד שישנה לשחיטה ביד ישראל מתחלה ועד סוף, אבל אם שחט הגוי דבר שאינו עושה אותה נבלה כגון ששחט חצי גרגרת בלבד וגמר ישראל הרי זו כשרה, ישראל המשומד לעבירה מן העברות של תורה שהיה מומחה הרי זה שוחט לכתחלה, וצריך ישראל כשר לבדוק הסכין ואחר כך יתננה למשומד זה לשחוט בה מפני שחזקתו שאינו טורח לבדוק, ואם היה משומד לעבודה זרה או מחלל שבתות בפרהסיא או מין והוא הכופר בתורה ובמשה רבינו ע"ה הרי הוא כגוי גמור ושחיטתו נבלה, תוס', ויש הורו שהוא הדין למשומד אוכל נבלות להכעיס שדינו כמין ע"כ, מי שהיה פסול לעדות בעבירה מן העבירות של תורה זה שוחט בינו לבין עצמו אם הוא מומחה שאינו מניח דבר מותר ואוכל דבר האסור שזו חזקה על ישראל ואפילו הרשעים אלו הצדוקים והבייתוסין ותלמידיהן וכל הטועים אחריהן שאינן מאמינים בתורה שבעל פה שחיטתן אסורה ואם שחטו בפנינו הרי זו מותרת שאין אסור שחיטתן אלא שמא יקלקלו והן אינן נאמנין לומר לא קלקלנו. 

תוספ' השוחט בסכין של גוי שהוא מזוהם ודבק בו שמנינות דאסורא כתב הר"ף ז"ל דדי לו בהדחה במים בצונן בית השחיטה, פירוש בית השחיטה צונן ואין לו כח לבלוע אבל הדבק בו מאותו שמנינות מעבירין אותו בהדחת מים אע"פ דבלאו הכי נמי הוו מדיחין ליה כדאמרינן מדיח ומולח ומדיח דלמא בהך הדחה בעיא שפשוף טפי, ורש"י ז"ל פסק דקולף ואף על גב דבסכין טרפה סגי בהדחה בצונן או בקנוח שאני התם דלא אשתמש ביה באסורא אלא לפי שעה כמו בסכין של גוים, וסכין ששחט בה כיון דליכא אסורא אלא משום דם אפילו הדחה לא בעי אם רצה לחתוך בה צונן לפי שאין הדם נדבק בדפני הסכין כמו השמנינות אבל לחתוך בה רותח צריך הגעלה, וכבר בארנו למעלה דעת הרמב"ם ז"ל שמצריך בה לבון או השחזה או נעיצה בקרקע עשרה פעמים, ויש גאונים כתבו דאפילו לחתוך בה רותח סגי בהדחה דאית להו בית השחיטה צונן, וסכין ששחט בה טריפה די בקנוח ולכך צריך שיזהר השוחט להיות מקנח הסכין יפה בין בהמה לבהמה שמא יש בהן טריפה, ויש נהגו לקנח בעור הצואר של בהמה ששחט דהוי כבליתא דפרסא ע"כ. 

כשהיו ישראל במדבר לא נצטוו על שחיטת חולין אלא היו נוחרין או שוחטין ואוכלין כשאר גוים ונצטוו במדבר שכל הרוצה לשחוט לא ישחוט אלא שלמים שנאמר (ויקרא יז, ג) איש איש מבני ישראל אשר ישחוט שור או עז במחנה וגו' למען אשר יביאו וגו', וזבחו זבחי שלמים לה', אבל הרוצה לנחור ולאכול במדבר היה נוחר ואוכל, ומצוה זו אינה נוהגת לדורות אלא במדבר בלבד בעת היתר הנחירה ונצטוו שם שכשיכנסו לארץ תאסר הנחירה ולא יאכלו חולין אלא בשחיטה וישחטו בכל מקום לעולם חוץ לעזרה שנאמר (דברים יב, כ) כי ירחיב ה' אלהיך את גבולך כאשר דבר לך וגומר וזבחת מבקרך ומצאנך אשר נתן לך ה' כאשר צויתיך, וזו היא המצוה הנוהגת לדורות לשחוט ואחר כך לאכול. 

נשלם הלכות שחיטה 

ספר כלבו סימן קח 
================ 
דין כסוי הדם 

מצות עשה לכסות דם שחיטה של חיה טהורה או של עוף טהור שנאמר (ויקרא יז, יג) אשר יצוד ציד חיה או עוף אשר יאכל ושפך את דמו וכסהו בעפר, ולפיכך חייב אדם לברך בא"י אמ"ה אקב"ו על כסוי הדם, כסוי הדם נוהג במזומן ובשאינו מזומן, לא נאמר אשר יצוד אלא דבר הכתוב בהווה, ונוהג בחולין ולא במוקדשין ובין קדשי מזבח ובין קדשי בדק הבית אם עבר ושחטן אין חייב לכסות, שחט חיה ועוף ואח"כ הקדישן או הקדיש את הדם חייב לכסות, כלאים הבא מן בהמה ומן החיה וכן בריה שהיא ספק בהמה ספק חיה חייב לכסות ואינו מברך, השוחט לחולה בשבת חייב לכסות אחר השבת אבל אינו מכסה עד אחר השבת לפי שלא נתנה שבת לדחות אלא למה שהתירו לחולה דהיינו השחיטה אבל הכסוי אינו מעכב הבשר מלאכול וחייב לכסותו במוצאי שבת אם רשומו ניכר, וכתב החכם ר' מאיר ז"ל בספר המאורות שאם היה לו אפר מוכן לכסות בו צואה יש לו לכסות אותו הדם אפילו בשבת ע"כ. 

השוחט כלאים או ספק ביום טוב מכסה את דמו אחר יום טוב, השוחט עופות ומיני חיה במקום אחד מברך ברכה אחת וכסוי אחד לכולן, וכל שכן אם שחט הכל ממין אחד, והשוחט חיה וכסה דמה ואחר כך שחט עוף אין צריך לחזור ולברך לא על השחיטה ולא על הכסוי, ובלבד שהיה דעתו מתחלה ולא הכסוי הפסק לענין ברכת השחיטה ולא השחיטה לענין ברכת הכסוי, וכן אם שחט תחלה חיה או עוף והיה בדעתו מתחלה לשחוט אחרי כך בהמה מברך על שחיטת החיה או העוף ומכסה ואח"כ שוחט בהמה בלא ברכה, אבל אם לא היה בדעתו מתחלה לשחוט הבהמה ודאי צריך לחזור ולברך דנמלך הוא ול"מ דאי נמלך דאפסיק בכסוי אלא אפילו לא אפסיק בכסוי אלא דשחט תרתי או תלת עופות והדר אייתו לקמיה אחרינא ולא הוה דעתיה עלוייהו מעקרא ודאי הדר מברך אשחיטה בתרייתא לא שנא אי שחיט קודם כסוי קמא לא שנא כסוי מעקרא, אבל מכל מקום אי בעי מכסה מעקרא לדמא ואי בעי שחיט על ההוא דמא קמא ואי כסי ליה לההוא דמא מעיקרא כיון דדעתיה למשחט מיד ההוא עוף או חיה אחרינא ולכסוי לדמיה לא הדר ומברך ברכת כסוי אחרת, אבל האי דאמרינן דאין כסוי מפסיק בין השחיטות ודאי השחיטות מפסיקות בין הכסויין לענין הברכה טעמא דמלתא משום דאפשר דשחיט בהדא ידא ומכסה בהדא ידא וכל הנך מלי בשלא שח ביניהן, וכתב בעל ההשלמה ומסתברא שאם שח בין שחיטה לשחיטה שחוזר ומברך דכל שחיטה מצוה באפי נפשה היא והוה ליה כשח בין תפלה לתפלה וכשח בין ברכת המוציא לאכילה דחוזר ומברך, והוא ששח במלי דעלמא ודבר שאינו צורך המצוה אבל אם שח בדבר שהוא צורך המצוה אינו חוזר ומברך דומיא דטול ברוך טול ברוך כדאיתא פרק כיצד מברכין, וכן אם התחיל במצוה וקודם שנגמרה שח ואפילו במלי דעלמא כיון שעל כרחו יש לו לגמרה לאו הסח הדעת הוא ואינו חוזר ומברך, ולפיכך בהלל ומגילה ובק"ש אינו חוזר לראש אלא למקום שפסק, וגבי תקיעות נמי אמרינן שמע ט' תקיעות בתשע שעות ביום יצא ומסתברא דאינו חוזר ומברך ע"כ, וה"ר דוד ב"ר לוי ז"ל כתב ועוד מצאתי ראיה דברכות לא הוי הפסק דהא יקנה"ז לא הוי הפסק ואף ע"ג דמשתי וברוכי בהדי הדדי לא אפשר כ"ש הכא דאפשר דשחיט בהדא ידא ומכסה בהדא ידא אבל שיחת חולין ודאי מספקא ועבירה היא כדאמרינן גבי תפילין שח בין תפלה לתפלה עבירה היא בידו, וכתב בספר הישר השח בין שחיטה לשחיטה חוזר ומברך, וכתב בעל התרומה ז"ל אבל אם אמר תן לי עוף או הסכין אין זה הפסק והרי הוא כמו טול ברוך ע"כ, ובשם הר"ש ז"ל מצאתי המברך על השחיטה או על כסוי הדם ואחר ברכתו קודם שחיטתו או קודם כסויו דבר דברים או עסק עסקים אחרים חייב לברך על השחיטה או על הכסוי, ואם אינו מדבר בין שחיטה לשחיטה דיו בברכה אחת כדשנינו בפרק השוחט שחט מאה חיות במקום אחד כסוי אחד לכלן ר' יהודה אומר שחט חיה יכסה ואח"כ ישחוט את העוף ואמרינן מודה ר' יהודה לענין ברכת השחיטה דאינה אלא אחת, הגאונים חולקין עליו בשחיטה שהוא צריך לברך על כל שחיטה ושחיטה שלא אמר ר"י אלא לענין כסוי בלבד ע"כ. 

דם שנתערב במים אם יש בו מראה דם חייב לכסות ואם לאו פטור מלכסות, נתערב ביין או בדם בהמה רואין אותן כאלו הם מים אם אפשר שיראה הדם שחייב לכסותו בשעור זה אלו היה מים חייב לכסות ואם לאו פטור מלכסות, כסהו ונתגלה פטור מלכסות פעם אחרת, כסהו הרוח אינו חייב לכסות, וכתב ה"ר יצחק אך אם נתגלה אחר כן חייב לכסות. 

דם הנתז ושעל הסכין אם אין שם דם אלא הוא חייב לכסות, וכתב ה"ר מאיר ב"ר נתן ז"ל דאין צריך לגררו משם אלא מכסהו במקומו, וכתב בעל העטור והיכא שיש דם מכסה אותו מקצת דם ואינו צריך לעמוד שם עד שיתמצה כל הדם ויכסנו אלא משכסה מקצת הדם פטור ע"כ, ואם אין רשומו ניכר הרי הוא כמי שכסהו הרוח ופטור מלכסות, אין חייב כסוי אלא על דם שחיטה הראויה לאכילה שנאמר (שם) אשר יצוד ציד חיה או עוף אשר יאכל, לפיכך השוחט ונמצאת טריפה או השוחט חולין בעזרה או השוחט חיה או עוף שנגמר דינן לסקילה או השוחט ונתנבלה בידו פטור מלכסות וכן חרש שוטה וקטן ששחטו בינן לבין עצמן אינו חייב לכסות דם שחיטתן. 

במה מכסין ובמה אין מכסין מכסין בעפר בסיד ובגפרית בזבל דק בחול דק שאין היוצר צריך לכתשו ובשחיקת אבנים וחרסים ובנעורת פשתן דקה ובנסורת של חרשים דקה וחרסית ומגופה שכתשה שכל אלו מין עפר הן אבל אם כפה עליו כלי או כסהו באבנים אין זה כסוי שנאמר (שם) וכסהו בעפר, לפיכך אין מכסין בזבל גס ובחול גס וקמח וסובין ומורסן, פירוש סובין הוא הנקלט מן הנפה, ומורסן הוא קליפת התבואה כשכותשין אותה ע"כ, ושחיקת כלי מתכות לפי שאין אלו מין עפר חוץ משחיקת הזהב בלבד שמכסין בה מפני שנקרא עפר שנאמר (איוב כח, ו) ועפרות זהב לו, ונאמר (דברים ט, כא) עד אשר דק לעפר, מכסין בשיחור והוא פיח הכבשן ובכוח ובנקורת הפסילים ובאפר בין עפר עצים בין אפר בגדים ואפילו באפר בשר שנשרף שנאמר (במדבר יט, יז) מעפר שרפת החטאת, ומותר לכסות בעפר עיר הנדחת, השוחט צריך שיתן עפר למטה ואחר כך ישחוט בו פר"ש ז"ל שיתן עפר תיחוח למטה למעוטי שאם היה קרקע וכל שכן רצוף באבנים או בנסרים, אבל אם היה העפר תיחוח אין צריך להזיז אותו ממקומו כי אם להזמינו בלבד אבל הזמנה בפה מיהא בעי כדאמרינן פרק השוחט דמזמין ליה עפר דכלה פקתא כלומר שכותש עפר כל הבקעה אם היה רגבים ואם הוא עפר תיחוח מזמינו בדבור בעלמא כן פר"ש ז"ל התם, וכן דעת בעל העטור ז"ל ואח"כ יכסה אבל לא ישחוט בכלי ויכסה בעפר, ומי ששחט הוא יכסה שנאמר (ויקרא יז, יג) ושפך את דמו וכסהו בעפר, ואם לא כסהו וראהו אחר חייב לכסות שזה מצוה בפני עצמה ואינה תלויה בשוחט לבדו, וכתב ה"ר יצחק ז"ל אבל בעוד שהוא עסוק במצוה לא יכסה אחר ואם כסה אחר חייב לתת לו עשרה זהובים ואע"פ שאין אנו דנין דיני קנסות מ"מ אנו למדין שלא טוב עשה וצריך לפייס את חברו ע"כ מצינו רמז שכל ברכה שוה עשרה זהובים שנאמר (במדבר ז, יד) כף אחת עשרה זהב מכאן סמכו שכל ברכה שוה עשרה זהב מגופיה דקרא דידעינן שחייב אדם לברך מאה ברכות בכל יום והיינו דאמר קרא אחת מכף ברכות עשרה זהב כ"מ, והרי"ף ז"ל הביא דרש דרב נחמן בר רב חסדא אין שוחטין אלא בדבר שזורעין בו ומצמיח דתניא היה מהלך במדבר ואין לו עפר לכסות שורף טליתו ומכסה בו, וכתב הר"ז ז"ל אין לסמוך על כלל המשנה שמגדל בו צמחים מכסין בו לפי שיש דברים שמגדלין צמחין ואם זורעין בהן אין מצמיחין כגון חררים במדבר ארץ מלחה, זו היא ששנינו בברייתא היה מהלך במדבר ואין לו עפר לכסות וכו', וכן פסק הבעל העטור ז"ל, ויש גאונים וחכמים שפסקו שבכל דבר שמגדל צמחים מכסין בו ואף על פי שאם זורעין בו אין מצמיח אבל אפר ושחיקת זהב אע"פ שאם זורעין בהן אינן מצמיחין ואינן מגדלין צמחים מכסין בהן לפי שהכתוב הוציאן מכלל שאר הדברים וקראן עפר, וכתב הראב"ד ז"ל האי דאמרינן היה מהלך במדבר ואין לו עפר לכסות לאו למימרא שאם יחפור שם מן העפר אע"פ שהיא ארץ מליחה וזורעים בה ואינו מצמיח שלא יוכל לכסות בו דכיון דמגדלת צמחים היא היכא שצמחו בעפר אחר ראוי לכסות בו ע"כ, ועוד הביא הרי"ף ז"ל אמר רבא בשכר שאמר אברהם ואנכי עפר ואפר (בראשית יח, כז) זכו בניו לשתי מצות בעפר ואפר אפר פרה ועפר סוטה, ובעיא בגמרא וליחשוב נמי עפר כסוי ומשנה מצוה איכא הנאה ליכא כלומר באפר פרה ועפר סוטה יש הנאה אפר פרה מטהרת הטמאים ועפר סוטה מטהרת אשה לבעלה אבל בעפר כסוי ליכא הנאה כלל, וכתב ה"ר דוד בר לוי ז"ל לפי דרכו למדנו שאין כסוי הדם מעכב הבשר מלאכול דאלו היה מעכב הבשר התם נמי איכא הנאה שמתיר הבשר לאכילה אלא לאו ש"מ דאינו מעכב ע"כ. 

טעם למה זכו חיה ועוף לכסות דמן יותר מבהמות לפי כשהפילה רבקה את עצמה מעל הגמל כשראתה יצחק נשרו בתולותיה והיה יצחק חושד לאליעזר שבא עליה וספר לו הענין כלו שנאמר (שם כד, סו) ויספר העבד ליצחק והביאו אל המקום שנפלה והראה לו דם הבתולים כי באתה חיה אחת ושמרה אותו שלא לקקוהו כלבים ושאר חיות השדה, ואית דאמרי אריה היה שבא ושמר אותו ולכן זכתה כל חיה הנאכלת לכסות דמה, ועוף נמי זכה לפי שלמד לקין לקבור הבל אחיו כמו שמפורש בתנחומא ע"כ. 

וכשמכסה לא יכסה ברגליו אלא בידו או בסכין או בכלי כדי שלא ינהג מנהג בזיון במצות ויהיו בזויות עליו שאין הכבוד לעצמן של מצות אלא למי שצוה בהן ברוך הוא שהצילנו מלמשש בחושך וערך אותן נר לישר המעקשים ואור להורות נתיבות היושר וכן הוא אומר (תהלים קיט, קה) נר לרגלי דבריך ואור לנתיבתי, בריך רחמנא דסייע בהדן, אכתוב משפטי השוחט את המסוכנת אף על פי שלא הביאו הרמב"ם ז"ל במקום הזה. 

ספר כלבו סימן קט 
================ 
דין השוחט את המסוכנת 

השוחט את המסוכנת אחד בהמה דקה ואחד בהמה גסה צריכות פרכוס אחר השחיטה ביד או ברגל או שתכשכש בזנבה, בהמה דקה שפשטה ידה ולא החזירה אסורה שאין זה אלא הוצאת נפש בלבד אבל ברגל בין פשטה ולא כפפה בין כפפה ולא פשטה כשירה שהרגלים כבדים אל הבהמה לפי שהם רחוקים מן הלב ומן הראש ובהמה גסה שאבריה כבדים עליה אם לא היה מעט חיות בה לא היה לה כח לא ביד ולא ברגל לא לפשוט ולא לכפוף לפיכך בין ביד בין ברגל אם פשטה אע"פ שלא כפפה או כפפה אע"פ שלא פשטה כשירה, וכתב הר"ז ז"ל דמסוכנת שהיתה ידה פשוטה וכפפה לא נתברר בדברי הר"ף ונראה לומר דהלכה בהא כשמואל דשרייה ומוסיף הוא על דברי הרב עכ"ל, וחיה אפילו גסה הרי היא כבהמה דקה לפרכוס לפי שהיא קלה להתנועע, ועוף אע"פ שהוא קל בתנועתו לא החמירו בו בפרכוס כמו בבהמה דקה, והטעם מפני שאין כח חיותו גדול לפיכך במעט חולי אפס כחו ואם תקף חליו עד שקרוב למות לא היה לו כח אפילו לרפרף בעינו או לכשכש בזנבו ולפיכך אם לא רפרף אלא בגופו ולא כשכש אלא בזנבו הוי פרכוס וכשר, ואי זו היא מסוכנת כל שמעמידין אותה ואינה עומדת אפילו אוכלת היטב, וכתב הראב"ד ז"ל לא שמעמידין אותה בידים דההיא אפילו עומדת לא כלום היא עמידתה דמעשה עץ בעלמא הוא אלא שמעמידין אותה בגערה או במקל ואם עומדת מותרת, וכל שהיא בחזקת בריא ואע"פ שאין בה אחת מכל אלה שאינה מפרכסת כלל מותרת. 

ספר כלבו סימן קי 
================ 
דין אותו ואת בנו 

אותו ואת בנו אסור לשחוט ביום אחד מן התורה וכן בנו ואותו, ואין חייבין אלא על שחיטת השני ואם שחט האחד ובא חבירו ושחט השני השני חייב, ושנים שלקחו שתי בהמות זה האם וזה הבת הלוקח ראשון שוחט ראשון והשני ימתין עד למחר, ובארבעה פרקים בשנה המוכר בהמה לחבירו צריך להודיע האם מכרתי לשחוט הבת מכרתי לשחוט ואלו הן ערב יום טוב האחרון של חג וערב יום טוב הראשון של פסח וערב עצרת וערב ר"ה והטעם לפי שהדבר ידוע בזמנים אלו שהלוקח דעתו לשחוט ואם לא יודיעהו שכבר מכר האחד מתחלה לשחוט זה השני לא ירגיש כלל וישחוט ונמצא שזה המוכר לא הודיעו ועובר משום ולפני עור לא תתן מכשול (ויקרא יט, יד) כי באמת בד' פרקים אלו דרך העם להרבות בסעודות, ערב יום טוב האחרון של חג להראות שהוא רגל חביב בפני עצמו ועוד משום דאמרינן מי שלא חג ביום טוב האחרון של חג שוב אינו חוגג והיה דרכן להרבות בשמחה, ועי"ט הראשון של פסח משום חגיגת ארבעה עשר שיהיה הפסח נאכל על השובע, וערב עצרת משום כבוד יום מתן תורה, וערב ר"ה לסימן טוב לכל השנה כדאמרינן סימנא מלתא היא ואם ימכור יום או יומים לפני אלו הימים אינו צריך להודיע אפילו ימכור שתיהן ביום אחד, והרמב"ם ז"ל כתב שאם יש ריוח ביום שאינו צריך להודיעו וז"ל בד"א כשראה זה שלקח אחרונה נחפז לקנות והיה בסוף היום שחזקתו שהוא שוחט עתה אבל אם היה ריוח ביום אינו צריך להודיעו שמא לא ישחוט עד למחר, והגיה עליו הראב"ד על זה, ודעת ה"ר יצחק ז"ל כמו הרמב"ם ז"ל וכן דעת הר"ף ז"ל אלא שכתב וצ"ע בחולין, כתב ה"ר יצחק ז"ל אבל המוכר האם לחתן והבת לכלה אף על פי שיש ריוח ביום צריך להודיעו כי בידוע ששניהם שוחטין ביום אחד. 

יום אחד האמור באותו ואת בנו היום הולך אחר הלילה כיצד הרי ששחט האחד בתחלת ליל ראשון לא ישחוט השני עד תחלת ליל יום שני, שחט בסוף יום ראשון קודם בין השמשות שוחט השני בתחילת יום שני שחט בין השמשות של יום שני לא ישחוט השני עד ליל שלישי ואם שחט ביום שני אינו לוקה, וכל אסורי אותו ואת בנו אינן אלא לחייב השוחט אבל הבשר מותר לעולם באכילה אחר שנשחטה כראוי, ואין האסור אלא לשחטן אבל אם שחט האחד ונחר השני או שנחר האחד ושחט השני או ששחט האחד ונתנבלה בידו ואחר כך שחט השני פטור, ומן הדין אם שחט גוי האם שמותר לישראל לשחוט הבת לאלתר, כן דעת כל החכמים ז"ל ואין אסור זה נוהג אלא בבהמה טהורה ובשור ושה שהוא פרה ובנה או כשבה ובנה או עז ובנה, ונוהג בכלאים אם הנקבה מן המינין האלה ואפילו היה הזכר משאר המינין הטהורין, ומותר לשחוט המעוברת עובר ירך אמו הוא ואם יצא העובר חי אחר השחיטה והפריס על גבי קרקע אין שוחטים אותו ביום אחד ואם שחט אינו לוקה, ואינו נוהג אלא בנקבות שודאי היא אם הבן אבל לא בזכרים לפי שאין הדבר ידוע אם הוא אביו, ואפילו ידע בודאי ספק אם נוהג בזכרים, וה"ר יצחק ז"ל כתב ומספקא לן אם חוששין לזרע האב ואם אנו מכירין אותו האב אסור לשחטו אחר הבן ולא הבן אחר האב אבל אינו לוקה, והשוחט את הפרה ואח"כ שחט שני בניה לוקה שתים, שחט שני בניה ואח"כ שחט את הפרה אינו לוקה אלא אחת, שחט את בתה ובן בתה לוקה שתים, שחטה ובן בתה ואחר כך שחט את בתה אינו לוקה אלא אחת. 

ספר כלבו סימן קיא 
================= 
דין הלכות שלוח הקן 

הלוקח אם על בנים ושחטה הבשר מותר באכילה ולוקה על שחיטת האם, וכן אם מתה קודם שישלחנה או שברחה מתחת ידו או שחטפה אחר ושלחה שלא מדעתו לוקה עד שישלח מדעתו, קצץ אגפיה עד שלא תעוף ושלחה מכין אותו מכת מרדות ושוהין אותה אצלו עד שיגדלו כנפיה וישלחה ואם מתה קודם לכן או שברחה לוקה, וכיצד משלחין האם לוקחה בכנפיה ומפריחה וכן נמי פסק הרי"ף, שלחה וחזרה אפילו ארבע או חמשה פעמים חייב לשלחה ולא יטול האם וישלח הבנים שנאמר (דברים כב, ז) שלח תשלח את האם, לקח הבנים והחזירן לקן ואחר כך חזרה האם עליהן פטור מלשלח, לקח האם ושלחה ואחר כך צד אותה מותר, ומצוה זו אינה נוהגת אלא בעוף טהור שאינו מזומן כגון יוני שובך ויוני עליה ועופות שקננו בפרדס, שנאמר כי יקרא קן צפור, אבל המזומן אינו חייב לשלח כגון אווזין ותרנגולין שקננו בבית, וכן אם היו האפרוחין מפריחין שאינן צריכין לאמן אינו חייב לשלח וכן אם היו הביצים מוזרות או שהיו אפרוחי טריפה אינו חייב לשלח, זכר שהיה רובץ על הקן פטור מלשלח, וכן עוף טמא הרובץ על ביצי עוף טהור או עוף טהור הרובץ על ביצי עוף טמא פטור מלשלח היתה רובצת על ביצים טהורין אף על פי שאינן ממינה חייב לשלחו אם לא שלח אינו לוקה, היתה האם טריפה חייב לשלחה היתה האם מעופפת אם אין כנפיה נוגעות בקן פטור מלשלח, היתה יושבת בין האפרוחים או בין הביצים ואינה נוגעת בקן או שהיתה בצד הקן וכנפיה נוגעות בקן פטור מלשלח, היתה על שני בדי אילן והקן ביניהן רואין כל שאלו ינטלו הבדין תפול על הקן חייב לשלח, היתה רובצת על אפרוח אחד או על ביצה אחת חייב לשלח, מצא הקן על המים או על בעלי חיים חייב לשלח לא נאמר בכל עץ או על הארץ אלא שדבר הכתוב בהווה, אסור לזכות בביצים כל זמן שהאם רובצת עליהם לפיכך אם היתה רובצת על האפרוחים או על הביצים בעליתו ושובכו אינין מזומנין ולא קנתה לו חצרו כשם שאינו יכול לזכות בהן לאחרים כך לא תזכה לו חצרו בהן לפיכך חייב לשלח. 

המצוה הזאת מבוארת מן אותו ואת בנו לא תשחטו ביום אחד כי הטעם בשניהם לבלתי היות לבם אכזרי, ולא נרחיק טעמו שלא יתיר הכתוב לעשות השחתה לעקור המין אף על פי שהתיר השחיטה, והנה ההורג האם והבנים ביום אחד או לוקח אותם בהיותם רובצים על הבנים כאלו יכרית המין ההוא, ומה שאמרו ז"ל האומר על קן צפור יגיעו רחמיך משתקין אותו מפני שעשה מדותיו של הקדוש ברוך הוא רחמים ואינן אלא גזירות, הענין כך הוא שאין התועלת במצות להקב"ה בעצמו יתברך אבל התועלת באדם עצמו למנוע ממנו נזק או אמונה רעה או מדה מגונה או לזכור הנפלאות והנסים לדעת את ה', וכן לשון אגדה וכי מה איכפת לו להקדוש ברוך הוא בין שוחט בהמה ואוכל או עוקר ונוחר ואוכל כלום אתה מועילו כלום אתה מזיקו ומה איכפת לו בין אוכל טהורות לאוכל טמאות הא לא נתנו המצות אלא לצרף הבריות שנאמר (תהלים יב, ז) אמרות ה' אמרות טהורות, ונאמר (שמואל - ב כב, לא) אמרת ה' צרופה, הנה מפורש בכאן שבאו לומר שאין התועלת לו יתברך במאור המנורה שיצטרך למאכל בקרבנות וריח הקטרת אין התועלת אלא לנו המצוה הזאת להדריכנו במדת הרחמים וכן אמרה תורה לטוב לך, וכן אמר אליהו אם צדקת מה תתן לו ואם רבו פשעיך מה תעשה לו, נשלמו הלכות שחיטה וכל הנטפל להם מחבור הרמב"ם ז"ל ודעת שאר הפוסקים ז"ל. 

ספר כלבו סימן קיב 
================= 
דין הלכות בקור חולים 

ביקור חולים מצוה על הכל מדבריהם אפילו גדול מבקר את הקטן, ומבקרין פעמים הרבה בכל יום וכל המוסיף הרי זה משובח ובלבד שלא יטריח, וכל המבקר את החולה כאלו נטל חלקו מחליו והקל מעליו וכל שאינו מבקר כאלו שופך דמים, ומעשה בתלמיד מתלמידי רבי עקיבא שחלה ולא נכנסו חכמים לבקרו ונכנס רבי עקיבא ובקרו וכבד את הבית ועל זה אמר לו החייתני יצא רבי עקיבא ודרש כל שאינו מבקר את החולה כאלו הורג הנפש, ומצינו שהקב"ה ביקר אברהם אבינו כמו שאמר (בראשית יח, א) וירא אליו ה' ופירש רש"י לבקר את החולה, ומבקר חולים נצול מדינה של גיהנם שנאמר (תהלים מא, ב) אשרי משכיל אל דל ביום רעה ימלטהו ה', ואין מבקרין החולה אלא מיום שלישי והלאה ואם קפץ עליו החולי והכביד מבקרין אותו מיד ואין מבקרין לא בשלשה ראשונות ולא בשלשה אחרונות לפי שמתעסקים בהן בצרכי החולה ואין מבקרין לא חולי העין ולא חולי בני מעים מפני שהדבור קשה להם. 

הנכנס לבקר החולה לא ישב על גבי המטה ולא על גבי ספסל ולא על גבי כסא ולא על גבי מקום גבוה ולא למעלה מראשותיו של חולה אלא מתעטף ויושב למטה מראשותיו ומבקש עליו רחמים ויצא, במסכת שבת כתוב אית דאמרי כשנכנסין לבקר החולה אומרים המקום ירחם עליך בתוך שאר חולי עמו ישראל, ואית דאמרי המקום יפקדך לשלום, טעמא דמאן דאמר המקום ירחם עליך לפי שכולל אותו בתוך חולי עמו ישראל והנה הוא כצרכי רבים שהוא מותר, ועוד מאחר שהלכה פסוקה שגזר דינו של אדם נגזר בראש השנה ונחתם ביום הכפורים אם יתפלל אדם הרי זו תפלת שוא דגזר דין דיחיד לא מקרע ולכן כוללו בתוך חולי ישראל משום דגזר דין דרבים מקרע, ומי שאומר המקום יפקדך לשלום איתא כמאן דאמר יפה צעקה לאדם בין קודם גזר דין בין לאחר גזר דין כ"מ, וצריך לישב באימה וביראה לפי שהשכינה למעלה מראשותיו של חולה שנאמר (שם מא, ד) י"י יסעדנו על ערש דוי, היו לפניו בקור חולים ונחמת אבלים מנחם האבלים תחלה שנחום אבלים גמילות חסדים עם המתים ועם החיים. 

ספר כלבו סימן קיג 
================= 
דין ודוי שכיב מרע 

סדר ודוי שכיב מרע כך קבלנוהו מהחסידים ואנשי מעשה: מודה אני לפניך ה' אלהי ואלהי אבותי שרפואתי בידך ומיתתי בידך יהי רצון מלפניך ה' אלהי ואלהי אבותי שתרפאני רפואה שלמה ואם אמות תהא מיתתי כפרה על כל עונות וחטאים ופשעים שעויתי ושחטאתי ותן חלקי עם הצדיקים בגן עדן וזכני לעולם הבא הצפון לצדיקים, ואם ירצה להאריך לומר אלהי ואלהי אבותי תבא לפניך תפלתי ואל תתעלם מתחנתי שאני עז פנים וקשה עורף ואיך אומר לפניך ה' אלהי ואלהי אבותי צדיק אני ולא חטאתי, אבל חטאתי אשמתי בגדתי וכו', הרשות בידו וטוב הדבר לפרוט חטאיו וגם מה שלא נכשל בהן כי אפשר שמתוך כך יזכור הנשכחות ויתחרט בהם ויחזור בתשובה שלימה. 

ספר כלבו סימן קיד 
================= 
דין הלכות אבל וטומאות המת מהרמב"ם ז"ל עם דעת קצת שאר הפוסקים ז"ל: 

מצות עשה להתאבל עם הקרובים ביום ראשון שהוא יום המיתה ויום הקבורה מן התורה, ומשה רבינו עליו השלום תיקן שבעה ימי אבלות, מאימתי יתחייב אדם באבלות משיסתם הגולל אבל אינו אסור בדבר מהדברים שאבל אסור בהן עד שיקבר, הרוגי מלכות שאין מניחין אותן ליקבר אף על פי שלא נתיאשו מלגנוב אותן מתאבלין עליהן משנתיאשו מלשאול למלך לקברן. 

מי שטבע בנהר או שחיה רעה אכלתהו מתאבלים עליו משנתיאשו לבקשו, מצאוהו אברים אברים אין מונין לו עד שימצא ראשו ורובו או יתיאשו מלבקשו, מי שדרכם לשלוח המת למדינה אחרת לקוברו ואין יודעין מתי יקבר מתחילין למנות שבעה ושלשים ולהתאבל משיחזרו פניהם מללוותו, הנפלים אין מתאבלין עליהן וכל שלא שהה שלשים יום באדם אפילו מת ביום שלשים זהו נפל ואין מתאבלין עליו, ואם ידע בודאי שנולד לט' חדשים גמורים אפילו מת ביום שנולד מתאבלין עליו, בן תשעה חדשים שנולד מת ובן שמונה אפילו שמת לאחר שלשים יום ומי שיצא מחותך או מסורס אף על פי שכלו לו חדשיו אין מתאבלין עליו. 

הרוגי מלכות נקברין בקברי אבותיהם אבל הרוגי בית דין אין נקברין בקברי אבותיהם עד שיתאכל הבשר ואין מתאבלין עליהן אבל אוננין עליהן שאין אנינות אלא בלב, כל הפורשים מדרכי צבור והם האנשים שפרקו עול המצות מעל צוארם ואינן נכללין עם ישראל בעשיית המצות ובכבוד המועדות וישיבת בתי כנסיות ובתי מדרשות והכותים והמוסרים אין מתאבלים עליהן אלא אחיהם ושאר קרוביהם לובשין לבנים ואוכלים ושמחים שאבדו שונאי המקום, ובאבל רבתי פרק שני כתוב אין מתעסקין עמו בכל דבר, פירוש ואם היה כהן אין קרוביו מטמאין לו דכתיב בעמיו בעושה מעשה עמיו ולא שפרשו מדרכי צבור, והרי"ף מפרש לה בהלכות טומאה המאבד עצמו לדעת אין מתאבלין עליו ואין מספידין אותו אבל עומדין עליו בשורה ואומר עליו ברכת אבלים וכל דבר שהוא כבוד החיים, אי זהו מאבד עצמו לדעת שאין מתאבלין עליו זה שגלה דעתו ואמר הריני עולה לגג וראו אותו שעלה לראש הגג דרך כעס או שהיה מיצר ונפל ומת אבל אם לא גלה דעתו על זה אף על פי שנמצא חנוק או תלוי באילן או מושלך על סייפו או שנפל מראש הגג הרי זה בחזקת כל המתים ומתעסקין עמו ואין מונעים ממנו כל דבר. 

פרק שני. ואלו שאדם חייב להתאבל עליהן דין תורה אביו ואמו ובנו ובתו אחיו ואחותו מאביו, ומדבריהם מתאבל אדם על אחיו ואחותו מאמו ועל אשתו הנשואה וכן האשה על בעלה, ואפילו כהן שאינו מתטמא לאחיו ולאחותו מאמו מתאבל עליהן, בנו או אחיו הבא מן השפחה או מן הנכרית אין מתאבל עליהן וכן מי שנתגייר הוא ובנו או שנשתחרר הוא ואמו אין מתאבלין זה על זה, וכן אשתו ארוסה אין מתאבל עליה ולא אונן וכן היא לא אוננת ולא מתאבלת עליו, כל הקרובים שאדם חייב להתאבל עליהן הרי זה מתאבל עמהם בפניהם מדברי סופרים כיצד הרי שמת בן בנו או אחי אביו או אחי בנו או אם בנו פירוש ואינה אשתו כגון שגרשה חייב לקרוע בפני בנו ולנהוג אבלות בפניו אבל שלא בפניו אינו חייב וכן בשאר קרובים, ומתאבל אדם על חמיו וחמותו בפני אשתו הנשואה אבל לא על שאר קרוביה וכן היא מתאבלת על חמיה וחמותה בעלה ולא על שאר קרוביו, הכהן מתטמא לאביו. 

כתב ר' שמואל מאויר"א ז"ל שאין רשאי כהן לטמא לקרובו הרוג דאמרינן לאביו כשהוא שלם ולא כשהוא חסר והרוג חשבינן ליה לחסר בכמה דוכתי וכל שכן אם חסר אבר (בין) מחיים בין לאחר מיתה, וה"ר יחיאל ז"ל אמר דלא מקרי חסר רק בכדי שינטל מן החי וימות, ואין הכל מודים לו שכל הסוגיא של נזיר מוכחא דאפילו עצם כשעורה נקרא חסר, כהן מתטמא לאביו ולאמו ולבנו ולבתו ולאחיו ולאחותו אשר לא היתה לאיש אבל אם היא נשואה או אפילו ארוסה אינו מטמא, נתגרשה מן הארוסין מטמא לה, אנוסה או מפותה אינו מטמא לה, ומטמא הוא למת מצוה כלומר שאין לו קרובין אלא הוא כגון שפגע במת מושלך בדרך והיה הכהן לבדו ואין עמו אחר והיה קורא שם בדרך ואין עונה, במסכת שמחות אי זהו מת מצוה כל שהוא צווח ואין בני העיר שומעין את קולו אבל בני העיר שומעין את קולו אין זה מת מצוה ע"כ, ולעולם הוא מת מצוה עד שיהיה שם נושאי המטה וקובריה אבל אם יש שם כדי נושאי המטה וקובריה אין זה מת מצוה, ואשתו הנשואה עשאוה רז"ל כמת מצוה לפי שמא לא תמצא מי שיתעסק בה כיון שאין לה יורש אלא הוא, ואינו מתטמא לאשתו הפסולה כגון האשה ששמעה שמת בעלה ונשאת לאחר ואח"כ בא בעלה הראשון שהיא פסולה לשניהם שניהם אין מתטמאין לה, אבל מתטמא הוא לאמו ואפילו חללה וכן לבנו ולבתו ולאחיו ולאחותו מאביו ואפילו ממזרי הספקות כגון שנתערבו הולדות או ספק בן תשעה לראשון או בן שבעה לאחרון וכיוצא בהן או המתגרשת ספק גרושין או בגט פשוט אינו מתטמא להן ואינו מתטמא לאבר מן החי מאביו ולא לעצם מעצמיו, ואין המלקט עצמות אביו מתטמא להן אף על פי שהשדרה קיימת שאינו מתטמא למת אם אינו כלו שלם. 

כהן שמת לו מת שמתטמא לו צריך ליזהר לקברו בסוף בית הקברות שלא יטמא בקברות אחרים כשיקבור מתו שאסור לכהן ליטמא אפילו בשעה שמתטמא לקרוביו, ואינו מתטמא לקרובים אלא עד שיסתם הגולל אבל אחרי שיסתם הגולל הרי הן כשאר מתים שאם יטמא בהן לוקה, וקודם שיסתם הגולל מצות עשה לכהן להטמא לקרובים ואם לא רצה להתטמא מטמאים אותו בעל כרחו, במה דברים אמורים בזכרים שהוזהרו על הטומאה אבל הנקבות הכהנות שאינן מוזהרות על הטומאה אינן מצוות להטמא לקרובים אך הרשות בידן. 

נשיא שמת הכל מתטמאים לו ואוננין עליו לפי שהכל חייבין בכבודו עשאוהו כמת מצוה, כהן קטן הגדולים מוזהרין שלא יטמאוהו אבל אם בא ליטמא מעצמו אין בית דין מצוין להפרישו אבל אביו צריך להדריכו ולחנכו בקדושה, וכהן הנוגע במת או המאהיל או הנושא את המת או שאר הטומאות הפורשות מן המת או שנכנס לאהל טמא שנכנסה לו הטומאה אף על פי שהטומאה עצמה בדבר אחר או שנכנס בבית הקברות לוקה, והגוים אין מטמאין באהל וקבורתיהם טהורים ומותר לכהן ליכנס שם ולדרוך עליהן ואינו אסור עד שיגע בטומאה עצמה או ישאנה, וה"ר יצחק ז"ל אוסר וז"ל וצריך לכהן ליזהר מלטמא בקברי גוים ובגוים לא מבעיא דבמגע ובמשא יטמאו לכולי עלמא אלא אפילו באהל מטמאים דאין הלכה כרבי שמעון אלא כסתם משנה דמדורות הגוים טמאים עכ"ל, עוד כתב וז"ל וטומאת אהל שהוא מוזהר עליה צריך ליזהר שלא יאהיל בגופו או בידו על המת או על אחת מאבריו, וכן לא יגע בדבר המטמא במגע ובמשא, ולא ישא דבר המטמא במגע ובמשא. 

ואלו הן המטמאין באהל כזית מן המת כזית נצל, פירוש בשר שנמוח ונקרש ואם אינו נקרש אינו מטמא שלא בא מן הבשר, ומלא תרוד רקב, וזה אינו מצוי בינינו שלא יכול להיות אלא בנקבר ערום בארון של שיש והשדרה והגלגולת ואבר מן החי ואבר מן המת שיש עליהן בשר כראוי ורוב בנינו ורוב מנינו, פירוש רוב בנין כגובה האדם, שתי שוקיו וירך אחד, ורוב מנינו פירוש קכ"ה אברים ורוב עצמות ורביעית דם ודם תכוסה מטמא מדרבנן, ואי זהו דם תכוסה צלוב שדמו שותת ונמצא תחתיו רביעית דם, וכל אלו מטמאים גם במגע גם במשא חוץ ממלא תרוד רקב שאינו מטמא במגע. 

ואלו מטמאין במגע ובמשא ואין מטמאין באהל עצם כשעורה וארץ העמים ובית הפרס ואבר מן החי ואבר מן המת שאין עליהם בשר כראוי והשדרה והגלגולת שחסרו וחסרון השדרה לדברי ב"ה חוליא אחת ובגלגולת כסלע והרבה נקבים קטנים מצטרפים לכסלע, הגולל מטמא במגע ובאהל ואינו מטמא במשא, פר"ש ז"ל גולל זה כסוי הארון דופק זה שהגולל נשען עליו, ור"ת ז"ל פירש המצבה זהו הגולל והאבנים שהיא נשענת עליהם קרויין דופק וטהורים, וכהן אינו מוזהר על זה ולא על כלי מתכות שמגען כמת דתניא כל טומאה שאין הנזיר מגלח אין הכהן מוזהר עליה ר"ל שום טומאה, והנוגע בקבר סתום שיש בו חלל טפח על טפח ברום טפח הנוגע מן הצדדין טמא ואם אין בו כשיעור הזה טהור, רק כנגד הטומאה שהיא בוקעת ועולה בוקעת ויורדת, והיכא שהיא פתוחה כגון קבר שהוא פתוח וכן בית ואהל שהן פתוחים ויש שם חלל טפח מותר לכהן ליכנס שם ולעמוד עליהם או תחתם, ופר"י ב"ר מאיר ז"ל מתוך המשנה חלוקי חלונות המביאין טומאה בין בית לבית ובין בית לעליה אם הוא עשוי לשום תשמיש שיש בו טפח על טפח מרובע מביא טומאה ואם מעטו כל שהוא אינו מביא והוא שמעטו בדבר שאינו מקבל טומאה ומבטלו, ואם מבטלו צריך שיסתום כל החלון ואז חוצץ וחלון העשוי לאורה בידי אדם גלוי שעורו כפונדיון האצטלקי שהוא כסלע מדינית, התחיל לסותמו ולא הספיק לגמרו אם נשתייר אצבעיים ברוחב גודל מביא טומאה פחות מכן הרי זה כסתום ואינו מביא טומאה, וחלון שנעשה שלא על ידי אדם שעורו כמלא אגרוף של בן בטיח והוא כראש גודל של כל אדם, וחלון העשוי לאויר לשמור גנות ופרדסים שעורו כמלא מקדח סתם, המת בבית ולו פתחים הרבה כולן טמאין, פירוש אם יש דבר בולט כנגד הפתח לפני הפתח טמא מפני שסוף טומאה לצאת בפתח אחד מהן, נפתח אחד מהן הוא טמא וכולן טהורים, חשב להוציאו באחד מהן או בחלון שיש בו ארבע על ארבע הציל כל הפתחים אפילו חשב משימות המת לדברי ב"ה אפילו למפרע, ואם נושא על כתפו מקל שיש בהקפו טפח ישמר שלא יאהיל צדו האחר על המת ומדרבנן כל שבמת טמא חוץ מן השינים והשער והצפורן שלא במקום חבורן טהורין הא במקום חבורן הכל טמא. 

האשה שמת עוברה ונפתח הרחם עד שנראה ראש הנפל בפיקע של שתי וערב פירוש פקעיות של מטה הבית טמא, וכן המפלת שליא הבית טמא, ושדה שנחרש בו קבר אסור ליכנס לתוכן, ומדורות הגוים ששהה בהן ארבעים יום אסור ליכנס לתוכן מן הדין אך יש בינינו חזירים ולכך נהגו להחזיקם בטהרה, ובפרק ח' של מסכת אהלות קאמר שנינו אלו מביאין ולא חוצצין חוצצין ולא מביאין וחוצצין ומביאין וכו' ואלו חוצצין ומביאין, התיבה והשדה והמגדל וכוורת הקנים וכוורת הקש ובור וספינה אלכסנדרית שיש להן שולים ומחזיקים ארבעים סאה בלח שהן כורים ביבש והן הנקראים כלי עץ הבאים במדה ופשוטי כלי עץ ויריעות וסדין ומפץ ומחצלת שהן עשוין אהלים, וכן בהמות או חיות בין טמאות בין טהורות והעוף שקנן בחלון והעושה מקום לקנן בשבלים פירוש חטט, ואוכלין שלא הוכשרו שאין מקבלין טומאה וירקות המתקיימות בימות החמה ובימות הגשמים והסככות והפרעות שהן יכולין לקבל תקרה בינונית, ואלו הן הסככות אילן המסך על הארץ והפרעות אילן היוצא מן הכותל, ואלו מביאין ואין חוצצין כלי עץ שאינו בא במדה מפני שהוא ככל הכלים ומטמאין והוא הדין לאדם ויריעה ופשוטי כלי עץ וסדין ומפץ ומחצלת שאין עשויין אהלים אלא מתוחים בלבד ואין להם שפוע ואין להן כתלים ובהמה וחיה שמתו והאוכלין טמאין ומוסף עליהן ריחים של יד ושל אדם, פירוש שהם בכלל כלי אבנים שאמרנו למעלה שאין חוצצין. 

ואלו חוצצין ולא מביאין מסכה פרוסה וחבלי המטות והמשפלות והסריגות שבחלונות פירוש שאם יש חלון בין שני בתים והטומאה בבית אחד מהן ואחד מאלו יהא מתוח בחלון זה לסתמו אף על פי שיש ביניהן אויר חוצצין ולא יצטרפו נקבי הסריגות לפחות טפח מסכה פרוסה פירוש בגד קודם שיארג, ומשפלות הם קופות שמוציאין בהן זבל, ואלו לא מביאין ולא חוצצין הזרעים והירקות שהן מחוברות לקרקע חוץ לארבעה ששנינו, וכפת הברד והשלג והכפור והגליד והמלח והקופץ ממקום למקום ועוף הפורח וטלית המנפנפת וספינה שהיא שטה על פני המים קשר הספינה בדבר שהוא יכול להעמידה וכבש האבן על גבי הטלית מביאין הטומאה ואם לאו אינן מביאין וטהור, וארובה שהיא באמצע הבית בין יש בה פותח טפח טומאה נגד ארובה הבית טהור טומאה בבית מה שכנגד ארובה טהור עכ"ל ה"ר יצחק ז"ל ספר ה"ר יצחק בעל המנהל ז"ל. 

מעשה בא לפני ה"ר שמואל על שני בתים שהיו זו לפנים מזו והיה חצר אחד ביניהן והיה המת בפנימי ושאלו אם היה מותר להיות כהן בחיצונה והיה הרב רוצה לאסור משום סוף טומאה לצאת בעד החיצונה, הכא נמי אמרינן גבי זיז שלפני פתח הבית שטמא בשביל זה, ויש שרצו להקשות לו אם כן האיך יכול לעבור כהן דרך פתח בית הקברות דכמו כן איכא סוף טומאה לצאת, ואינה קושיא דשמא לא יוציאנו דרך שם אלא יקברנו, ר"י מאיור"א הראה לה"ר נתנאל שאין כהן מותר על סוף הטומאה לצאת ואפילו תחת הזיזין, ועל אסקופת פתח יכול לעמוד ובלבד שלא יהיה שם חור פותח טפח להביא הטומאה ע"כ. 

בספר היראים כתוב חרב הוא כחלל ואפילו נטמא באהל המת וכל שכן אם נגע בו, הלכך צריכין כהנים להזהר שלא ליטמא לחרב שנטמא למת בין במגע בין באהל ע"כ, כהן שנכנס בבית הקברות או לאהל המת בשגגה ואחר שידע התרו בו וקפץ ויצא פטור ואם ישב שם כדי השתחואה לוקה, ומת תופס ארבע אמות שלו לטומאה, וכהן שנכנס לתוך ארבע אמות שלו מכין אותו מכת מרדות וכן אם נכנס לבית הפרס אבל מותר לו ליכנס לבית הפרס לדבר מצוה כגון לילך לישא אשה או ללמוד תורה ואין שם דרך אלא הוא, וכן אם מתטמא בטומאה מדבריהם לכבוד הבריות כגון אם הלך אבל לבית הפרס הולך (אמריו) [אחריו] לנחמו שם, וכן מדלגין על גבי ארונות של מתים לקראת מלכים ואפילו מלכי גוים שמא יזכה ויבחין מה בין מלכי ישראל למלכי אומות העולם וכן כל כיוצא בזה, וכן מטמא בטמאות של דבריהם לדין ולערער עם הגוים מפני שהוא כמציל מידם, וכן כהן המתטמא במזיד לוקה, כהן שנטמא וחזר ונטמא והתרו בו על כל פעם לוקה על כלן. 

כתב ה"ר יצחק וז"ל ועל הגוסס פסקו ה"ג והרי"ף שמותר הכהן לעמוד עליו עד שתצא נפשו, אבל ה"ר אליעזר ממי"ץ וגדולי איור"א היו אוסרין, כהן שנכנס בשדה תיבה ומגדל ובא חברו ופרע המעזיבה מזה אבעיא לן צריך שהיה למלקות ולא אפשיטא ויש אומרים דמלקות ליכא דבשהיה לית בה מעשה ע"כ, כהן אבל ואין שם אחר שיעלה לספר תורה אלא הוא כיון שתקנה היא אינה דוחה אבלות ואפשר שיעלה ישראל במקומו כ"מ. 

כתב הבעל המלמד ז"ל וז"ל נאמר ונשאל למה החמירה תורה בטומאת מת שהנוגע בנבלה או בשרץ יטהר ביומו והנוגע במת יטמא שבעה ימים כאלו מגע המת דבר מרוחק, והלא קבורת מת מצוה גדולה עד שהקבלה אמרה שמת מצוה דוחה שאר מצות זו תמיה גדולה על שתי מצות שהן סותרות זו את זו והלא מגעו מצוה גדולה וטומאתו חמורה באה להזהיר האדם שלא יגע במת ועוד צריך להתבונן בחבוב מצות קבורת המת והלא אם יקבר הגוף או לא יקבר הכל הולך אל מקום אחד, ונשיב להשיב על שתי השאלות הקודמות נאמר שחבוב קבורת המת הוא לשני טעמים האחד על דרך מדה טובה והוא שישא אדם פנים למי שנהנה ממנו כמו שבא בתורה ללמד מדה טובה לא תתעב מצרי כי גר היית בארצו (דברים כג, ח), וכן ראוי שלא יתועב הגוף אחר שהנפש גרה בו, והלא תראה האדם כשיחרב ביתו, יחמול עליו ולבו יכאב אם יהיה למחראות וכן קשה לנפש כשתראה הגוף מתבזה ועל דרך זו אמרו קשה רמה למת כמחט בבשר חי, והדמיון הזה דמיון במציאות הקושי לא בדמותו וכן בא על דרך זה חבוב קבורת הגוף ושאר הכבוד הנעשה לו במותו והוא כחבוב תשמישי קדושה שהן נגנזין, מצורף אל זה שקרובי המת מוצאין נחמה בכבוד ההוא כמו שבא הכתוב (איוב ב, יא) לבא לנוד לו ולנחמו תחלה לנוד ולבסוף לנחמו והטעם השני והוא החזק והצריך לאמונתנו בתחיית המתים כי אלו היו משליכין גוף האדם המת כאחת הנבלות היו בני אדם אומרים נמשל כבהמות נדמו ולא היו מקבלין אמונת התחיה כמו שהן מקבלין עם קבורתו בראותם כי יבנו לו בית וילבשינו וכ"ש בראותם כי יקברוהו אצל אבותיו ובני משפחתו להיות עתידים לעמוד יחד בני המשפחה ולקיים זאת האמונה ההכרחית נכתב בתורה מה שבא בקבורת האבות ובקפדותם במקום קבורתם ושכבתי עם אבותי, ורבותי ז"ל אמרו על זה למה האבות תובעין ומחבבין קבורת ארץ ישראל אמר רבי פלוני דברים בגו אתהלך לפני ה' בארצות החיים (תהלים קטז, ט), נמצא שהכונה היא לאמונת התחיה לחזק האמונה הזאת אמרו עתידין צדיקים שיעמדו בלבושיהן ולא על כל אדם אמרו רק על הצדיקים, ועל הדרך הזה היא ההקפדה ברוב כבוד גופות המתים, ולפי שלא יתעה האדם ברוב הכבוד הנעשה למת ושלא יעלה בלבו כי הוא המכוון באדם אמרה תורה שהנוגע בו יטמא שבעה ימים להשיג הכונה ולדעת כי לא בשוקי האיש ירצה כי אין הרצון הראשון בגוף כי אם בנפש הנשארת ועונה מכפר השם באחרית ולא יעיר כל חמתו לכלות הנפש לפי שסבת העונות היה הגוף והוא נושא העונות לשאול תחתית שהם הטמאות בנפש באמת כמאמר הכתוב (ויקרא יח, כד) אל תטמאו בכל אלה כי בכל אלה נטמאו הגוים וגו', ולכן הנוגע בו יטמא שבעה ימים לדעת ולהבין שמגעו היה ככלי טמא, ולפי אמונה זו נהגו לומר בשעת הקבורה והוא רחום ודע והבן כי לפניו בא ויזכור כי בשר המה ורוח הולך ולא ישוב (תהלים עח, לט), והוצרך לומר בו ולא ישוב בטבע עד עת התחיה שישיבהו ה' בגבורתו כדרך שאר הנפלאות עד כאן, עוד טעם אחר על ענין טומאת המת שהפליגה התורה בענין טומאתו ידוע כי ענין הטומאה ענין בזוי והמאסת הדבר כל זה להראות שכל מה שנתיקר הגוף בעוד נפשו בו לא נתיקר רק לכבודה אשר תשכון בקרבו אך אחרי הפרדה ממנו יחשבוהו ככלי אין חפץ בו כ"מ. 

מצות עשה של דבריהם להתעסק בכל צרכי הקבורה ולהוציא המת ולשאת אותו על הכתף ולילך לפניו, וזהו המנהג אשר נהגו בו ישראל במתים ובקבורה הוא שמעמצין עיניו של מת ואם נפתח פיו קושרים לחייו ומדיחין אותו כדי להעביר זוהמתו שלא יקוצו העם בטלטולו וטחין את ראשו בביצים טרופין בקליפתם, וזה המנהג קדום לסימן לפי שהיו מוליכין אותו חוץ לעיר ליקבר וכדי שיכירו הקוברים שהוא ישראל עשו בו סימן זה, וטעם הביצים שגלגל הוא שחוזר בעולם ואחר ההדחה פוקקין את נקביו ומלבישין אותו תכריכין תפורין של פשתן לבנים ומכסין את פניו שלא לבייש את העניים שפניהם מושחרין ברעב, והגוסס הרי הוא כחי לכל דבריו אין קושרין לחייו ואין פוקקין את נקביו ואין מניחין כלי מקר על טבורו שלא יתפח ולא סכין אותו ולא מדיחין אותו ולא מטילין אותו על המלח ולא על החול עד שימות, והנוגע בו הרי הוא שופך דמים, וכן המעמץ עיניו עם יציאת נשמה שופך דמים אלא ישהה מעט שמא נתעלף, וכן אין קורעין עליו ולא מספידין ואין מכניסין ארון בבית עד שמת. 

מי שמתו מוטל לפניו אוכל בבית חברו אין לו בית חברו אוכל בבית אחר שלו אין לו בית אחר עושה מחיצה ואוכל אין לו דבר לעשות בו מחיצה מחזר פניו ואוכל ובין כך לא יהיה מסב ואוכל ואינו אוכל בשר ואינו שותה יין ואינו מברך ואינו מזמן ואין מברכין עליו ואין מזמנין עליו ופטור מק"ש ומן התפלה ומן התפילין ומכל המצות האמורות בתורה, ובשבת מסב ואוכל בשר ושותה יין ומזמן ומברך ומזמנין עליו ומברכין עליו וחייב בכל המצות האמורות בתורה חוץ מתשמיש המטה, נקבר המת הרי זה מותר לאכול בשר ולשתות יין מעט כדי לשרות אכילה שבמעיו אבל לא לרוות. 

אין משהין את המת אלא מדיחין מטתו מיד, וכל המדחה מטתו הרי זה משובח ועל אביו ועל אמו הרי זה מגונה, ואם היה ערב שבת או עי"ט או שהיו גשמים מזלפין על מטתו מותר שלא מהר אלא לכבוד אביו ואמו, כל המלין את מתו עובר בלאו אם לא הלינו לכבודו ולהשלים צרכיו, ולא יקברנו בתכריכין יקרים שלא לבייש מי שאין לו, והמנהג כשמת המת מתקבצין כל הקהל והולכין לביתו ואומרים צדוק הדין וכשמגיע לדיין האמת קורע האבל ואינו קורע גלמתו שקורין קפ"א או גרמיש"א אבל פושטה וקורע מלבוש העליון ועל אביו ועל אמו קורע אפילו גלמתו, וה"ר יצחק ז"ל כתב שעל אביו ואמו קורע כל הבגדים שהוא לבוש אפילו לבוש מאה בגדים ואינו קורע באפרקסותו שקורין קפ"א או טבאר"ש, והר"ז כתב וכן לא יקרע בחלוק התחתון שקורין קמיש"א לפי הערוך שפירש דאפרקסותו הוו חלוק התחתון ואפילו באביו ואמו דעל כרחו הוא דאמר דאפרקסותו אינה מעכבת היינו באביו ואמו לפי הערוך שפירש דאפרקסותו היינו חלוק התחתון דאי בשאר מתים פשיטא דאינו קורע כי אם העליון והלכה רווחת בישראל כי לפי ר"מ והערוך צריך קריעה בגרנקא בכל המתים ובחלוק שקורין קמיש"א אין צריך קריעה אפילו על אביו ועל אמו ופירוש רבותינו אין צריך קריעה בגרנקא בכל המתים וגם אין דין קרע בהן, ובחלוק שקורין קמיש"א בעי קריעה כשקורע על אביו ועל אמו, ואחרי שהלכה רווחת היא הלך אחר המנהג עכ"ל הר"ף, ואחר הקריעה הולך לבית הכנסת והקהל עמו, ואם שעת תפלה היא מתפללין בבית הכנסת ואין אומרים תחנה ולמנצח אבל שיר מזמור אומרים ואם הוא יום ספר אין אומרים והוא רחום בנרבונה עצמה ומקומות אחרים נהגו כשיוצאים מבית האבל האבל יוצא ראשון והקרובים והמטה אחריו, והרוחצים נותנין המת במטה ומוציאין אותו בין ידיהם עד שהוא חוץ לביתו ונוטלין אותו האבל ושאר קרוביו על כתפיהם ואח"כ שאר הקהל ובהכנסם בבית הקברות לוקחין אותו המטהרים ונושאין אותו עד הגיעם אל הקברים הבאים לקראתם בהכנס בית הקברות, ובהכנסם לבית הקברות יש מקומות שפותחין צדוק הדין ואומר אותו דרך הליכתם עד הגיעם לקבר או קינות או השכבות, ואחרי קברם נופלין כל הקהל על קברו ונושקין עפר קברו ואחרי צאתם מבית הקברות אומרים קדיש, ואם נקבר בלילה אין אומרים קדוש ולא צדוק הדין בבית הקברות, ואם נקבר בר"ח או בחולו של מועד אומרים כל הקהל כאחד צדוק הדין, ואין מתאבלים על מת קטן שמת לו ראשון אבל עומד הוא בביתו עד השבת ושאר קטן מתאבל עליו אבל אין מתפללין בביתו אם הוא פחות משנה, והמתפללין בבית האבל אין אומרים והוא רחום ולא תחנה ושיר מזמור ולא ואני זאת בריתי אבל מתחיל ובא לציון גואל ולשבי פשע ביעקב נאם ה', ואתה קדוש וגו', אבל בר"ח אומר הלל, ומנהג נרבונה שבשבת אין אומרים נשמת כל חי ולא ואלו פינו אלא ישתבח ויוצר של חול וכשמגיע לתמיד מספרים כבוד אל וקדושתו אומר לאל אשר שבת וכו' ואנו לא כן נהגו, ויום שביעי לאבל מתפללין בביתו עד סדר קדושה והולך לבית הכנסת ואם בא לו בחג הסכות אינו מקיף בהושענא לא הוא ולא היושבין עמו, ואם יצא בשבת אינו מתפלל בביתו, ויום שביעי בצאתו מבית הכנסת הולך לבית הקברות, ואם יום שביעי בר"ח אינו הולך לבית הקברות וכן לקטן, כל זה נוהגין בעיר נרבונה. 

המת ביום טוב ראשון אם יקבר בו ביום שמתעסקין בו עממין בטלטולו מתעסקין ישראל ורוחצין אותו, וכתב רבי יחיאל ז"ל שנושאין אותו לבית הקברות ביום טוב ראשון מתוך שהותרה הוצאה לצורך וכו' ויש כתבו ובלבד שיהיה קצת צורך ובזה יש בו צורך עכ"ל ונותנין אותו לקבר ואין אומרים צדוק הדין וביום טוב שני א"א צדוק הדין וכשמת בליל יום טוב שני משכימין וקוברין אותו למחר קודם תפלה, וכשמת ביום קוברין אותו אחר אכילה אך בחולו של מועד אומרים צדוק הדין כאחד וקורעין, והר"ף ז"ל כתב דאין נוהגין אנינות ולא קריעה בחולו של מועד, וצ"ע מספר הרמב"ם ז"ל, אבל האשל הגדול רש"י ז"ל נהג דין אנינות בחולו של מועד וקרע קריעה כמו הירושלמי וכן נמי כתב הר"ם שקורעין בחולו של מועד, ובשמיעה רחוקה קורע על אביו ועל אמו לעולם וכן נמי דעת הר"מ ואם מת לו מת ברגל מתחיל להתאבל מן המנחה ולמעלה ביום טוב האחרון ועולה לו למנין שבעה, ובר"ה ויום הכפורים אין מבטלין קרובץ מסדר היום אפילו יהיה של אבל או אפילו מת בו ביום ואם יש מת בשבת אין אומרים צדקתך ולנער הנולד אחר מיתת האב הופכין מפת השער בשעת המילה. 

ומבטלין תלמוד תורה להוצאת המת אם אין לו כל צרכו אבל אם יש לו כל צרכו אין מבטלין, והכל שאין מתעסקים בתלמוד תורה חייבין להתעסק עם המת, ואחרי הקבורה המלוין את המת אומרים לו לך בשלום ונופלין על קברו ונושקין הקבר ועפרו דרך כבוד המת דוגמת מה שאמרו בגמרא מאן יהיב לן מעפריה דרב ושמואל ונמלינהו לעיינין, וכך אמרו עפריה דרב הוו יהבי לאשתא בת יומא וכל זמן שמת בעיר אסורין בעשיית מלאכה עד שיקבר אם אין לו מתעסק בצרכיו, ותלמיד חכם שמת אפילו היו עמו ס' רבוא מבטלין תלמוד תורה להוצאתו ומנהג לשפוך כל מים שאובין שבשכונתו, וטעם המנהג לסימן שידעו הכל שיש בו מקרה מות ולא יהיה מודיע בפה ויהיה מוציא דבה שעליו אמר הכתוב (משלי י, יח) מוציא דיבה הוא כסיל, ויש אומרים כי הטעם לפי שמלאך המות מפיל במים טפת דם המות, וכשיוצאין מבית הקברות תולשין עשבים בצרור עפרם וזורקין על ראשן דרך צער על דרך (איוב ב, יב) ויזרקו עפר על ראשיהם, ואחר כך רוחצין ידיהם ואומרים (דברים כא, ז) ידינו לא שפכו וגומר, כפר לעמך וגו' עד בקרב עמך ישראל, והמנהג בתלישת העשבים עם העפר ורחיצת הידים במים זכר לטהרת טומאת מת שהיא באזוב ואפר פרה ומים, כתוב בהריא"ג ז"ל דמה שנהגו לקנח ידיהם לבתר דקברי מתא אין שרש ידוע אצלו לזה, ואפשר שנהגו להפסיק מדבר מיתה, ומה שנהגו לזרוק צרורות בתר קדיש הטעות בידם וטעו בקנוח העפר, ומה שירחצו ידיהם קודם שיכנסו לבתיהם אמר רב פלטוי ז"ל שאין לו עיקר מיהו שרי למעבד, ורב נחשון גאון ז"ל כתב שלא נהגו אלא נושאי המטה, ולי נראה נהגו העם קנוח עפר ורחיצת ידים לומר שלא להשתכח דבר זה ולקחו עפר במקום אפר, ואח"כ עושין מעמדות כדי שיפסקו מן המלוין הרוחות הרעות שלוו את המת. 

האבלים כשקורעין קורעין את בגדיהם מעומד ושיעור הקרע טפח, ואין צריך להבדיל שפת הבגד וקורעין בין ביד בין בכלי ומותר להכניס ידו ולקרוע בצניעה ואינו חייב לקרוע אלא בגד עליון בלבד, וכל שבעת ימי אבילות הקרע לפנים ואם בא להחליף מחליף ואינו קורע קרע אחר דקרע שאינו בשעת חמום אינו קרע, ועל אביו ועל אמו קורע עד שמגלה לבו ומבדיל שפת הבגד ואינו קורע אלא ביד ומבחוץ בפני כל העם וקורע כל הבגדים שעליו ובגד הזיעה הדבוק לבשרו אינו מעכב ואם בא להחליף קורע כל שבעה, וכתב הר"מ ואם מתאבל על אביו ועל אמו אם יש לו בגד שבת מותר ללבשם אחר ארבע שבועות אבל אין לו לעשות בגדים חדשים תוך שנתו אלא אם כן שמניח לאחר ללבשן שנים או שלשה ימים והכל מותר לאחר ארבע שבועות הן ללבוש הן לעשות חדשים אלא שאין מנהג, וחולץ כתפו ומוציא זרועו מן החלוק עד שיתגלה כתפו וזרועו והולך כך לפני המטה עד שיקבר ואחר שיקבר אינו חייב לחלוץ, וכתב ה"ר יצחק ז"ל ולחלוץ כתף לא נהגו עתה, וקורעין לקטן מפני עגמת נפש, וחולה שמת לו מת אין מקרעין לו ואין מודיעין אותו ומשתקין הנשים בפניו כדי שלא תטרף דעתו עליו, וקורע אדם על חמיו וחמותו מפני כבוד אשתו וכן היא על חמיה ועל חמותה מפני כבוד בעלה, מי שאין לו חלוק לקרוע ונזדמן לו חלוק תוך שבעה קורע לאחר שבעה אינו קורע ועל אביו ואמו קורע כל שלשים יום, האומר לחבירו השאילני חלוקך ואלך ואבקר בו אבי שהוא חולה ומצאהו שמת קורע ומאחה ומחזיר לו חלוקו ונותן לו דמי קרע ואם לא הודיעו שהוא מבקר חולה הרי זה לא יגע בו. 

מי שהיה לו חולה בתוך ביתו ונתעלף וכסבור שמת וקרע ואחר כך מת אם בתוך כדי דבור אינו חוזר וקורע ואם לאחר כדי דבור חוזר וקורע, וכן מי שאמרו מת וכסבור שהוא אחיו ונמצא בנו וקרע אם בתוך כדי דבור אינו חוזר וקורע ואם לאו חוזר וקורע, מי שמתו לו מתים הרבה כאחד קרע אחד לכלן ואם בכללן אביו ואמו קורע על כלן קרע אחד ועל אביו ואמו קרע אחד, מי שמת לו מת וקרע עליו ואחר כך מת לו מת אחר אם בתוך שבעה קורע קרע אחר לשני ואם לאחר ז' מוסיף על הראשון כל שהוא, מת לו מת שלישי אחר שבעה של שני מוסיף כל שהוא וכן מוסיף והולך עד טבורו, הגיע לטבורו מרחיק שלשה אצבעות וקורע נתמלא מלפניו מחזירו לאחוריו נתמלא מלמעלה הופכו מלמטה, אמרו לו מת אביך וקרע ואחר כך מת בנו אחר שבעה והוסיף התחתון מתאחה והעליון אינו מתאחה, אמרו לו מת בנך וקרע ואחר שבעה מת אביו אינו מוסיף אלא קורע קרע אחר שאין אביו ואמו בתוספת. 

כל הקרועים שקורע אדם על שאר קרוביו שולל הקרע לאחר שבעה ומתאחה לאחר שלשים ועל אביו ואמו שולל לאחר שלשים ואינו מאחה לעולם, והאשה קורעת ושוללת לאלתר מפני הצניעות ואפילו על אביה ואמה וה"ר יצחק ז"ל כתב לאחר שבעה, וכדרך שהוא חייב לקרוע על אביו ואמו כך חייב על רבו שלמדו תורה ועל הנשיא ועל אב בית דין ועל רוב צבור שנהרג ועל ברכת השם ועל ספר תורה שנשרף ועל ערי יהודה ועל ירושלים ועל בית המקדש, כל אלה הקרעים קורע עד שמגלה לבו ואינו מאחה לעולם אבל מותר לשללן למללן ללקטן לעשותן כמין סולמות שלא אסרו אלא באחוי אלכסנדרי בלבד, וכל הקורע מתוך המלל מתוך השלל מתוך הלקוט לא עשה כלום אבל קורע הוא מתוך אחוי אלכסנדרי, ואפילו הפך הכלי ונעשה שפתו למטה לא יאחה, והלוקח בגד שאינו מתאחה למוכר אינו מתאחה ללוקח לפיכך המוכר צריך להודיע ללוקח שבגד זה אינו מתאחה וה"ר יצחק כתב ואם ירצה להפוך המלבוש אז יוכל לאחות הקרע ע"כ. 

כל מי שעומד שם בשעת יציאת נשמה חייב לקרוע אע"פ שאינו קרובו, ונהגו העולם לקרוע מלמטה וכן אדם כשר שמת הכל חייבין לקרוע עליו ואף על פי שאינו חכם וקורעין טפח כשאר אבלים, ועל חכם שמת הכל כקרוביו קורעין עליו עד שמגלין לבם וכיון שהחזירו פניהן מאחרי המטה שוללין ומאחין למחר ואפילו על רבו שמת אין מתאבל עליו אלא יום אחד או יום המיתה או יום השמועה, והקורע על הנשיא וכיוצא בו שולל למחר אע"פ שאינו מתאחה לעולם, חכם שבאה שמועתו שמת אין קורעין עליו אלא בשעת הספדו שזהו כבודו, אמר רב בעל הלכות ומי שנהג לצום ביום שמת חכם או ביום שבאה שמועתו זכור לטובה, 

אין מפנין המת מקבר לקבר ואפילו מבזוי למכובד, ואם היה בתוך שדהו מפנהו ואפילו ממכובד לבזוי, ואין קוברין מת על גבי מת ולא שני מתים כאחד לפי שבזיון הוא להם, ויש נותנין סמך לזה משום (משלי כב, כח) אל תסג גבול עולם, ורבי יהודה אומר כל השוכב עמו בחייו נקבר עמו במותו. קוברין מתי גוים ומנחמין אבליהן ומבקרין חוליהן משום דרכי שלום. 

הרואה את המת חייב לעמוד מפניו ולנהוג בו כבוד ואפילו מת גוי חייב ללוותו ד' אמות, ותימה כי בנדה כתוב השוחט לנכרי פירוש ואוכל עמו אם מת אין הולכין אחר מטתו ונוכל לומר כ"ש גוי, ירושלמי אילין דקיימין קמי מתא לא קיימין מקמיה אלא דגמלין ליה חסדא, שמע מינה עומדין מלפני המת, כ"מ. 

בית הקברות אין נאותין בהן ולא נוהגין בהם קלות ראש אין אוכלין בהן ולא שותין בהן ואין עושין בהן מלאכה ואין קורין ושונין בהן ולא ילך אדם בתוך ארבע אמות של קבר ותפילין בראשו וס"ת בזרועו ולא יתפלל שם וברחוק ארבע אמות מותר, וכתב הר"מ ואין שואלין בשלום אדם בבית הקברות אם יש שם מת אבל אם אין שם מת שואלין ברחוק ארבע אמות, עפר הקבר אינו נאסר בהנאה שאין קרקע עולם נאסרת אבל קבר בנין אסור בהנאה, והבונה קבר למת אינו נאסר עד שיקבר בו המת אבל הטיל בו אפילו נפל אסור בהנאה, והבונה קבר לאביו והלך וקברו בקבר אחר הרי קבר זה אסור בהנאה מפני כבוד אביו, והמת אסור בהנאה חוץ משערו וכן ארונו ותכריכיו אסורין בהנאה ואין ההזמנה אוסרת אותן עד שיגעו במטה הנקברת עמו, וכלים שזורקין על המת ועל המטה הנקברת עמו אסורין בהנאה אם הגיעו להן. 

האבל ביום ראשון בלבד אסור להניח תפילין ולאכול משלו וחייב לישב על גבי מטה כפויה ובשאר ימות האבל מותר לו לאכול משלו ולישב על מפץ או קרקע וכל הדברים שהאבל אסור בהן ביום ראשון מן התורה בשאר ימי האבל אסור מדבריהם, אסור לספר ולכבס ולרחוץ ולשמש מטתו ולנעול הסנדל ולעשות מלאכה ולקרות בתורה ולזקוף המטה ולעטף ראשו ולשאול לשלום, וכשם שאסור בתספורת כך אסור לגלח כל שער שיש בו ואפילו לגלח שפמו ובכלל זה ליטול צפרניו בכלי אבל ליטול בשניו או צפורן בצפורן מותר, וכשם שאסור בכבוס בגדים כך אסור ללבוש כלים לבנים מגוהצין, וכתב ה"ר יצחק ז"ל אבל חלוק לבן מותר ללבוש אחר שבעה מיד אבל העולם נהגו אסור בדבר והר"ף ז"ל כתב ונהגו העולם ללבשה לאחר שעה אחת קודם ל' וללבשה מיד אחר (ל') ז', מגוהץ, פירוש לישקיא, ואסור לרחוץ אפילו מקצת גופו בחמין אבל בצונן רוחץ פניו ידיו ורגליו אבל לא כל גופו, ואסור לסוך אפילו מקצת גופו ואם להעביר הזוהמא מותר, כתב ה"ר יצחק ז"ל האשה מותרת בנטילת שער לאחר שבעה, וסורק ראשו במסרק לאחר שבעה ואם הוא אסטניס או שיש לו חטטין בראשו יכול לחוף ראשו אף תוך ז' ומותר לרחוץ בחמין משעמדו מנחמין מאצלו ע"כ. 

לא ישא האבל אשה ולא תנשא האבלה אף על פי שאין משמשין מטתם ומותר להתיחד עם אשתו אף על פי שאסור בתשמיש המטה, ואע"פ שאסור בנעילת הסנדל אם היה בדרך נועל והולך וכשיכנס למדינה חולץ מנעליו, וכשם שאסור בעשיית מלאכה כך אסור לתת ולשאת בסחורה ולילך ממדינה למדינה בסחורה, כל ג' ימים הראשונים אסור בעשיית מלאכה אפילו עני המתפרנס מן הצדקה מכאן ואילך אם היה עני עושה בצינעה בתוך ביתו והאשה טווה בפלך בתוך ביתה, ירושלמי תבא מארה לשכנים שהצריכו לאבל לעשות ולאכול. 

שני אחין שני שותפין שהיו בחנות אחת ואירע אבל לאחד מהן נועלין החנות כל שבעה, ואפילו דברים המותרים לעשותן במועד אסור לאבל לעשותן בידו בימי אבלו אבל אחרים עושין לו כיצד היו זיתיו להפך וכדו לגוף ופשתנו לעלות מן המשרה וצמרו מן היורה שוכר אחרים לעשותן שלא יאבדו ומרביצין לו שדהו משהגיע עונת המים, האריסין והחכירין שלו הרי אלו יעשו כדרכן אבל החמרין והגמלים בבהמות שלו והספנין בספינה שלו הרי אלו לא יעשו ואם היו מושכרין או מחוכרין מקודם לזמן קצוב הרי אלו יעשו, שכיר יום אפילו בעיר אחרת לא יעשה לו, האבל שהיתה מלאכת אחרים בידו בין בקבלנות בין שלא בקבלנות לא יעשנה, היתה מלאכתו ביד אחרים בביתו לא יעשו בבית אחרים יעשו, היה לו דין עם אדם אינו תובע אותו כל שבעה ימי אבלות ואם היה הדבר דבר האבד עושה שליח, ואסור לקרות בתורה בנביאים ובכתובים ולשנות במשנה ובהלכות ואם היו רבים צריכין לו מותר ובלבד שלא יעמוד תורגמן אלא ילחוש לאחר שבצדו וזה שבצדו לתורגמן והתורגמן משמיע לרבים, וה"ר יצחק ז"ל כתב דבקינות ואיוב ובדברים הרעים שבירמיה או בפרק אלו מגלחין יכול לעסוק או קורא במקום שאינו רגיל לקרות כמו בט' באב, וכן התיר רבנו יעקב ז"ל בזקנותו כי בילדותו אסר, ומצינו בירושלמי אבל שונה במקום שאינו רגיל לקרות, וכתב הר"מ ומותר לאבל לכתוב כתבים בשנוי כדין חולו של מועד, וכופה כל מטה שיש לו אפילו עשר מטות בעשר בתים ובעשר עירות כופה את כלן ואפילו חמשה אחין ומת אחד מהן כופין כלן מטותיהם כלן, וה"ר יצחק ז"ל כתב ואינו כופה מטתו מפני האומות שלא יאמרו מעשה כשוף הוא עושה ע"כ, מטה המיוחדת לכלים או למעות אינו צריך לכפותה וכן הדרגש אבל מתיר את קברטיו והוא נופל מאליו, מטה שנקלטה יוצאין שהרי אי אפשר לכפותה זוקפה ודיו, ויושב על מטה כפויה לא על גבי כסא, או על גבי ארון או על גבי קרקע, וכשיתעטף ראשו עוטה מקצת הסודר על פיו מעט. 

וכל שלשה ימים הראשונים אסור בשאלת שלום, ומי שנתן לו שלום אסור להחזיר לו אבל מודיעו שהוא אבל, משלשה עד שבעה מי שנותן לו שלום מחזיר ומז' עד שלשים שואל בשלום אחרים ואין אחרים שואלין בשלומו עד אחר שלשים יום ועל אביו ועל אמו עד שנים עשר חדש, ואם בשאלת שלום נאסר ק"ו שאסור להרבות בדברים ולא יאחז תנוק בידו שלא יביאנו לידי שחוק, וכן לא יכנס בבית שמחה כגון בבית חתנים ובמשתאות וכיוצא בהן. 

ומדברי סופרים ז"ל שיהיה אבל נוהג במקצת דברי אבילות כל שלשים יום, ואלה הדברים שהוא אסור בהן כל שלשים יום, אסור בתספורת כשם שאסור כל שבעה, במה דברים אמורים באיש אבל באשה מותרת בנטילת שער אחר ז' והאיש מותר אחר שלשים, וה"ר יחיאל ז"ל כתב ומקצת היום ככלו, ומותר להסתפר ביום שלשים מה שאין כן לענין שמועה רחוקה שלשים כלפני שלשים ע"כ, ועל אביו ועל אמו חייב לגדל שער עד שישלח פרע או שיגערו בו חביריו, וכתב ה"ר יצחק ז"ל שיעור גערה שלשים יום אחר שלשים יום ראשונים וכן אסור ללבוש כלים לבנים חדשים ומגוהצין כל שלשים יום אחד האיש ואחד האשה, היו צבועין ומגוהצין או שלא היו חדשים ואפילו לבנים ומגוהצין מותר, וכלי פשתן אין בהן משום גהוץ ולאחר שלשים יום מותר בגהוץ אפילו על אביו ועל אמו, ובמסכת שמחות כתוב על אביו ועל אמו אסור עד שמגיע הרגל ויגערו בו חבריו ע"כ, וכבר כתבתי למעלה דעת ה"ר יצחק ודעת הר"ף ז"ל. 

ואסור לישא אשה כל שלשים יום אבל מותר לארס אפילו ביום המיתה, ומי שמתה אשתו אם כבר קיים מצות פריה ורביה ויש לו מי שישמשנו ואין לו בנים קטנים אסור לישא אחרת עד שיעברו עליו שלשה רגלים, אבל מי שלא קיים עדיין מצות פריה ורביה או שקיים ויש לו בנים קטנים או שאין לו מי שישמשנו הרי זה מותר לארס ולכנוס מיד ואסור לו לבא עליה עד שלשים יום, וכן האשה שהיתה אבלה לא תבעל עד שלשים יום, ובשמחת מרעות שאינו חייב לפרעה אסור ליכנס בה עד שלשים יום ואם חייב לפרעה מותר ליכנס בה לאחר ז' מיד ועל אביו ועל אמו בין כך ובין כך לא יכנס בה עד שנים עשר חדש, ולא ילך בסחורה עד לאחר שלשים יום, ועל אביו ועל אמו עד שיגערו בו חבריו ויאמרו לו לך מעמנו וכן על כל המתים רצה ממעט בעסקיו לא רצה אינו ממעט ועל אביו ועל אמו ממעט, ההולך ממקום למקום אם יכול למעט בעסקיו ימעט ואם לאו יקנה צרכי הדרך ודברים שיש בהן חיי נפש, מי שהיה בעלה צלוב בעיר או מי שאשתו צלובה בעיר אביו ואמו אסור לשכון באותה העיר עד שיכלה הבשר ואם היא עיר גדולה כאנטוכי יש לו לשכון בצד האחר שאינן צלובין, יום ז' מקצתו ככלו והוא עולה לכאן ולכאן לפיכך מותר לכבס ולרחץ ולעשות שאר הדברים ביום שביעי וכן יום שלשים מקצתו ככלו ומותר לספר ולכבס ולגהץ ביום שלשים. 

מי שתכפוהו אבליו והכביד שערו מקל בתער ולא במספרים ומכבס כסותו במים אבל לא בנתר ורוחץ כל גופו בצונן אבל לא בחמין, וכן מי שתכפוהו אבליו ובא ממדינת הים ומבית השביה או שיצא מבית האסורין או שהיה מנודה והותר או שהיה מודר ונשאל על נדרו והותר וכל היוצא מטומאה לטהרה הרי אלו מגלחין בימי אבלן הואיל ותכף עליהן אבל אחר ולא מצאו פנאי. 

מי שבאה לו שמועה שמת לו קרוב אם בתוך שלשים יום אפילו בתוך שלשים עצמו הרי זו שמועה קרובה וחייב לנהוג אבלות ז' וקורע ומונה שלשים לאסור תספורת ולשאר הדברים ההם שמועה קרובה כיום הקבורה, מעשה באחד ששמע שמועה קרובה לאחר תפלת ערבית בצבור ועדיין לא שקעה חמה ולסוף שבעה רצה לצאת חוץ כי אמר מקצת היום ככלו ואמר לו הר"מ שזה אינו יכול לעשותו לילה ולעשותו יום, אבל אם הגיע השמועה לאחר שלשים יום הרי זו שמועה רחוקה ואינה נוהגת אלא יום אחד בלבד ואינו קורע ומקצת היום ככלו שכיון שנהג אבלות שעה אחת מן היום כאלו נהג כל היום ומותר בשאר הימים לנעול ולרחוץ ולסוך ולגלח וכן מותר בשאר הדברים, ירושלמי ישב לגלח ואמרו לו מת הרי זה משלים אחד המגלח ואחד המתגלח, מי שבאה לו שמועה קרובה בתוך הרגל או ביום השבת ולאחר הרגל או לאחר השבת נעשית רחוקה אינו נוהג לאחר הרגל או לאחר השבת אלא יום אחד בלבד ומקצת היום ככלו. 

מי שמת לו קרוב ולא ידע עד שבא אם היה במקום קרוב שהוא מהלך עשר פרסאות שאפשר שיבא ביום אחד אפילו בא ביום שביעי אם מצא מנחמין אצל גדול הבית אע"פ שננערו לעמוד הואיל ומצא מנחמין אצל גדול הבית עולה לו ומונה עמהן תשלום שלשים יום ואם לא מצא מנחמין מונה לעצמו, וכן אם היה במקום רחוק אפילו אם בא ביום שני מונה לעצמו שבעה ושלשים מיום שבא, וכן אם זה שבא גדול הבית פירוש דסמיך ביתא עלויה מונה לעצמו שבעה ושלשים מיום שבא ויש אומרים שאם בא תוך שלשה ימים שמונה עמהם תשלום שבעה ושלשים. 

האבל בשלשה ימים ראשונים אינו הולך אפילו לבית אבל אחר מכאן ואילך הולך ואינו יושב במקום המתנחמין אלא במקום המנחמין ולא יצא למקום אחר מפתח ביתו כל שבת ראשונה, ובאבל רבתי כתוב והולך לבית אבל ולבית המדרש אבל לא לבית המשתה ולא לבית הכנסת, ואמר בעל ההגהה ולענין בית הכנסת הדבר תלוי במנהגו נהגו להכנס נכנס שלא להכנס אינו נכנס, ולענין אם יוצא מפתח ביתו בשבת כתב הבעל ההגהה הדבר תלוי במנהג נהגו לצאת יוצא שלא לצאת אינו יוצא כ"מ, עוד כתב שם אבל בשלשה ימים הראשונים אינו יוצא אחר המטה משלשה עד ז' יוצא בשכונתו ולא בשכונה אחרת, שבת שניה יוצא ואינו יושב במקומו, שלישית יושב במקומו ואינו מדבר כדרכו, רביעית הרי הוא ככל אדם, ירושלמי שבת שלישית חוזר למקומו ויש אומרים שבת רביעית חוזר למקומו רק אמר התם הלכה כדברי המוסיף ימים כלומר מי שאומר שבת רביעית ר"ל שבוע ממש ומי שאומר שבת שלישית שבת ממש. 

השבת עולה למנין אבלות ואין אבלות בשבת אלא בדברים שבצנעה כגון עטיפת הראש ותשמיש המטה ורחיצה בחמין אבל בדברים שבגלוי אינו נוהג בהן אבלות אלא נועל מנעליו וזוקף המטה ונותן שלום לכל אדם ואם יש לו בגד יחליף ולא ילבש בגד קרוע בשבת אפילו על אביו ואמו ואם אין לו בגד להחליף מחזיר את הקרע לאחריו, וזוקפין המטות בע"ש מן המנחה ולמעלה אבל לא ישב עליהן עד שתחשך ובמוצאי שבת חוזר וכופה אותן ואע"פ שלא נשתייר אלא יום אחד. 

ועושין כל צרכי המת ביום טוב ראשון כגון רחיצה וטלטול ולשאת אותו עד הקבר אבל אין חוצבין לו קבר ואין עושין לו ארון ותכריכין אלא על ידי גוים ביום טוב ראשון אבל ביום טוב שני נעשה על ידי ישראל ואפילו ביום טוב שני של ראש השנה, ואין דבר מדברי האבלות נהוג בר"ה וביום הכפורים ושאר הרגלים, וכל הקובר מתו קודם הרגל או קודם ר"ה ויום הכפורים אפילו שעה אחת בטלה ממנו גזרת שבעה, ומונה אחר ר"ה ויום הכפורים כ"ג יום ולאחר הפסח מונה י"ו יום שהרי בטלה ממנו גזרת ז' וז' ימי הפסח הרי י"ד וכן אם קבר קודם עצרת מונה י"ו יום בלבד שאף על פי שאינו אלא יום אחד הרי הוא רגל ועולה לשבעה ימים, קבר מתו קודם חג הסכות מונה אחר החג תשעה ימים בלבד שהרי שמיני של חג רגל בפני עצמו ונמצא יום טוב הראשון ז' וז' ימי החג ושמיני של חג רגל א' הרי זה כ"א יום, הקובר את מתו קודם הרגל או קודם ר"ה ויום הכפורים ז' ימים בטלה ממנו גזרת שלשים ומותר לספר ולכבס בעי"ט או בערב יום הכפורים שמקצת היום ככלו, ואינו מונה אחריו כלום, ואם על אביו ואמו הוא מתאבל אפילו מתו קודם הרגל שלשים יום אינו מגלח עד שישלח פרע או עד שיגערו בו חבריו, ואין הרגלים מפסיקים דבר זה, וה"ר יצחק ז"ל כתב אבל אם עברו השלשים יום קודם הרגל מפסיק ואינו צריך להמתין עד שיגערו בו חבריו לגלח זקנו ושערו וכן נמי דעת הר"ף ז"ל, אבל שחל ששי שלו בערב הרגל ואין צריך לומר חמישי או שלישי אינו מגלח ולא בטלה ממנו אלא גזירת שבעה בלבד ואינו מותר לרחוץ ולסוך ולא לעשות מלאכה עד שיכנס י"ט וי"ט מפסיק שאר השבעה ולאחר י"ט משלים השלשים מיום המיתה ואסור בהן בכל הדברים האסורין בשלשים, חל שביעי שלו להיות בערב הרגל והרי הוא שבת בטלה ממנו גזרת שלשים ומותר לגלח בתוך המועד שהרי אנוס הוא דאי אפשר לגלח בשבת וכן מגלח אחר עצרת או אחר ר"ה ויום הכפורים שהרי בטלה ממנו גזרת שלשים, חל שביעי שלו בערב הרגל ולא גלח אע"פ שאסור לגלח במועד מותר לו לגלח במועד שהרי בטלה ממנו גזרת שלשים ויש לו לגלח בכל עת שירצה. 

הקובר את מתו בתוך הרגל לא חלה עליו אבלות כלל ואינו נוהג אבלות עד לאחר הרגל ואחר הרגל מתחיל למנות שבעה ונוהג בהן כל דבר אבלות ומונה שלשים יום מיום הקבורה ונוהג בשאר השלשים כל גזרת שלשים, המקומות שעושין שני ימים טובים מונה השבעה מיום טוב שני האחרון אע"פ שאין נוהג בו אבלות הואיל ומדבריהם הוא עולה לו מן המנין ומונה אחריו ששה ימים בלבד ומונה שלשים מיום הקבורה כמו שבארנו, הקובר את מתו ביום טוב שני שהוא יום טוב האחרון או ביום טוב שני של עצרת נוהג בו אבלות וי"ט שני מדבריהם ואבלות יום ראשון מן התורה ידחה עשה של דבריהם מפני עשה של תורה, וכן דעת הבעל ה"ג ז"ל והר"מ חולק על זה ואומר כי זה היה לשון התלמידים בלתי דעת רבינו יהודאי גאון ז"ל בעל הלכות גדולות, אבל אם קבר מתו ביום טוב שני של ר"ה אינו נוהג בו אבלות ששניהם יומא אריכתא, ובהלכות יום טוב בארתי משפט הלויה ואם צריך ללוותו חוץ לתחום ומה יעשה לו, ואף על פי שאין אבלות במועד קורע על מתו במועד וחולץ כתפו ומברין את האבלים לחם במועד, פירוש בחולו של מועד וכבר בארנו למעלה כי המנהג לומר צדוק הדין כל הקהל כאחד והטעם דוגמת מה שאמרו ז"ל נשים מענות במועד שכולן עונות כאחת קינה אחת וכן בראשי חדשים בחנוכה ובפורים אך ביום טוב ואפילו בי"ט שני אין אומרים צדוק הדין ואין צריך לומר שאין קורעין כלל ולא חולצין ולא מברין. 

כשמברין האבלים במועד אין מברין אותן אלא על מטות זקופות ואין אומרים ברכת אבלים במועד אבל עומדים בשורה ומנחמין ואין מניחים את המטה ברחבה שלא להגדיל ההספד שהמועד אסור בהספד, ויש כתבו שאין אומרים צדוק הדין במועד ולא קדיש שהרי אינו אלא בשביל פסוקי צדוק הדין וגם שאין להברות האבל במועד לפי שאין דין אבל עליו וגם אין להברותם אחר המועד כי אחר שעברה סעודה ראשונה בטלה מהם משפט הבראה כ"מ כתוב הלכה למעשה בימי הר"ז ז"ל, 

אין מלקטין עצמות הקרובים במועד לפי שאבל הוא לו ואין מספידין המת בחנוכה ובפורים ולא בראשי חדשים אבל נוהגין בהן כל דברי אבלות, ומותר לספוד המת בחנוכה ובפורים לפניהן ולאחריהן, הנשים במועד מענות אבל לא מטפחות, ובראש חודש מענות ומטפחות, וכן בחנוכה ובפורים אבל אינן מקוננות לא בזה ולא בזה, נקבר המת לא מענות ולא מקוננות, אי זהו ענוי שכולן עונות כאחד, קינה שאחת אומרת וכולן עונות, ותלמידי חכמים סופדין אותן במועד ואין צריך לומר בחנוכה ופורים ובראשי חדשים, ואין סופדין תלמידי חכמים אלא בפניו, נקבר אסורין בהספד ובתענית, ויום שמועתו אפילו רחוקה בפניו הוא וסופדין אותו, ואין סופדין אותו בי"ט שני, לא תעורר אשה לויתה על המת שלה שלשים יום קודם לחג שלא יבא החג והן דווין שאין המת משתכח מן הלב שלשים יום, במה דברים אמורים במת ישן אבל אם מת בתוך שלשים יום קודם לחג מעוררת. 

שבעה ימי חתנות הרי הן כרגל ומי שמת לו מת בתוך שבעת ימי המשתה אפילו אביו ואמו משלים שבעה ימי המשתה ואחר כך נוהג שבעה ימי אבלות ומונה שלשים לאחר שבעה ימי המשתה, הכין כל צרכי הסעודה ואפה פתו וטבח טבחו כדי שיכנסו לשמחה ומת לו מת קודם שיכנסו לשמחה אם לא נתן מים על גבי הבשר מוכר הבשר והפת ונוהג שבעה ימי אבלות ואחר כך נוהג שבעה ימי המשתה, ואם נתן מים על גבי בשר שהרי אי אפשר למכרו מכניסין את המת לחדרו ואת הכלה לחופתה ובועל בעילת מצוה ופורש, ונוהג שבעה ימי המשתה ואחר כך שבעה ימי אבלות וכל אותן הימים נוהג בדברים שבצנעה בשבת לפיכך הוא ישן בין האנשים והיא ישינה בין הנשים כדי שלא ישמש מטתו, ואין מונעין תכשיטין מן הכלה שלשים יום, היה במקום שאפשר למכור הבשר אף על פי שנתן עליו מים מוכר והולך ונוהג שבעה ימי אבלות תחלה, היה במקום שאי אפשר למכור הבשר אף על פי שלא נתן עליו מים נוהג שבעה ימי המשתה תחלה, במה דברים אמורים כשמת אביו של חתן ואמו של כלה שאם יפסידו הסעודה אין להם מי שיטריח להם אבל מת אביה של כלה ואמו של חתן או שאר קרוביהן נוהג שבעה ימי אבלות תחלה ואחר כך תכנס לחופה וינהגו שבעה ימי המשתה. 

המלקט עצמות אין אומר עליהן קינים ונהי ולא ברכת אבלים ולא תנחומי אבלים אבל אומר עליהן דברי שבח להקב"ה ודברי כבושין, המפנה ארונו של מת ממקום למקום אם שדרו של מת קיימת עומדין עליהן בשורה ואומר עליו ברכת אבלים ותנחומי אבלים ומספידין אותו אף על פי שהעבירוהו לאחר שנים עשר חודש, ואם אין שדרו של מת קיימת אין מספידין אותו ואין אומרים עליו ברכת אבלים ותנחומי אבלים ואין עומדין עליו בשורה, המלקט עצמות אביו הרי זה מתאבל עליהן כל היום ולערב אינו מתאבל עליהן אפילו צרורין לו בסדינו ואין אומרים עליהן קינה, המוליך עצמות ממקום למקום לא יתנם בדיסיקיא ויניחם על החמור וירכב עליהן מפני שנוהג בהן מנהג בזיון ואם היה מתירא מפני הלסטים או מפני הגנבים מותר. 

מכבדין ומרביצין בבית האבל ומדיחין קערות וכוסות וצלוחיות וקיתונות ומדליקין את הנרות אבל אין מביאין שם את המוגמר ולא את הבשמים ואין מוליכין לבית האבל המאכל שמברין בו לא בכלי כסף ולא בכלי שעם וכיוצא בהן אלא בכלי נסרים של ערבה קלופה וכיוצא בהן שלא לבייש את מי שאין לו, ואין משקין אותן בזכוכית לבינה ולא בצבועה שלא לבייש העניים שאין יינותיהם טובות, ואין שותין בבית האבל יותר מעשרה כוסות לכל אחד שלשה קודם אכילה ושלשה בתוך אכילה וארבע לאחר סעודה, ולא יוסיף שמא ישתכר, המנהג להברות כל אחד בביצים לפי שהם עגולים כלומר גלגל הוא שחוזר בעולם. 

אין אומרים שמועה והגדה בבית האבל אלא יושבין ודווין, וכן אין אומרים בפני המת אלא מדבריו של מת, ואין בוכין עליהן יותר משלשה ימים ואין מספידין יותר על שבעה ועל תלמידי חכמים מספידין כפי רוב חכמתן עד שנים עשר חודש, ואם באה שמועתו לאחר שנים עשר חודש אין מספידין אותו ואין בוכין עליהן יותר משלשים יום, ואל יתקשה אדם על מתו יותר מדאי וזה מנהגו של עולם והמצער עצמו על מנהג העולם הרי זה טפש אלא כיצד יעשה שלשה ימים לבכי ושבעה להספד שלשים לתספורת ולשאר הדברים, וכל שאינו מתאבל כמו שצוו חכמים הרי זה אכזרי אלא יפחד וידאג ויפשפש במעשיו ויחזור בתשובה, והמנהג אשר פשט לא להתאבל על בן ראשון שמת ואפילו לא יהיה בכור מנהג טעות הוא כי לא נמצא המנהג רק בבכורות שהם כמי שאינם מן האבות לפי שהן קדושים לשם יתברך. 

מצות עשה מדבריהם לנחם אבלים כיצד מנחמין אותן אחר שקוברין המת מתקבצין האבלים ועומדין בצד בית הקברות וכל המלוין המת עומדין להן שורה לפני שורה והאבלים עומדין לשמאל המנחמין וכל המנחמין באים אצל האבלים ואומרים להם תנחמו מן השמים ואח"כ הולך האבל לביתו ובכל יום משבעת ימי אבלו באין בני אדם לנחמו, בין שבאו פנים חדשות בין שלא באו האבל מסב בראש וכל המנחמין יושבין על גבי קרקע ואין אומרים דבר עד שיפתח פיו האבל תחלה, וכיון שנענע האבל ראשו שוב אין רשאין לישב אצלו שלא יטריחוהו. 

מת שאין לו אבלים לנחם באין עשרה בני אדם כשירין כל שבעת ימי אבלות ויושבין במקומו ושאר העם מתקבצין אליהן ואם לא היו עשרה קבועין בכל יום ויום מתקבצין עשרה משאר העם ויושבין במקומו, והמנהג אצלנו להתפלל בכל יום בבית האבל, וכשחל שביעית שלו בשבת משכימין הקהל ובאין לביתו ומביאין אותו לבית הכנסת ומתפללין כמשפטן. 

אבל תוך שבעה לא יצא מפתח ביתו ואפילו בשבת אבל מתפללין בביתו ובתפלה של חול אין אומרים לא תחינה ולמנצח ושיר מזמור וגם בתפלת ערבית של שבת אין אומרים ברכה אחת מעין שבע ולא במה מדליקין רק אחר התפלה פותחין ויכולו ואומרים קדיש, ובשחרית של שבת אומרים נשמת כל חי ויוצר של שבת מתוך כובד ראש כמו שאומרים אותו בשבת איכה, ואחר תפלת יוצר אומרים אשרי ומתפללין תפלת מוסף, ואין מתפללין בבית אבל מת אם אינו יוצא במטה שהיה כבן שש או כבן שבע וכבר בארנו שמקומות אחרים שמתפללין אם הוא בן שנה וכן נהגו בעיר נרבונה וכן אין מתפללין בבית שאין בו אבלים רק תפלה ראשונה הסמוכה לקבורה להניח דעתו של מת על דרך מה שנמצא בהגדה אבל שאר תפלות אין מתפללין שם ואפילו היה גדול שיצא במטה ואפילו היה שם נשים אבלות שאין עושין דבר זה כ"א לכבוד החיים ואם אין שם אנשים אין זה כבוד לנשים בהקבץ אנשים אצלן, והאונן הולך לבית הכנסת בין בחול בין בשבת והצבור מתפללין כדרכו ואין מונעין שום דבר מן התפלה, וכן ביום הכפורים, הולך האבל לבית הכנסת ערב יום הכפורים במנחה ואפילו יהיה תוך שבעה וכן בכל שאר תפלות היום הגדול והנורא ההוא ואין מונעין שום דבר מן התפלה וכן בראש חדש, ועל מה שנמצא באגדה שפעם אחת פגע רבי פלוני במת אחד שהיה מהלך ומקושש קוצים ונושאן על כתפיו אמר לו בני כל זה למה לך אמר לו רבי כה משפטי כל הימים להביא באשה של גיהנם להיות נדון אמר לו ואין מי יוכל להצילך מן הצער הגדול הזה אמר לו אין מי שיצילנו אם לא שיאמר בני קדיש או יפטיר בנביא לכבוד השם בעבורי ואם יעשה זה ידעתי כי זכותו תעמוד אלי ויגן בעדי ויבא רבי פלוני ויגד זה לבנו של מת ויעש ככל אשר אמר לימים נגלה המת אל החכם הנזכר פעם אחרת ואמר לו תנוח דעתך שהנחת דעתי, ועל זה פשט המנהג לומר בנו של מת קדיש בתרא כך שנים עשר חדש גם להפטיר בנביא ויש שמתפללין כל מוצאי שבת תפלת ערבית לפי שבאותה שעה חוזרין לגיהנם הרשעים ששבתו בשבת ואפשר שתגן עליהם אותה תפלה וכן יהי רצון. 

כתב הר"מ נ"ע שמצוה להתענות ביום שמת אביו או ביום שמתה אמו ומצוה גם כן לומר קדיש בשביל אמו בחיי אביו ואם אביו מקפיד אף על פי שאמו עשתה לו צואה לומר בשבילה מכל מקום כבוד האב קודם לכבוד האם, כתוב במסכת שמחות בפרק ארבעה עשר האשה שירשה את הקבר שנקברה בו היא ויוצאי ירכה דברי רבי מאיר רבי יהודה אומר היא ולא יוצאי ירכה, ומודה ר' יהודה שאונניה הראוין לה בחייה נקברין עמה במותה, אביה אומר תקבר אצלי ובעלה אומר תקבר אצלי קוברין אותה אצל אביה ואם יש לה בנים קוברין אותה אצל בניה, ואם אמרה קברו אותי אצל בני קוברין אותה אצל בניה אביה אומר לא תקבר אצלי ובעלה אומר לא תקבר אצלי קוברין אותה אצל בעלה מפני שבעלה חייב במזונותיה ובפרקונה ובקבורתה מטה וחלולין ומקוננת מקום שמספידין הוא מספיד על אשתו ואם אין בעלה מטפל בקבורתה מוציאין הימנו בעל כרחו, בתוספתא תני מי שמת ולא הניח נכסים יותר מכתובת אשתו יכולה אשתו לומר יקבר מקופה של צדקה דקבורת אשה על בעלה תקון רבנן אבל קבורת בעל על אשתו לא תקון. 

ירושלמי במועד קטן אין חופרין כוכין וקברות וכו' הא דתימא במת שאינו מפורסם ועכשו בקהלות אלו כיון שהן מועטין מפורסם הוא המת הלכך נראה דמותר אפילו ביום טוב שני כרב אחא משבחא למגזר ליה אסא ממחובר דאיכא מלאכה מדאורייתא, וי"מ בענין אחר דליכא אסורא אלא מדרבנן והרי"ף ז"ל כתב אין חופרין כוכין לצורך חול שכן היו רגילין לעשות קודם לכן כדמוכח פרק המוכר פירות משום דקשיא ליה, יום טוב שני לגבי מת ולשון הירושלמי נראה עיקר אף על פי דלא מיירי בכוכין אלא בארון הכל דין אחד, ויש אומרים אין חופרין כוכין כגון בנין גדול. 

אמר רב בעל הלכות אין מעוררין הספד ואפילו שלשים יום קודם הרגל אלא בתוך שנים עשר חדש הנשמה עולה ויורדת אבל לאחר שנים עשר חודש הנשמה עולה ואינו יורדת רצה להזכירו בין המתים ואפילו לאחר חדש הרשות בידו, ואימתי זמן ערור יום שלשים ויום משלם שנה, ובמקום שנהגו לקבור בבתים ולהעתיק הארונות בבית הקברות מספידין ואפילו לאחר שנים עשר חודש, אין מעתיקין ממקום למקום שהבלבול קשה למתים מפני שמתיראים מיום הדין וזכר לדבריו (איוב ג, יג) ישנתי אז ינוח לי ובשמואל מהו אומר (שמואל - א כח, טו) למה הרגזתני ואם יצוה לקברו בביתו ולהעתיקו לבית הקברות מצוה לקיים דבריו שמשום כבוד המתים עושין כך מותר שאין לך בלבול יותר מן החטיטה, כיוצא בדבר אין מוליכין המת מעיר לעיר ואם להקבר אצל אבותיו מותר שנאמר (בראשית מז, ל) ושכבתי עם אבותי ומח"ל מעתיקין שכל הנקבר בארץ מוחלין לו כל עונותיו שנאמר (דברים לב, מג) וכפר אדמתו עמו ולא דומה מי שקולטתו מחיים למי שקולטתו לאחר מיתה, ועוד כתב הרב מת צריך שיעמוץ את עיניו וסימן לדבר (בראשית מו, ד) ויוסף ישית ידו על עיניך, אחרים אומרים מת ואחרים אומרים לא מת אינו מעמץ עד שיתברר לו ודאי מת ובבת עיניו פתוחות ורגליו כפופים וידיו חבוקים הרי זה מפרק ומושך ופושט ומעמץ ובלבד שלא ישבר, עוד כתב הרב כיון שנטה אדם למות אין רשאין ליפרד ממנו כדי שלא תצא נפשו כשהוא יחידי וימות בעגמת נפש מפני שהנפש משתוממת בשעה שהיא יוצאה מן הגוף ועוד שמא יקשיחו אבריו ויבא לידי גנות כדאמרינן ארבעה צריכין שמור וכו', עוד כתב הר"מ ז"ל מת עם הארץ שאין עשרה ללוותו מבטלין תלמוד תורה ומלוין אותו, ואם יש לו מי שמתעסק בו אין מבטלין. 

ירושלמי אין מדקדקין לא במת ולא בכלאים בבית המדרש, תנו רבנן המת בעיר כל בני העיר אסורין בעשיית מלאכה עד שנתן לקבורה ואם יש לו מי שמטפל בו מותר, ואמר הרב והוא שאין העיר מופלגת בחבורה אבל אם היא מופלגת בחבורה אותו שהיא בחבורתו מתעסקין בו, ירושלמי, הכתפים הנושאין את המטה אסורין בנעילת הסנדל שמא יפסק סנדלו של אחד מהן ונמצא מעכב מן המצוה, ירושלמי, כל המספר אחרי המת כאלו מספר אחרי האבן י"א מפני שאינו יודע ירושלמי, המת יודע ושומע קלוסו כמתוך החלום וכל שאומרים בפניו הוא יודע עד שיסתם הגולל וישוב אל העפר, ירושלמי לא יכנס אדם בבית הקברות ויעשה צרכיו ואם עשה כן עובר משום לועג לרש, יש מי שאומר שאבל כשמתו מוטל לפניו ועליו לקברו שפטור מכל המצות האמורות בתורה שאינו מברך המוציא ולי נראה שמברך מפני שאסור לאכול בלא ברכה, באבל רבתי פרק ג' הלכה אין מרזיפין מן הכל אבל מוסיפין על העיקר פירוש אם יש לו מעשים בשביל עצמו מוסיפים עליו מעשי אבותיו, ירושלמי, במסכת שבועות רבי היה מצוה לתלמידיו ותהא ארוני נקובה לארץ שיעשה נקב בארון מלמטה ושוב אינו צריך להסיר הקרש ושמעתי טעם הדבר כי עפר אתה ואל עפר תשוב, אמר רב שמעון הבבלי אתתא דמית גברא לא לישדר מאן דמברך כסא דברכתא משום דההוא גברא נוכראה ואי הוי אומנות' או אחוה שרו אינהו לשדורי לה. 

במגילת תענית השתא דבטל התמיד שרי לענויי ולמעבד הספדא בשבת ולא ידעתי טעמו של דבר דנהי דבטלה מגילת תענית אבל שבתא אמאי מחללינן כתב הריא"ג כשמפסיקין האבלות אין מפסיקין אותו בליל שביעי אלא ביום ומביאין שמן ערב וסכין ראשו אחר תפלה שמתפללין בביתו ואף על פי שאין ראיה לדבר זכר לדבר (ישעיה סא, ג) לשום לאבלי ציון פאר תחת אפר שמן ששון תחת אבל, כתב הר"י מקורבי"ל ואונן במוצאי שבת לא יבדיל ולא אחרים בשבילו ואוכל בלא הבדלה אכן יבדיל יום א' או יום ב' לאחר שנקבר מתו או שעברה אנינותו, והר"ף ז"ל כתב ויש שרוצין לומר דהואיל ונכנסו בעיקר החיוב ידחה לגמרי, מדי דהוה אחולה ביום ראשון ונתפשט ביום שני לענין ראיה למאן דאמר תשלומי דראשון הן מיהו יש לחלק בין דאורייתא בין דרבנן, עוד כתב ה"ר יצחק ז"ל ואחרי שנקבר המת יחלוץ מנעליו אכן כדפרישית אין חולצין מנעליהן בבית הקברות עד שיהיו בביתם מפני שלא ירגישו האומות, עוד כתב וסעודה ראשונה לא יסעוד משלו ואינו בוצע אלא גדול שבמתנחמין, ומותר בבשר וביין וברכת אבלים בשלשה ואבלים מן המנין, והקדוש רבינו נתנאל מקינון ז"ל היה אבל וישב בתענית וסמך לדבר לא תאכלו על הדם (ויקרא יט, כו) ובלילה אכל משלו עוד כתב אבל אסור בנעילת הסנדל אך בקלצונ"ש אפשר לו להיות, עוד כתב ויולדת יכולה לרחוץ בחמין תוך ימי אבלה עוד כתב ואסור לצאת מפתח ביתו אכן מפני צרכיו ילך שפי חוץ לעיר וינעול מנעליו וכשיבא בבית אשר ילין בו יחלוץ מנעליו, עוד כתב ואינו נכנס בתוך שמחה של מרעות אפילו לאחר ז' תוך שלשים ודוקא לאכול אבל כניסה גרידה מותר בשאר מתים תוך שלשים ובאביו ואמו מותר ליכנס תוך י"ב חדש ואפילו בשמחת חופה אבל אסור לאכול שם תוך י"ב חדש רק בסעודת ברית מילה ובנשואי חופה יש נוהגין היתר אבל רבינו טוביה היה אוסר בסעודת חופה וברית מילה משום דהיא נקראת שמחה דכתיב (תהלים קיט, קסב) שש אנכי על אמרתיך, והא דאמרי בירושלמי דבסעודת מצוה מותר ר"ל סעודת שאין בה שמחה כגון עבור החדש וכן נמי מחמיר הר"ף ז"ל, וכן אני מחמיר ואוסר מפי רבותי גם אני מחמיר לאכול עם המשמשין אם אינן אוכלין בבית אחרת במקום שאין מברכין שהשמחה במעונו, עוד כתב אשה (אינה) צריכה להמתין ג' רגלים אם מת בעלה, וספק הוא אם ר"ה ויום הכפורים וסוכות יעלו לשלש רגלים, עוד כתב שמע שמועה קרובה בשבת למוצאי שבת קורע ונוהג ז' ימי אבילות ושבת עולה לו ליום אחד והוה ליה יום ששי כיום ז' מאבל ויעמוד מאבלו שחרית ולא ינהוג בשבת אפילו בדברים שבצנעה כלל, והר"ף ז"ל כתב מיהו בתוספות רבינו יחיאל ז"ל פירש דשבת אינו עולה לו בתחלת המנין ואפילו יתחיל מיום א' והוי שבת יום ז' וינהוג דברים שבצנעה מקצת היום, עוד כתב דשבת ויום טוב וחולו של מועד אין אנינות נוהג רק בדברים שבצנעה אך אם יש לו מקום קבוע נמי כמקום כהן או מסיים הוי כמו פרהסיא ומותר: 

תם ונשלם הלכות אבל. 

ספר כלבו סימן קטו 
================= 
דין ברכת רחבה וברכת המזון לאבל 

ברוך אתה ה' דיין הרחמים שופט אמונות שדננו דין אמת הצור תמים פעלו כי כל דרכיו משפט אל אמונה ואין עול צדיק וישר הוא צדיק אתה ה' וישר משפטיך צדיק ה' בכל דרכיו וחסיד בכל מעשיו ואתה עתיד לנחם את ירושלים ואת אבליה דכתיב (ישעיה סו, יג) כאיש אשר אמו תנחמנו כן אנכי אנחמכם ובירושלים תנוחמו ברוך אתה ה' מנחם לב אבלים. 

ברכת המזון לאבלים ברוך אתה ה' אלהינו מלך העולם הזן את העולם וכו' עד לכל בריותיו אשר ברא ואחר כך אומר טוב ומטיב לכל כי על הכל גברו חסדיו ורחמיו ועל כל ישראל תחלה וסוף ברוך אתה ה' הזן את הכל, על ארצנו וכו' רחם ה' אלהינו וכו' וכולל בו נחם ה' אלהינו את המתאבלים ואת אבילי ירושלים ואת האבלים באבל הזה נחמם מאבלם ושמחם מיגונם כאמור כאיש אשר אמו תנחמנו כן אנכי אנחמכם ובירושלים תנוחמו ברוך אתה ה' מנחם עמו ישראל בבנין ירושלים אמן, ברוך אתה ה' אלהינו מלך העולם לעד וכו' עד שבכל יום ויום הוא מטיב עמנו ואח"כ יאמר אל אמת דיין אמת שופט צדק לוקח נפשות שליט במעשיו שאנחנו עמו ועבדיו וחייבין אנו להודות לו בכל ולברכו גודר פרצות הוא יגדור הפרצה הזאת מעלינו ומעל כל עמו ישראל ברחמים לחיים הוא יגמלנו לעד חן וחסד ורחמים ושלום וכל טוב, הרחמן וכו' וגומר ברכת המזון. 

נשלמו הלכות אבל ומנהגותיו וברכותיו, תם ונשלם: 

ספר כלבו סימן קטז 
================= 
דין תקנת רבינו גרשום וגזרת קדמונים ז"ל 

שלא למסור חבירו ולא ממונו בידי עכו"ם ושלא להביאו בערכאות שלהן אפילו לעשות שלום בין אדם לחבירו אם אין לו הפסד גדול, כל מקום שיש חרם ב"ד אם עבר איש דרך שם ובא חבירו והזמינהו לדין על פי החרם לפני עדים אפילו בשוק חלה עליו החרם עד שיבא לב"ד ואפילו שלא בפני עדים חלה עליו התקנה דלא אמרו סהדי אלא לשקר אלא שאין כותבין סרבנות אלא בעדים, ואחר טענותיו אם רצה הנתבע ילך לו לדרכו ואין צריך להמתין עד שיפסקו לו דינו ועל התובע לחזור אחר השלמת פסק דינו ולהביא הפסק. 

והחרם ששם רבינו גרשון שלא לישא שתי נשים אין להתירו רק במאה אנשים משלשה קהלות ומשלשה ארצות כגון ארגו"ן למברדיא"ה צרפ"ת גם הם לא יסכימו עד שיראו טעם מבורר להתיר וגם באותו ענין שתהא מבורר אבל חרם של תקנת קהלות אשדוכין אין צריך מג' ארצות ותשומת יד בלא קבלת חרם יש חרם קדמונים לקיים התשומת יד אך יש להתירה בשלשים ובכלן אין רשאין להתיר עד שיראו טעם מבורר ותהא כתובתה צרורה ומונחת ביד נאמן במשכונות או במעות, והחרם שמקבל איש כמו כן מאה אנשים להתירה אך אין צריך מג' ארצות, וכשאדם מזמין את חבירו לדין וחבירו מסרב אינו יכול לבטל תפלת יוצר ולא מנחה אלא אם כן בטל שלשה פעמים רצופים ואין יכול לבטל תפלה אלא בבית הכנסת אשר הוא שם אבל אם בטל שלשה תפלות רצופות יכול לבטל לכל בתי כנסיות, ואם אדם משאיל בית הכנסת לרבים ויש לו ריב ומצה עם אדם אינו רשאי לאוסרה לאותו אדם אם לא יאסר לכלם ומי שאבדה לו אבידה יש בידו כח להכריח הקהל להושיב החזן עד שיכנסו כלם בחרם, שכל מי שידע ממנה שום דבר יודיע לאחד צנוע מאנשי העיר ואין אדם יכול לומר לא אכנס אך אבא לבית דין, וכן נמצא בספר ברזילי כי תקנת גאונים היא, ואם עושין בני העיר תקנת עניים או תקנה אחרת ורוב בני העיר מן המהוגנים מתרצין בדבר אין האחרים יכולין לבטל התקנה ולומר נבא עמכם לבית דין כי אין לישב בית דין בדבר כי הכל לפי ראות עיני טובי העיר, ומנהג קדמונים הוא או לפי צורך שעה וגם אין לנפקד לעכב ספרים אצלו בשביל שום תביעה שיש לו על המפקיד על כל זה יש חרם קדמונים, ורבינו תם הוסיף שלא לעכב כל פקדונות רק מלמד תינוקות שיכול לעכב ספר שלומד, ואדם שהטילו עליו מתנה ובאו לגבותה על ידי הפקיד או השר אין לו כח להזמין הגובה לבית דין ולא המטיל עד שיפרע מה שהטילו עליו במעות או במשכונות ואז יוכל להזמין מי שעשה לו שלא כדין ואפילו קודם שיפרע המתנה אם רואה אדם שהמטיל עושה לו שלא כדין וכשורה מן המתנה עצמה יש לו כח לבטל התפלה ולהיות קובל עליו ויעשה לו כשורה לפי ראות עיני הקהל, המטיל יקח ויגזול כל אשר לו על ידי גוים וכל אשר לו יהיה ביד גוים ויאמר כי בשביל המתנה הוא לוקח ואם אנשי כפרים שאין להם מנין בעירם באין במקום קהלה ומביאין נרות של שעוה שקורין צירי"ש שמדליקין ביום הכפורים יניחו המותר באותו בית הכנסת שהיו נדלקין ביום הכפורים ואם יעשה שנים האחד יניח במקום שנדלק והאחר ידליק בעירו במקום שמתפלל שם ביחיד, וידע הרואה כי מכל אלה יש חרמות חמורות מגאוני עולם, וכל הנדרים שאדם נודר בבית הכנסת ישלם באותה שנה אם יש מנין קבוע, וגם נדרי ספר תורה אם יש איש שיתבע אותם חייבין לשלם, ומשנכנס אדר הסמוך לניסן עד הפורים כל העוברים תוך עיירות וכפרים אם יש לשם מנין קבוע יש חרם קדמונים לפרוע מעות פורים לחלק לבני העיר אם ישאלם לו אחד מבני העיר ואם אין לו תובעין לא חלה עליו החרם, ואם יש בבית הכנסת מנין מצומצם והתחיל החזן להתפלל, אין אחד מהן רשאי לצאת עד שיגמור החזן תפלתו ואם עבר ויצא והתחיל קדיש או ברכו או קדושה אומר ה"ר נסים כי מאחר שהתחיל יגמור בלא מנין וכל אלו היוצאין ועוזבין החזן בלא מנין עליהם הכתוב אומר (ישעיה א, כח) ועוזבי ה' יכלו, ועוד אמרו כי יש חרם שלא לבטל תפלה משבת ויום טוב מתביעה שאדם תובע לחבירו אם לא בטל כבר שלשה תפלות רצופות ואם בשביל תקנת הקהל אפילו לכתחלה מותר, ואומרים הגדולים כי מקום שניכר שהיה שם אדם גדול בעיר מאז מסתמא יש חרם מבית דין ודנין אותה כן, ואם נתן גט לאשה בעל כרחה ונשאת האיש פטור ואינו עבריין, נתן גט מרצונה ונמצא פסול יכול לחזור וליתן לה בעל כרחה, ואם ירא אדם פן ילשינו אותו במרוצה יכול לבטל מנחה ואפילו בשבת ויום טוב עד שיעשה לו דין, מלשין יכולין להכריחו בכח חרם לומר מה שאמר לפני טובי העיר ואם נראה להם שיש לו לסלקו מיד יסלקוהו ולא יאמר אלך לבית דין, גם מהתקנות שלא לשכור מגוי בית שדר בו חבירו בלא רשותו עד מלאת לו שנה אחר יציאתו אמר הדר לגוי שכרהו לי בפחות ששכרה כבר ולא הוזלו הבתים בשכירותם ולא אמר אמתלא למה הוא רוצה לפחות השכירות ובא אחר ושכרה בשומא שנה שעברה או ביותר אין בזה תקנת החרם, והעובר חרמות על בית דין להכריח העבריין לתקן המעוות ושלא לסרב ליכנס בחרם להביא המעשר אל בית האוצר רק שעמד בעיר חדש ואחר יכריח את כלם אם יש מנין בעיר רק שלא יהיה היחיד המכריח את כלם, מקבל צדקה ומי שאין לו לשום בעולין אשר בעיר יכול להכריח אחרים אך לא יהיה גבאי, ושלא להוציא טלית או מחזור מבית הכנסת בלא רשות בעלים. 

חרם קדמונים שלא להכות חבירו ומתירין לו החרם קודם שיתמנה בעשרה על מנת שיקבל עליו לעשות צואת בית דין או מה שיעשו טובי העיר ותקן רבינו תם על המכה כ"ה דינר ונ' דינר כשהכהו בבית הכנסת חזר מוכה והכה מכהו אבד זכותו ואשה וקרוב נאמנין בזה הדבר וכן בכל קטטה שאין שם אנשים להיות עדים מזומנים בדבר פתאום, וכן מסור ואף מומר נאמנים עליו לפי שאין שם עדים כשהלשין, ושלא לקרוע גליון ספר לכתוב, ושלא לבייש בעל תשובה מעונו בפניו, ושלא ליקח גביע או תועבה או בגדים צואים או ספר תפלת תועבה ומשמשיה, ושלא לראות בכתב ששולח אדם לחבירו בלא ידיעתו ובלא רשותו, ותקנת חרם קדמונים שיעשו דין בהזמנת העיר הקרובה ולא יצטרך לילך למרחוק לרב גדול ולא יוסיף להוסיף מנה על מנה והזמנה שילך לאחת מג' עיירות הסמוכות שיש שם ב"ד, ואם חשוב הקרוב ילכו לחשוב ואם יסרב החשוב לעשות הזמנה ואם אין הנתבע בישוב השליח נאמן שהראה לו ההזמנה כשנים, בעל בעיר ואשתו שואלת מזונות או אינו בעיר יטילו חרם על היודעים משלו ואפילו פקדון ויפסקו לה מזונות על אלו וכל שכן שיקבל הבעל החרם. 

נשלמו התקנות הגונות מבעלי תרומות: שבח לדר מרומות: 

ספר כלבו סימן קיז 
================= 
דין תקנות רבינו יעקב זצ"ל 

באלה התקנות נועצו והסכימו וחתמו כל זקני טריוי"ש וחכמיה וכל סביבותיה וגדולי אליור"א וחכמי גבול ריינ"ש ורבותינו שבפרי"ש ושכניהם וחכמי יועצי ליאו"ן וקרפנטר"א ולומברדיא"ה וחבל הים ואניוב ופייטי"ן וגדולי לותיר, וזה תוכן הגזירות שגזרו, גזרנו ונדינו והחרמנו על כל איש ואשה הקרובים או הרחוקים אשר יביא את חבירו בדיני עכו"ם או ע"י עכו"ם הן שר הן מושל הן סרדיוט אם לא מדעת שניהם בפני עדים כשירים, ואם יתגלגל הדבר לערכאות או לעכו"ם ועל ידי כן יכופו חבירו גזרנו ונדינו על אותו האיש עד יפצה חבירו מידם וישקיט לו מן העכו"ם המסייעין אותו שלא יהא נזוק ומאויים ומאבד תביעתו או ממונו ושלא ירא מהם ויפצנו כפי שיאמרו לו שבעה טובי העיר ואם אינם בעירו יקח מהסמוכה שישנן שם, ואם הם יעותו משפט אינן טובי העיר ויתקנו על פי דייני אמת הסמוכים אליהם, וגזרנו והחרמנו ונדינו שלא יאיים על שבעה טובי העיר על ידי עכו"ם ויען וביען כי בעלי לשון הרע עושים במחשך מעשיהם גזרנו נדוי אף על ידי גלגול אם לא יפצוהו על פי טובי העיר, וגזרנו להשאל להם ביום ראשון שיוכל להשאל להם ולאלתר לפצותו ולהשיב הפסדו ככל אשר יאמרו אליו, וגזרנו שלא יהא אדם רשאי ליטול שררה על חבירו על ידי שר ושופט כדי לענוש ולקנוס ולכוף אותו בדברי הבאי ולא בדברי שמים והעובר על אחת מגזירותינו יהא בנדוי באלה ובשמתא ומוחרם, ויהיו כל ישראל מובדלין ממנו ופתו פת כותי ויינו יין נסך וספריו ספרי קוסמין כליו כלי חרש זוזיו זוזי מעילה והמדבר עמו יהא כמוהו ואם מדעת השר או מיראת מושל ידבר איש עמו לפי שעה לא יחול עליו נדוי ובלבד שלא יערים ושלא ירבה שיחה עמו, וגם על המסרב לבא לבית דין ויש לו עדים בדבר אם יביאנו התובע בערכאות של עכו"ם באותה תביעה לא יחול עליו נדוינו זה, ומן התקנות כל הנושא אשה ומתה תוך שנתה בלא ולד קיימא שיחזיר כל הנדוניא והתכשיטין לנותני הנדוניא או ליורשין מה שישאר בידו שלא הוציא מה שיתעסק בקבורתה לפי כבודה ולפי רצונו יתעסק, ועד זמן יום בית דין ישיב להם או יתבעוהו ועד אשר יתבעוהו לא תחול עליו הגזירה כי אם מיום התביעה, ועוד גזרנו מן העתיד לגבות לא יתבע החתן לעולם אפילו מתה אחר שנת נשואין ואפילו ילדה, ודבר זה קבלנו עלינו כל בני ישראל וכו'. 

נשלמו התקנות האלו ת"ל: אודה אל כי הרחיב לבי ואגילה במנת חלקי, תמיד אומר לפני חסדו נא משגבי צורי חזקי, רש ועושר אל תתן לי הטריפני לחם חקי: דברי אלהים כפטיש נכון לפוצץ סלעים, יגזור ויקם באמרו טוב ואמת לעשות עם, נוצר בריתו וסר מן רשע וסר ממרעים, תרתי בפה סגור ולשון, המתק ניבך ושמור לבך ובעת רגז קולך אל תרם פי מענה רך ישיב חמה ולשון רכה תשבור גרם, בקש לשבתך כל מקום ומעלת גאוה נאץ וסור ממנה כי מפני נדיב תאוה. 

ספר כלבו סימן קיח 
================= 
דין מעשה תורה, מעשה תורה נאמר על ידי רבינו הקדוש ז"ל 

שלשה פעמים בכל יום הכרוז יוצא ואומר נוח לו לאדם שלא נברא ועכשיו שנברא יפשפש במעשיו, שלשה דברים צריך להסתכל בהן בכל עת כשיצא מבית הכסא אומר לעצמו ראה דרכך, וכשמקיז דם אומר ראה שבשר ודם אתה, וכשיראה את המת אומר ראה מה אחריתך, שלשה הקדוש ברוך הוא אוהב אותם מי שאינו כועס ומי שאינו משתכר ומי שמעביר על מדותיו, שלשה דברים הקדוש ברוך הוא כועס בהן על מי שנעור בלילה ואינו עוסק בתורה, ועל מי שעוסק בה ואינו מקיימה, ועל מי שעוסק בה ומקיימה שלא לשמה, לשלשה הקדוש ברוך הוא נותן חן חן תורה, חן אשה על בעלה, חן מקח על מקחו, ויש אומרים חן המקום על יושביו, שלשה נוחלין העולם הזה והעולם הבא הדר בארץ ישראל, והמגדל בניו לתלמוד תורה, והמבדיל על היין במוצאי שבת, שלשה דברים העושה אותן יורש העולם הזה והעולם הבא המפרנס ועושה צדקה וגמילות חסדים, שלשה דברים צריך אדם לבקש עליהם רחמים בכל שנה ושנה על שנה טובה, ועל מלך טוב, ועל חלום טוב, שלשה דברים עומדים ברומו של עולם ובני אדם מזלזלים בהן, הזכרת השם בכל מקום, והזכרת השם בכל עת, ונבלות פה, שלשה אמרו אמת ואבדו מן העולם הזה ומן העולם הבא ואלו הן מרגלים, ודואג, ובני רמן הבארותי, שלשה הקדוש ברוך הוא מכריז עליהן בעצמו, על הרעב, ועל השובע, ועל הפרנסה, שלשה דברים מביאין לידי עניות, המזלזל בנטילת ידים, ומי שאשתו מקללתו ושותק, והמשתין בפני מטתו ערום, שלשה מביאין לידי פידאגרא מנעל דחוק, ומטה קצרה, ותשמיש ביותר, שלשה מביאין לידי דאגה, צער גדול, וגדול צפרנים, ובגדים פצועים, שלשה חייהן אינן חיים המצפה לשלחן חבירו, ושאשתו מושלת עליו, ומי שיסורין באין עליו, וי"א אף מי שאין לו אלא חלוק אחד, שלשה אין רואין דין גיהנם מי שמת בחולי מעים ודקדוקי עניות, והרשות, רבי מאיר אומר אף מי שיש לו אשה רעה ואינה מגרשה שנאמר (קהלת ז, כו) ומוצא אני מר ממות את האשה, שלשה כשהם נותנין נותנין בעין יפה וכשהם נוטלין נוטלין בשבח, הרשות ארץ וים, שלשה מעין העולם הבא, שינה, שמש, ותשמיש, שלשה אין נכנסין בגוף והגוף נהנה מהן, רחיצה, סיכה, תשמיש, שלשה העושה אותן דמו בראשו וקרוב למיתה יותר מן החיים ישן ועמד, הקיז דם ועמד, שימש ועמד, שלשה אמרו חכמים אכל אדם כל מאכל ולא אכל מלח שתה כל משקה ולא שתה מים אכילתו דם וזו היא תחלת חולי מעים, אכל ושתה ולא הלך ד' אמות אכילתו מרקבת וזו היא תחלת רוח רעה, אכל והוצרך לנקביו דומה לתנור שהוסק על אפרו וזו היא תחלת ריח הפה, שלשה מתישין את הגוף האוכל כשהוא עומד ושותה כשהוא עומד, ומשמש כשהוא עומד, שלשה מרחיבין את הנפש אשה נאה, דירה נאה, כלים נאים, שלשה מחזירין את הנפש בשר, ויין, ומרחץ, שלשה מאבדין את המזונות קול, צעקה, סערה, שלשה צועקין ואין נענין המלוה זוזיו בלא עדים, המחלק נכסיו לבניו בחייו, והקונה אדון לעצמו ויש אומרים אף מי שיש לו אשה רעה ואינו מגרשה, שלשה דברים נאמרו בפוך מגדל שער בעפעפים ומפסיק את הדמעה ומעביר את בת מלך פירוש אם יתן הפוך בעין יזיקנה, שלשה דברים נאמרו בכותח מטמטם את הלב ומסמא העינים ומכחיש את הגוף, שלשה דברים נאמרו בגרגיר ממעט הכשפים ומאיר את העינים ומרבה את הזרע, שלשה דברים בצפרנים גונזן צדיק שורפן חסיד זורקן רשע, שלשה דברים נאמרו באשה טפח באשה ערוה שער באשה ערוה קול באשה ערוה, שלשה דברים אין אדם נצול מהן בכל יום עיון תפלה ולשון הרע והרהור, שלשה דברים עכו"ם נאנחים על התורה ועל המילה ועל השבת שנתן לישראל, שלשה אין להם מחילה המתרעם על מדותיו והמדבר אחד בפה ואחד בלב והרואה דבר ערוה בחבירו ומעיד בו יחידי, שלשה אפילו עושין תשובה אין להם מחילה הבא על אשת איש המתכבד בקלון חבירו והמכנה שם לחברו, ויש אומרים אף המלבין בני חבירו ברבים ואפילו בדבר הלכה, שלשה הקדוש ברוך הוא שונאן האוחז אמתו בידו ומשתין והמשמש מטתו ערום והמדבר דברים שבינו ובין אשתו בפרהסיא, שלשה דברים מזקינים את האדם הדר בעליה והמגדל תרנגולין בתוך ביתו והמדבר ואינו נשמע, שלשה דברים מעבירין אדם על רצון קונהו ועל כבוד דעתו רשות יצר הרע ורוח רעה, שלשה דברים אמרו חכמים יש נושא אשה לשם זנות ולשם ממון ולשם שמים הנושא לשם זנות עליו הכתוב אומר (הושע ד, י) הזנו ואל יפריצו, ולסוף יצא בן סורר ומורה, והנושאה לשם ממון עליו הכתוב אמר (שם ה, ז) כי בנים זרים ילדו עתה יאכלם חדש את חלקיהם חדש נכנס וחדש יוצא ולבסוף יצטרך לבריות והנושאה לשם שמים עליו הכתוב אומר ברוך אתה בבאיך וברוך אתה בצאתך ולסוף יוצאין ממנו מושיעי ישראל, שלשה דברים צריך אדם ללמוד כתב שחיטה ומילה, שלשה דברים מכהות עינו של אדם המסתכל בקשת ובפני כהנים בדוכנם והמסתכל בפני מת ויש אומרים המסתכל בפני נשיא כשהוא דן, שלשה דברים מקצרין ימיו של אדם כל מי שנותנין לו ספר תורה לקרות ואינו קורא וכוס של ברכה ואינו מברך והנוהג גדולה לעצמו ויש אומרים אף מי שרואה ספר תורה ואינו עומד מפניו, שלשה דברים מאריכין ימיו ושנותיו של אדם המאריך בתפלתו המאריך בשלחנו והמאריך בבית הכסא, שלשה עזין הן ישראל באומות כלב בחיות תרנגול בעופות ויש אומרים אף עז בבהמה דקה ויש אומרים אף צלף באילנות, שלשה שאין להם מחילה גר שחזר לקלקולו והבא על אשתו נדה והמוכר תרומה לשם חולין, שלשה שאין להם קבורה הנהנה מאידיהן של עכו"ם ע"א והאוכל במקום אחד ומברך במקום אחר והמתכבד בקלון חבירו, שלשה דברים שאל רבי יהושע בן לוי למלאך המות אמר לו כשאתה נכנס לחולה לאי זה צד אתה יושב אמר לו לצד מראשותיו ואל תשב בפניו שאני יושב בפניו וכשהדבר בעיר הלך באמצע העיר שלשה טפות אני מטיף מן החרב מאחת מת ומאחת מסריח ומאחת פניו מוריקות, ג' מפתחות הן של חיה ושל גשמים ושל תחיית המתים של חיה דכתיב (בראשית כט, לא) ויפתח את רחמה של גשמים דכתיב (דברים כח, יב) יפתח ה' לך את אוצרו הטוב, של תחית המתים דכתיב (יחזקאל לז, יג) וידעתם כי אני ה' בפתחי את קבריכם, שלשה דברים אמרו חכמים לעולם יאכל אדם וישתה פחות משיש לו וילבש ויתכסה במה שיש לו ויכבד בניו ובני ביתו יותר משיש לו שהוא תלוי בקונו והן תלוין בו. 

ארבעה דברים צוה רבי יהודה בן בתירא את תלמידיו אמר להם הזהרו בכבוד חבריכם שהוא כבודכם והזהרו בזקן ששכח תלמודו מחמת אונסו שלוחות ושברי לוחות מונחות בארון ומנעו בניכם מן ההגיון והושיבום בין ברכי חכמים, והזהרו בבני עניים ובבני עמי הארץ שמהם תצא תורה, ארבעה דברים אמרו חכמים אם יכבס אדם שק ויתלבין תמצא דעת בכסילים, ואם יעלה חמור בסולם תמצא דעת בנערים ואם ידור גדי עם נמר תדור כלה עם חמותה, ואם תמצא עורב כלו לבן תמצא כשרה בנשים, ארבעה סימנין הן סימן לעבודה זרה נגעים סימן לשנאת חנם ירקון סימן לגסות הרוח עניות סימן לנבלות הפה אסכרה, ארבעה דברים רעים לבני אדם שיחה בטלה, ושיחת ילדים, ועצת ילדים ורוח גבוהה, ארבעה דברים יפים לאדם מלאכה ותורה ועצת זקנים ורוח נמוכה ארבעה דברים קשין זה מזה, מכת כלב קשה בגוף חולי מעים קשה ממכת כלב אשה רעה קשה משתיהן וחסרון כיס קשה מכלם, ארבעה חשובין כמת ואלו הן עני ומצורע, ומי שאין לו בנים, וסומא, עני דכתיב (שמות ד, יט) כי מתו כל האנשים וגומר וכי מתים היו הלא דתן ואבירם הן ובלעתם הארץ אלא כיון שירדו מנכסיהם עשאן הכתוב כמתים, מצורע דכתיב (במדבר יב, יב) אל נא תהי כמת, ומי שאין לו בנים דכתיב (בראשית ל, א) הבה לי בנים ואם אין מתה אנכי, וסומא דכתיב (איכה ג, ו) במחשכים הושיבני כמתי עולם, ארבעה דברים קשים לכשפים המקנח בחרש בבית הכסא והאוכל ירק מאגודה קשורה, והטובל בנהר ובמרחץ ואינו שוטף את רגליו וההורג כנים על גבי כרעי המטה, ארבעה דברים צריך אדם להתחזק בהן תורה, ומצוה, תפלה, ודרך ארץ, תורה דכתיב (תהלים לא, כה) חזקו ואמצו לבבכם וגומר, מצוה דכתיב (שם כז, יד) קוה אל ה' חזק ויאמץ לבך וגומר, תפלה דכתיב (שם קב, א) תפלה לעני כי יעטוף וגומר דרך ארץ דכתיב (שמואל - ב י, יב) חזק ונתחזק בעד עמינו וכו', ארבעה דברים מעיד עליהן הקדוש ברוך הוא בעצמו בכל יום על רווק הדר בכרך ולא טעם טעם חטא מימיו, ועל עני שמצא אבידה ומחזירה לבעליה ועל דיין שדן דין אמת לאמתו, והבודל ממשפחה שקורין עליה ערעור, ארבעה צריכין שמור בשעתן חולה, חיה, חתן וכלה, ותלמיד חכם, ארבעה שמירתן לעולם תינוק ומת ועשיר גדול ותלמיד חכם, ארבעה צריכין להודות יורדי הים והולכי מדברות והיוצא מבית האסורים והמתרפא מחליו, ובכלן כתיב יודו לה' חסדו, מפני ארבעה דברים ממונם של בעלי בתים נמסר לרשות, על מלוה ברבית ועל מאחרי שטרות פרועות, ועל פוסקי צדקה ברבים ואינו נותנה ועל מי שיש בידו למחות ואינו מוחה, מפני ארבעה דברים המאורות לוקין, על כותבי פלסתר, ועל מעידי עדות שקר, ועל מגדלי בהמה דקה, ועל קוצצי אילנות טובות, ארבעה כתות אינן מקבלות פני שכינה, כת שקרים, כת חנפים, כת ליצנים, כת רמיה, כת שקרים דכתיב (תהלים קא, ז) דובר שקרים לא יכון לנגד עיני, כת חנפים דכתיב (איוב יג, טז) כי לא לפניו חנף יבא, כת ליצנים דכתיב (תהלים א, א) ובמושב לצים לא ישב, כת רמיה דכתיב (שם קא, ז) לא ישב בקרב ביתי עושה רמיה, ארבעה מבטלין רוע גזרה צדקה צעקה שנוי השם שנוי מקום, צדקה דכתיב (משלי י, ב) וצדקה תציל ממות, צעקה דכתיב (תהלים קז, ו) ויצעקו אל ה' בצר להם, שנוי השם דכתיב (בראשית יז, טו) לא תקרא את שמה שרי כי שרה שמה וברכתיה, שנוי מקום דכתיב (שם יב, א) לך לך מארצך וכתיב (שם יב, ב) ואעשך לגוי גדול ואברכך, ארבעה דברים העושה אותן דמו בראשו היושב בצלו של מת והעומד ערום לפני הנר והמכבה את הנר בפיו הרי זה נכפה והמשמש מטתו בפני הנר יוצאין ממנו בנים כעורים כפופים. 

חמשה אין הדעת סובלתן דל גאה, זקן מנאף, עשיר גנב, ופרנס מתגאה על הצבור חנם, והמגרש את אשתו שנים ושלשה פעמים ומחזירה, חמשה דברים אין אדם רוצה בהן שנאה וקנאה נקמה ועזות ועליה, חמשה דברים האוכל אותן דמו בראשו שום נקלף וביצה קלופה וביצה קלוף והשותה משקין מגולין ומשקין מזוגין שעבר עליהן הלילה, חמשה דברים העושה אותן דמו בראשו ההולך לבית הקברות, והיוצא יחידי בלילה, והנכנס לביתו או לבית אחרים פתאום, והמקיז דם ומשמש מטתו, והנזקק עם אשתו ביום ואינו מאפיל, חמשה דברים אין אדם רשאי להתהלך בהן שנים הולכין ודקל ביניהם, והישן על דקל יחידי, והנפנה בין דקל לכותל, והמוציא מים ברשות הרבים ועובר עליהן, והשותה מים מגולין, חמשה דברים נאמרו בשום משביע ומשחין מצהיל פנים הורג שרצים בבני מעים ומרבה הזרע ויש אומרים אף מכניס אהבה ומוציא תאוה, חמשה דברים יש כל אחד חלק אחד מששים מחמשה דברים אחרים אש אחד מששים בגיהנם, דבש אחד מששים במן, שבת אחד מששים בעולם הבא, שינה אחד מששים במיתה, חלום אחד מששים בנבואה, חמשה דברים נאמרו בשור בחלום רוכב עליו ימות האוכל מבשרו יעשיר, בעטו דרך רחוקה לפניו, נשכו יסורין באין עליו נגחו יהיו בניו מנגחין בהלכה, חמשה דברים נוחם עליהם הקדוש ברוך הוא על שבראם על מלכות כשדים, ועל מלכות ישמעאלים, ועל יצר הרע ועל שגלו ישראל שנאמר (ישעיה נב, ה) ועתה מה לי פה נאם ה' כי לוקח עמי חנם, חמשה דברים מעמידין החכמה, האוכל פת אפויה כל צרכה, והאוכל ביצה מגולגלת בלי מלח, והשותה מים משיורי העיסה, והטובל במלח ואוכל, והרגיל בשמן זך, חמשה דברים נדמו לאדם הראשון ולקו, שמשון בכחו ולקה דכתיב (שופטים טז, ל) ויט בכח, שאול בצוארו ולקה שנאמר (שמואל - א לא, ה) ויפל על חרבו וימות, אבשלום בשערו ולקה שנאמר (שם - ב יח, ט) ויחזק ראשו באלה, אסא ברגליו ולקה שנאמר (מלכים - א טו, כג) לעת זקנתו חלה את רגליו, צדקיהו בעיניו ולקה שנאמר (שם - ב כה, ז) ועיני צדקיהו עור. 

ששה דברים צוה רבינו הקדוש את בנו כשבא ליפטר מן העולם, אל תדור עם אדם רע לפי שאומרים אוי לרשע אוי לשכנו, ואל תשב במטה ארמית משום מעשה שהיה, ואל תשב בעיר שראשה תלמיד חכם, ואל תעמוד בפני השור כשהוא עולה מן היאור לפי שהשטן מרקד בין קרניו, ואל תברח מן המכס שאתה מאבד את כלו, ואל תצא לדרך בערבי שבתות וימים טובים ובלילי רביעיות ובמוצאי החג לפי שאגרת בת מחלת יוצאה באחד עשר רבבות מלאכי חבלה ולא ידעינן באי זה שעה ומשום רבי עקיבא אמרו שכל אחד ואחד יש לו רשות לחבל, ששה דברים צוה רבי עקיבא את רבי שמעון בן יוחאי כשהיה חבוש בבית האסורין אמר לו רבי למדני תורה אמר לו איני מלמדך ואם אני מלמדך סוף אתה נמסר למלכות אמר לו כשם שהעגל רוצה לינק הפרה רוצה להניק אמר לו ומי בסכנה העגל, פתח ולמדו אמר לו אם בקשת ליחנק התלה באילן גדול, ואם בקשת ללמוד בנך תורה למדהו מספר מוגה, ואל תבשל בקדרה שבשל בה חברך ואל תכנס לעיר ולא לביתך פתאם, ואם בתך בגרה שחרר עבדך ותנה לו, ששה דברים צוה רבי עקיבא את רבי יהושע בנו עשה שבתך חול ואל תצטרך לבריות, ואל תשב בגובהה של עיר ותשנה, ואל תגביה פתחך יותר על פתחו של חברך, ואל תעבור בפני בית הכנסת כשהצבור מתפללין, ואל תמנע מנעלים מרגליך לא בימות החמה ולא בימות הגשמים, הוי משכים לאכול בחמה מפני החמה ובחורף מפני הצינה, ששה דברים מאריכין ימיו ושנותיו של אדם בעולם הזה והקרן קיימת לו לעולם הבא השכמה לבית הכנסת, וכוון תפלה, ובקור חולים, והכנסת אורחים, והדן את חבירו לכף זכות שלא בפניו, והמקדש על היין בערבי שבתות, ששה דברים יפים לחולה זיעה עטוש שינה קרי הלוך מעים וחלום, זיעה שנאמר (בראשית ג, יט) בזעת אפיך תאכל לחם, עטוש שנאמר (איוב מא, י) עטישותיו תהל אור, שינה דכתיב (שם ג, יג) ישנתי אז ינוח לי, קרי דכתיב (ישעיה נג, י) יראה זרע יאריך ימים, הלוך מעים דכתיב (שם נא, יד) מהר צועה להפתח ולא ימות, חלום דכתיב (שם לח, טז) החלימני והחייני, ששה דברים נאמרו בבני אדם שלשה כבהמה ושלשה כמלאכי השרת ג' כבהמה פרין ורבין כבהמה, ומוצאין רעי כבהמה, אוכלין ושותין כבהמה, ג' כמלאכי השרת מהלכין בקומה זקופה ומדברין בלשון הקדש ויש בהן בינה, ששה דברים נאמרו בשדים שלשה כמלאכים ושלשה כבני אדם, שלשה כבני אדם אוכלין ושותין ויולדין ומתים כבני אדם, ג' כמלאכי השרת יש להם כנפים ומהלכים מסוף העולם ועד סופו ויודעין מה שהיה ומה שעתיד להיות ומה שבשמים ובארץ וי"א אף מהפכין פניהם כמלאכים ורואין ואינן נראין, ששה הם מלאכי המות גבריאל על המלכים, קפציאל על הבחורים, משביר על החיות, משחית על הקטנים, אף על האדם, וחמה על הבהמה, ששה דברים הם לעולם יהא אדם יודע אצל מי יושב, ואצל מי עומד, ואצל מי מיסב, ואצל מי מסיח, ואצל מי חותם את השטר, ואצל מי קורא, ששה דברים נאמרו בעם הארץ אין מוסרין לו עדות, ואין לוקחין ממנו עדות, ואין מתלוין עמו בדרך, ואין מגלין לו הסוד, ואין מכריזין על אבידתו, ואין עושין אותו אפוטרופוס על היתומים ולא על קופה של צדקה, ששה דברים הם שיתרחק האדם לעולם יתרחק מן הפורענות, ויתרחק מן ספקו ודומה לו, ויתרחק מן הרשות, ויתרחק מן הפקדון ששמו פקדון וסופו מריבה, ויתרחק ממלאכת צבור שאין נצולין מחטא, וירחק מגסות הרוח. 

שבעה דברים נאמרו בגסי הרוח כל מי שיש בו גסות הרוח כאלו עובד ע"ז, ותורתו משתכחת ממנו ושכינה מסתלקת ממנו, ויסורין באין עליו, ותקלות באות על ידו, ונמסר ביד בשר, וסופו נכשל באשת איש, שבעה דברים בענוים מבקש ענוה זוכה לחיי העולם הבא, ותורתו משתמרת לו, ושכינה עמו ונצול מן הפורענות, ולא יאונה לו רע, והכל מרחמין עליו, ונצול מאשה רעה, שבעה מתעסקין בצרכי צבור הפרנסין, הדיינים, ומלמדי תינוקות, והחזנים, והשמשים, והסופרים, וגבאי צדקה, ועליהם נאמר (דניאל יב, ג) והמשכילים יזהירו כזוהר הרקיע ומצדיקי הרבים ככוכבים לעולם ועד, שבעה יורדין לגיהנם הכותים, והמלשינים, והמסורות, והמתכבד בקלון חבירו, והמכנה שם לחבירו, והמלבין פני חבירו ברבים, והבא על אשת איש, שבעה מצות נצטוו בני נח על הדיינים, ועל ע"ז, ועל גלוי עריות, ועל שפיכות דמים, ועל ברכת השם, ועל הגזל, ועל אבר מן החי, שבעה דברים נבראו קודם בריאת עולם תורה, גן עדן, גיהנם, ושמו של משיח, וכסא הכבוד, ובית המקדש, ותשובה, תורה מנין דכתיב (משלי ח, כב) ה' קנני ראשית דרכו קדם מפעליו מאז, גן עדן דכתיב (בראשית ב, ח) ויטע אלהים גן בעדן מקדם, גיהנם דכתיב (ישעיה ל, לג) כי ערוך מאתמול תפתה, שמו של משיח דכתיב (תהלים עב, יז) לפני שמש ינון שמו, כסא הכבוד דכתיב (ירמיה יז, יב) כסא כבוד מרום מראשון, תשובה דכתיב (תהלים צ, ג) תשב אנוש עד דכא ותאמר שובו בני אדם, בית המקדש דכתיב (שמות טו, יז) מקדש ה' כוננו ידיך, שבעה שמות יש לו ליצר הרע ערל, טמא, רע, שונא, אבן, מכשיל, צפוני, שבעה אין להם חלק לעולם הבא המזכיר את השם בכל עת ובכל מקום, והמזכיר לכונה לע"ז, והקורע בגדיו בחמתו, והלוחש על המכה, והמזכיר עליה את השם, והמלוה כספו ברבית לישראל והמשלח מדנים בין אחים, שבעה דברים נוח לו לאדם שלא נברא משנברא ימות ואל יראה אותם, ימות ואל ימותו בניו בחייו, ימות ואל יתענה, ימות ואל ימסר ביד בשר ודם, ימות ואל ילבין פני חבירו ברבים, ימות ואל יבא על אשת איש, שבעה הם מנודים לשמים מי שאין לו מזוזה בביתו, ומי שאין לו ציצית בבגדו, ומי שאין לו תפילין בראשו ובזרועו, ומי שאינו מתעסק במצוה, ומי שאין לו אשה, ומי שאין לו בנים, ומי שיש לו בנים ואינו מגדלן לתלמוד תורה, שבעה דברים פטורין מן המזוזה בית התבן, ובית העצים, ובית הבורסקי, ובית האוצר, ובית המרחץ, ופתח שאין לו ארבעה טפחים, ופתח בית הכסא, שבעה אבות בעלי ברית הם אברהם יצחק ויעקב משה ואהרן פנחס ודוד, אברהם דכתיב (בראשית טו, יח) ביום ההוא כרתי את אברם ברית, יצחק דכתיב (שם יז, כא) ואת בריתי אקים את יצחק, ויעקב דכתיב (ויקרא כו, מב) וזכרתי את בריתי יעקב, משה דכתיב (שמות לד, כז) על פי הדברים האלה כרתי אתך ברית, אהרן דכתיב (במדבר יח, יט) ברית מלח עולם, פנחס דכתיב (שם כה, יג) והיתה לו ולזרעו אחריו ברית כהונת עולם, דוד דכתיב (תהלים פט, ד) כרתי ברית למשיחי נשבעתי לדוד עבדי, שבעה רועים הם אדם שת אנוש מתושלח מימינו אברהם יעקב ומשה משמאלו ויצחק היכן הלך אלא הוא יושב על פתח גיהנם ומציל בניו מדינה של גיהנם, שמונה נסיכי אדם ישי שאול שמואל עמוס צפניה חזקיהו אליהו משיח. 

שמונה שמות יש לו למשיח ינון צמח פלא יועץ משיח אל גבור אבי עד שלום, תשעה נכנסו בחייהן לגן עדן ולא טעמו טעם מיתה בנימין בן יעקב כלאב בן דוד סרח בת אשר בתיה בת פרעה אליעזר עבד אברהם ועבד מלך הכושי ומשיח ואליהו ויעבץ בנו של רבי יהודה הנשיא ויש אומרים אף רבי יהושע בן לוי. 

עשרה דברים נבראו בין השמשות המן והבאר והקשת ועמוד האש והכתב והמכתב והלוחות ומקלו של אהרן שקדיה ופרחיה וי"א אף המזיקין וקברו של משה ואילו של יצחק והשמיר וי"א אף הצבת ופי האתון, עשרה קבין יופי ירדו לעולם תשעה נטלו בנות ישראל ואחת בכל העולם וכן עושר גבי רומיים וכן חכמה גבי ישראל וכן שיחה גבי נשים וכן כשפים גבי מצרים וכן זנות גבי ישמעאלים, עשרה קשין נבראו לעולם הר קשה ברזל מחתכו, ברזל קשה אש מפעפעו, אש קשה מים מכבין אותו, מים קשין עבים סובלין אותם, עבים קשים רוח מפזרתן, רוח קשה הגוף סובלו, גוף קשה פחד שוברו, פחד קשה יין מפיגו, יין קשה שינה משכחתו, ומיתה קשה משינה, וצדקה תציל ממיתה שנאמר (משלי י, ב) וצדקה תציל ממות, וי"א אשה רעה קשה מכולן דכתיב (קהלת ז, כו) ומוצא אני מר ממות את האשה וגומר טוב לפני האלהים ימלט ממנה, עשרה דברים נאמרו בלב הלב רואה, הלב שומע, הלב יודע, הלב מדבר, הלב הולך, הלב נופל, הלב צועק, הלב עומד, הלב שמח, הלב מתנחם, הלב רואה שנאמר (שם א, טז) ולבי ראה הרבה, הלב שומע שנאמר ונתת לעבדך לב שומע, הלב יודע שנאמר (משלי יד, י) לב יודע מרת נפשו, הלב מדבר שנאמר (קהלת א, טז) דברתי אני אל לבי, הלב מהלך שנאמר (מלכים - ב ה, כו) לא לבי הלך, הלב נופל שנאמר (שמואל - א יז, לב) אל יפול לב אדם, הלב צועק שנאמר (איכה ב, יח) צעק לבם אל ה', הלב עומד שנאמר (יחזקאל כב, יד) היעמוד לבך, הלב שמח שנאמר (תהלים טז, ט) שמח לבי, הלב מתנחם שנאמר (ישעיה מ, ב) דברו על לב ירושלים וקראו אליה וגו'. 

נשלם מעשה תורה תהלה לאל: 

ספר כלבו סימן קיט 
================= 
דמות כסא שלמה 

כתוב (אסתר א, ב) בימים ההם כשבת המלך אחשורוש רז"ל אמרו בשעה שהמלך אחשורוש ישב על כסא מלכותו בקש לישב על כסא שעשה שלמה ברוב חכמתו ובתבונתו של הקדוש ברוך הוא אמרו ישראל לפני הקב"ה רבונו של עולם במקום שהיה יושב שלמה המלך ודן ישראל שנאמר (דברי הימים - א כט, כג) וישב שלמה על כסא ה' למלך על ישראל, איך ישב עליו אותו רשע עשה למען שמך ואל תנבל כסא כבודך, ואמרו ז"ל היאך נמצא כסא של זהב במדי אמרו ז"ל לאחר מיתתו של שלמה עלה שישק מלך מצרים לארץ ישראל ונטל כסא שלמה בשביל כתובת בתו והוריד אותו למצרים ככתוב (מלכים - א יד, כה) בשנה החמישית עלה שישק מלך מצרימה בירושלים ואחר כך עלה סנחריב ושבה את הכסא מארץ מצרים והביאו לארץ ישראל מפני שהיה מבקש להלחם עמם ובאותו הפרק נפל סנחריב ביד ישראל ובזזו את ממונו וחזר הכסא למקומו וישב עליו חזקיהו ונטל את הכבוד והתנשא במלכותו והצליח כדכתיב (דברי הימים - ב לב, ל) ויצלח חזקיהו בכל מעשהו וראה חזקיהו שיש בכסא ו' מעלות ומה ראה שלמה לעשות הכסא בו' מעלות כנגד ששה בני אדם שיצאו מדוד ואלו הן חזקיהו יאשיה דניאל וחבריו וברוח הקודש עשה אותו כסא כנגד ו' מלכי יהודה שעמדו עליו ואלו הן שלמה רחבעם חזקיה מנשה אמון ויאשיהו ובימי יאשיהו עלה פרעה מלך מצרים ונלחם ביאשיהו ונטל הכסא מירושלים והביאו למצרים ובקש לישב עליו ולא ידע מנהגו של כסא ואיך יושבין עליו והכהו האריה על יריכו והיה צולע ולפיכך נקרא שמו פרעה נכה (מלכים - ב כג, לג) ומתרגמינן פרעה חגירא, וכשעלה נבוכדנצר למצרים מצא שם הכסא ונטלו והוליכו לבבל ובקש לעלות בו ולישב ולדון את צדקיהו בבלה אמרו ישראל לפני הקב"ה רבונו של עולם נתקיים בנו הכתוב (דברים לב, לא) ואויבינו פלילים ונבוכדנצר לא היה יודע מנהגו של כסא עלה לישב בו והכה אותו הארי שעל השמאל ונפל ממנו והיה מצטער ממנו עד יום מותו ועליו אמר הכתוב (ישעיה יד, יב) איך נפלת משמים הלל בן שחר וכי לשמים עלה אותו רשע בן רשע מזרע נמרוד הרשע אלא כיון שרצה לישב על כסא שלמה שנתן לו מן השמים נפל מן הכסא לכך נאמר איך נפלת משמים הלל בן שחר, וכשדריוש המדי מלך והחריב את בבל אף הוא נטל את הכסא והוליכו לעילם אשר במדי לקיים מה שנאמר (ירמיה מט, לח) ושמתי כסאי בעילם, ואעפ"כ לא ישב אדם שם לעולם, וכשמלך אחשורוש שלח והביא לו חכמים לעשות כדמותו של כסא ולא יכלו אלא עשה לעצמו כסא אחר וישב עליו שנאמר (אסתר א, ב) בימים ההם כשבת המלך אחשורוש וגו'. 

כיצד עשה שלמה המלך הכסא בחכמתו שנתן לו הקב"ה והוא מכובש באבנים טובות ומרגליות שכמותו לא היה יכול לעשות מלך ושליט, ששה מעלות היו לכסא ומאותן המעלות היה עולה לכסא ושנים עשר אריות יש בו על כל מעלה ומעלה יש בו שני אריות כיצד כיון שהמלך שלמה דורס לעלות במעלה ראשונה היו אריות שבו פורשות למעלה ידיהם וכתב מורשם בידיהם ולא היה עולה במעלה שניה עד שהיה קורא הכתובים שהיו מורשמין ומה היה בהן כשהמלך הופך פניו לצד ימינו היה רואה את הכתב שהיה ביד הארי של ימין ומה כתוב בו (דברים א, יז) לא תכירו פנים במשפט והופך פניו לצד שמאלו והיה כתוב בו לא תקח שוחד (שם טז, יט), וכן בכל האריות היה כתוב בהן מענינים אלו של משפט כגון ודל לא תהדר בריבו (שמות כג, ג) וכיוצא בו, וכל מעלה ומעלה היתה מכובשת מאבנים טובות ומרגליות ויש בהן אבנים יקרות לבנות מכורכמות ויש בהן זכוכית לבן וטובה ואילני תמרים מיפות את הכסא ומרוקמים בבגדי שש והיו טווסין של שן מכוונים כנגד כנפי נשרים, ושני עמודים של שש על ראשי האריות ושני אבנים של זהב היו על שני צידי הכסא והיו מלאים מכל מיני בשמים, ושתי קתדראות של זהב משני צדי הכסא אחת לגד הנביא ואחת לנתן הנביא, ושבעים קתדראות של זהב לשבעים זקנים ויושבין בהן ועל כל קתדרא וקתדרא שני אריות ושני נשרים ומכוונים אחד כנגד אחד ועומדין על רגליהן וכשהמלך עומד על הכסא נותן רגלו על מעלה ראשונה והיה הגלגל חוזר והארי פושט ידו של ימין והנשר כנפו של שמאל והמלך נשען עליהן ועל מעלה שניה הגלגל חוזר והנשר פושט כנפו של ימין וארי פושט ידו של שמאל והמלך נשען עליהן ועולה למעלה שלישית וכן כולן, וכשעלה כל המעלות תנין של כסף היה טוען גלגל של כסא וכופין למלך שלמה ומושיבין אותו על הכסא ומיד פושטין הנשרים את כנפיהם ועולין בגלגל של כסא והיו מוסבין למעלה מראשו ויונה של זהב היתה עומדת בין העמודים ופותחת לו הארון ונוטלת ספר תורה ונותנה אותו על ברכיו לקיים מה שנאמר (דברים יז, יט) והיתה עמו וקרא בו כל ימי חייו, והארי של שמאל פוטש ידו ונוטל העטרה ונותנה על ראש המלך, והעומדים אומרים תקום מלכות בית דוד לעולם, ועל כל מעלה ומעלה היו החיות טמאות עם הטהורות, במעלה הראשונה השור כנגד הארי, בשניה הזאב כנגד הטלה, בשלישית נמר כנגד גדי, ברביעית דוב כנגד צבי, בחמישית נשר כנגד צפור והוא היה עולה ביניהן להודיע שהוא נותן שלום ביניהן מפני שהוא יושב בין אלו לאלו וכשהיה יושב על כל מעלה ומעלה קורא פסוק אחד על מעלה ראשונה אומר תורת ה' תמימה, בשניה עדות ה' נאמנה, בשלישית פקודי ה' ישרים, ברביעית מצות ה' ברה, בחמישית יראת ה' טהורה, בששית משפטי ה' אמת, (תהלים יט, ח - י) ואח"כ יושב המלך שלמה, וכשהיה הכהן גדול והזקנים באים אל המלך שלמה לשאול שום דבר מהמשפט שבין אדם לחבירו יושבין מימין ומשמאל ודן עמהם את הדין, וכשהם מביאין את העדים להעיד לפני המלך היו הגלגלים של כסא חוזרין ואריות נוהמין ונשרים פורחין וטווסין מצפצפין וכל כך למה כדי לחטוף את העדים בלבם כדי להעיד אמת, ואף נבוכדנצר כשבקש לישב עליו נשבר כאשר כתבנו, ואחשורוש ראה אותו כסא ונתאוה לו לישב עליו יותר מנבוכדנצר ומדריוש ומפרעה ולא יכול לישב, והביא אומנין מצור ומאלכסנדריא לעשות אחד כדמותו ולא יכלו אלא עשו לו כסא אחר נאה וישב עליו בשנת שלש למלכו ושלש שנים עסקו בו לקיים מה שנאמר (אסתר א, ב) בימים ההם כשבת המלך אחשורוש על כסא מלכותו אשר בשושן הבירה ובשנת שלש ישב על אותו כסא שעשו לו האומנין מצור ומאלכסנדריא. 

נשלם דמות הכסא תהלה לאל רם ומתנשא והוא יחזירהו למקומו אמן ואמן: 

ספר כלבו סימן קכ 
================ 
מעשה דרבי יהושע בן לוי 

אמרו ז"ל שרבי יהושע בן לוי צדיק גמור היה וכשהגיע זמנו ליפטר מן העולם אמר הקב"ה למלאך המות עשה לו כל מה שיבקש ממך הלך אצלו ואמר לו הגיע זמנך ליפטר מן העולם אלא כל דבר שאתה מבקש ממני אעשה לך כששמע רבי יהושע כך אמר לו מבקש אני ממך שתראני מקומי בגן עדן אמר לו לך עמי ואראהו לך אמר לו רבי יהושע תן לי החרב שלך שלא תבהילני בו מיד נתן לו החרב והלכו שניהם עד שבאו אצל חומות גן עדן וכשבאו אצל חומות גן עדן חוץ לחומה לקח מלאך המות את רבי יהושע והגביהו והניחו על חומת גן עדן אמר לו ראה מקומך בג"ע קפץ רבי יהושע בן לוי מן החומה ונפל בגן עדן ואחז מלאך המות בכנף מעילו אמר לו צא משם נשבע רבי יהושע בשם שאינו יוצא מכאן ולא היה רשות למלאך ליכנס שם אמרו מלאכי השרת לפני הקב"ה רבש"ע ראה מה עשה בן לוי בזרוע נטל חלקו בגן עדן אמר להם הקדוש ברוך הוא לכו ובדקו אם נשבע קודם לכן והיה מיפר שבועתו אף הוא יפר ויצאו ובדקו ואמרו מימיו לא עבר שבועתו אמר להם הקב"ה אם כן לא יצא משם, כיון שראה מלאך המות שלא יכול להוציאו אמר לו תן לי החרב ולא היה רוצה רבי יהושע ליתן לו עד שיצאה ב"ק ואמרה תן לו הסכין שצריכה לבריות אמר לו רבי יהושע השבע לי שלא תראה אותה לבריות בשעה שאתה נוטל נשמתו של אדם שבתחלה בכל מקום שהיה מוצאו שחטו בפני הכל ואפילו בחיק אמו ובאותה שעה נשבע לו ונתנה לו והתחיל אליהו מכריז לפני רבי יהושע ואומר לצדיקים פנו מקום לבר לואי הלך ומצאו רבי שמעון בן יוחאי שהיה יושב על י"ג קינובין של צדיקים א"ל את בר לואי א"ל הן אמר לו ראית הקשת מימיך אמר לו הן אמר לו אם כן אין אתה בר לואי ולא היה הדבר כך כי לא נראתה הקשת מימיו ולמה אמר לו שנראתה כדי שלא יחזיק טובה לעצמו ולמה שאלו בקשת מפני שהוא אות ברית בין הקדוש ברוך הוא ובין הארץ וכל זמן שנראת הקשת הקדוש ברוך הוא מרחם על עולמו וכל זמן שיש צדיק בעולם אין העולם צריך קשת שבשביל צדיק אחד העולם עומד שנאמר (משלי י, כה) וצדיק יסוד עולם לפיכך שאלו על הקשת. הלך מלאך המות לרבן גמליאל ואמר לו כך וכך עשה לי ריב"ל אמר לו רבן גמליאל יפה עשה לך אלא בא ואשלחך אליו ואמור לו בבקשה ממך שתחפש בגן עדן כלו וגיהנם ואוצרותיהם וכתוב אותם ותשלח אותם אלי אם יש עכו"ם בגן עדן ומבני ישראל בגיהנם הלך מלאך המות ואמר לו רבי יהושע כך אעשה הלך רבי יהושע וחפש בגן עדן כלו ומצא בה ז' בתים בגן עדן וכל בית ובית שנים עשר רבוא מילין באורך וברוחב שנים עשר רבוא מילין שיעור מדת ארכן כרחבן הבית הראשון כנגד הפתח הראשון בגן עדן שוכנים בו גרים שבישראל שנתגיירו מאליהם לא בחוזק והקירות שלו בנויות מזכוכית וקורותיה ארזים וכשבאתי למדדה עמדו כל הגרים ובקשו לעבור ענה עובדיה הצדיק שהוא ממונה עליהם ואמר להם מנין זכותכם שישב זה עמכם מיד הניחוני למדדה. 

הבית השני כנגד פתח השני בגן עדן והיא בנויה מכסף וקורותיה ארזים ויושבין בה בעלי תשובה ומנשה בן חזקיהו ממונה עליהן, הבית השלישי כנגד פתח השלישי בגן עדן והיא בנויה מכסף וזהב ושוכנים בם אברהם ויצחק ויעקב וכל ישראל שיצאו מארץ מצרים ודור המדבר וכל בני המלך דוד חוץ מאבשלום ושם דוד ושלמה וכלאב בן דוד חי הוא שם ושם כל מלכי בית יהודה חוץ ממנשה בן חזקיהו שהוא ממונה על כל בעלי תשובה ומשה ואהרן הם ממונים עליהם ושם כל כלי זהב וכלי כסף הנחמדים וכל טובות ושמנים ואבנים וחופות במטות וכסאות ומנורות של זהב ושל אבנים טובות ומרגליות ואמרתי למי אלה מזומנות ענה דוד ואמר לי כלו לבנים השוכנים בעולם שבאת ממנו ואמרתי לו שמא יש שם מאוה"ע אפילו מבני עשו אחי אמר לי לא שכל טובה שהם עושים בעולם הקדוש ברוך הוא משלם להם שכרם בחייהם באותו העולם ובסוף יורשין גיהנם אבל בישראל כל רשע שבהם לוקה בעולמו בחייו וזוכה לעולם הבא שנאמר (דברים ז, י) ומשלם לשונאיו וגומר, הבית הרביעי כנגד הפתח הרביעי בגן עדן והוא בנוי ויפה כאדם הראשון וקורותיו מעצי זית ובו צדיקים גמורים ונאמנים ולמה מעצי זית על שהיו ימיהם מרורים כזית. 

הבית החמישי היא בנוי מכסף וזהב ומפז ומכתם וזכוכית ומבדולח ונהר גיחון מושך אל תוכו וקורותיו זהב וכסף והפרש מעלה מכל ריח הלבנון הפרשת מטות כסף וזהב ובשמים תכלת וארגמן מאריגת חוה ותולעת שני ושש ועזים מאריגת המלאכים ושוכנים בו משיח בן דוד ואליהו זכור לטוב ואפריון מעצי הלבנון עמודיו עשה כסף רפידתו ארגמן ובתוך האפריון משיח שוכן שהוא אהבת בנות ירושלים של תוכו רצוף אהבה ואליהו זכור לטוב נוטל ראשו של משיח ומניחו בחיקו ואומר לו החרש כי הקץ קרוב ואבות העולם והשבטים כלם ומשה ואהרן ודוד ושלמה וכל מלך ומלך מישראל ומבית דוד כל שני וחמישי וכל שבת ויום טוב באים אליו ובוכים עמו ומחזיקים אותו ואומרים לו דום והשען בבוראך כי הקץ קרוב ואף קרח ועדתו ודתן ואבירם ואבשלום באין אליו כל יום רביעי ושואלים אותו עד מתי קץ הפלאות ומתי תשוב תחיינו ומתהומות הארץ תשוב תעלינו והוא אומר להם לכו אצל אבותיכם ושאלו להם וכששומעין כך מתביישין ואינם שואלים אל האבות, וכשבאתי אצל משיח שאל אותי ואמר לי מה עושין ישראל בעולם שבאת משם אמרתי לו הם מחכים אותך בכל יום מיד הרים קולו בבכיה. 

הבית הששי יושבין בו מתים בדרך מצוה, הבית השביעי יושבין בו מתי חלאים בשביל עונותיהם של ישראל, ועוד אמר רבי יהושע בן לוי בקשתי למדוד בגיהנם ולראות אותו ולא נתנו לי רשות משום צדיקים לא יראו גיהנם שלחתי לאותו מלאך ששמו קומם שיפתח לי גיהנם כלו ולא היה יכול שבאותה שעה המיתו רבי ישמעאל כהן גדול ור' שמעון בן גמליאל ועשרה צדיקים ובאה שמועה ולא יכולתי ללכת עם אותו המלאך לגיהנם, יום אחד עמדתי וקבלתי עם קנור המלאך והלך עמי האור עד שבאתי לשערי גיהנם והם פתוחים והרשעים שהיו שם ראו את האור ושמחו ואמרו זה לזה האור הזה שיוציאנו מכאן, וראיתי בתים אורכן עשרה מילין על חמשה מילין פתוחות גבים גבים של אש ועומדין ואוכלין את הרשעים ואחר שאוכלין אותן עומדין מעל האש על רגליהם ונופלין באש ונשרפין, ובאותו הבית יש בה עשר אומות מאומות העולם ואבשלום בן דוד ממונה עליהן ואומרים אומה לאומה אם אנחנו חטאנו מפני שלא קבלנו את התורה אתם מה חטאתם, משיבין להם אף אנו כמוכם אומרים לאבשלום אתה ואבותיך שקבלתם התורה למה, אומר להם על אשר לא שמעתי למצות אבי ומלאכים עומדין מכאן ומכאן במקלות שלהן ומפילין אותן על אש והן נשרפין כלם ואחר כך רצים לאבשלום ורוצין להכותו ולשרפו באש ובת קול אומרת להם אל תכו ואל תשרפו אותו שהוא מזרע ישראל שאמרו לפני נעשה ונשמע והוא בן דוד עבדי ומניחין אותו על כסאו ומושיבין אותו בכבוד כמלך ולאחר כן מוציאין את הרשעים מן האש כאלו לא נשרפו ולא נגע בהן האש וחוזרין ושורפין אותן וכן עושין להן ז' פעמים ארבע ביום וג' בלילה ואבשלום נצול מכל אלה מפני שהוא בן דוד אמר רבי יהושע כשראיתי כל אלה חזרתי לגן עדן וכתבתי הדברים ושלחתי אותן לרבן גמליאל ולזקני ישראל והודעתים כל מה שראיתי בגן עדן ובגיהנם המקום ברחמיו יצילנו מדינה של גיהנם ויתן לנו חלק לעולם הבא עם הצדיקים והחסידים אמן. 

ספר כלבו סימן קכא 
================= 
דין טעם מילה על פי הקבלה 

זה החבור נקרא ספר פרישה לפי שכל העוסק בו יפרוש מן העבירה שרוב בני אדם נכשלין בה בעבור שנמשכין אחר יצרם בזה הדבר יותר מן שאר העבירות, כתיב (ויקרא יב, ג) וביום השמיני ימול בשר ערלתו ובמקום אחר כתיב (בראשית יז, יב) ובן שמונת ימים ימול לכם כל זכר, ודרשו רז"ל ביום ח' ואפילו בשבת ולמה נצטוינו למילה לח' ימים לא פחות ולא יותר אא"כ הולד חולה שימתינו לו עד שיבריא לפי שיעבור עליו קודם ברית מילה ברית שנאמר (שם יז, יג) והיתה בריתי בבשרכם וכמו שכל המחלל שבת בהכרת כך יהיה זכר לזה הולד לכשיגדל שעבר עליו קודם ברית המילה השבת שהיא ברית ראשון שחייבין ישראל לשמרו שנאמר (שמות לא, טז) ושמרו בני ישראל את השבת, כך צריך שישמור ברית הראשון שקבל עליו במצוה ראשונה שלא יחללוהו שהוא מזרע קודש ולא יטנפוהו על ידי נאוף לפי שהיה אות בינו ובין המביאו לעולם ברוך הוא והוא אות בינינו ובין יוצרינו, וכן תמצא במילה חצי השם י"ה ותמצא בו השם שלם מה שעולה השם יהו"ה כיצד יוד כ' הא ו' הרי כ"ו ואו י"ג הרי ל"ט הא ו' הרי מ"ה שהוא השם שלם ולמד רמז לאדון הכל ר"ם הכל שצוה לנו מצוה גדולה כזאת להיות לו ברית בינו ובינינו, ועוד תמצא במילה אלהים עם שם אחד, ועוד תמצא שבזכות המילה גזר הקדוש ברוך הוא את הים שנאמר (תהלים קלו, יג) לגוזר ים סוף לגזרים אל תקרא לגזרים אלא לגוזרים פירוש בשביל המילה, ועוד שהולד הוא מקודש מן הבטן שנאמר (בראשית יז, כא) ואת בריתי אקים את יצחק וזהו אשר קדש ידיד מבטן וכמו שהוא היה קדוש כך אנו צריכין להיות קדושים בזה האות ולא לזלזלו שאלמלא מצוה זו שעתידין לקבלה ולקיימה לא היה נברא העולם, שנאמר (ירמיה לג, כה) אם לא בריתי יומם ולילה חקות שמים וארץ לא שמתי, וזאת הברית הוא חותמו של הקדוש ברוך הוא שבו חתם השמים והארץ כמו בספר יצירה שחתם רום בי"ה ותחתונים בו"ה וזהו שאמר הכתוב (תהלים צו, יא) ישמחו השמים ותגל הארץ, בחצי ה' ברא עליונים ובחצי השם חתם התחתונים והמבין יבין וזה החותם שם בבשרינו בברית עולם להציל ידידות שארנו משחת משוחה עמוקה של גיהנם ולהצילנו מינה, לכך צריך לשמור זה הברית שיהיה קדוש ולא יחללוהו ואין השמירה בזמה ובנאוף בלבד אלא בראיית העינים ובהרהור הלב כמו שאמרו ז"ל הרהורי עבירה קשים מעבירה, כל השמירה הזאת למה לפי שהעטרה דומה ליוד שהיא אות ראשונה של שם המפורש ובצורה הזאת היא חקוקה בבשר עם קדוש שנברא העולם בשביל ישראל לקבל מצוה זו והתורה, ומנין שבשביל לקבל מצוה זאת נבראו ישראל שנאמר במעשה בראשית (בראשית א, כו) נעשה אדם בצלמנו כדמותינו פירוש נעשה אדם שיהיה באות האדמה ובדמות חתימתנו ושיתקיים העולם לעבורו ת"ל, אלו עבירות שאדם העושה אותן אוכל פירותיהן בעולם הזה והקרן קיימת לעולם הבא, ע"ז, גלוי עריות, שפיכות דמים, ולשון הרע כנגד כלן. 

ספר כלבו סימן קכב 
================= 
דין גימטריאות ונוטריקון 

ה' מתיר אסורים ה' פוקח עורים ה' זוקף כפופים ה' אוהב צדיקים ה' שומר את גרים (תהלים קמו, ז - י) ראשי התיבות הללו לבד מהשמות עולין תרי"ג מכאן אמרו גר הבא להתגייר על מנת לקבל כל המצות חוץ מאחת אין מקבלין אותו דלא שלם מנין תרי"ג ולכך כתוב את גרים להשלים המנין א"כ נפקא לן משומר את פירוש משומר מאלף ועד ת' הוי גר ואי לא לא. 

ישתבח שמך לעד מלכינו האל המלך, שלמה המלך ע"ה יסדו וחתום הוא בראשי תיבות ויש בו ט"ו קלוסין כנגד ז' רקיעין וח' אוירות על כסא הכבוד וכנגד ט"ו תיבות שבברכת כהנים שמברכנו ממקומו ואומר אמן אחר הברכה כדי להפסיק בין פסוקי הזמרה שהיא מדרבנן ובין קריאת שמע שהיא מדאורייתא וכן כתב ה"ר שמעיה ז"ל בברכות עוד כתב שם שאומר אמן אחר ברכות קריאת שמע כדי להפסיק בין קריאת שמע שהיא מן התורה לתפילה שהיא מדרבנן, וכן נמי אחר בונה ירושלים, וכן אחרי מהולל בתשבחות, ואין אומר קדיש שלא להפסיק בין ק"ש לתפלה וכן הדין נמי שלא לומר קדיש אחר ערבית אך תקנוהו ואין לחלוק: 

עלינו לשבח, עלינו בגימטריא ומעומד, להבל וריק וריק בגימטריא לאל לא גימטריא, ויש אומרים להבל וריק שיש בהן בגימטריא ואנחנו כורעים גרסינן ולא גרסינן ואנו כי אין בכל הקריאה רק אני ובכל מקום ואנו לשון אנינות כמו ואנו הדייגים. 

טעם בשמות של שמונה עשרה 

ראשונה מי"ח זהו אבות ויש בה מ"א תיבות לבד מאברהם בתרא שאינו מן המנין שכבר הוזכר כנגד ל"ו אותיות שבפסוק (בראשית יב, ב) ואעשך לגוי גדול וה' מאברהם הרי מ"א ועם אברהם יש בו מ"ב תיבות כנגד שם בן מ"ב, על כן צריך לאמרה בכונה גדולה, י"ח ברכות כנגד י"ח צווין שנאמרו במלאכת המשכן שנאמר בו י"ח פעמים כאשר צוה ה' את משה. באתה גבור יש בו מ"ט תיבות שיש בשלשה פסוקים ביחזקאל המדברים על תחיית המתים, לכן הנבא (יחזקאל יא, ד), וידעתם כי אני ה' בפתחי (שם לז, יג), ונתתי רוח (שם לז, ו), וכשאומר מוריד הגשם יש בו נ"א תיבות כנגד נ"א תיבות שיש מן ונתתי מטר ארצכם עד נותן לכם. בנקדש שמך יש בו כ"ז תיבות וכן בלדור ודור וכן באתה קדוש כנגד כ"ז אותיות התורה. אתה חונן ראשונה לצרכים לפי שתפלות כנגד תמידין תקנום, וחרש שוטה וקטן פסולין לעבודה, ויש בה י"ז תיבות כנגד ואתה תדבר אל כל חכמי לב (שמות כח, ג) וכן בפסוק וכל אשה חכמת לב (שם לה, כה). בהשיבנו יש ט"ו תיבות כנגד ח' אוירות וז' רקיעים שגדולה תשובה שמגעת עד כסא הכבוד שכן מצינו כמה פסוקים שמדברים בתשובה שיש בהן ט"ו תיבות יעזוב רשע דרכו (ישעיה נה, ז), וכן בשוב רשע מדרכו (יחזקאל לג, יא), והרבה אחרים. בסלח לנו יש בה כ' תיבות כנגד כ' פעמים שכתוב בתורה וסלחת ונסלח. בראה נא יש שבעה עשר תיבות כנגד פסוק ונצעק אל ה' (דברים כו, ז). ברפאנו יש בה כ"ז תיבות כנגד אותיות התורה וכן בפסוקים של תורה ורפואה כ"ז אותיות רפאות תהי לשרך וגומר (משלי ג, ח) וכן כי חיים הם למוצאיהם (שם ד, כב) וכן בפסוק והיה אם שמע תשמע עד כי אני ה' רופאך (שמות טו, כו). בברך יש ל' תיבות כנגד יפתח ה' לך את אוצרו וגו' (דברים כח, יב) ונגד פותח את ידיך וגו' (תהלים קמה, טז) שיש בין שניהם ל' תיבות. בהשיבה כ"ז תיבות כנגד כ"ז תיבות שיש בג' פסוקים שמדברים מזה ואשיבה ידי עליך (ישעיה א, כה), ואשיבה שופטיך (שם א, כו), ציון במשפט תפדה (שם א, כז). בולמלשינים יש ל"ב תיבות לפי שהם כופרים מב' של בראשית עד למ"ד לעיני כל ישראל זהו לב והמינות תלוי בלב. בעל הצדיקים יש כל האלפא ביתא לפי שמקיימין כל התורה ויש בו מ"א תיבות כנגד מ"א אותיות שיש בפסוק ואברכה מברכך. בולירושלים יש בו כ"ד תיבות כנגד כ"ד אותיות שיש בפסוק (תהלים קמז, ב) בונה ירושלים. באת צמח יש בו כ' תיבות כנגד כ' אותיות שיש בנחם ה' את ציון. בשמע קולנו ל"ה תיבות כנגד ל"ה תיבות שיש מתפלה לדוד שמעה ה' עד יעבור פי (שם יז, א - ג). ברצה ל"ד תיבות כנגד ל"ד כהנים שהיו מקריבים פר ושעיר ואיל. מודים בגימטריא מאה כנגד ק' ברכות שחייב אדם לומר בכל יום ויש בהן כ"ז תיבות כנגד כ"ז תיבות שיש בהודאת עזרא מן ובמנחת הערב עד ויט אלי חסד (עזרא ט, ו - י), שים שלום כ"ג תיבות כנגד כ"ג אותיות שיש בפסוק ישא ה' (במדבר ו, כו) ובפסוק ושמו את שמי (שם ו, כז). 

ולא תמצא אות ף' בי"ח ברכות לפי שאין אנף שצף אף קצף זעף נגף רשף כשישראל מתפללין, וכן בפסוק ויקץ יעקב (בראשית כח, טז) נתעלמו אותיות שטן ובסופי תיבות צבור כי אין שטן בצבור, ראשי תיבות של י"ח ברכות מלבד ברכת המינין שלא נתקנה עדיין עולין י"ח מאות כנגד י"ח מאות מלאכים הממונין על התפלה לכך אין ו' בלירושלים וזהו שיסד הקליר ויצאו בם אלף ושמונה מאות. מהכל יודוך עד אל אדון יש קי"ג תיבות כנגד ק' ברכות וכנגד י"ג בריתות שנכרתו על כל מצוה ומצוה, מן ובוקע עד שבתה ט' תיבות נגד ט' צדיקים אדם נח, אברהם יצחק יעקב, משה אהרן, דוד ושלמה ונגד ט' שמות של מלאכי השרת, אראלים חשמלים שרפים כרובים חיות גלגלים עירין קדישין וט' תיבות שבקדוש קדוש קדוש, וממאיר עד הרחמים ז' תיבות כנגד ז' ימי השבוע שמאיר לעולם, ונגד ז' מועדי השנה, פורים פסח שבועות, ר"ה, כפורים, סכות, שמיני עצרת, מהמאיר עד בראשית י"ב תיבות כנגד י"ב מזלות, ונגד י"ב שבטים, אל אדון מיוסד באלפא ביתא ובראשונות עשרה תיבות כנגד עשרת הדברות ובאחרונות י"ב תיבות כנגד י"ב שבטים ומזלות, נשארו י"ח אמצעיים שבכל אחת ארבע תיבות שהן ע"ב כנגד שם המפורש ויחד הם כ"ב נגד אותיות ונגד שם בן כ"ב. בישמח משה שלשים תיבות עד ושמרו נגד שלשים תיבות שיש מושמרו עד וינפש, ומן לא נתתו עד סוף ל"ב תיבות נגד התורה שמתחלת בב' ומסיימת בלמ"ד ושבת שקולה נגד כלה, בוישמח בו ל"ב תיבות נגד ל"ב תיבות שיש מאך את שבתותי עד ויתן אל משה (שמות לא, יג - יח). בעל הניסים דחנוכה יש קכ"ד תיבות כמנין יוחנן שתקנו, וכן יש קכ"ד תיבות בתפלה למשה עד ויהי נועם שאמרו משה על מלאכת המשכן ורצה להקימו בכסלו אמר לו הקדוש ברוך הוא שמחה של כהנים אחרת תהיה בכסלו. בעננו ס"ג תיבות נגד ס"ג אותיות שיש בפסוק וירא יעקב מאד (בראשית לב, ח). שמ"ע נוטריקון שחרית מנחה ערבית ה' אחד מלכות תחלת הפסוק וסופו ש"ד, עין של שמע ודלת של אחד גדולות לעדות, מואהבת עד ובשערך מ"ב תיבות כנגד שם בן מ"ב. 

פירוש גימטריא חשבון שכן תרגומו המתרגמו את מפקד העם ית גמטור, זכר בגימטריא ברכה, נקבה בגימטריא נזק, עפרון עפרן כתיב (שם כג, טז) והיינו דכתיב (משלי כח, כב) נבהל להון איש רע עין ולא ידע כי חסר יבואנו, פירוש אחר עפרון בגימטריא ארבע מאות רמז לארבע מאות שבקש מאברהם מן השדה, לא תבשל גדי בחלב אמו רמז שלא ינק יותר מכ"ד חודש שהן כמנין ימי ב' שנים תש"ל ויום שנולד ויום שלאחר שתי שנים הרי הן תבשל, שמע ישראל נוטריקון שאו מרום עיניכם (ישעיה מ, כו), ומל ה' אלהיך את לבבך ואת לבב זרעך (דברים ל, ו) ללמדך שכל העושה תשובה באלול נענה, סימן לאליל הנשבר שאין לו רפואה אשר לא יוכל להרפא, ותהר רבקה אשתו בגימטריא אש וקש ואיזו עשו ויעקב, ברית בגימטריא תרי"ב ומצות מילה תרי"ג לכך אומר אחר המילה יהי רצון להכניסו בבריתו של אברהם אבינו, פן ישתה וישכח מחקק בגימטריא רמ"ח אברים שסופו לשכח כל אבריו, צמח בגימטריא מנחם והוא שמו של משיח, לדעת חשבון האדם בנפשו נקוט האי כללא בידך ג"ע הכ"א זט"ו, פירוש על כל היתר משלישיות תמנה ע', ועל כל היתר מחמישיות תוסיף כ"א ועל היתר משביעיות תוסיף ט"ו ומכל החשבון תקח ק"ח והנותר הוא המחושב. 

ספר כלבו סימן קכג 
================= 
דין מוהר"ר אליעזר בר נתן ז"ל 

חמלתי לחקות ולדלות עמוקות מהלכות פסוקות אכן מורה חקות, משפטי הבצע וקצותם אבצע וכלם לא אבצע, כי קצר המצע. 

ראובן תבע לשמעון לדין שלחתי על ידך ליטרא כסף ללוי ולא נתתו לו, ושמעון משיב עשיתי שליחותך, ולוי אומר שלא מסר לו כלל, ישבע שמעון ללוי ונאמן דמגו דאי בעי אמר לראובן החזרתיו לך כדאמר בפ"ב דקדושין אמר לשנים הוליכו מנה לפלוני ולוי נשבע כמו כן שלא קבל ממני כלום ודי ונפסד ראובן מן הדין דחנוני על פנקסו להיות נשבעין ונוטלין ולא כבן ננס. 

(ב) ראובן ושמעון דרים בבית הגר שמת וכל אחד ואחד אומר וטוען החזקתי תחלה ואתה באת עלי ואין עדים בדבר מי קדם, דין זה כשנים אוחזין בטלית ויחלקו בשבועה אם שניהם מוחזקים שוה בשוה ואם לאו כל אחד נוטל מה שהחזיק. 

(ג) ראובן תבע שמעון לדין מנה לי בידך והלה אומר אין לך בידי כלום ועדים מעידים ששמעון חייב לו מנה או חצי מנה, דין הוא שיפרע שמעון מה שהעדים מעידים ונשבע שבועה דאורייתא על השאר מדאמר רבי חייא מנה לי בידך וכו' ואם השיב שמעון אין לך בידי אלא חצי מנה והא לך, דין הוא שיפטור כרב ששת דאמר אין נשבעין על טענת הא לך. 

(ד) ראובן טען לשמעון עשרה זקוקין הפקדתי לך בפני עדים, והלה אומר החזרתים לך, והעדים מעידים שהפקיד ושהוציא מהם ב' זקוקין לצרכו, דין הוא שישבע ראובן שלא החזירם לו מעולם ושמעון לא מהימן בשבועה והוה ליה גזלן כששלח ידו בפקדון ופסול לשבועה, הגהה, ודוקא אם העידו שהפקידם צרורין אבל אם הפקידן מותרין מותר להשתמש בהן אם הוא שלחני נראה לרבי יצחק וראיה מההיא דהמפקיד אצל שלחני צרורין לא ישתמש בהן ואינו חייב באחריותן מותרין ישתמש בהן וחייב באחריותן עד כאן לשונו, כמו ההיא רעיא דאכלה דובא תרתי מניהו וחייבוהו, ואלמלא ואתיתיה נפטר בשבועה דקיימא לן כל המפקיד אצל חברו בעדים א"צ לפורעו בעדים. 

(ה) ראובן תבע לשמעון הלותי לך י' דינרין והפקדתי לך טבעת שלי, ושמעון משיב לו להד"ם, ועדים מעידים שבשעה שכפר בב"ד היה בידו או בביתו, דין הוא ששמעון פסול לישבע שהוחזק כפרן ונוטל ראובן הפקדון בלא שבועה ועל השאר ישבע ויטול המלוה דאמר רבי יהודה הכופר במלוה כשר לעדות בפקדון פסול לעדות, אבל אם העידו שראוהו בביתו לאחר כפירה אינו נפסל בכך דיכול היה לומר אבוד היה בשעת כפירה ואשתמוטי משתמיט עד דכחיש ומשלם ליה. 

(ו) ראובן היה מחזיק בבית אחר ושמעון מערער עליו ואומר שלי הוא והלך שמעון ונתנה ללוי במתנה בעוד הבית ביד ראובן לסוף הלך שמעון ותקפה לראובן לדין והוציאו בדיינין ועתה תובעו לוי לשמעון בכח מתנתו ושמעון משיבו לא היתה המתנה מתנה כי לא היתה באותה שעה ברשותי דין הוא דזכה בו לוי דאמר רבי יוחנן גזל ולא נתיאשו הבעלים וכולי. 

(ז) ראובן תבע לשמעון טרחתי והראתי לך סחורה להשתכר ביני ובינך כי לא היו לי מעות ונתרצית והלכת וקנית ורוחת כך וכך חלק יש לי בריוח כי היית שלוחי בחצי, ושמעון משיבו אמת כדבריך אבל זכיתי לעצמי ולא לך ועקרתי באותה שעה הדברים כי לא זכיתי בדבר ואי משום שהראית לי מקום אני אתן לך את שכרך כדין סרסורין, דין הוא שזכה ראובן בחצי הריוח והמגביה מציאה לחברו קנה חברו אפילו לרבא דאמר לא קנה הא אמר מגו דזכי לנפשיה זכי נמי לחבריה. 

(ח) ראובן טען לשמעון הייתי עומד ברשות הרבים והיתה מרגלית מונחת תוך ארבע אמות שלי והגבהת אותה, ושמעון משיבו הגבהתי וזכתה לי, דין הוא שלא זכה ראובן שאין ארבע אמות קונות לו במציאה אלא בצדי רשות הרבים ובסימטה אבל לא ברשות הרבים ובשדה אחרים. 

(ט) ראובן נתאכסנו לו אורחין והיה שמעון מחזר אחריהן לקנות סחורתם ואמר לו ראובן רוצה אני לזכות בסחורתן ולקנותה כי ביתי זכתה לי ולא שמע אליו שמעון והלך וקנה בשעה שלא היה ראובן בבית ותבעו ראובן להחזירם לו, דין שיחזירם לו ממתניתין דזכתה לי שדי גם משום ועשית הטוב והישר כדאמרינן גבי דינא דבר מצרא. 

(י) בן ראובן שלא הגיע לפעוטות שמקחן מקח וסחורתו סחורה ועד שלא נתן דמים בא שמעון וחטפה מידו ונתן דמים, דין הוא שיחזיר לו שמעון דהוא כחוטפה מיד אביו שמרצה לו מיד כדאמר שמואל מפני מה אמרו מציאת קטן לאביו וכו'. 

(יא) ראובן הוציא שטר על שמעון וכתוב בו שאביו של ראובן הלוה לשמעון מנה, השיבו שמעון והלא גזרה היתה ונשל לו הבתים ואיך בא שטר זה לידך והשיב ראובן מה אתה חש מן השמים נפל לי, דין הוא דפטור דאתרע ליה במה דנפל דאמר כיון דנפל דלמא מקרי וכתב, וכן נמי אם ראובן הוציא שטר על שמעון שהלוהו ושמעון אמר פרעתיך ונפל ממני והעדים יהודה ולוי מצאו אותו ומסרוהו לראובן ולוי העיד בו, פטור שמעון כרבי יוחנן דחייש לפרעון דהא תניא כותיה. 

(יב) ראובן קנה משמעון חומש בזקוק והוסיף והוציא בנקודה ובמסורת והשביחו ועמד עד זקוקים שנתייקר ואחר כך נמצא גזול ביד המוכר וטרפהו הנגזל מיד ראובן הלוקח וחזר ראובן על שמעון לתבוע הכל, דין הוא שישלם לו שמעון ג' זקוקין כרב דאמר המוכר שדה ונמצאת שאינה שלו אפילו שבח יש לו כן פסק רבא. 

(יג) ראובן הלך לקלוניא ואמר לשמעון תבא עמי והלכו לשם והרויחו מה שהרויחו והמקום אנה ליד ראובן ריוח בלא שמעון, דין הוא שיפטר ראובן כדאמרינן מה שתעלה מצודתי היום וכו' דאמר אין אדם מקנה דבר שלא בא לעולם. 

(יד) ראובן שטבעה ספינתו ושללו גוים את הספינה ומכרו השלל לשמעון וראובן תובע אבדתו שבאה לידך השיבה לי, דין הוא שלא להשיב מגין לאבדה ששטפה בנהר וכו', אבל אם בקש ראובן חרם על מי שיבא אבדתו לידו שיחזירנה לו חייב להחזירה לו מפני תקנת הקהל שתקנה היא לו וניחא ליה שאם יארע לו כך שיחזירו לו כדאמר רבא ניחא ליה לאיניש דנהדר בסימנין דאי מתבד מיניה מחזרינן ביה. 

(טו) ראובן שנפל כיסו ברבים מצויין שם ומצאו שמעון וראובן נותן סימנין אף על גב דנותן סימנין בדין אינו חייב להחזיר כרבי יצחק דאמר חייב אדם למשמש כיסו בכל שעה מכל מקום חייב להחזיר לפנים משורת הדין דכתיב (שמות יח, כ) אשר יעשון ובדאמר תיתי לי דעבדי לפנים משורת הדין. 

(טז) ראובן שמכר לשמעון בית של אבותיו ומצא שמעון מציאה בכותל, דין הוא שיהא של שמעון דתניא יכול אדם לומר של אמוריים היא הכא נמי של גוים היא אבל אם בנאהו ראובן זכה בהן ראובן ואם דרכו להשתכר לאחרים הרי היא של אחרון שדר בו קודם כניסה שמעון כדפריש לעיל, ואמאי נזיל בתר בתרא ומשני דליכא למיקם עליה. 

(יז) ראובן שלח פירות לשמעון ומצא בתוכן מרגלית ונודע הדבר לראובן ותבעו לדין, דין הוא שזכה שמעון בה כדתנן לקח פרות ובתוכן מעות הרי אלו שלו דאיכא למימר מעלמא אתו, ואם ראובן נתן סימנין יחזיר כדתנן התם. 

(יח) ראובן משכן ספר לשמעון וכשבא לפדותו טענו נשתמשת בספר שלי וטשטשתו ושמעון משיב קריתי בו אבל לא חסרתיו מימי כלום גם העידו שלמד בו, דין הוא שישבע ראובן כמה חסרו ויטול ושמעון לא ישבע שהרי נפסל לשבועה דהרי שליחות יד בפקדון ואמרינן גבי פקדון אם בשבילו פותחו אסור ומשכון אקרי פקדון כדתנן ויוציא הלה את הפקדון, ואם טענו ראובן שום תביעה שמוטלת שבועה על שמעון להפטר ישבע ראובן ויטול אבל אם אין עדים מעידים שלמד בו יפטר שמעון בשבועה שלא חסרו דמגו דאי בעי אמר שלא למד בו לעולם, ואף על גב דאודי דאין אדם משים עצמו רשע. 

(יט) ראובן טען לשמעון הפקדתי בידך מרגלית ותבעתיך לדין וטענת אבדתיה ורצית לישבע ושאלתי ממך זקוק בשוויה באותה שעה ועתה נודע לי שמצאתה בב' זקוקין אותו זקוק שני אני תובע ממך, ושמעון משיב כי שבחה ברשותי, דין הוא שיפטור שמעון כדתנן שלם ולא רצה לישבע ונמצא הגנב משלם תשלומי כפל למי משלם למי שהפקדון אצלו, ואע"ג דגבי כיפי אמר רב נחמן הדר כיפי למריהו והדרא אפדנא למריה היינו משום דאטריחיה לדיינא למגביה תחלה אבל כששלם מדעתו לא, ולא שלם ממש אלא אף על פי שלא שלם כיון שרצה לשלם ולא הספיק לשלם עד שמצאה וכרבי יוחנן. 

(כ) ראובן שטען לשמעון משכון משכנתיך שוה עשרים דינרין בעשרה דינרין ואבדת אותו בפשיעה ושמעון השיב לא כן אלא נאבד או נגנב שלא בפשיעה, דין הוא לשלם עשרה דינר לראובן דשומר שכר הוא וחייב בגנבה ואבדה, +הערת המו"ל בדין זה נראה שיבוש ותוקן כאן לפי ספר הראב"ן - רבינו אליעזר ב"ר נתן ז"ל מסכת בבא מציעא דף לד: ואם טען שמעון לא היה שוה אלא ה' וה' דינרים אני תובעך וראובן טוען כנגד הלואה היה שוה פטור, ואם טוען ראובן ח' היה שוה ישבע ראובן וכו'+ ואם טען שמעון לא היה שוה אלא שמונה דינרים וחי' דינרים אני תובעך וראובן טוען כנגד הלואה היה שוה ישבע ראובן כדין מודה במקצת שהרי הלואה עודפת על שוויו של משכון אף לדבריו הלכך ישבע ויפטר מח' דינרים וישלם לו ב' דינרים ושמעון ישבע תחלה שאינו ברשותו דשמא עיניו נתן בו אבל לא יקדמנו ראובן דשמא יוציא שמעון המשכון להכחיש ראובן וכדאמר רב אשי, וכל הדינין הללו כשטען שמעון נגנב או נאבד אבל אם טען נאנס ישבע שמעון ופטור מן המשכון וראובן ישלם לו כל החוב, והיכא ששניהן תובעין זה לזה, כיצד המלוה אומר שלא היה שוה כדי הלואתו ולוה אומר שהיה שוה יותר מחובו לזה נשבע שלא היה שוה פחות ושניהם פטורים. 

(כא) ראובן הפקיד לשמעון מרגליות ואבדה בפשיעה וחייבוהו בית דין ולא רצה לשלם וירדו בנכסיו כדין שומא ושלמו לשמעון כדי שוויה, ואח"כ מצאה שמעון ונתיקרה המרגליות ותובע ראובן המרגליות והוא ישלם לו כל מה ששלמו לו בית דין, דין הוא שיחזור לו המרגליות כדאמרינן הדרי כיפי והדרא אפדנא. 

(כב) ראובן טען לשמעון אני ואתה היינו במקום פלוני והיית קושר חבלתך וקשרתו ושמת אותו בספינה ונכנסת בה ופשעת בשלי השיבהו לי, ושמעון אומר כאשר עשיתי בשלי עשיתי בשלך ושמתי חבלתי בספינה אשר היו שם יהודים וקפצו לסטים ושללו הספינה שלי ושלך, דין הוא שישלם שמעון דאמר רבא הלכתא אפילו שומר חנם שמסר לשומר שכר כי הכא שמסר לספן בשכר ואפילו היה הספן יהודי יכול לטעון ראובן אתה האמנתו היאך לא מהימן לי אלא בשבועה וכל שכן גוי, אבל אם ראו עדים ששללו אותו חפץ שמעון פטור בלא שבועה אע"ג דלא היה שם דודאי אלו היה שם לא היה מציל כדתנן רועה שבא לעיר ובא זאב וטרף ארי ודרס אם לא יוכל להציל אף אם היה לשם פטור, אבל אם הניח אחר מבני אדם שם אפילו לא היו שם עדים פטור שומר ודוקא אשתו ובניו כדאמרינן כל המפקיד על דעת אשתו ובניו הוא מפקיד, ואם היה ראובן יכול להניח סחורתו אצל הספן אפילו לא הניח שמעון שום אדם שם פטור כדאמרינן גבי הנהו גננן דכל יומא גבי ההיא סבתא היו מפקידם וכו', וכן אם טבעה הספינה ואין עדים שנאבד חפץ של ראובן חייב שמעון משום שומר שמסר לשומר ואם היה עבדו שם הרי הוא כמוהו וישבע העבד שנאבד בספינה ופטור שמעון. 

(כג) ראובן ושמעון קנו פרקמטיא במקום פלוני בשותפות והוליכה שמעון בעיר אחרת וחלקה בינו לבין עצמו ומכר שמעון ביותר וכשבא ראובן הוזל חלקו ותובעו ואומר לא יפה חלקת ומה שמכרת לי ולך והשאר לי ולך ושמעון אומר בשוה חלקתי וחלקי נמכר ביוקר במזלי וחלקך נסתחפה שדך, דין הוא שיחלוק לראובן במה שמכר ביוקר שכל חלוקה צריך בית דין לחלקה כדאמר ר' אבין אייתי תרי גברי דפלגת קמייהו, ואם מכר שמעון חלקו בזול שהיה צריך למעות וחלק היקר הפסיד שמעון, גם יכול ראובן להשביעו שחלק בשוה, אבל דבר שדרכו להיות בשוה כגון מעות יכול לחלק בלא חבירו ובלא בית דין דאמר רב זוזי כמאן דמפלגי דמו. 

(כד) ראובן ושמעון הפקידו אצל לוי ב' כלים אחד גדול ואחד קטן בשק אחד ולא פרשו ללוי אי זה לראובן ואי זה לשמעון ועתה כל אחד תובע הגדול, דין הוא שישלם לאחד הקטן ולאחד בדמים כפי שויו של קטן והמותר יהא מונח עד שיתברר דהואיל והיו בכרך אחד לא היה ללוי למדק ולא יפסיד בתרעומותו אבל אם לא היו הכלים יחד בשעת הפקידה ישלם לכל אחד דמי הגדול דהוה ליה למדק, וכן הדין בזה מנה וזה מאתים כדאמרינן התם ורמי פקדון אפקדון. 

(כה) ראובן תבע לשמעון לדין ואומר שמעון לא איש דברים אנכי והביא את לוי לסדר את דבריו, דין הוא שאין תובעין אותו כדאמרינן התם אפטרופא לדקנני לא עבדי אבל הוא עצמו יכול להשיב וכן משמע כהן גדול דן ודנין אותו. 

(כו) ראובן טען לשמעון תן לי חטים שהפקדתי אצלך ושמעון משיב אבודים הם ומכרתים, דין הוא אם לא חסרו יותר מכדי חסרונן ומכרן אפילו בבית דין ישלם לו כשעת התביעה דקרי ליה שולח יד כרבי יוחנן אליבא דרבי עקיבא ואם חסרו יותר מכדי חסרונם ומכרן בבית דין הכל ישלם לו מה שקבל מהן ופטור. 

(כז) ראובן נשבה למדינת הים וירד שמעון קרובו לנכסיו וחזר ראובן ותבעו מה שאכל גם לחלקו מנכסיו, דין הוא שנותנין לשמעון כדין אריס לפי שבדין ירד דשמואל ורב נחמן ורב הונא דאית להו מורידין קטן לנכסי שבוי ונותנין לו בעדים ואף על גב שירד מעצמו בלא בית דין מ"מ אשתכח דהא דאכל שפיר אכל, ויש לו דין עדים ואם היה קטן שבוי אין שמין לו דשלא כדין ירד ואין מורידין לנכסי קטן. 

(כח) ראובן הפקיד לשמעון כספים ודין שמירת נכסים בקרקע מגנבים ומאש ואם הניחן במקום המשתמר מגנבים ולא מאש או במקום שמירה מאש ולא מגנבים ונשרפו דהיינו תחלתו בפשיעה וסופו באונס חייב כרב יוסף וצריך שיניחם במקום המשתמר משניהם, והיכא דשכיחי גזוטאי נראה לפי שטת התלמוד שאף לא הניחן בקרקע אלא הניחן במקום המשתמר מאש ומגנבים ונאבדו פטור מדקפיד רב יוסף אבל אלו דקאמר אף על גב דלענין גנבי נטורתא הא לענין נורא פשיעותא היא ולא קאמר ולא קברן שמע מינה דאף דברים שאינן נשמרים בקרקע כגון בגדים אם הניחן במקום שמור משניהם ונאבדו פטור, וצריך לחזור אחר שמור מאש ומגנבים, ואם נתן הנפקד לאחד מבני ביתו ולא הודיעו שהוא פקדון אף על גב דלא הניחן במקום המשתמר יפה רק בתיבה פטור רק בשבועה שנשבע המצניע שהניחן בתיבת הנפקד והנפקד נשבע תחלה שאותו פקדון מסרו לאחיו או לבנו כדאמרים אשלימינהו לאימיה ואותיבינהו בקרטליתא ואגנוב ופסק רבא כדפרישנא. 

(כט) ראובן הפקיד פירות אצל שמעון והיה לוי שכירו של שמעון לשמור פירותיו וכל אשר בביתו ולא שמר הפירות יפה והרקיבו ותבעו ראובן ושמעון משיבו הלא ידעת כי לוי שומר שלי ולכך הפקדת לי, דין הוא לפטור שמעון אבל עם לוי יכול לטעון היה לך להודיעני ופשעת בהם ולוי חייב כדאמרינן גבי בקרא דלא הוה ידע ואיחייב ליה למוכר לשלם בקרא דלאו איהו מסר ליה לאודועינהו. 

(ל) ראובן טען לשמעון ליטרא מעות הפקדתי לך החזירם לי ושמעון משיבו נגנבו וראובן אמר נשתמשת בם ונתחייבת, דין הוא אם אין המעות מונחין אפילו הן צרורין אם שמעון סוחר מותר ורשאי הוא להשתמש בהן דדעתו של מפקיד בשעת פקדון להן שיוצאין לענינו של זה והואיל ורשאי הוא הוי עליהו כשומר שכר כדתנן המפקיד מעות אצל שלחני, וה"ה לכל סוחר וחנוני, וחייב לשלם ודוקא נאבדו או נגנבו אבל נאנסו פטור כרב נחמן דטפי משומר שכר לא הוי. 

(לא) ראובן שהפקיד חביות של יין אצל שמעון והוציא ממנה הין של יין והחמיצה משלם שמעון את כלה, נשברה אינו משלם אלא הין של יין בלבד דאמר רבא לא שנו אלא נשברה וכו'. 

(לב) ראובן שהניח ליטרא פשיטי אצל שמעון במלוה או בפקדון והקנה אותן ללוי בקנין גמור לא קנה לוי המעות דאין נקנין בחליפין אלא אגב קרקע כרב פפא דאקני לשמואל אגב אסיפיה דביתא, אבל כסף בלא מטבע נקנה בחליפין אלא אגבי פירות, ואם ראובן הקנה בקנין סודר לתת לו ליטרא פשיטי קנה וחייב ראובן לשלם דהא שעבד נפשיה בקנין סודר לתת לו וכדתנן מתנה שומר חנם להיות שואל ואמרינן במאי בדברים, ומותר כשנקנין מידו וקונין בכליו של קונה כרבי ומה שנהגו לקנות בכליו של עד הכי אמר הגאון רב נחמן הרי תקנו רבנן דמתיבתא דלקנו עדים ועדים שליחות דקונה קא עבדי וכיון דקנו מהמקנה ונקנה סודר בידיה וגמר ומקנה ליה. 

(לג) המוכר קרקע לחבירו או חפץ ונתן מקצת דמים אי מפרש המוכר דחקו או דעייל ונפיק אזוזי לא קנה הלוקח בשום קנין או שייר אפילו פשוט אחד ומוכר לא קאי במי שפרע ואי לא עייל ונפיק אזוזי קנה הלוקח כדבר הנקנה בכסף ואפילו במקצתו לשם ערבון ולא בתכשיט. 

(לד) הנודר לתת מנה לחבירו בדבר מועט וחזר בו נקרא מחוסר אמנה ואם התנה לעני הרי היא כצדקה ואפילו מתנה לחבירו וכן מוכיח בירושלמי. 

(לה) ראובן שאמר לשמעון שמור לי חפץ זה ושמעון אמר הרי ביתי לפניך כטוב בעיניך הניחהו אפילו שומר חנם לא הוי כרבא וכרבי דאמר בכלן אינו חייב עד שיקבלנו ושמואל פסק כרבי. 

(לו) ראובן שהשכיר לשמעון טליתו להניח פירותיו ואחר כך מכרו לראובן אף על גב דלא משך ראובן קנה אם נתן הכסף כדתניא אמר רבי שמעון אימתי והלכה דהחוזר במקח לפי שהוא ירא שאנסוהו אינו במי שפרע, והלכתא שתות מעות שנינו לענין כשמואל ורב נחמן דאמר מוכר וחוזר לעולם דלא קים ליה ולא נקיט מקחו בידו, ואם קונהו מזה ומוכר לזה לא דידע ומחיל, והלוקח תשמיש של בעל אין ללוקח דין אנסה כמעשה דורשני, והאומר על מנת שאין עליו אונאה אני מוכר לך אין לו אונאה דאהני ליה להכי, והלכה שכירות יש בה דין אונאה כדמסיק מדכתיב ממכרת עולם ומכירת קרקע אפילו בטול מקח ליכא. 

(לז) ראובן ששלח מעות לאשה למזונות ביד שלוחו ונאנסו ממנו בדרך עם ממונו, דין הוא שלא ישבע אלא לבעלה הואיל וצריך לתת לה אחרים לזונה כדתנן בני העיר ששלחו שקליהם וכו'. 

(לח) ראובן טען לשמעון ספר מכרתי לך והתנית לי להחזירו לי כשיהיו לי מעות, ושמעון משיב מכירה גמורה מכרת לי ואחר המכר אמרתי לך כשיהיו לך מעות אחזירנו לך ולא לך קנין ממני ופטומי מלי בעלמא אמרתי לך כדי להניח דעתך, דין הוא אם יש עדים לשמעון שכן הוא יפטר אם לא חזרו והזכירו התנאי בקנין ואם אין עדים וראובן טוען כי מתחלה התנה לשמעון ואמר לאחר ישבע שמעון שבועת היסת, והמתנה מתחלה ללמוד אסור משום רבית כשלומד בו אבל המתנה לאחר כן טוב לו ולמוכר דלא מחזי כרבית דהוי כחוזר שמעון ומוכר לו, כללא דאסמכתא דאי לא קני ואפילו כתב בשטר דלא כאסמכתא, ואי אמר לזה מעכשיו קני כגון הריני מוכר לך דבר זה מעכשיו קני והרי הוא מכור לך מעכשיו אם לא אחזיר המעות עד זמן פלוני ולא צריך ב"ד חשוב הואיל וזכותיה בידיה ולענין אם אוביר ולא אעביד אשלם לך במיטבא לא הוי כאסמכתא בדבר שבידו, וכגון דלא גזים בתנאי לשלם לו יותר ממה שהפסידו, והלכתא המקבל קרקע מחבירו באסמכתא לענין הלואה הדרא ארעא והדרי פרי לענין מכר לא הדרי דמחילה בטעות הוי מחילה בלשון מכר ולא הוי כרב נחמן, והלכתא המקבל מעות לחצי שכר אין צריך לתת לו שכר טרחו דמתוך שטרח בשלו טרח נמי בהאי כר' אליעזר והלכתא לא אסרה תורה אלא רבית הבא מלוה למלוה. 

(לט) ראובן שטען לשמעון אניתני ומכרת לי יין בחזקת שהוא מרקא ושמעון משיב והלא טעמתו, דין הוא דפטור אפילו ערבו כר' אחא, ואם טענו שערבו אחר שטעמו ישבע שמעון ויפטר. 

(מ) ראובן שטען לשמעון משכנתי לך סוס בכך לשבוע ואם ימות אצלך אתה חייב לי זקוק ועשית בו מלאכה ו' שבועות ומת ואני תובעך השכירות והזקוק ושמעון משיב לא אשלם דמחזי כרבית, דין הוא לשלם הכל דלא הוי עליו הדמים בהלואה כדתנן השם פרה לחבירו וכו' ואע"פ שאסור להלוות מעות של יתומים ברבית למחצית שכר מהא מותר ומקבל עליו אחריות של הפסד כדאיתא בירושלמי בר אדא אתפקד מידלא דיתמי. 

(מא) ראובן שטען לשמעון שלחתי בידך זקוק בעיר פלוני לקנות לי עורות כבשים וקנית בכספי לעצמך ורווחת ושמעון משיב אמת כי קניתי בכספך קח כספך והי לך ומה שרוחתי לעצמי הוא, או שמא משיב לו לא קניתי ועדים מעידין שקנה, דין הוא שישלם לו כל מה שקנה וכדתניא הנותן מעות לחבירו ולוקח לו פירות וכו'. 

(מב) ראובן שהיתה לו סחורה ומכרה בי' זקוקין שיתן לו שמעון בשוויה ואי יזול או יפסיד יתן לו שמעון עשרה זקוקין דבר זה אסור דתנן אין מקבלין צאן ברזל מישראל ואם ראובן מקבל זולא דבר זה מותר אף בלא מתה ואבדה, והלכתא בסחורה נקנה ללוקח בסגירת מפתח שהיא בתוכה, ואם מסר מפתח כדין סוחרים, וכדאמר התם באתרא דנהיגי. 

(מג) ראובן שטען לשמעון השכרתיך לכתיבה ונתתי לך ספר להעתיק השיבהו אלי, ושמעון אומר נגנב ממני, דין הוא שחייב דשומר שכר הוי, ואם חתרו גנבים בביתו פטור דאונס הוא לגביה, ואם אמר לו שמעון גמרתי מלאכתך טול והבא שכרי או שהקדים ראובן שכרו לא הוי כשומר שכר כדתנן וכולן שאמרו טול וכו', ונשבע שלא פשע ופטור כשומר חנם. 

(מד) ראובן שקבל סחורה משמעון להוליכה בעיר פלוני כדי להשתכר בשביל עצמו שאם לא ימכרנה יחזירנה לו ובחזרתו נאנסה או נגנבה או נאבדה, דין הוא שחייב ראובן לפי שאף בחזרתו היה מוכרח אם ימצא לוקח כההוא גברא דזבין חמרא לחבריה וחייביה רב נחמן לשלומי משום דאי אשכח לזבונה, וגם יש ללמוד דאם קבלה על מנת ליתנה לאחד באותו מקום שהוליכה או להחזיר אם לא יקבל המקבל המתנה שפטור ראובן בחזרה מאונס ונשבע שנאנסה. 

(מה) ראובן שהיה עומד ברשות הרבים ואמר לו שמעון שמור לי חפץ זה או בהמה זו ואמר לו ראובן הנח לפני ונגנב, דין הוא שחייב ראובן כשומר בפשיעה, ואם אמר הנח לפניך או שאמר הנח סתמא לא דהנח סתמא אבעיא להו ולא אפשיטא ועבדינן לקולא, והלכתא דשומר אבידה הוי כשומר שכר כרב יוסף, והלכתא ראובן שנתן לשמעון ברחוב של יהודים חפץ להוליכו לביתו וטוען שמעון קפצו עלי גוים ונטלוהו אם אין רואה שיעיד חייב שמעון לשלם ואינו נאמן גם בשבועה הואיל ושכיחי רבים שם כאיסי בן יהודה וכרבא. 

(מו) ראובן טען לשמעון השאלתי לך כלי למלאכה פלונית ושנית למלאכה אחרת ושברתו אותו ושמעון משיב לא שניתי כי אם באותה מלאכה נשבר, דין הוא שיביא עדים שלא שינה או ישבע ואם לא ישלם שכרו משלם הדמים כרב הונא וכרב אסי, וכן דעת פר"ח. 

(מז) ראובן השכיר סוסו או השאילו לשמעון וסייעו עד שעלה או שהגביה משוי אפילו פשע בו פטור דהיינו עמו במלאכתו ואם מתכוין להגביה לראות אם יכבד המשוי על הבהמה חייב שמעון כרבי חנינא דאגר בונדייתא וכו'. 

(מח) ראובן טען לשמעון מנה לי בידך ושמעון משיב איני יודע שאני חייב לך כלום, דין הוא שישבע שמעון שבועת היסת שאינו יודע שהוא חייב לו כלום כרב נחמן וכר' יוחנן דאמר ממון וכו', והוא הדין אם טען אני יודע שאיני חייב לך כלום אבל אם טען שמעון איני חייב לך כי אם שני דינרים והשאר איני יודע חייב בכל המנה שבועה דאורייתא ואם אינו יכול לישבע משלם כדברי שבט', האי איני יודע כגון שאמר איני כופר אם מעולם היה לי שום עסק עמך ואם מעולם היה לי משלך כלום אבל אם אמר איני יודע אם פרעתיך בהא כולי עלמא מודו דמתוך שאינו יכול לישבע ישלם וכן הלכה. 

(מט) המשכיר בית לחבירו על מנת לתקן לו כל דבר שצריך אומן משכיר אומר עשרה דינרין ושוכר ששה דינרים משכיר (נאמן) כר"נ דאמר קרקע בחזקת בעלים קיימת, ואם הם שוים בקציצה והמשכיר אומר לא נתת ושוכר אומר נתתי שוכר נאמן בשבועה אחר זמנו אף משלם, אבל תוך זמנו אינו נאמן כדבעו מיניה מרבי ינאי אמר רבי יוחנן שכיר בזמנו נשבע ונוטל שכיר הוא דרמיא שבועה עליה משום דבעל הבית טריד בפועליו אבל הכא שוכר נאמן ובשבועה. 

(נ) ראובן ששאל כלי משמעון או בהמה למלאכה כיון שמשכו ראובן אין שמעון יכול לחזור בו דא"ר אליעזר ברבי שמעון משיכה קונה וכן תניא כותיה, ויכול השואל להשתמש באותו כלי או באותה בהמה כל ימי שאלתה ובלבד שלא יחסרנו, ואם שאל ממנו בקנין משתמש ממנו ככל אשר יחפוץ אפילו יחסר ויכלה עד הבית יד כדאמר רב אשי ומהדר ליה קתיה. 

(נא) הלכתא דברים הידועים שעושין להשכיר ולהשאיל אינו יכול לטעון לקוח הוא בידי ומשכון הוא בידי זולתי אם ראוהו עדים נכנס לבית חבירו ונטל כלים והטמין תחת כנפיו וטוען לקחתים והלוה אומר השאלתים הנכנס אינו נאמן לבעל הבית שאינו עשוי להשאיל ולמכור כליו אבל עשוי להשאיל ולמכור כליו נאמן הנכנס אם הן כלים שדרכן להטמין או שהוא צנוע ואין דרכו לישא בגלוי אף כשראוהו הנכנס אינו נאמן לומר לקוחים הם בידי לעולם עד דאיכא ג' דברים שאינו נודע שאינן עשויין להשאיל ולהשכיר ושיהא עשוי למכור ושיהא לנכנס דרכו להטמין או בבזוי הכלי או בצניעות נכנס. 

(נב) הלכתא אחים או שותפין או אפילו היה אחד מהן מוחזק אחר זמן כולן חולקין עמו בשוה אם לא יביא ראיה דלאו חזקה היא דתניא אחד מן האחין שמת והיו אונות או שטרות יוצאות בו וכו', והלכתא כרב נחמן וכרב. 

(נג) הלכתא בגיריה דידיה אין אדם רשאי להזיק חבירו ואפילו בשלא מזיק אם אחר כך מזיקו כמו בעליה בנפילת מים ברחיצת ידים דמועטין דבליעי תחלה ואחר כך נופלין וכיוצא בו הלכה כרבי יוסי. 

(נד) והלכתא הדר בחצר חבירו אין צריך להעלות לו שכר ובחצר דלא קיים ליה אגריה ואפילו השוכר אסור למיגר. 

(נה) והלכתא ראובן שיש לו אבנים ועצים בחצר של שמעון ואמר לו לפנותם והשיב לו שלך יהיו שלא זכתה לו חצרו דדחוי קא מדחי ליה אבל אם פנה אותם שמעון ושתק הרי זה זוכה בהן. 

(נו) והלכתא ראובן הקובע זמן לשמעון לפרעו ותבעו בזמנו ואמר פרעתיך אינו נאמן דלא עביד איניש דפרע בגו זמניה וכריש לקיש דאמר ואם תבעו לאחר זמנו ואפילו בתוך הזמן נאמן לומר פרעתיך אע"ג דהאי נקיט שטרא בידיה מגו דאי בעי אמר נאנסו והכל בשבועה כרב אשי. 

(נז) והלכתא ראובן שבנה כותל זה רביעי לביתו אצל כותל שמעון ותבעו לסייע לבנותו דגם הוא צריך לכותל זה ולא אבה ולאחר זמן נמלך ובנה ג' כותלים וזו היתה לו רביעית אע"ג שלא נתן עליו קורות מגלגלין עליו כל החצי כדתניא סמך עליו כותל אחר. 

(נח) והלכתא ראוהו עדים נכנס לבית חבירו למשכנו אם ידעו מה ישלם על פיהם ואם לא ידעו מה אבל מעין שראו דבר הנטל תחת כנפיו ונשבע הנגזל כמה הם שוים ונוטל, ואם לא ראוהו רק שנכנס למשכנו נשבע הנכנס שלא נטל דבר דעביד איניש דגזים ואמר הכי כדאמר רב נחמן האי מן דנקיט נרגא וכו'. 

(נט) והלכתא הנכנס לבית חבירו ונחבל נשבע ונוטל, ובמקום שאין יכול לחבל עצמו אפילו בלא שבועה, ואם תפש בחוצה לה מפקינן מיניה אם לא יפייסנו החובל או מי שנכנס בביתו על גדולים בממון או בקבלת הדין או מי שהוציא משכון מתחת ידו, בא אחד ואמר השיבהו לי כי פקדון הוא לך ממני והלה אומר לא כי אלא משכנת אותו אם יש עדים שמסרו לו נשבע זה שהפקידו לו ונוטל, אם אין עדים נאמן המחזיר במגו דאי בעי אומר לא היו דברים מעולם. 

(ס) המכיר כליו או ספריו ביד אחר זה אומר נגנבו ממני וזה אומר קניתים בשוק, דין הוא אם יצא על התובע מתחלה קול גניבה בביתו שיטול כליו בדמים שקנאם בשבועתו ודין זה נהוג אף בלא קול אם יש עדים שהוא שלו מפני תקנת הקהל או אפילו ליכא עדים אם יש מחתרת בביתו, ואם הוכר הגנב בדין יטול בחנם והקונה יתקוף הגנב לדין, ומפני תקנת השוק יתן דמיה ויחזור ויתקיף הגנב לדין ודמיו שקנאן בשוק או בפרהסיא, ומגנב שאינו מפורסם בזה לא עשו תקנת השוק. 

(סא) הלכתא הגוזל שדה מחבירו ונטלוה הוא אומר הרי שלך לפניך ואם מחמת הגזלן חייב כגון דא"ל הראני שדך והראהו שדה חבירו וכן הדין בכל דיני ממון אבל אם אנסו השלטון ואמר לו הראני שדה פלוני או נכסיו והראה לו פטור, ואם נשא ונתן ביד חייב, וכן המלשין חייב במה שיעידו עדים שזה נפסד על ידו ואם אין יודעין נשבע הנפסד וגובה מחצה ולא כדין הנגזל דקאי בתיקו, ואם העדים מעידין ששמעו כי אמר אלך ואמסרנו ביד עכו"ם ואחר כך נמסר זה פטור דעביד דגזים ולא עביד. 

(סב) הלכתא ארגז של חבירו שנשרף באש או כיוצא בו נשבע התובע כמה היה בו ונוטל בדברים שדרך לתת בארגז כגון זהובים או כספים אבל לא בדברים שאין דרך לתת בארגז כלל. 

(סג) הלכתא מסדרין לבעל חוב גמרי' מינה מערכין, ואם טען אין ידי משגת עד אחר י"ב יום שכן בידו לחזר אחר לוקח נכסיו ושימצא הלוקח מעות הואיל ולא כתבינן אדרכתא אנכסים בידי משגת אחר י"ב יום באין ידי משגת נמי דין הוא כך שדחקו גדול יותר למכור מטלטליו וללוה ולמצא מעות ובאותו זמן משביעין אותו שבועה להוציא בפני ב"ד כל אשר לו כדי לפרוע בעל חובו, ואם מכאן ולהבא שלא תדחהו אם תשיג, ואם הוציא כל אשר לו בפני ב"ד מניחין לו מכל דבר ודבר חלק אחד ומכל מין ומין חלק אחד לחיות בהן, ואם הוא אומן מניחין לו קצת מכלי אומנותו, וכל ספרים לוקחין ממנו אפילו תפילין כי ההוא דאתאי לקמיה דרב ימר אמר ליה חלקו לו תפילין ומלבושים נאים ויקחו ממנו ויתנו לו אחרים הראויין לחול, ומעשה ידיו העודף על מזונות אשתו ובניו פחותין מי' שנים יקחו ממנו כי בניו הגדולים מעשרה שנים אין עליו לזונם כדדרש ר' שילא אבל קטנים עליו לזונם עד ששה שנים ואחרי כן משביעין אותו ויתן לו זמן על הנשאר לפרעו מעט מעט בחשבון החוב שנאמר על פי אשר תשיג. שבועה דאוריתא הנשבע לוקח ספר תורה בידו ואם תלמיד חכם הוא דיו בתפילין, ויש אומרים אף בציצית, שבועת הסת אין לוקחין ספר תורה ואז יהיה נאמן פירוש הסת לשון כבדות שהכבידו עליו לשבוע, וי"א לשון הסתה שמסיתין בו שבועה זאת, כל זה לשון בעל הערוך ז"ל. 

סליקו להו פסקי ה"ר אליעזר בר נתן ז"ל: 

ספר כלבו סימן קכד 
================= 
דינין מספר התשב"ץ 

נהגו העולם להשביע המחוייבין שבועה ביום הכניסה, ואם יודע הוא ששכח מבעלי חובין הרי הוא ממהר בעשה ולא תעשה להראותם אליו, בעשה השב תשיבם (דברים כב, א), בלא תעשה לא תוכל להתעלם (שם כב, ג), האומר שני פעמים אוכל אוכל או לא אעשה לא אעשה אסור לו לאכול או לעשות, ומביא ראיה ממסכת נדרים אמר שני פעמים הן הן לאו לאו הרי זו שבועה, ודוקא שלא הפסיק אדם אותו בנתים כמו לא אוסיף לקלל לא אוסיף להכות, אבל אמר לו אדם אכול ואמר לא אוכל ופעם שניה אמר אכול ואמר לא אוכל אין זה שבועה ואין בכך כלום וכן לענין עשיה אמר לו עשה ואמר לא אעשה ופעם שניה אמר לו עשה ואמר לא אעשה אין בכך כלום, וכתב הר"ף ז"ל ומיהו נראה דהיינו דוקא כשהזכירו שבועה קודם לאו לאו או קודם הן הן דקרא נמי דומיא דהכי משמע דכתיב (בראשית ט, ט) הנני מקים את בריתי אתכם וכתיב בתריה לא יהיה עוד מבול, וברית שבועה היא. 

(א) דין, ראובן שטען לשמעון לאחר שמתה אשתו ואמר לו הלויתי לאשתך כך וכך ושמעון משיב איני יודע פטור מן הדין מן הכל ואפילו בלא שבועה לפי שהוא טוען טענת שמא ועל טענת שמא לא שייך שבועה, והר"ף ז"ל כתב טעות סופר יש בפנים כי מה שאמרו דאין נשבעין על טענת שמא היינו דוקא כשהתובע טוען שמא אבל הכא שהנתבע טוען שמא ודאי יש לו לישבע שאינו יודע כדאמר מנה לי בידך והלה אומר איני יודע פטור, ופרש"י בשבועה שאינו יודע ומיהו הכא אין לחוש (מידי) דהוי על הלוה אשתו. 

(ב) דין, ולקוץ אילן שמזיק את הבית מותר כדאיתא פרק החובל שמואל אייתי ליה אריסיה תמרי למחר אייתי ליה מקוריהו כלומר הביא משרשם ועקר אותם וכן איתא לשם אם היה מעלה בדמים מותר אלמא מותר לקוץ אפילו נושא פרי: 

(ג) דין, מי שנשבע בשלחן או בשום דבר אין זו שבועה כי אפילו מה שנשבע על ספר אם לא משים ידו בתוכו אין זו שבועה כדאמרינן בנדרים הנודר בתורה לא אמר כלום והוא דמנחה על ארונא כלומר שאין נוטלה בידו והספר מוקים חלוק בין תלמיד חכם לעם הארץ ואין לפרסם הדבר. 

(ד) דין, על מעות שנתן ראובן ליד אשת שמעון ותובע אותו והוא אומר שכן הוא כדבריו אך לא באו לידו ישבע שמעון שכן הוא כדבריו שאין לו משל ראובן כלום ושלא הזיקו כלל ויפטר. 

(ה) דין, מי שהשאיל לחבירו כלי או משכון ללות עליו ברבית על השואל לפדות הכלי או המשכון ולהחזירו למשאיל ויפרע הקרן והרבית. 

(ו) דין, למעבד דינא בנפשיה קיימא לן כרב נחמן דאפילו היכא דליכא פסידא עביד איניש דינא לנפשיה, אמנם אומר אני דוקא בחפץ המכיר שהוא שלו רשאי אני ליכנס בבית חבירי המחזיק ספרי או בגדי וליקח אותו בעל כרחו אבל אם ראובן הלוה לשמעון מנה ואין פורעו אינו רשאי למשכנו כדתנן פרק המקבל. 

(ז) דין, כשבאה אשה לגבות כתובתה יש להשביעה שלא אבדה כלום ושלא בזבזה מנכסיו שלא כדין לא בחיי בעלה ולא לאחר מיתתו ויש לשום לה הכל אפילו כרים וכסתות אין לה ליטול כי אם בשוה כתובתה ואפילו בגדיה שמין לה כדאיתא פרק נערה, אבל המסים שנתנה אין לגבות לה, והיתומים יכולין להגבותה ממקרקעי או בכל מיני מטלטלי שירצו דכתובת אשה בזבורית, ולבת קטנה יש להם לתת לה עשור נכסים ואינן רק מן הקרקעות שהניח להם אביהם ולא מן המטלטלין כגון אם הניח להם אביהם שוה מאה ליטרא מטלטלין לא יתנו לה אלא עשרה ליטרין שהרי עשור נכסים של מקרקעי דפרנסה אינה בתנאי כתובה, והר"ף ז"ל כתב ומיהו כיון דפרנסה שמין באב ואנו רואין דעת האב בכל יום שנותן נדוניא לבת גם ממטלטלין יש לשום עשור מכל הנכסים הן ממקרקעי הן ממטלטלי ואף על גב דאמר הלכתא ממקרקעי בין למזונות בין לפרנסה היינו דוקא בימיהם אבל עכשיו תקנו הגאונים בין ממקרקעי בין ממטלטלי ואין להוסיף יותר מעשור נכסים אבל אם אומדין בפחות פוחתין כך נראה לי ע"כ. 

(ח) דין, וששאלת על ראובן שמסר פקדון לשמעון ובא לוי וצוה על פי ב"ד לשמעון שלא להחזירו לראובן שחייב לו ראובן מעות אם יכול שמעון לתפשו בהיתר לצורך לוי אם דבר פשוט הוא שראובן חייב לו ואין שמעון כופר הפקדון או שאינו יכול לכפור אז חייב שמעון ללוי מדרבי נתן, ועוד הא אמרינן התופס לבעל חוב במקום שחייב לאחרים לא קנה. 

(ט) דין, הכותב כל נכסיו לאשתו לא עשאה אלא אפוטרופא שאם יוכלו היורשין להעיד שהיא מבזבזת אחר מות אישה מנכסי בעלה יכולין הם לסלקה כדאיתא פרק הנזקין האי אפטרופא דאפסיד מסלקינן ליה אבל אם שייר קצת נכסיו ולא כתב לה את כולן מתנה גמורה הוא ואינן יכולין לסלקה, דייקא נמי דקתני הכותב כל נכסיו וכו' משמע דאם שייר קצת מתנתו מתנה. 

(י) דין, אין ליתומים קטנים ליקח מנכסי אביהם כנגד מה שלקחו הגדולים בחיי אביהם כדאמרינן בפרק יש נוחלין הניח בנים קטנים וגדולים ואמר אין נושאין כדרך שנשאתם אתם אין שומעין להם אלא מה שנתן להם אביהם כדין ויחלקו בשוה הנכסים שהניח להם אביהם. 

(יא) דין, מי שעשה מורשה חברו לתבוע שום תביעה צריך שיאמר לו בפני עדים אם ירא שידחה אותו בעל דינו כל מה שיטעון פלוני עלי אומר אני שלא היו דברים מעולם. 

(יב) דין, וששאלת אם ראובן הרשאתו ביד שמעון לתבוע את לוי עליו נראה שאינו יכול לדחותו אלא הוא בעצמו ירד עמו לדין ואם יתחייב לו ממון או שבועה לא יעשה צווי ב"ד עד שיעשה לו ראובן דין כמו כן ובמקומו. 

(יג) דין, מי שמלוה במחצית שכר לחברו יכול ליקח משכונות ממנו בעבור כל הקרן ויתרה בו שלא לקח כ"א על המשכונות ואם הלוה מפסיד הוא והפסדה יהא שלו. 

(יד) דין, קטנים אפילו הם פחותים משלש עשר שנים יכולים לקנות ולמכור וליתן במתנה דוקא במטלטלין כדאיתא פרק הניזקין הפעוטות מקחן מקח וממכרן ממכר במטלטלין ומוקים לה בגמרא הפעוטות פירוש קטנים כבר שית כבר שב כבר תשע וכל חד וחד לפום חורפיה, וגם בעי בגמרא אם מתנתו מתנה אחד מתנת בריא ואחד מתנת שכיב מרע ואחד מתנה מרובה ואחד מתנה מועטת אף על פי שיש חלוק בין יש להם אפטרופא לאין להם אפטרופא כדאיתא בכתובות פרק מציאת האשה לא שנו אלא שאין להם אפטרופא אבל יש להם אפטרופא אין מקחן מקח וממכרן ממכר, פסק רבנו האי ז"ל אף על שיש להם אפטרופא מקחן מקח ומתנתן מתנה, ואני אומר הטעם שאין מקחן מקח כשיש להן אפטרופא לפי שהאפטרופא יודע בטוב למכור ולקנות יותר מהן אבל מתנה אינך יכול לומר שהאפטרופא יודע בטוב יותר ליתן כי מה יש לו ליתן בממונם, ועוד יכול לומר הטעם דאין מקחן מקח משום דקרובי דעתיה לגבי זוזי מוכר אבל מתנתו מתנה דלא יהיב בחנם, אבל במקרקעי אין מקחן מקח וממכרן ממכר ומתנתן מתנה עד שיהא יותר מבן שלשה עשר שנים ויום אחד ודוקא במקרקעי שקנה להם האפטרופא אבל מה שירש מאביו או מנכסי קרוביו אינו יכול למכור עד שיהא בן עשרים כדאיתא בבא בתרא פרק מי שמת אבל מתנתו מתנה משלשה עשר שנים ויום אחד ואם יודע בטוב משא ומתן בנכסי אביו יכול למכור כשהוא בן שלשה עשר שנים ויום אחד. 

(טו) דין, כתב ה"ר אשר ז"ל נהגו כל ישראל שאם תמות אשתו של אדם בלא בנים שהוא מחזיר לאביה או לאחיה הממון שקבל מעמה אם תמות בשנה ראשונה ואם בשניה לפי ראות בית דין כמה הוציא, ואם חלתה ימים רבים וכיוצא בו יביא ראיה כמה הוציא ויפחות ואם עמד עמה שנים רבות כל מה שהוא בעין יקח אביה או אמה ולא שאר יורשיה דדייקינן מלישנא דירושלמי דאמר הני דכתבי לנשיהון דאי תמות בלא בני תהדר מאי דאייתית לבי נשיך פירוש אביך וי"א הוא הדין לשאר יורשין ולא עקר דבר מן התורה שאין הדין נותן כך שאין אדם נותן לבתו אלא על מנת שיהא לה או לבניה ואם הוציא ברפואתה או במלבושין ובענינים אחרים לא ישיב הכל אלא לפי ראות עיני בית דין. 

(יו) דין להר"מ מספר הרי"ף ז"ל, מי ששולח מעות לחברו על ידי אחר צריך לכתוב לו בכתב ידו ואז יוכל לשלחם וכן פסק הרי"ף ז"ל דהכי נהיגי תגרי אבל אם כתב לו אחר הכתב אין לו לשלוח המעות בשביל כך ואם שלחם ונאבדו על השולח חייב לפרוע ואפילו בכתב ידו צריך שיאמר בכתב ידו תן לזה ותפטר: 

(יז) דין, כשהוא מקבל טענות והבעלי דינין יושבין מעצמן הוא רגיל לומר להם עמדו ואחר כך אומר להם שבו כדאמר אם רצו להושיב מושיבין ואם רוצין הדיינין לומר לבעלי דינין לישב יכולין לעשות אבל מעצמן אין יכולין לישב כדמוכח במסכת שבועות מן ועמדו האנשים (דברים יט, יז). 

(יח) דין, אדם שקבל עליו שבועה או חרם או נדר סתם שלא פירש בו זמן החרם או הנדר אז קיימין עליו לעולם אם לא שיתירו לו כי בנזירות דוקא אמרינן סתם נזירות שלשים יום, והר"ף ז"ל כתב וראיה מפרק קמא דנדרים דקאמר דנזירות אית ליה קצבתא ומוכח לשם דהא דקאמר דנדרים לית להו קצבתא לחומרא קאמר דמסתמא הוא לעולם. 

(יט) דין, ראובן שלמד בנו של שמעון ושמעון נתן ספר של הקדש לראובן בעבור שכירות ראובן המלמד יכול לעכב הספר ולמשכנו ולמוכרו בעבור שכירותו והקהל יתבעו משמעון לפטור הספר מיד ראובן. 

(כ) דין, אם חלה מלמד או נאנס קצת מן הזמן שהיה לו ללמוד ולא היה יכול ללמוד שהיה חולה אבל שאר אונסים אינו חייב להשלים בסוף הזמן כדאמרינן פרק קמא דקדושין חלה ג' ועשה ג' אינו חייב להשלים, והר"ף ז"ל כתב מיהו מונין לו לפי הזמן שחלה אף על גב שאמר חלה ג' ועשה ג' אינו חייב להשלים ה"מ גבי עבד עברי שפרעו לו כל שכרו מתחלת שש משעה שקנו אותו ואין שום חוב ממון עליו כדאמרינן עבד עברי גופו קנוי אך שגזרת הכתוב שיצא בשש ובגרעון כסף אבל מלמד שהוא כשכיר יום לעולם אין לו שכר מאשר לא עשה אע"ג דנאנס, ואם חלה התלמיד הבעל הבית יכול ליתן לו אחר ללמד שלומד בטוב כל כך כמו הראשון או יותר בטוב אבל אינו יכול ליתן רשות למלמד וצריך ליתן לו שכירותו משלם כי המלמד אינו מרויח שהולך בטל ועוד שהוא מתקלקל כמו הני אבולי דמחוזא דאי לא עבדי חלשי, והר"ף ז"ל כתב אך אם יש לו חולי תמיד והמלמד דר בעיר אין לו שכרו כ"א לפי מה שמלמד וצ"ע פרק השוכר. 

(כא) כתב הר"מ מי שהשכיר מלמד או סופר או שכיר אם רוצה לחזור בו השכיר בעל הבית יכול להתנות עמו לתת לו יותר מתנאו ולא יתן לו כדאיתא בבא מציעא פרק השוכר שוכר עליהן או מטען, כתב ר' אבן מג"ש מי ששכר מלמד לבנו וקבע לו זמן והעבירו ממנו אין לו עליו אלא תרעומת כמ"ש השוכר את הפועלים והטעו את בעל הבית או בעל הבית הטעה אותם אין לזה על זה אלא תרעומת ע"כ בב"מ מצינו אין הפועל רשאי לעשות מלאכתו בלילה ולשכור עצמו ביום ולחרוש בפרתו ערבית ולהשכירה בשחרית, ומכאן דקדקו רז"ל שיש בידו של בעל הבית למחות למלמד המשכים לעשות מלאכתו ע"כ. 

(כב) דין, אדם הנושא אשה אלמנה או גרושה אם עשה נשואין בע"ש צריך להתיחד עמה מבעוד יום לפי שאין קנין לאלמנה או לגרושה אלא ביחוד ואין קנין בשבת ומביא ראיה מירושלמי דיומא דאמרינן מתקינין לו אשה אחרת שמא תמות אשתו ויהיה בלא אשה והתורה אמרה (ויקרא טז, ו) וכפר בעדו ובעד ביתו ומקשים התם והא אין קנין בשבת ומתרץ אין שבות במקדש וגיטין וקדושין אין אסורין כ"א משום שבות, הדא אמרה אומר מכניסין מבעוד יום ולמה יותר אלמנה מבתולה לפי שבתולה יש לה חופה וחופה קונה לכל דבר אבל אלמנה אין לה קנין כ"א יחוד ודוקא כשהיא טהורה מתיחד עמה, ועוד ראיה מיבמות, אבל אם הוא רוצה להמתין שלא יתיחד עמה עד מוצאי שבת יכול לכנסה בע"ש בלא יחוד, ואם היא טמאה אין לו להתיחד עמה עד שתטבול. 

(כג) דין, שני אחין שקדשו שתי אחיות ובשעת כניסתן לחופה החליפו את של זה בזה מפרישין אותו ג' חדשים שמא מעוברות הן, ומקשינן והלא אין אשה מתעברת מביאה ראשונה ומתרץ כגון שבעלו ושנו. 

(כד) דין, אדם שטבע במים שאין להם סוף והלכה אשתו ונשאה בלא התרת חכם שיש לנדות האשה והבעל עד שיגרשנה ומביא הרבה ראיות לדבריו והר"ף כתב בספר המצות פסק בהדיא דאם נשאת לא תצא במים שאין להם סוף. 

(כה) דין, המשכיר את חברו צריך לפרעו במעות או בדבר אכילה, וכתב הר"ף שאם אין מעות לשוכר לא יפטר בנתינת שוה כסף דלא אמרינן בשכירות שוה כסף ככסף אלא צריך לטרוח ולמכור מעניניו לפרוע מעות לשכיר. 

(כו) דין, מי שנותן חלק לאדם בנכסיו עם בניו לאחר מותו צריך לכתוב בשטר אני פלוני הקנה מעכשו לפלוני שיהיה לו חלק בכל נכסי כאחד מבני בנכסים שיהיו לי בעת מיתתי, שאם לא היה כותב הנכסים שיהיו לו בעת מיתה כדאיתא פרק יש נוחלין האומר תטול אשתי כאחד מן הבנים נוטלת כאחד מן הבנים הבאים לאחר כך ונכסים של עכשיו וגם יהיו הבנים יכולין לומר אבינו הרויח הממון מיום המתנה ועד עתה ומה שהיה לו בשעת המתנה הפסיד לכך צריך שיהא כותב בנכסים שיהיו לו בשעת מיתה ותמה איך מועיל לפי שאין אדם מקנה דבר שלא בא לעולם. 

(כז) דין, עוברת על דעת הבעל אסור לקיימה שהרי בעיא היא במסכת סוטה ולא איפשטה מידי אף על פי שהספר דוחה לשם סתמא דמילתא כיון שעוברת על דת היא מינח ניחא ליה משמע אם היה רוצה הבעל יכול לקיימה ולא היו מקנין לה אכן אשיטה דחיקא לא סמכינן להקל, ועוד ראיה מסוף פרק ב' דגיטין כשם שדעות במאכל כך יש דעת באנשים וכו' ויש לך אדם שזבוב נופל בתמחוי שלו ומוציאו ואוכל מדה של כל אדם שרואה אשתו יוצאה בשוק וראשה פרוע וטווה בשוק ואנשים משני צדדיה ורוחצת עם בני אדם וכו' בזו מצוה מן התורה לגרש, אבל אם אין יודעין הדבר כי אם על פיה ושואלת תשובה מותר לקיימה כי הפה שאסר הוא שהתירה, ותשובה יש לה לעשות כמו שכתב רבנו יהודה חסיד דמי שבא על הנדה והבעל אינו צריך לעשות כלום כי היה שוגג, וחייב האיש להשכיר עצמו למזונות אשתו ולכל ענין בין שחמיו עני בין שחמיו עשיר ואינו יכול למכור לא בגדי אשתו ולא בגדי בניו ולא למשכנם כדאיתא בבבא קמא פרק הגוזל אחד המקדיש ואחד המעריך אין לו בכסות אשתו ולא בכסות בניו מדקאמר אין לו משמע שאין בשום ענין אבל אם משכנה בגדיה הבעל חייב לפדותן אם לא שיאמר פסקתי ליך מזונות ממקום אחר, ואם אמר פסקתי ליך נאמן בשבועתו ואינו חייב לפדותם, ומה שיש במסכת כתובות הלך למדינת הים ועמד אחר ופרנס את אשתו הניח מעותיו על קרן הצבי ר"ל כשאמר אני מלוה לבעליך והוא יפרע לי בטוב אבל אם אמר אני מלוה ליך ואת תפרע לי אז הבעל חייב לפרוע אם לא נשבע שהניח לה מעות למזונותיה אבל אם לא נשבע חייב לפרוע כל המלוה, והמלוה יתבע מן האשה והאשה תתבע מן בעלה, וה"מ בשלותה שלא בב"ד אבל אם לותה בב"ד אינו יכול לומר פסקתי לה מזונות וצריך לפרוע בכל ענין ומקשין הספ' השתא בעיא לגרשה ולא יהיו לה מזונות ומשני בשלותה בב"ד אומ' זאת אינו חייב במזונותיה לפרוע מה שלותה בב"ד משום שרוצה לגרשה אבל אחרת שאינו רוצה לגרש חייב לפרוע מזו שלותה בב"ד, והר"ף ז"ל הגיה י"א שלא יפרע הבעל אלא א"כ לותה בב"ד והיינו דוקא כשאין המפרנס מוחזק משל בעל אבל אם הוא מוחזק בשל בעל אין צריך פסק דין. 

(כח) לעולם שותפות קודם למצרנות וגם משכנתא קודם למצרנות וכגון שמשכן לו ביתו לשנה אחת קודם שרצה למוכרה כי סתם משכנתא שתא, ואם המצרן אינו בעיר אין צריכין לשלח אחריו שיכול לקנות הבית כל מי שירצה ואין לו למצרן דין ודברים על הקונה, ואפילו יש למצרן כמה בתים וכמה דירות בעיר ואדם אחד שלא היה מצרן קנה הבית אם היה בעיר בשעת הקנין הוא יכול להוציא מידו שצריך ליתנה לו במה שקנה אותה האחר. 

(כט) דין, ראובן תבע לשמעון חוב ושמעון משיב השמטה כבר עברה ואינו יכול לפרוע ולעבור על דת משה אם התובע אומר פרוזבול היה לי ואבדתי אותו חייב הנתבע לפרוע אבל אם לא טען פרוזבול פטור, אבל הזמן הזה שאין רגילות לכתוב פרוזבול הפסיד תביעתו, וכן פסק בספר היראים, והר"ף ז"ל הגיה אך ר"ת פסק בגיטין שיכול לומר פרוזבול היה לי ואבד ואפילו שבועת היסת לא בעי, ומיהו הני מילי בתביעה בשטר אבל בתביעה בלא שטר שהנתבע יכול לטעון שביעית ליפטר מן השבועה ואין התובע נאמן לומר פרוזבול היה לי ואבד והשביעית משמטת שבועות, וגם כדאי הוא ספר יראים לסמוך עליו לענין שבועה. 

(ל) דין, כל אדם יכול לכוף את אשתו לילך עמו לדור בעיר אחרת באותה מדינה, אבל ממדינה למדינה לא, כי מה שהספר אומר מנוה הרע לנוה היפה אינו יכול להוציא זה הוא רוצה לומר ממדינה למדינה, והר"ף הגיה לפי האי פרושה משמע דאפילו באותה מדינה קאמר וממדינה למדינה אין מוציאין וכן משמע דהא דקאמר מנוה הרע לנוה היפה אין מוציאין אפילו באותה מדינה נמי קאמר מדין דיהיב טעמא לפי שנוה יפה בודק וכו'. 

(לא) דין, שדוכין שמשימין בני אדם כשמזווגין יחד התוספות פסקו שאם אחד חוזר קנה חברו והרויח כל השדוכין לפי שבייש אותו שאינו יכול למצוא זווג כל כך בטוב כמו שהיה עושה קודם לכן, מפי הרמב"ם ז"ל פסקו שלא לקדש ארוסתו עד לאחר ברכת ארוסין לפי שכל הברכות כלן מברך עליהן עובר לעשייתן, אמנם בתשובת הגאונים יש מה שאין אנו מארסין כ"א קודם ברכת ארוסין דלמא הדרא ביה ואינה רוצה להתארס והויא ברכה לבטלה ויש לעשות כתשובת הגאונים, והר"ף ז"ל הגיה ומהאי טעמא מברך האב להכניסו לאחר המילה לפי שאין ביד המברך לקיים כשמל אדם אחר. 

(לב) דין, אדם שקדש ארוסתו על ידי שליח אין לו לקדש פעם אחרת בשעת חופה כדי שלא להוציא לעז על קדושין ראשונים ואתי למשרי אשת איש לעלמא שהעולם יסברו שהקדושין ע"י שליח אינן כלום, והר"ף הגיה ומיהו היכא דקדושין הראשונים היו בלא מנין יכול לקדש פעם אחרת בשעת נשואין כדי לברך ברכת ארוסין בעשרה. 

(לג) ורב האי ז"ל פסק מי שנשבע בנטילת חפץ אפילו בתפילין צריך לקיים שבועתו ואין יכולין להתיר לו אפילו לדבר מצוה והר"ף ז"ל הגיה מיהו התוספות פסקו דלדבר מצוה מתירין אפילו על דעת רבים, ובלא דבר מצוה מתירין רק שלא יהא על דעת רבים. 

(לד) דין, ואם נדר אדם לגרש את אשתו יגרשנה ואחר כך יחזור וישאנה בשביל שכבר עברו ימים שלא למדו מסכת נדרים בישיבה החמירו בנדרים ובשבועות אמנם רבינו חננאל פירש בספר חפץ שלו שעשה שלדבר זה יש לו התרה כי מה שרב האי גאון כתב אם נדר לגרש את אשתו יגרשנה שמא ר"ל באשה שיש לו יכולת בידו לעשות בטחון להחזירה שמא לשם היה מודה שיש לו התרה. 

(לה) דין, אדם שנדר לחבירו לתת לו בנו למול או להיות לו בעל ברית צריך לקיים לו ואף על גב דאמרינן אין אדם מקנה דבר שלא בא לעולם כאן כיון שהוא מנהג של בני אדם שנודרים ביניהם זה לזה למול או להיות לו בעל ברית ומקיימין גם בזה יש לקיים, והר"ף ז"ל הגיה מיהו רבינו יחיאל מפרי"ש היה אומר דמתנה בעודה מעוברת אינו כלום משום דהוה דבר שלא בא לעולם וכגון זה לא מצינו שיועיל המנהג. 

(לו) דין, אדם שנתן מעות או חפץ לחבירו לשמור אף על גב שיש בפרק הגוזל אין שולחין מעות בדיוקני כלומר על ידי כתב והר"ף פסק שיש לו לשלוח על ידי כתב ידו דהכי נהגי תגרי, ודוקא כתב ידו אבל אם כתב לו אחר הכתב אין לו לשלוח לו המעות על ידו ואם שלח לו על ידו ונאבדו השולח חייב לפרוע ודוקא כשכתב תן לזה ותפטר. 

(לז) דין, אדם שיש לו פסק דין על חבירו וחבירו אומר פרעתי נאמן וכן משמע בהגוזל בתרא דאיתא התם וכי כתבינן אדרכתא מודעינן ליה, פירוש ללוה כיון שידע שהחליטו לו נכסיו ולכך אמר פרעתי אינו נאמן, אבל פסק דין כותבין כל היום שלא מדעתו של לוה לכך אם אמר פרעתי נאמן, והר"ף ז"ל הגיה ודוקא כשאין לו בידו פסק דין אבל אם יש לו למלוה פסק דין שטר בידו אינו נאמן לומר לו פרעתי משום דא"ל שטרא בידי מאי בעי דלא גרע ממלוה בשטר דאין נאמן לומר פרעתי. 

(לח) דין, ראובן שתבע לשמעון לדין ואמר לו שלחת לי על ידי גוי לבנות ביתך וכן עשיתי ותן לי מעותי ושמעון אומר לא היו דברים מעולם שמעון פטור כי אין שליחות לגוי ושמעון אפילו שבועה אינו צריך לעשות שלא היו דברים מעולם כי זה הוא טענת שמא וכל טענת שמא לא שייך שבועה וראובן יכול ליטול בטוב עציו ואבניו שבנה בבית. 

(לט) דין, אם גוי חייב שבועה לישראל מותר לישראל לקבלה ממנו וכן פר"ת ובלבד שלא ישבע באמונתו שלו ומה שאסור ליקח שבועה מהם אינו נאמן והואיל שהוא מדרבנן אז מותר מפני שהוא כמציל מידם, ואף על פי שאסור לילך בערכאותיהם כדכתיב (דברים לב, לא) כי לא כצורנו צורם ואויבינו פלילים, מכל מקום כדי להציל מידם מותר, ואף ע"פ דשמא הוא מתכוין לישבע באמונתו כשהוא נשבע אין בכך כלום לפי שהדברים שבלב אינם דברים. 

(מ) דין, אדם שנתחייב שבועה לחבירו בבית דין ושוב אמר נשבעתי לך פסקו התוספות שאין צריך לישבע שכבר נשבע לפי שלא נתקנה שבועת היסת על שבועה, אמנם אבי העזרי פסק הואיל שאנו רגילין עכשיו לישבע בקהל שאינו נאמן לומר נשבעתי לך כבר כדאיתא פרק האומנין אין רואה שבועת ה' תהיה בין שניהם (שמות כב, י) הא יש רואה יביא עדים ויפטר ואינו יכול לומר נשבעתי לך כבר הואיל והוא במקום שיכול להביא ראיה אף כאן הואיל ורגילין לישבע בבית הכנסת אינו יכול לומר נשבעתי והר"ף ז"ל הגיה ומטעם זה נהגו כשאדם שוכר סוס לחבירו ללכת לקראת חתן או לשיירא אחרת ונתקלקל הסוס דהוא אומר שלא פשע ושלא שינה מדרך הרוכבים כי אין נאמן בשבועתו וצריך להביא ראיה מחביריו משום דהוי מקום שיש רואה. 

(מא) דין, אדם שנתחייב לחבירו ממון בבית דין ושוב אמר לו פרעתי לך מה שנתחייבתי בבית דין נאמן כדאמרינן פרק קמא דבבא מציעא אמר צא תן לו ואמר פרעתי ואתו עדים שלא פרע הוחזק כפרן, משמע דוקא כשבאו עדים שלא פרע הא לא באו עדים היה נאמן. 

(מב) דין, אדם קורא לחבירו לדין וחבירו מסרב לירד עמו לדין או לעשות לו צווי ב"ד שעל הנתבע לפרוע כל הוצאות שהוציא מיום שכתבו עליו סרבנות או אם הנתבע אלם כל כך שאין בית דין רשאין לכתוב לתובע סרבנות מכל מקום חייב לפרוע לו יציאותיו מיום שכתבו עליו שאר רבנים נזומים כמו אם לא תעשה לפלוני כך נכתוב עליך מרורות, ומביא ראיה מפרק הגוזל בתרא שליחא דב"ד מהימן כבתרי וה"מ לאזמוני אבל למכתב עליה פתיחא לא משום דבעי למיתב אגר פתיחא אלמא שקשה לו כשכותבין עליו סרבנות כי היינו עניני נדוי, ואף על פי כן צריך לפרוע השכר כיון שלא רצה לעשות צווי בית דין בענין אחד, אבל כמו כן צריך לפרוע לתובע יציאותיו שיוציא על פי בית דין מאותו יום שלא רצה לעשות צווי בית דין, והר"ף ז"ל הגיה מיהו לא ראינו שום חיוב בזה היציאה וכששולחין את טענותיהן לבית דין על שניהם לפרוע השליח, ומביא ראיה מפרק גט פשוט דאיתא התם שטרי נדויין שטרי טענתא כלומר שכותבין טענותם אף על פי שקשה לו לנתבע לפי שהיה רוצה שיהיו שוכחין הטענות אף על פי כן צריך לפרוע החצי שכר כדאיתא פרק זה בורר אם הוצרכו לשאול כותבין ושואלין לבית דין ובהלכות גדולות פסקו שהנתבע יכול לדחות את חבירו ולומר לבית דין הגדול קאזלינן אבל ר"ת פסק (דכשם) שהתובע יכול לכוף לנתבע לילך לב"ד אם לא היה רוצה הנתבע משום דעבד לוה לאיש מלוה, אמנם אם הנתבע אומר אדין בעיר אין כופין אותו לילך לב"ד הגדול הואיל ופסקו ה"ג שאין לכופו, ואומר אני דוקא לענין הלואות יכול כל אחד לכוף את חבירו לילך לבית הועד לפי ה"ג נתבע ולפר"ת אפילו תובע יכול לכוף הנתבע לילך לבית דין הגדול אבל בשאר תביעות כל מי שרוצה לדון בעירו הן תובע הן נתבע אין חבירו יכול לכופו לילך לבית הועד ומביא ראיה מפרק זה בורר דמקשה ואפילו לוה מצי מעכב והא אמר רבי אליעזר לא שנו אלא מלוה אבל לוה כופין אותו דן בעירו והוי פלוגתא דה"ג ור"ת אי יכול לומר לבית דין הגדול קאזלינן, וב"ד הגדול היינו גדול הדור אבל לבית הועד זהו לקהלה שיש שם מקל ורצועה, ואומר אני בכל תביעות לבד מהלואות כל מי מהם שאומר נדון כאן אם שכנגדו אומר נלך לבית הועד כופין אותו ודן בעירו, וראיה מפרק זה בורר מאי פריך ואפילו לוה מצי מעכב והאמר רבי אלעזר לא שנו אלא מלוה אבל לוה כופין אותו ודן בעירו, לישני משני' בשאר תביעות, ודוחק לומר אמתניתין דפ"ק קאי דהא אוקימנא בהלואות ואומר אני דאפילו בהלואות מצי לאוקומי וכגון שכופר ואומר לא הלויתני לא שייך למימר עבד לוה לאיש מלוה אבל היכא דאמר הלויתני ופרעתיך ניחא דפריך שפיר במאי אוקמת מתניתין דזה בורר אי בשאר תביעות קשיא תרוייהו דכל אחד ואחד יכול לכוף את חבירו ולדון בעירו, ואם בהלואה מוקמינן לה שאחד אומר הלויתיך ואחד אומר אין הלויתני ופרעתי דנהי דממלוה לא תקשי דמצי מעכב מ"מ לכל הפחות מלוה תקשי ליה היכי מצי מעכב והאמר רבי אליעזר וכו', 

(מג) דין, אדם שהפקיד אצל חבירו ובא אחר ורצה לעכב הפקדון ביד הנפקד בשביל תביעה שיש לו על המפקיד אינו רשאי הואיל ולא זכה מתביעתו שיש לו על המפקיד ומה שיש לשם מנין לנושה בחבירו מנה וחבירו בחבירו שצריך לפרוע לראשון מדרבי נתן שמשמע לשם שיכול לעכבהו בשכבר זכה בתביעתו לבד אבל לענין אחר לא, אמנם אם יש לקהל תביעה עליו בשביל מה יכולין לעכב הפקדון ביד הנפקד עד אשר יתרצה להם. 

(מד) דין אם כתבו הפרט בטעות בתוך הכתובה כגון שהיה לו לכתוב נ"ז וכתב נ"ו ולא הרגיש עד לאחר הנשואין הכתובה פסולה מפני שהיא מוקדמת כדאמרינן שטרי חוב המוקדמין פסולין והמאוחרין כשרין והחופה אינה בטעות לפי שהבעל הקנה לה תנאי כתובה, וצריך לכתוב כתובה אחרת דאסור לשהותה בלא כתובה, אבל אם כתב בה נ"ח אינו פסול שהמאוחרין כשירין, עד כאן מספר התשב"ץ, חברו תלמיד אחד לפני הרב המובהק רבינו מאיר מרוטנבור"ק זצ"ל, שטר שדלג ממנו לבריאת עולם וכן נמי אם לא כתב בו כלל הפרט הגדול אלא תשע מאות וששים ולא כתב האלפים אלא הפרט הקטן שנת ששים כשר. זהו לשון הרב בעל התרומה ז"ל. 

ספר כלבו סימן קכה 
================= 
קצת דינים מהר"ר יצחק ז"ל 

דין נשיאות כפים 

בכל הימים הכהנים נושאים כפיהם בשחרית במוסף ובנעילה אבל במנחה אין נושאין שכבר סעדו העם ושמא שתו הכהנים יין ושכור אסור בנשיאות כפים ואפילו במנחת תענית אם הוא תענית צבור או ביום כפור שיש בהן תפלת נעילה אין הכהנים נושאין כפיהם גזירה משום מנחה של כל יום, וכתב הר"מ ולכל הפחות צריך לומר אלהינו ואלהי אבותינו וכו', בדין היה לקרות לדוכן כדאיתא בשאלתות הרב אחא והאידנא דנהגינן לקרות לדוכן וזה שאין אנו עושין מהטעם שפרשתי, אבל במנחה שאר תעניות שאין בהן תפלת נעילה כגון תשעה באב ושבעה עשר בתמוז הואיל ותפלת המנחה שלהן סמוך לשקיעת החמה הרי זו נראה כנעילה ואינה מתחלפת במנחה של כל יום, ולפיכך יש לה נשיאות כפים, ואין המנהג עתה לעשות נשיאות כפים אלא בשבתות וימים טובים, ואפשר כי נמנעו מפני טורח צבור, וכהן שעבר ועלה לדוכן במנחה של יום הכפורים אין מורידין אותו הואיל והדבר ידוע שאין שם שכרות שלא יאמרו פסול היה ולפיכך הורידוהו. 

כיצד היא נשיאות כפים בגבולין בשעה שיגיע שליח צבור לעבודה כשיאמר רצה כל הכהנים העומדים בבית הכנסת נעקרין ממקומם והולכין ועולין לדוכן ועומדין שם והופכין פניהם עד שישלים שליח צבור הודאה וכשישלים מחזירין פניהם כלפי העם ופושטין אצבעותיהם ומגביהין ידיהם כנגד כתפיהם ומתחילין ואומרין בשעה שעוקרין רגליהם לעלות לדוכן, יהי רצון מלפניך ה' אלהינו ואלהי אבותינו שתהיה הברכה הזאת שצויתנו לברך עמך ישראל ברכה שלימה ואל יהא בה מכשול מעתה ועד עולם, וקודם שיחזיר פניו לברך את העם מברך בא"י אמ"ה אשר קדשנו בקדושתו של אהרן וצונו לברך את עמו ישראל באהבה ואח"כ מחזיר פניו לצבור ומתחיל שליח צבור לקרותן מלה מלה ומתחילין יברכך ושליח צבור מקרא אותן מלה מלה והן עונין שנאמר (במדבר ו, כג) אמור להם עד שמשלימין פסוק ראשון וכל העם עונין אמן, וחוזר שליח צבור ומקרא אותן פסוק שני מלה מלה עד שישלימו פסוק שני וכל העם עונין אמן, וכן בפסוק שלישי וכשישלימו הכהנים שלשה פסוקים מתחיל שליח צבור בברכה אחרונה של תפלה שהיא שים שלום והכהנים מחזירין פניהם כלפי ההיכל ואחר כך כופפין אצבעותיהם ועומדים שם בדוכן ואומרים רבונו של עולם עשינו מה שגזרת עלינו עשה עמנו כמו שהבטחתנו השקיפה ממעון קדשך מן השמים וגו' וכשיגמור שליח צבור הברכה חוזרין למקומן, וכשהן מחזירין פניהם מן הצבור מחזירין אותן דרך ימין וכן בכל החזרות, לפיכך החזן מקרא אותן מלה מלה שלא יטעו לפי שהן מנגנים מאד בכל מלה ומלה וכיון שכן יהיה קרוב לטעות. 

וזהו הסדר שליח צבור אומר בניגון אלהינו ואלהי אבותינו ברכנו וכו' עד כאמור, ומגביה קולו ואומר כהנים, ומגביה קולו ואומר יברכך והם אומרים אחריו גם כן יברכך בקול ערב ובניגון גדול וכן כל מלה ומלה עד תום כל הברכה כמו שכתבנו, ואין החזן עונה אמן כשאר העם אחר הפסוק כדי שלא יטעה, ואינו מקרא להם עד שיכלה הדבר מפיהם, ואינו רשאי להיות מקרא להן עד שיכלה אמן מפי הצבור, ואין הכהנים רשאין להתחיל בברכה עד שיכלה מפי המקרא, ואין הצבור עונה אמן עד שתכלה הברכה מפי הכהנים ואין הכהנים מתחילין בברכה עד שתכלה אמן מפי הצבור, ואין הכהנים רשאין להחזיר פניהם מן הצבור עד שיתחיל ש"ץ שים שלום, ואין רשאין לעקור רגליהן ממקומן עד שיגמור ש"צ שים שלום, ואין רשאין לכוף קשרי אצבעותיהן עד שיחזרו פניהם מן הצבור, מתקנת רבן יוחנן בן זכאי שלא יעלו הכהנים לדוכן בסנדליהן אלא עומדין יחפין כשיהיו הכהנים מברכין את העם לא יביטו בעם ולא יסיחו דעתן אלא יהיו עיניהן כנגד הארץ כעומד בתפלה, ואין העם רשאי להסתכל בפני הכהנים בשעה שהן מברכין את העם כדי שלא יסיחו דעתם אלא כל העם מתכוונין לשמוע הברכה ומכונים פניהם כנגד הכהנים ואינם מביטים בפניהן, וצריך באלו הברכות ששה דברים סימן להם לע"ן קפ"ש, פירוש צריך לברך בלשון הקדש, עמידה, נשיאות כפים, קול רם, פנים כנגד פנים, שם המפורש במקדש אבל לא בגבולין, וכבר כתבנו שקודם שיתחילו הכהנים לברך ש"צ קורא להם ואומר בקול רם כהנים, ואם היה הכהן המברך אחד מתחיל לברך מעצמו ואין צריך לשליח צבור לקרותו אבל מקרא אותו מלה מלה כמו שכתבנו, וכתב ה"ר יצחק ז"ל ומיהו נהגו עמא דבר לקרות אף ליחיד, ועוד נוכל לומר שאם אין היחיד נושא כפיו כשאומר לו אינו עובר בעשה דכתיב להם, ומשתדלין שיהיה המקרא אותן מישראל שנאמר אמור להם מכלל שאין המקרא מהן, צבור שלא היה בו כהן אלא שליח צבור לבדו לא ישא את כפיו ואם היה מובטח שישא את כפיו וחוזר לתפלתו רשאי, ולעולם נשיאות כפים בעשרה וכהנים מן המנין. 

בית הכנסת שכלם כהנים נושאין כפיהם ולמי הם מברכין לאחיהם שבצפון ולאחיהם שבדרום והנשים והטף עונין אחריהם אמן ואם נשארו שם עשרה כהנים יותר על אלו שעלו לדוכן העשרה אומרים אמן והשאר מברכין, עם שאחרי הכהנים אינן בכלל הברכה והעומדין מצדיהן הרי הן בכלל הברכה ואם היתה מחיצה בין הכהנים ובין המתברכין אפילו של ברזל הואיל ופניהם מול פני הכהנים הרי הן בכלל הברכה, צבור שאין בהן כהן כלל כשיגיע שליח צבור לשים שלום אומר אלהינו ואלהי אבותינו וכו' עד ושמו את שמי על בני ישראל ואני אברכם ואין העם עונין אמן כלל, ואחר כך אומר שים שלום, כהן שלא עקר רגליו בשעה שאומר החזן רצה שוב אינו עולה באותה תפלה אבל עקר רגליו לעלות אף על פי שלא הגיע לדוכן עד אחר עבודה הרי זה עולה ומברך. 

כהן שנשא את כפיו בבית הכנסת אחד והלך לבית הכנסת אחר ומצא צבור שמתפללין ולא הגיעו לברכת כהנים נושא להם ואפילו כמה פעמים ביום אבל אין הכהנים רשאין להוסיף ברכה על ג' הפסוקים כגון ה' אלהי אבותיכם יוסף עליכם וגומר וכיוצא בזה לא בקול רם ולא בלחש שנאמר לא תוסיפו על הדבר ולא תגרעו ממנו, וכל הכהנים כשרים לברך חוץ מן העלגין שאין מוציאין האותיות כתקנן כגון אלו שקורין לאלפין עינין ולעינין אלפין או שקורין לשיבולת סבולת וכיוצא בזה וכבדי לשון שאין דבריהם נכרין לכל, ומי שיש לו מומין ברגליו או בידיו או בפניו כגון שהיו רגליו עקומות או עקושות או שהיו ידיו בהקניות לא ישא כפיו לפי שהעם מסתכלין בו, ואם היה דש בעירו והרי רגילין בזה והסומא מאחת מעיניו או בזה שיורד רירו על זקנו מותר לפי שאין העם מסתכלין בו, וכהן שהרג את הנפש לא ישא את כפיו ואפילו בשוגג ואף על פי שעשה תשובה, כהן שמל את התינוק ומת נושא את כפיו ולא דמי לכהן שהרג את הנפש חדא דהתם במזיד כדכתיב ידיכם דמים מלאו ואפילו אם תמצא לומר דבמזיד שאני הכא דמתכון לשם מצוה ועוד מי יימר דכלו לו חדשיו ועוד שמא הרוח בלבלתהו אחר המילה כ"מ, וכן כהן שנשתמד לעבודה זרה אף על פי שחזר בו לא ישא כפיו לעולם, וכן פסק הבהיר והביא ראיה מפרק בתרא דמנחות (קט א) כהנים ששמשו בבית (חמיהן) [חוניו] לא ישמשו במקדש והרי הן כבעלי מומין ואוכלין בקדשים ומזאת הראיה עצמה מתיר רש"י אחר שחזר בתשובה לעלות לדוכן כמו כהן בעל מום שמותר לעלות לדוכן רק שלא יהא המום בידם, אמנם הר"ם אומר שאין לו לעלות לדוכן ואם עלה מעצמו אין לו למחות ואליבא דכולי עלמא מותר לקרות הבן ראשון בספר ולעלות לדוכן אף על פי שלא חזר אביו בתשובה וה"ר גרשום ברבי יהודה ז"ל כתב בתשובה שאלה אחר שהביא ראיות הרבה לדבריו הלכך מכל הטעמים האלה כהן שנשתמד ועשה תשובה הרי הוא כשאר אחיו הכהנים לעלות לדוכן ונושא את כפיו וקורא ראשון בתורה ע"כ, ורבינו גרשום פסק בתשובה אחרת שישא כפיו, ושאר העבירות אין מונעין בו, ומי שלא נתמלא זקנו לא ישא את כפיו וכתב הר"י שלא ישא את כפיו בפני עצמו אבל עם אחיו הכהנים יכול לישא כשהוא בן י"ג שנה, ומי ששתה רביעית יין בבת אחת לא ישא את כפיו עד סור יינו מעליו, שתה רביעית יין בשני פעמים או שנתן לתוכו מעט מים מותר, ואם שתה יותר מרביעית אפילו שתהו מזוג ואפילו בכמה פעמים לא ישא כפיו עד סור יינו מעליו, וצריך שיטול ידיו עד הפרק קודם שישא כפיו ואם לא נטל לא ישא, וחלל לא ישא לפי שאינו בכהונו אבל כל כהן שאין בו אחד מכל הדברים האלה אף על פי שאינו חכם ואינו מדקדק במצות או שהיו הבריות מרננות אחריו או שלא היה משאו ומתנו בצדקה הרי זה נושא כפיו ואין מונעין אותו לפי שזאת מצות עשה על כל כהן ואין אומרים לאדם רשע הוסף רשע והמנע מן המצות, ואל תתמה ותאמר מה תועיל ברכת הדיוט שאין קבול הברכה תלוי בכהנים אלא בהקב"ה שנאמר (שם ו, כז) ושמו את שמי על בני ישראל ואני אברכם, הכהנים כשאין בהן הדברים שכתבנו שמונעין נשיאות כפים עושין מצוה והקב"ה מברך עמו ישראל בחפצו וכשמתחילין לברך הצבור כורעין על ברכיהם, ומבליעים פסוקים אלו פסוק אחד על כל מלה ומלה כשהכהנים מנגנין בה. 

יברכך יברכך ה' מציון עושה שמים וארץ (תהלים קלד, ג). 

ה' ה' אדננו מה אדיר שמך בכל הארץ (שם ח, י). 

וישמרך שמרני כאישון בת עין בצל כנפיך תסתירנו (שם יז, ח) ואחר כך עונין אמן. 

יאר אלהים יחננו ויברכנו יאר פניו אתנו סלה (שם סז, ב). 

ה' ה' ה' אל רחום וחנון ארך אפים ורב חסד ואמת (שמות לד, ו). 

פניו פנה אל תפלת הערער ולא בזה את תפלתו (תהלים קב, יח). 

אליך אליך נשאנו את עינינו היושבי בשמים (שם קכג, א). 

ויחנך הנה כעיני עבדים אל יד אדוניהם כעיני שפחה אל יד גברתה כן עינינו אל ה' אלהינו עד שיחננו (שם קכג, ב). ועונין העם אמן. 

ישא ישא ברכה מאת ה' וצדקה מאלהי ישעו (שם כד, ה). 

ה' ה' חכינו לך קוינו היה זרועם לבקרים אף ישועתינו בעת צרה (ישעיה לג, ב). 

פניו אל תסתר פניך ממנו ביום צר לנו הטה אלינו אזנך ביום נקרא מהר ענינו (תהלים קב, ג). 

אליך אליך ה' נפשנו נשא (תהלים כה, א). 

וישם שימו לאדני כבוד ותהלתו באיים יגידו (ישעיה מב, יב). 

לך לך ה' הגדולה והגבורה והתפארת והנצח וההוד (דברי הימים - א כט, יא). 

שלום בורא ניב שפתים שלום שלום לרחוק ולקרוב אמר ה' ורפאתיו (ישעיה נז, יט). ועונין אמן. 

ספר כלבו סימן קכו 
================= 
דין לתת בכור לכהן 

כתב הר"מ ספק בכור שנולד מפרה זקנה שהיתה חולבת מכבר קיימא לן דחלב אינו פוטר ואם מת אותו בכור בלא מום טעון קבורה, עם עורו כמו ודאי בכור שמת וכהן שנולד לו בכור מבהמה טהורה לא יאכלהו בלא מום וכשיפול בו מום יכול לפדותו לעצמו ויאכלנו, חייבין מבכור בהמה טהורה דלא נפטרו כהנים אלא מפטר חמור ומפדיון בכור אדם כדאיתא פרק שני בבכורות וכהן עני שנולד לו בכור יכול ליתנו לכהן עשיר, אמנם אם לא ירצה הלה לקבלו הרשות בידו דמצי אמר ליה הואיל ולא חייבה לי תורה מתנה דקא יהבת לי לא בעינא דכתיב (משלי טו, כז) ושונא מתנות יחיה עכ"ל. 

ספר כלבו סימן קכז 
================= 
דין ההולך לארץ ישראל 

כתב הר"מ וששאלת להודיעך עיקר המצוה ההולך לארץ ישראל אינו אלא כמו שמפורש במסכת כתובות ואם מוחלין לו על כל עונותיו, הכי מפורש בסוף מסכת כתובות ובלבד שיהיה פרוש מכאן ואילך ויזהר מכל מיני עון ויקיים כל המצות הנוהגות בארץ שאם יחטא יענש יותר מאם יחטא חוצה לארץ כי ה' דורש אותה תמיד ועיני ה' בה והשגחתו תמיד ואינו דומה מורד במלכות בפלטין למורד חוץ לפלטין, והיא אוכלת ארץ יושביה, וכתיב (ויקרא יח, כח) ולא תקיא וכו', לפי שהיא תקיא עוברי עבירה והיינו דכתיב (שם כו, לב) ושממו עליה אויביכם היושבים בה, ואפילו אומות העולם שבה אין מצליחים מחמת שהם עוברי עבירה, ועל כן עכשיו שממה היא ואין בה עיר המוקפת חומה ומיושבת כמו בשאר עירות ואותן ההולכים לשם ורוצים לנהוג קלות ראש בפחזותם ולהתקוטט שמה קורא אני עליהן (ירמיה ב, ז) ותבאו ותטמאו את ארצי מי בקש זאת מידכם רמוס חצרי אבל מי שהלך להתנהג בקדושה ובטהרה אין קץ לשכרו ובלבד שיוכלו להתפרנס דכל דחליק אדעתא למדר וכו' כדאיתא פרק האיש מקדש, וששאלת אם פטור שם מחבוט הקבר לא ידעתי, וששאלת למה לא הלכו גדולי ישראל לשם כל האמור לשם אשיבך דלא הוה מוותר /מותר/ להו והיו צריכים להתבטל מלמודם ולשוט אחר מזונותם ואמרינן פרק מי שהוציאוה דמותר לצאת מארץ ישראל לח"ל אחר רבו ללמוד תורה כל שכן שאין לילך מרבו מח"ל לארץ ישראל וכל שכן להתבטל מתלמודו ולשוט אחר מזונותיו, וששאלת לפרש לך הדר בח"ל כמי שאין לו אלוה אשיבך היינו משום דעיקר שכינה בארץ וכבודו בארץ ישראל כסא מול כסא וכתוב (מלכים - א ח, מח) והתפללו דרך ארצם תלפיות תל שכל פיות פונות לשם עכ"ל. 

ספר כלבו סימן קכח 
================= 
דין ארבע אמות קרקע בחצר 

מצא רבינו שאלה בתשובת הגאונים מה שכותבין בשטרות ובמתנות ונתתי לו ארבע אמות קרקע בחצרי ומי שאין לו קרקע היאך כותב, וראה שהשיבו שאפילו למי שאין לו קרקע בזמן הזה יכתוב וכמאן דאית ליה דמי שאין לך כל א' וא' מישראל שאין לו קרקע בירושלים שהרי גוים שהחזיקו בה ולכדוה אין להם חזקה דקיימא לן קרקע אינה נגזלת ואינה נחמסת לעולם וארץ ישראל בחזקתנו עומדת לעולם ואף על פי שאין לנו שם שלטון והאומר משום ארבע אמות קברו דבר טעות הוא בידם דמצינו המוכר קברו ומעמידו אינו מכור וחוזר לבני המשפחה. 

ספר כלבו סימן קכט 
================= 
דין פקדון 

מעשה באשה אחת שהפקידה טבעת לבתו של רבינו ראובן הקטנה ונאבד הימנה אמר בדין שאין לי לפרוע אבידת בתי הקטנה דאמרינן נשים ועבדים פגיעתן רעה אם הזיקו לאחרים אינן משלמין והחובל בהן חייב אבל על יד בתי הקטנה אפרע לה דמי הטבעת ולא יותר שאם היה שוה ס' זוז ובעלים מעלים אותו בדמים אפילו הפקידה ביד עצמה אין לה אלא דמיו בלבד. 

ספר כלבו סימן קל 
================ 
דין עבריין 

עבריין שעבר על גזרת צבור אם לא נדוהו נמנה למנין עשרה וחייב בכל המצות שכן נאמר בעכן (יהושע ז, א) חטא ישראל שאף על פי שחטא ישראל הוא אלמא בקדושתיה קאי ולא יצא מכלל ישראל שלא נחשד על השבועה אבל אם נדוהו מאחר שיבדל מקהל הגולה אם יצרפוהו עמהם היכן היא קללתן ומה הועילו בתקנתם אינו ראוי לצרוף כלל שכבר הבדילוהו מאגודתן. 

ספר כלבו סימן קלא 
================= 
דין גזרת צבור 

וששאלת על מי ששמע צבור ממשמשין עליו לגזור גזרתם וקפץ ונשבע שלא לקיים גזרתם עליו כך ראיתי שהנשבע לעבור על דברי צבור לשוא הוא נשבע ואלו התרו בו חייב מלקות מדאורייתא משעת שבועה ונצלל במים אדירים והעלה בידו חרש ולא נפטר מגזרת צבור אם גזרו בהן ואף על פי שקדמה שבועתו לגזרתם. 

ספר כלבו סימן קלב 
================= 
דין הנשבעין 

כל הנשבעין שבתורה נשבעין ואינן משלמין לבד מבעל השטר נשבע על שטרו וממרק, ואין משביעין את האדם אלא במקום שחייב ממון או קנס ממון. 

ספר כלבו סימן קלג 
================= 
דין בעל חוב 

כתובת אשה ובעל חוב שבא לגבות ויש לו עידית במקום קרוב ובינונית במקום רחוק גובה עידית כאן ולא בינונית במקום אחר, וכן אשה שבאה ללוות כתובתה ויש לה בינונית כאן וזבורית במקום אחר גובה בינונית כאן ולא זבורית במקום אחר, והכתוב קודמתה מכל חוב ושטר בפריעה, ולעולם כתובת אשתו הראשונה קודמת לפרוע מכתובת אשתו השניה. 

ספר כלבו סימן קלד 
================= 
דין תנאי באונס 

כל תנאי שיש לו אונס לא כלום הוא, וכל העובר על דברי תורה לא כלום הוא הואיל ויש אונס בדבר. 

ספר כלבו סימן קלה 
================= 
דין ברירת דיין א' או ב' 

שנים שבררו להם דיין א' או ב' או ג' וקנו מהם שכל מה שדנו להן מקבלין אותו עליהן וקודם שישבו בדין מנע אחד ולא רצה לירד לדין, כופין אותו עד שירד וידונו אותן משום שכבר קנו ממנו ואינו יכול לחזור ובלבד שדנין להם דין תורה. 

ספר כלבו סימן קלו 
================= 
דין הנותן מתנה ודינין אחרים 

הנותן מתנה לאדם בעדים ובקנין בין לבנו בין לאיש אחר אינו יכול לחזור בו ומה שעשה עשוי ואינו חוזר כלל, אשת איש ואיש שאמרו עברנו עבירה זו אין שומעין להן מפני שנשאה בו עיניה אבל האיש ילקה והאשה לא תלקה אבל יושבת תחת בעלה שאם תלקה תהיה אסור לו ואם מעיד אפילו עד אחד על אותו שהודה על עצמו שעבר באשת איש מפרישין אותה מבעלה בגט ומלקין אותה מכת מרדות מגלחין את ראשן, ואיש שעבר עם חמותו אין מפרישים בתה ממנו אלא מלקין אותו ואינו מדבר עם חמותו לעולם, ואיש שגרש את אשתו וזנתה מותרת לחזור לו אבל אם נשאת אסורה לו לעולם, מי הם הראויין לירש אין האשה יורשת לפרי בטנה אבל האב קודם לכל יוצאי יריכו, ובני האחין קודמין לבני האחיות בנחלה, בן לעולם קודם לבת וכל יוצאי ירכיהם של אחים קודמין לאחי האב, ולעולם האיש יורש את אשתו, לעולם האשה שנפרעת מכתובתה צריכה כתב פרעון מב"ד שאם אין לה כתב פרעון האשה נתבעת ונפרעת ואינה יכולה למכור ולא ליתן במתנה שום דבר מפני היורשין שיש להם לומר משל אבינו היה, אבל אם היה כתב פרעון בידה מב"ד יכולה לעשות כל מה שהיא רוצה בדבר שלה בין למכור בין ליתן במתנה, ולהלוות לעבריין במזיד בריבית שמעתי מרבותי שאסור אם אינו מומר דשבק התירא ואכיל אסורא דאז הוא מותר, אבל במומר לתאבון ריבית שלו אסור. 

ספר כלבו סימן קלז 
================= 
דין ורם לבבך 

אסור להתגאות שנאמר (דברים ח, יב) פן תאכל ושבעת וסמיך ליה ורם לבבך ושכחת, שאלו לחכם מהו הגאות אמר להם שטות שאין בעלה מכיר בה, וגם נקרא תועבה שנאמר (משלי טז, ה) תועבת ה' כל גבה לב וגם כתיב (תהלים קא, ה) גבה עינים ורחב לבב אותו לא אוכל, ואמר החכם תמה אני במי שעבר במעבר השתן והזרע איך יתגאה ואמרו ז"ל איש מלא תורה שהעלהו הקב"ה לגדולה והגיס דעתו הקב"ה משפילו שנאמר (במדבר כא, כ) ומבמות הגיא ולא עוד אלא ששוקפין אותו בקרקע שנאמר (שם) ונשקפה על פני הישימון, ואם חזר בו הקב"ה מגביהו שנאמר (ישעיה מ, ד) כל גיא ינשא ואמרו ז"ל כל המשפיל עצמו כאלו הקריב כל הקרבנות כולן שנאמר (תהלים נא, יט) זבחי אלהים רוח נשברה ואמרו רז"ל העלובין ואינן עולבין שומעין חרפתן ואינן משיבין עליהם הכתוב אומר (שופטים ה, לא) ואוהביו כצאת השמש בגבורתו, ואמרו ז"ל לעולם יהא אדם רך כקנה ואל יהי קשה כארז, לכך זכה הקנה לכתוב ממנו ספר תורה. 

ספר כלבו סימן קלח 
================= 
דין לא תוסיף ולא תגרע 

לא תוסיף כגון לעשות חמשה בתים בתפילין וחמשה ציצית ושלא לגרוע כגון שלשה בתים בתפילין ושלשה ציצית, ופירשו התוספות פרק קמא כל דבר שאין מנין מפורש בקבלה בהדיא כגון ערבי נחל וכן תקיעה ליכא משום בל תוסיף אבל ברכת כהנים אם הוסיף ברכה אחרת משלו איכא בל תוסיף שהג' מפורשות בתורה ובתקיעה יש טעם אחר דלא אקרי בל תוסיף אלא אם כן עושה במצוה דבר חדש כגון חמשה ציצית וחמשה טוטפות, וחמשה מינין שבלולב, ארבע ברכות כהנים, אבל תקיעות שופר שאינו מוסיף אלא עושה המצוה שלשה פעמים ליכא משום בל תוסיף אף על פי שכל התקיעות מפורשות בתורה כמו אם נוטל לולב שני פעמים או הניח תפילין שני פעמים, ואם תאמר והרי ערבה שנותנין יותר מב' בלולב ואם כן מוסיף הוא במצוה, י"ל דערבי משמע שתים וכל שכן יותר אם ירצה, וכן במחיצות דסוכה דסגי בשתים אם ירצה, ור"י הזקן תירץ גבי ערבה דליכא בל תוסיף אלא אם כן מוסיף מין אחר. 

ספר כלבו סימן קלט 
================= 
דין העובר על החרם 

אמרו חכמים ז"ל כל העובר על החרם כאילו עובר על כל התורה כולה, כיצד מנה שתי אותיות מן החמשה תיבות שחמשה חומשי תורה מסיימין בהם וצא וחשוב ראשונה ואחרונה, ספר בראשית מסיים במצרים קח ב"ם, וספר ואלה שמות מסיים מסעיהם קח מ"ם, הרי קמ"ב וספר ויקרא מסיים סיני קח ס"י, הרי קצ"ב, וספר במדבר סיני מסיים יריחו קח י"ו, הרי ר"ח וספר דברים מסיים ישראל קח י"ל, הרי רמ"ח, סך הכל עולה חר"ם. 

נוסח חרם, בגזירת עירין ובמימר קדישין אנו מחרימין ומשביעין ומנדין ומשמתין ומקללין ומאררין על דעת המקום ועל דעת הקהל בספר התורה הזה בשש מאות ושלש עשרה מצות הכתובות בו בחרם שהחרים יהושע את יריחו ובקללה שקלל אלישע את הנערים ובקללה שקלל גחזי נערו ובשמתא דשמתיה ברק למרוז ובשמתא דשמתינהו אנשי כנסת הגדולה ובשמתא דשמתיה רב יהודה ב"ר יחזקאל לההוא עבדא ובכל החרמות והאלות והקללות והנדויין והשמתות שנעשו מימות משה רבינו ועד עכשיו, בשם אכתריאל יה ה' צבאות בשם מיכאל השר הגדול בשם מטטרון ששמו כשם רבו בשם סנדלפון הקושר קשרים לרבו, בשם שם בן ארבעים ושתים אותיות, בשם שנראה למשה בסנה, בשם שקרע משה את הים, בשם אהיה אשר אהיה, בסוד שם המפורש, בכתב שנכתב על הלוחות, בשם ה' צבאות אלהי ישראל יושב הכרובים, בשם הגלגלים ואופנים וחיות הקודש ומלאכי השרת, בשם כל המלאכים הקדושים משרתי עליון, כל בר ישראל או בת ישראל שיעבור על שום דבר מההסכמות או מן אחת מהן המבוארות בהערמה, ארור הוא לי"י אלהי ישראל יושב הכרובים, ארור הוא מפי השם הנכבד והנורא היוצא מפי כהן גדול ביום הכפורים, ארור הוא בשמים ובארץ, ארור הוא מפי הגבורה, ארור הוא מפי מיכאל השר הגדול, ארור הוא מפי מטטרון ששמו כשם רבו, ארור הוא מפי אכתריאל יה ה' צבאות, ארור הוא מפי שרפים ואופנים וחיות הקודש ומלאכי השרת המשרתים פני עליון בקדושה ובטהרה, אם נולד בחודש ניסן ששם מלאך ראש משמרתו שמזלו אוריאל ארור הוא מפיו ומפי כל משמרתו, ואם נולד בחודש אייר ששם מלאך ראש משמרתו שמזלו צפניאל ארור הוא מפיו ומפי כל משמרתו, ואם נולד בחודש סיון ששם מלאך ראש משמרתו שמזלו אמריאל ארור הוא מפיו ומפי כל משמרתו, ואם נולד בחודש תמוז ששם מלאך ראש משמרתו שמזלו פניאל ארור הוא מפיו ומפי כל משמרתו, ואם נולד בחודש אב ששם מלאך ראש משמרתו שמזלו ברקיאל ארור הוא מפיו ומפי כל משמרתו, ואם נולד בחודש אלול ששם מלאך ראש משמרתו שמזלו (כאן חסר שם המלאך) ארור הוא מפיו ומפי כל משמרתו, ואם נולד בחודש תשרי ששם מלאך ראש משמרתו שמזלו צוריאל ארור הוא מפיו ומפי כל משמרתו, ואם נולד בחודש מרחשוון ששם מלאך ראש משמרתו שמזלו בזכריאל ארור הוא מפיו ומפי כל משמרתו, ואם נולד בחודש כסלו ששם מלאך ראש משמרתו שמזלו אדוניאל ארור הוא מפיו ומפי כל משמרתו, ואם נולד בחודש טבת ששם מלאך ראש משמרתו שמזלו ענאל ארור הוא מפיו ומפי כל משמרתו, ואם נולד בחודש שבט ששם מלאך ראש משמרתו שמזלו גבריאל ארור הוא מפיו ומפי כל משמרתו, ואם נולד בחודש אדר ששם מלאך ראש משמרתו שמזלו רומיאל ארור הוא מפיו ומפי כל משמרתו, ארור הוא מפי שבעת מלאכים הממונים על שבעה ימי השבוע ומפי כל משמרתם וסיעתם, ארור הוא מפי ארבעה המלאכים הממונים על ארבע תקופות השנה ומפי כל משמרתם וסיעתם, ארור הוא מפי שבעה היכלות, ארור הוא מפי שרי התורה שם כתר ושם חותם, ארור הוא מפי האל הגדול הגבור והנורא, מבע ליהוי תבריה בעגלא תהא מפלתיה אל אלהי הרוחות לכל בשר השמידהו והאבידהו, אל אלהי הרוחות לכל בשר השפילהו, אל אלהי הרוחות לכל בשר הכניעהו, אל אלהי הרוחות לכל בשר השחיתהו, אל אלהי הרוחות לכל בשר הכריתהו, חמת ה' וסער מתחולל על ראש רשעים יחול, מלאכי חבלה יפגעו בו, ארור הוא בכל אשר יפנה, בבהלה תצא נשמתו, באסכרה תהא מיתתו לא יצא ולא יעבור חדשו, יכנו בשחפת ובקדחת ובדלקת ובחרחור ובחרב ובשדפון ובירקון ורדפוהו עד אבדו חרבו תבא בלבו וקשתותיו תשברנה, יהיה כמוץ לפני רוח ומלאך ה' דוחה, יהיה דרכו חושך וחלקלקות ומלאך ה' רודפו תבואהו שואה לא ידע רשתו אשר טמן תלכדו, יהדפוהו מאור אל חושך ומתבל ינדוהו, יבעתוהו צר ומצוקה יראו עיניו בידו ומחמת שדי ישתה, ילבש קללה במדו יאכל בדי עורו גם אל יתצהו לנצח ויסחהו מאהל, לא יאבה ה' סלוח לו כי אז יעשן אף ה' וקנאתו באיש ההוא ורבצה בו כל האלות הכתובות בספר התורה הזה ומחה את שמו מתחת השמים והבדילו ה' לרעה מכל שבטי ישראל ככל אלות הברית הכתובות בספר התורה הזה, ואתם הדבקים בי"י אלהיכם חיים כולכם היום, מי שבירך אברהם יצחק ויעקב ומשה ואהרן דוד ושלמה ונביאי ישראל וחסידי עולם הוא יברך כל הקהל הקדוש הזה עם כל קהילות הקודש לבד מי שעובר על החרם הזה המקום ברחמיו ישמרם ויושיעם ויצילם מכל צרה וצוקה ויאריך ימיהם ושנותיהם וישלח ברכה והצלחה בכל מעשה ידיהם ויגאלם בקרוב עם כל ישראל חברים וכן יהי רצון ונאמר אמן. 

ספר כלבו סימן קמ 
================ 
דין ברכה ערוכה על כל קהלות הקודש 

מצלאין אנחנא ותבעין רחמי קדם אלוה שמיא מריא דרחמי בספר אורייתא דכתיבין ביה תלת עשר מכילן דרחמי ה' ה' אל רחום וחנון ארך אפים ורב חסד ואמת נוצר חסד לאלפים נושא עון ופשע וחטאה, ונקה ינקה לשבים וארך אפים לשובבים השוכן בין חיות וכרובים העושה שלום בין שביבים ורביבים העונה בעת צרות ובצרות האל הפועל גבורות העונה להולכי מדברות העונה לחבוש בבית האסורין העונה לחולה המיוסר ביסורין העונה להולכי ימים בין גלים ומשברים הקרוב לכל קוראיו המשלם שכר טוב ליריאיו המרפא מכאובים המחבש לעצבים הוא ימלא רחמים טובים וקרובים להושיע ולהרגיע להבטיח להניח לפנות ולפדות לכונן ולחנן למלט ולפלט כל קהלות הקודש אשר ביד פריצים באו ובבתי כלאים החבאו הזועקים ביד צרים הנואקים ברטט וצירים ממשא מלך ושרים מלך ברחמיו ירחמם מלך בחסדיו מעפר הצרור יקימם ומאשפות הדלות ירומם מלך ברחמיו יריצם מבורם ויתירם ממאסרם ויפתחם ממסגרם ויתנם לרחמים לפני כל שוביהם ויוציא למרחב רגלם וישובו בשלום לבתיהם ועוד ישליון באהליהם הם ונשיהם ובניהם ובנותיהם וטפם וכל אשר להם האל המבורך יברך ברכותיהם וישלח ברכה והצלחה בכל מעשי ידיהם יושב קדם ישיבם לקדמותם ורבו כמו רבו במשכנותם ומראשיתם ייטיב אחריתם ולא יוסיפו עוד בני עולה לענותם ויקיים בנו ובהם מקראות הכתובים (ישעיה מט, ז) כה אמר ה' גואל ישראל קדושו לבזה נפש למתעב גוי לעבד מושלים מלאכים יראו וקמו שרים וישתחוו למען ה' אשר נאמן קדוש ישראל ויבחרך, ועוד כתוב (שם מט, ט) לאמור לאסירים צאו לאשר בחושך הגלו על דרכים ירעו ובכל שפיים מרעיתם, ועוד כתיב (שם מא, יב) תבקשם ולא תמצאם אנשי מצותך יהיו כאין וכאפס אנשי מלחמתך, ועוד כתוב (שם מא, טז) תזרם ורוח תשאם וסערה תפיץ אותם ואתה תגיל בי"י בקדוש ישראל תתהלל, ועוד כתוב (זכריה ח, יג) והיה כאשר הייתם קללה בגוים בית יהודה ובית ישראל כן אושיע אתכם והייתם ברכה אל תראו תחזקנה ידיכם וכל אחינו בית ישראל יהיו בכלל הברכה החיים והשלום וכן יהי רצון ונאמר אמן. 

ספר כלבו סימן קמא 
================= 
דין ברכה לחולה 

ה' אלהי האלהים ואדני האדונים מושל בעליונים ושליט בתחתונים, הנותן ליעף כח ולאין אונים, זכור לנו היום ובכל יום ברית אבות הקדמונים וברית שלש עשרה מדות רחמים תחנונים הכתובות בתורתך על ידי ציר אמונים ה' ה' אל רחום וחנון וכו', האל הנאמן האב הרחמן הרופא לתחלואי עבדיו ומחבש למכאובי ידידיו הגואל משחת חית חסידיו המציל ממות נפש מרודיו הוא ברוב חנינה וחמלה יעלה רפואות תעלה אל תחלואי רבי פלוני ברבי פלוני וכל מכאוביו כרצונו וכרצון כל אוהביו, מלך ברחמיו ירחמהו וישלח דברו וירפאהו מלך ברחמיו יחייהו ויחלימהו, מלך ברחמיו יסעדנו על ערש דוי לבלתי היות ראשו ראש לחלי ולבו לבב דוי, מלך בחסדיו ישלח לו ממרומיו מרפא וארוכה מרפא ברכה מרפא רצון ונדבה מרפא חסד ואהבה מרפא תרופה ותעלה מרפא חנינה וחמלה מרפא רחמים ידועים וגלוים מרפא שלום וחיים, מלך ברחמיו יקיים בו מקראות הכתובים (ירמיה יז, יד) רפאני ה' וארפא הושיענו ואושעה כי תהלתי אתה, ועוד כתוב (ישעיה נז, יט) בורא ניב שפתים שלום שלום לרחוק ולקרוב אמר ה' ורפאתיו, ועוד כתיב (מלאכי ג, כ) וזרחה לכם יראי שמי שמש צדקה ומרפא בכנפיה, ועוד כתוב (ישעיה נח, ח) אז יבקע כשחר אורך וארוכתך מהרה תצמח, ועוד כתיב (ירמיה ל, יז) כי אעלה ארוכה לך וממכותיך ארפאך נאם ה', ועוד כתיב (דברים ז, טו) והסיר ה' ממך כל חולי וכל מדוי מצרים הרעים אשר ידעת לא ישימם בך ונתנם בכל שונאיך, ועוד כתוב (שמות טו, כו) ויאמר אם שמוע תשמע לקול ה' אלהיך והישר בעיניו תעשה והאזנת למצותיו ושמרת כל חקיו כל המחלה אשר שמתי במצרים לא אשים עליך כי אני ה' רופאיך, וכל חולי ישראל יהיו בכלל הברכה והחיים והרחמים והשלום וכן יהי רצון ונאמר אמן. 

ספר כלבו סימן קמב 
================= 
דינין מוהר"ר פרץ שאלות ותשובות 

ע"ד האלמנה שלא היתה לה כתובה בשעה שמת בעלה, והשביחה בנכסים והרויחה בהם קודם שנשבעת על כתובתה ובאים היורשים ותובעים ממנה יתרון הנכסים על כתובתה לפי הנראה הדין עם היורשים וכיוצא בזה שנינו פרק מי שמת וכן האשה שהשביחה הנכסים השביחה לאמצע ומוקי לה בגמרא באשה היורשת וכו' ופירש רבינו שמואל וה"ה לאשה בכתובתה שאם לא באת לבית דין לומר ראו מה שהניח לי בעלי והשביחה הנכסים אין לה כ"א כדי כתובתה והמותר ליורשים, הלכך בהאי עובדא נמי אע"פ שגבאי המס וגבאי צדקה יודעין שלא היה לה כדי כתובתה לאחר מיתת בעלה אעפ"כ כיון שלא אמרה בבית הדין או בבית הכנסת ראו מה שהניח לי בעלי אין לה כי אם כדי כתובתה והמותר ליורשים וההיא דפר"ת פרק דבבא מציעא דבמקום דעד אחד מסייעו פוטרו מן השבועה אמנם אינו פוטרו רק משבועה דרבנן אבל משבועה דאורייתא לא וכאשר כתבתי כן הוא ושלום על ישראל אמן. 

אחרת, על אודות ששאלת מתנאי הגט, אין לכתוב בגט שום תנאי כלל כי יש בו חשש פסול אם יהיה נכתב בתוך הגט ואפילו אם נתקיים התנאי כדאיתא פרק המגרש תנו רבנן כל התנאים פסולין בגט דברי רבי ופר"ש דאפילו נתקיים התנאי ואע"ג דרבנן פליגי אדרבי הא מוקי לה התם רבא פלוגתיהו דוקא לאחר התורף אבל לפני התורף דברי הכל פסול ור"י הקשה על פירוש רש"י ומוקי לה לההיא דכל התנאין פסולין בגט כגון שלא נתקיים התנאי או שחזר ומחקו מן הגט, ובהא ודאי פסל תנאי הגט אבל נתקיים כשר, ומכל מקום אין להקל מספקא על כן יש לפסול כל גט שנכתב בו תנאי אם נתקיים התנאי כפרש"י, ושכיב מרע שנתן גט על תנאי יאמר על תנאי כי הא דאתקין שמואל פרק מי שאחזו ולא יכתבו כלל בגט, ומורי רבי יחיאל ב"ר יוסף מפרי"ש היה מנהיג שלא להתנות שום תנאי בגט של שכיב מרע פן יבא לטעות בלשון התנאי, אבל היה מזקיקם לקבל עליהם חרם של תקנת קהלות שאם יבריא שישאו זה את זה וכן נכון לעשות. 

אחרת על דבר האשה הזקוקה ליבם ולא בא הנדוניא לעולם ביד הבעל והניח חיים לכל ישראל תוך שנה של נשואין והושלש ביד שליש משכונות בשביל הנדוניא ואבי הנערה תובע אותם שהוא צריך לפרנס בתו עליהם והיבם קטן הוא, ועתה לפי המדומה והנראה אע"ג דקיימא לן נפלה לפני יבם קטן אין לה מזונות לא משל יבם ולא משל בעל היינו דוקא מנכסים שזכה בהן הבעל אבל הנדוניא זו לא זכה לעולם הבעל שהרי מת תוך שנה של נשואין והרי המנהג שנהגו לשלש הנדוניא ביד שליש עד שנה זהו לפי שרוצין לברר אם יתנהג עם בתו כראוי ואם כן לא זכה המת בנכסים מעולם תוך שנה שהרי הדבר תלוי אם יתנהג עמה כראוי וזה לא נתברר שנהג עמה כראוי, ועוד דאפילו היכא שמתה הבת בתוך שנה של נשואין אין הבעל יורשה לפר"ת ואפילו נמי לאחר שנה היכא דלא הוחזק בנדוניא כפר"ת בההיא דכתיב לה בכתובה ומשום דאזלי בתר אומדנא דדעתא, ועוד כל שכן כאן שאין הפרעון גמור שהרי לא מסר לו כי אם משכונות ביד שליש, ואיכא לדמויי קצת לההיא דמנה אין כאן משכון אין כאן גם כי שמענו כי אבי היבמה רוצה לקבל חרם לקיים הקרן עד שיגדל היבם ולעשות ממנו על פי חכמים על כן לפי הנראה על פי הדברים האלה נכון הדבר להחזיר המשכונות ליד אבי היבמה ושלום, גם על דבר השטר אשר מסר השליש ליד אבי היבם על דבר השלישית מן המשכונות אם טוב בעיניכם תגזרו על אבי היבם להוציא השטר מידו וישלישנו ביד אחד מן הנדיבים הסמוכים לו את אשר יראה בעיניכם בחזקת היבם ואבי הנערה להתברר על פי חכמים לכשיגדל היבם ושלום על ישראל אמן עכ"ל הר"ף ז"ל. 

שאלה זו שאלו רבני טרויי"ש לרבי יהודה כהן ב"ר מאיר ולרבי אליעזר ב"ר יהודה ז"ל, ראובן בא לבית הכנסת וצעק ואמר אי קהל הקדוש גויה אחת עומדת בביתו של שמעון ובאה אמש בביתי וחרפני וגדפני ואתם יודעים שהיא מועדת ורגילה לעשות כן לכלכם וענו כל הקהל כן הוא כדבריך אף לנו הרעה אותה גויה, זה אומר אותי הכה במקל, וזה אומר אשתי קראה זונה, וזה אומר אותי קראה קרנן, וענה ראובן אחרי שהיא מועדת בבקשה מכם גזרו שלא תהנה מישראל עד חצי שנה אולי תתיסר, ואם תצווני אני אגזור הגזירה וצווהו וגזר כדברי הקהל אלא אותו שמעון בלבד לא הסכים בדבר ואמר לעולם לא אקיים גזירתכם כי גזירתכם אינה גזירה לפי ששונאי גזר, ואמרו כל הקהל הוא לא גזר אלא דעתינו ולא על אודותיו בלבד גזרנו אלא על דבר שאר בני קהלנו, ועוד אמר אותו שמעון אין אנו משגיחין לגזרתכם שיש בכם שהסכימו בגזירה אוהבי לבעל דיננו ושונאים אותנו וענו כל הקהל ח"ו חלילה לנו לגזור גזירה עבור אהבת איש כי כשם שאנו אוהבים לו כך אוהבים לכל ישראל ושארית ישראל לא יעשו עולה, והתרינו בהם כמה וכמה ימים שלא יפקרו כל כך ולא השגיחו ובראות קהלנו כך נבדלנו מהם והיו יריאים כל הקהל שלא יגזלו מהם את ספרי התורה וכל הדברים שהם של צבור מפני שביתם סמוך לבית הכנסת ולא ימנעום מהם מלהוליכם בכל מקום שירצו ועברו על אותה גזירה וכל זאת בהוראתו של שמעון, ועכשיו יורונו רבותינו אם רשאין בני העיר לגזור על קצת בני קהלם ולכופם ולהתקן עמהם בתקנתם ושלא להפריש מן הצבור ואם יש ממש בהוראתו של שמעון שאמר כדבריו כל איש ואשה שירצו לפרוק עול יבא לעשות ולומר כדבריו של זה, ויורונו רבותינו אם יוכלו בני עיר להשביע על בני עיר אחרת ולכופם שם בעירם לכל דבר אע"פ שהם רחוקים מהם כמה פרסאות ואין כפיה להם על אלו, ואם יכולין לטעון לה אנו בשלנו ואתם בשלכם ואין אנו משגיחין לגזרתכם ולא על שבועתכם, ועוד יורונו כגון אנו שקהלנו מתי מספר וקטנים שבנו נשמעים לגדולים ולא מחו בעולם בכל תקנותינו ומודים לנו בכלן כשאנו גוזרים גזירה אם צריכין אנו לשאול לכל אחד ואחד אם רצונו ודעתו לדעתנו, ואם אין אנו שואלין וגם אם הוא שותק ואינו מוחה אם יכול אדם לומר שלא לדעת אותו שלא נשאל ממנו נגזרה גזירה אע"פ שאינו מוחה לא בשעת הגזירה ולא לאחר זמן, הכל יורונו טעמי השאלות באר היטב. 

תשובה, לפי דברי השאלה כך דעתנו נוטה שחייבים כל ישראל לכוף ולהכריח איש את חבירו כדי להעמידו על האמת ועל המשפט ועל חקי האלהים ותורותיו ודבר זה מצינו בתורה בנביאים ובכתובים כתוב בתורה (דברים יז, ט) ובאת אל הכהנים הלוים ואל השופט וכתיב (שם טז, יח) שופטים ושוטרים תתן מלמד שהשוטרים מקבלין שכר כשופטים ושכר אלו ואלו שקולים, בנביאים דכתיב (שופטים ב, יח) והיה ה' עם השופט, בכתובים דכתיב (נחמיה יג, כה) ואריב עמם ואקללם, ואין לאיש לעזור לקרובו להחליש כח ב"ד ואם עשה כן מה כתיב שם (ויקרא כ, ד) ואם העלם יעלימו וגומר, וכתוב (שם כ, ה) ושמתי אני את פני, ואם הגביה יד ב"ד והחליש כח קרוביו מה שכרו (דברים לג, י) יורו משפטיך ליעקב וגו' ברך ה' חילו מה טעם משום האומר לאביו ולאמו וגו' לכן כשהקהל מסכימים יחד לעשות סייג וגדר לתורה אין היחיד יכול להוציא עצמו מן הכלל לבטל דברי המרובים לומר לא הסכמתי בהסמכה זו אלא בטל יחיד במעוטו והמרובין רשאין להשביע ולגזור ולפדות ולהפקיר ממונו ולעשות סייג לכל דבר, ומצינו סמך לזה בכמה מקומות בתורה מנין שאינו יכול להוציא עצמו מן הכלל דכתיב (שם כט, יג) לא אתכם לבדכם וכתיב (שם כט, יד) את אשר ישנו פה וגו', וכתיב (שם כט, יז) פן יש בכם איש או אשה וכו', וכתיב (שם כט, יח) והיה בשמעו את דברי האלה הזאת וגו', בנביאים דכתיב (יהושע ו, יז) והיתה העיר חרם ואע"פ שהחרימה יהושע שלא על פי הדבר דכתיב (שם ז, י) קום לך למה זה אתה נופל על פניך אתה גרמת להם ומצינו שהסכים הקב"ה על ידו ועל יד ישראל דכתיב (שם ז, יג) חרם בקרבך ישראל, וכתוב (שם ז, יב) לא אוסיף להיות עוד עמכם אם לא תשמיד החרם מקרבך, ואם כדברי המשיב היה לו לעכן לומר ולטעון לא הסכמתי בהסכמת החרם אלא לא כל הימנו, ועוד מצינו בשאול דכתיב (שמואל - א יד, כד) ויואל שאול את העם לאמר, וכתיב (שם יד, כז) ויהונתן לא שמע, וכתוב (שם יד, מד) מות תמות יהונתן ואם לא פדאוהו היה מת דכתיב (שם יד, מה) ויפדו העם את יהונתן ולא מת, ועוד מצינו באנשי יבש גלעד שנתחייבו כליה על שלא חשו לגזירה שגזרו עליהם אחיהם דכתיב (שופטים כא, י) לכו והכיתם את יושבי יבש גלעד לפי חרב, לנדר מנין שאין היחיד יכול לבטל דברי המרובין דכתיב (שם ה, כג) אורו מרוז, ואמרינן בארבע מאה שפורי שמתיה ברק ועוד מצינו בר' אליעזר שלא התריס נגד חביריו בשעה שנדוהו אלא נהג בעצמו נדוי כדתניא אותו היום הביאו כל טהרות שטהר רבי אליעזר ושרפום וכו' וק"ו הוי ומה רבי אליעזר שהוא חכם שבחכמים וגדול שבגדולים ובת קול הסכימה על ידו קבל עליו ולא התריס נגד חביריו איניש דעלמא לא כל שכן, להפקיר ממון מנין דכתיב (עזרא י, ח) כל אשר לא יבא לשלשת הימים וכו', וכתיב אלה ינחלו אליעזר הכהן וגו' וכי מה ענין ראשים אצל אבות אלא לומר לך מה אבות מנחילים לבניהם כל מה שירצו אף ראשים מנחילים לעם כל מה שירצו, הלכך אין היחיד יכול להוציא עצמו מכלל צבור, ולא מבעיא בדבר שצריך לעשות סייג וגדר לתורה אלא אפילו בדבר הרשות כגון מס ושאר תקנות שמתקנים הקהל לעצמן אין היחיד יכול לבטל ולהוציא עצמו מתקנתן דתניא רשאין בני העיר להתנות על המדות ועל השערים ועל שכר הפועלים ולהסיע על קצתם, הלכך לא יעלה דבר זה על לב איש לעולם, ועל אשר פקעתם השכירה של שמעון מידו אם כדבריכם שהסכימו הקהל בדבר הרשות בידם כמו שאמרנו למעלה שאין לשהות בתוך ביתו נזק המועד לרבים דתניא רבי נתן אומר מנין שלא יגדל אדם כלב רע בתוך ביתו דכתיב (דברים כב, ח) לא תשום דמים וגו', אבל אם כדברי שמעון שנשמע לנו שאינה מועדת כל כך ולא הסכימו הקהל בדבר אלא שונאיו ובעל דינו נמנה עמהם ולא נראה לנו להפקיע שכירתו של שמעון או שפחתו מתחת ידו, ולא מבעיא משום חירוף בעלמא דאינה נפקעת אלא אפילו עשתה מעשה אינה נפקעת דתניא העבד והאשה פגיעתן רעה, ואם הקהל הסכימו בדבר אין שמעון יכול לפוסלן לא משום איבה ולא משום תחרות לפי שאינה נפסלת אלא בבית דין. 

ומה ששאלתם אם בני עיר אחת יכולין להשביע ולכוף בני עיר אחרת שם בעירם אף על פי שהם רחוקים, כך נראה לנו אם תקנה זו שהן מתקנין יש בה צורך ישובם כגון מס או מדות או שערים או שכר פועלים כגון אלו ודאי אין רשאין לכוף אלא בני עירם כדאמרינן רשאין בני העיר להסיע וכו' בני העיר אין בני עיר אחרת לא, אבל אם הוי עוברין בני עיר אחת על התורה או על הדין או שהורו על אחת מכל המצות שלא כהלכה רשאין בני עיר אחרת לכופם ולהחרימם כדי לחזירם למוטב ואינן יכולים לומר אנו בשלנו ואתם בשלכם אלא כל ישראל מצווין להכריחם שכן מצינו בזקן ממרא ובני עיר הנדחת שיושבי לשכת הגזית כופין אותם ודנין אותם. 

ושכתבתם שבמקומכם נהגו קטנים לשמוע לגדולים ולא מחו לעולם בידם דין הוא שהקטנים נשמעין לגדולים לכל אשר יגזרו עליהם ולא מבעיא בזמן שהן שותקין שיקבלו עליהם גזירת גדוליהם ושוב אינן יכולין למחות אלא שאפילו הם צועקים אין צעקתם כלום שהרי גדוליהם רבו עליהם, ואם תאמר הקטנים רבו על הגדולים וימאנו שמוע אליהם כיון שהן שתקו בשעת מעשה ולא מאנו ולא מחו שוב אינן יכולין ואע"פ שהקטנים רבו על הגדולים דין הוא לשמוע לזקניהם ולגדוליהם, שכן מצינו בכמה מקומות שהמקום חלק כבוד לזקנים ולגדולים דכתיב ונגד זקניו כבוד, אשרי הדור שהקטנים נשמעין לגדולים שאפילו סתירת זקנים בנין, שכן מצינו ברחבעם בן שלמה, והמקום יסכים על ידינו לעשות אמת ומשפט ושלום, יהודה כהן בר רבי מאיר, אליעזר בר רבי יהודה. 

ספר כלבו סימן קמג 
================= 
דיני רבי יצחק בעל המנהל ז"ל 

האב ששידך את בנו ואחר כך שואל את הנדוניא והלה אומר לו לאו בעל דברים דידי את, גם הבן דוחה שלא היה בשעת התנאים, השיב ר"ת שיש לו לקיים התנאים לאב שהוא שלוחו של בן ושלוחו של אדם כמותו, אם כתב הבן הרשאה לאביו. 

(ב) אסור להשהות אשתו בלא כתובה, והחתן נותן השכר, דחזו ליכי מדאורייתא פירוש דכתיב (שמות כב, טז) כמוהר הבתולות. 

(ג) נשא אשה בארץ ישראל וגרשה בקטפוטקיא נותן לה ממעות קטפוטקיא דחשובות יותר דכרבן שמעון בן גמליאל קיימא לן דאמר כתובה דאורייתא היא. 

(ד) כל הפוחת לבתולה ממאתים ולאלמנה ממנה בעילתו בעילת זנות. 

(ה) נערה ארוסה שמתה אין לה כתובה ואין חייב לקוברה, מת הוא גובה כתובתה. 

(ו) השקל עולה ד' דינר והדינר מעה והמעה משקל ט"ז שעורות. 

(ז) נכסי מלוג פרש"י זהו שנפלו לה משנשאת או קודם אך לא שמו לה בכתובתה או שנתנו לה במתנה אחר נשואיה. 

(ח) המלוה בשטר לאשה ועמדה ונשאת בעל ה"ג והרמב"ם ז"ל וה"ר נחמן כהן וספר המצות פוסקין הבעל כלוקח הוי כרבא וכרב אשי במקום שאין פסידא למלוה היה לו להזהר מלהלות על פה ופטור הבעל. 

(ט) פירש ר"ת דלהכי אהני מה שאין כותבין אגב בשעבוד כתובה לענין שלא תגבה מן הלקוחות דלוקח המפקיע כחה מידי דהוה אבעל חוב מאוחר וכו', דמה שגבה גבה במטלטלין אבל מקבל מתנת בריא אין מפקיע כתובה לדברי ר"י ב"ר ברוך ולדברי הכל כל שכן מפקיע דהא לא אלים מירושה דאורייתא. 

(י) אם קדשה בטבעת סתם כדרך מנהג העולם ואח"כ נמצא שאינו של זהב או של כסף או של נחושת אמר הר"מ שהקדושין פסולין, אלא אם אמר הרי את מקודשת לי בטבעת זאת כמה ששוה אפילו אינו שוה אלא פרוטה שלכך נהגו העולם לעדי קדושין לומר בשעת קדושין טבעת זו שוה פרוטה בטוב בפני האשה שאף אם תהיה מנחשת אין זו טענה משכבר הודיעו לה, מעשה באחד שקנה טבעת מחבירו על מנת להחזירו אחרי קדושין שיקדש את אשתו ולא יתן לה פחות מאשר קנה ממנו ודן ה"ר שמואל מאיורא שאין הקדושין כלום וראיה מקדושין בכולהו קנו לבר מאשה לפי שאין אשה נקנית בחליפין בכולהו קנו פירוש מתנה על מנת להחזיר לבד מאשה ואף על פי שיש להקל לחלק קצת דהכא אם תחזור האשה למוכר הטבעת יחזיר לה המעות ויש לדמותו לקדשה במשכון דאחרים דמקודשת מ"מ זהו באומר לה דוקא שהוא משכון ונתקדשה בשביל כל שוויו יחזיר לה ומהני כמו שיראין דלא צריכין שומא מ"מ הסכימו הרבנים לפסול הקדושין, ומורה ה"ר יחיאל ור' יצחק ור' נתנאל והרב שי"ן דוראנ"ט שצריך לחזור ולברך ברכת ארוסין ולכתוב כתובה אחרת שהכתובה הראשונה מוקדמת וגם ברכות ראשונות אינן כלום שלא היו הקדושין חשובין וגם חופה אחרת צריך, וה"ר שניאור ב"ר שניאור אומר שאין צריך לחזור לברך ארוסין ונשואין רק לקדש בפני עדים דברכות ראשונות שעשו לקדושין ראשונים מועילים מידי דהוה אקטנה שהשיאוה אחיה ואמה שלא מצינו שיצטרך כשתגדל לחזור ולברך ברכת ארוסין ונשואין רק לקדש ואין ביאתם אסורה כמו שפירש השר וגם כי בכתובה ראשונה מאחר שהקנהו לה. 

(יא) אשה הבאה לגבות כתובתה אף מה שעליה שמין אם גרשה לרצונה גובה לה בלא שבועה ואין שמין מה שעליה. 

(יב) נפל הבית עליו ועל אשתו ולא ידענו מי מת ראשון פליגי פרק מי שמת (ב"ב קנח ב) ב"ה אומרים נכסים בחזקתן פירוש נכסי צאן ברזל בחזקתן שזו היא נדוניא, ופליגי התם בגמרא על ב"ה בחזקת מי ר' אליעזר אומר בחזקת (אישי) [יורשי] האשה ריש לקיש משום בר קפרא אמר יחלוקו ורבי יוחנן אמר בחזקת (אישי) [יורשי] הבעל וספק לרבנן אם הלכה כרבי יוחנן לגבי ריש לקיש או כריש לקיש משום בר קפרא דהוו ליה שנים לגבי חד, עכ"ל בעל המנהל ז"ל. 

ספר כלבו סימן קמד 
================= 
פסוקי לקוטות מהר"ף ז"ל 

אסור ליקח מן הגזלן דבר גדול וכן אסור ליהנות בדבר שהוא ברור לו שהוא מגזל, ואם נהנה חייב להעלות שכר לכפלים כדרך הדר בחנות חברו, נטלו המוכסים את חמורו והחזירו לו חמור אחר או כסותו והחזירו לו כסות אחרת מותר להשתמש שנתיאשו הבעלים ואם יודע בודאי שזה גזל למדת חסידות שיחזור לבעלים הראשונים במה דברים אמורים כשהוא מוכס העומד מאליו או שאין לו קצבה ונוטל כמה שירצה אבל מוכס המלך בדבר קצוב ויודע שאין מוסיף כלום מאליו לעצמו אין זה מוכס גזלן ודינא דמלכותא דינא ואפילו ישראל העובר המכס עובר מפני שגוזל מצות המלך וכן אומר שם שאם יש למלך מס על בני העיר דבר קצוב מכל בית או מכל שדה או שגזר שכל מי שיעבור על דבר אחד יקחו נכסיו אין זה גזל, וכן המלך שכעס על אחד מבני העיר ולקח חצרו ומכרו כל הקונה אותו מן המלך זכה שהרי הוא הפקר, אבל אם גזל שלא כדין לא, זה הכלל דבר שיחקוק המלך לכל בני מלכותו אינו גזל אבל אם לוקח מאיש אחד בלבד שלא כדין שחקק הרי זה גזל והלוקח מן המלך זה הבעלים מוציאין מן הלוקח אמר ה"ר אבי הספר כי ראה בתשובה שהשיב ר"ת כמו שכתבתי בו למעלה, פרק חזקת הבתים כי גנאי המלך ושוטריו שמוכרים השדות במסים הקצובים כי ממכרם ממכר, אבל אם מכרם עבור מנת המלך שמוטל על ראש איש ואיש אינו ממכר אלא אם כן דין המלך בו, וכן אם גזר המלך על הכל שכל מי שלא יתן המס על השדה יגבה השדה למי שיתן המס אין זה גזל והלוקח אוכל פרות ונותן המס עד שיבאו הבעלים. 

פרק הגוזל בתרא הדר בחצר חברו שלא מדעתו אם החצר לא קיימא לאגרא אף על פי שהדר גברא דעביד למיגר אינו צריך להעלות לו שכר דהוי ליה זה נהנה וזה אינו חסר, אבל אם החצר קיימה לאגרא חייב להעלות לו שכר. 

פרק המפקיד, השולח יד בפקדון בין ע"י עצמו בין ע"י שלוחו הרי זה גזלן וחייב באונסין, שואל שלא מדעת הוי גזלן כרבא דפרק המפקיד כיצד היו כליו ביד בנו או ביד עבדו ונטלו ונשתמש בו חייב באחריותו עד שיחזרנו לבעלים ואם החזירו לבן או לעבד ונשבר בידם חייב להחזיר לבעלים, החוטף משכון מיד המלוה שלא ברשות בית דין הרי זה נקרא גזלן, וכ"ש אם נכנס לביתו למשכנו שנאמר (דברים כד, יא) בחוץ תעמד. 

פרק כל הנשבעין באו עדים שנכנס לביתו של חברו ולא היה תחת כנפיו כלום וכשיצא באו עדים כלים טמונים תחת כנפיו ולא ידע מהו נאמן הגזלן לומר כך וכך כלים היו לי, במה דברים אמורים כשהיה הנגזל אמיד כל כך או משל אחרים כמו שמכחישין גבי טענו כסא דכספא, וגם דוקא כשטען כלים שאפשר ליטלם תחת כנפיו כמו שהעידו עדים ואם לא ראו עדים כשיצא או שראוהו יוצא ואינו נושא כלים תחת כנפיו נאמן בשבועת הסת שלא גזל דבר ואף אם היה מתפאר בפני עדים שילך לבית פלוני למשכנו דאמר רב נחמן פרק כל הנשבעין עביד איניש דגזים ולא עביד, וגם מסיק התם רב פפא דאפילו אשתו של בעל הבית ושומר של בעל הבית נשבע כמו בעל הבית עצמו אבל ולא שכירו ולקיטו דקאי התם בתיקו וגם הגזלן לא ישבע דהוא חשוד, אבל מחרימין סתם כל מי שנטל כלום מביתו שיודה בבית דין. 

הטוען חבירו שגזלו והלה כופר נשבע שבועת היסת כדין כופר בכל, ואם הודה במקצת ישבע שבועה דאורייתא ואינו קרוי חשוד שהרי לא הוחזק גזלן בעדים. וכן בא לבית חבירו שלא בעדים ולקח כלים ומודה שלקחם אך שלקחם עבור חוב שחייב לו זה ובעל הבית כופר שאין חייב לו כלום הרי זה נשבע וגובה חוב מבעל הבית וכן יש לדקדק מנסכא דרבי אבא, אבל אם לקחה בעדים אינו נאמן בשבועה, ומה שר' יהודה אומר פרק כל הבשר שהוא נאמן בשבועה הרי זה כשלקחם בפני בעל הבית ואומר כי ברשותו לקחם או שמכרם לו, ואם תפס בעד ואמר שתפסו בחובו או לקוח בידו או שהיה שלו והבעל הבית אומר שגזלם הימנו הרי זה חייב להחזיר לבעל הבית בלא שבועה דהוי ליה חייב שבועה ואין יכול לישבע שהרי העד מחייב בשבועה והוא אינו מכחישו לבית דין משלם, וכן פסק רב אלפס ז"ל בשם גאון, לפיכך אם כפר ואמר לא נכנסתי לביתך ולא גזלתי כלום שבא להכחיש העד פטור. 

פרק חזקת הבתים, ההוא דגזל נסכא מחבריה בעד אחד וחזר ואמר אין חטפי מדידי חטפי וחייביה רבי אבא משום דהוה ליה מחוייב שבועה, ואין יכול בו שהרי אין מכחיש העד ומשלם, ואם אמר חטף עשרים זהובים ושלי היו משלם כל העשרים אף על פי שהעד אינו יודע כמה הם, וכן אם נכנס לביתו ולקח כלים בעד אחד והעד אין יודע כמה הם ושלא בפני בעל הבית היה ובעה"ב אומר ב' כלים נטל והוא אומר לא נטלתי אלא א' פטור אף בלא שבועת הסת שהרי אין בעל הבית יכול לטעון שום טענה ודאית. 

פרק המפקיד, החושב לשלוח יד בפקדון אינו חייב באחריות עד שישלח בו יד ואם שלח בו יד אין צריך חסרון אלא אפילו נגלה ממקום למקום ברשות כדי לשלוח בו יד חייב ופר"י דהאי דקאמר החושב רוצה לומר דבור כמו שמוציא שם קרא על כל דבר פשע, עכ"ל הר"ף ז"ל. 

ספר כלבו סימן קמה 
================= 
פסקים מהרב בעל התרומה ז"ל 

דין, עוף הבא לפנינו ואינו מכירו אם טמא ואם טהור יבדוק בקלפי הקורקבן ואם יש עוד סימן אחר טהור. 

(ב) דין, ביצים היאך לוקטין אותן מן הגוים הלא אינו אומר מעוף פלוני טהור הוא ובשביל הסימנין אין לסמוך כדאמרינן סימן בביצים אינו מדאורייתא אלא היינו טעמא דמותרין דנלך אחר הרוב שביציהן טהורין. 

(ג) דין, דגים שאין נכר בהן קשקשת וספק שמא נשרו כשעלו מן המים יש לסמוך על עוברי דגים שהחתכה ראשה אחד חד וראשה אחד כד זהו עב ועגול כדמוכח בשלהי אין מעמידין שסימני עוברי דגים יש לסמוך עליהם. 

(ד) דין, ביצים שטרפום בקערה אין קונין אותן מן הגוים. 

(ה) דין, ביצים שנמצאו בתרנגולת שחוטה מותרין לתתן בתבשיל של חלב אם נמצאו בקליפתן שאין צריכין מליחה אבל כשאינן בקליפתן אסורין בחלב וצריכין מליחה ואם נמצאת ביצה בתרנגולת נבלה אפילו קליפתה נגמרת אסורה שנגמרת באסור, ואם נתערבה אותה ביצה עם שאר ביצים שהן טהורין אפילו באלף כולן אסורות משום דהוי דבר שבמנין וכל דבר שבמנין אפילו באלף לא בטיל, ואם נמצא בספק נבלה הביצה עצמה כשרה דהוי ספקא דרבנן לקולא, ואם הביצה מתרנגולת טריפה או אפילו מספק טריפה אפילו נתערבה באלף אסורה דהוי דבר שבמנין וספקא דאורייתא היא. 

(ו) דין, ביצים שנולדו מספק טריפה מתי ידע אמתת הדבר גם מן הביצים גם מן התרנגולת אם אחרי כן תזקק לתרנגול ויש לה עוד ביצים הכל מותר ואפילו התרנגולת כדאמרינן כל שאינה יולדת הוי ספק בנקבה ובזכר כל שנים עשר חדש, והשאר מכאן ואילך מותר. 

(ז) דין, ביצים של עוף טמא או ביצה טהורה שיש בה אפרוח דם ונתבשלו עמהם ביצים כשרים או דבר אחר בין עם קליפה בין בלא קליפה הכל אסור עד שיהא שם ששים בהתר ואם הכה על התרנגולת ויצאתה ביצתה כשרה ואין בה דין אבר מן החי. 

(ח) דין, ביצים שיש דם על קשר חלבון אף הביצה אסורה, אבל אם הדם בביצה ואין דם כלל על הקשר הדם אסור והביצה מותרת ואינו אסור אלא מדרבנן. 

(ט) דין, ביצה שיש בה אפרוח מרוקם אינו אסור מן התורה אלא מדרבנן דדרשינן השרץ השורץ על הארץ (בראשית ז, כא) לרבות אפרוחים שלא נפתחו עיניהם, והוי אסמכתא, אבל שמא אסורין משום נבלה כמו בהמה קודם ח' ימים, ומתי יהיה מותר האפרוח לאחר שיצא מן הקליפה אבל לרבי אלעזר עד שיפתחו עיניו. 

(י) דין, תולע הנמצא בפרי אם יש בעוד הפרי באילן אסור וכן תולע הנמצא בשרביט גיישיש ופיוש ופולין אם באו במחובר אסור ואותן זבובין שבתוך גוף הפולים עצמן אם באו בתלוש מותרין ואינן אסורין אלא אם כן פרשו מחיים ומשפרשו אינן נכנסין לכך כשנמצאו בתבשיל של פולים מתים מותרין שבתלוש גדלו בפולים ואין בהם משום שרץ השורץ על הארץ ואף על פי שעתידין להיות פורחין אין לאוסרן משום שרץ העוף כיון שנוצרו תוך הפרי כמו זיזין שבעדשים שאין אסורין מן התורה אלא באסמכתא דהשרץ השורץ על הארץ ויש שמחמירין ונותנין אותו תחלה במים רותחין כדי שימותו מיד תוך הפולים שאם ישימו הפולים במים צוננין תחלה אולי מחמת מים צוננין יצאו הזבובים לחוץ בתוך המים מחיים ונאסרים ומתים שם בשעת רתיחה והרי הוא אוכלו בקערה. 

(יא) דין, שרביטי גיישיש ופולים או של פישיט שנתבשלו ונמצא תולע באחד מהן השרביט שנמצא בו תולע זורקו לחוץ והשאר מותר, אכן יש שאוסרין אפילו על ידי ששים של היתר, וכן דגים שנתבשלו ונמצא ביניהן דג טמא זורקו לחוץ והשאר מותר, ויש אומר אפילו על ידי ששים של היתר לפי שכשמערה המים חמין פעמים בתוך הערוי מעט מים ישאר הדג טמא עם עשרים או שלשים דגים ונאסרין וחוזרין ונוגעין לכל שאר הדגים, ואם הם ביצים שנתבשלו ונמצא באחד מהן אפרוח או דם שאינן קלים להתבשל על ידי ששים כמו דגים קטנים, ולכך טוב להמתין עד שיצטנן קודם שיוציאם מן המים שנתבשלו שם ואם ימהר וירצה לצננן ישפוך מימיהם תחלה ואח"כ מים צוננים, אמנם נראה לי דשרביטין ודגים קטנים יש להתיר כיון שמערה לבסוף כל המים לחוץ עם כל העשרים או שלשים שנאסר כבר נתבטלו ברוב שנשארו ואין חוזרין השאר שבמחבת אע"פ שנוגעין בהן חמין לפי שאסור הנבלע אינו חוזר ונפלט ביבש אלא על ידי מים לכך בעינן נער וכפה לגבי גם שנאסרה אינה חוזרת ואוסרת קליפה אחרת סמוך לה, וכן לעולם ואף על פי שטעם גופו נפלט ונבלע בדבר שסמוך לו כמו חם בתוך חם אפילו בלא מים מכל מקום אסור הנבלע בו ממקום אחר אינו נפלט בלא מים, ואם כן אף על פי שהחתיכה עצמה נעשית נבלה מ"מ לא יהיה טפל חמור מן העיקר וכיון שאינן אסורין מן העשרים הרי הן בטלים בשאר שבמחבת לפי שהן רוב לא שייך לומר בריה לא בטלה אלא בדבר שאסור עצמו בלא בליעת אסור אחר, אבל גבי ביצים דברי הכל אסור דאין רגילות לבשל ביצים יחד כל כך עשרים ושלשים שיהיו משנאסרו בטלין כשיהיה עוד רוב היתר. 

(יב) דין, תולעין בחתיכת בשר או בחתיכת דג שבאו מחלב הבהמה ומהדג מחיים אסורין ואותן שבאו לאחר שחיטה מחמת הסרחון שבבשר או בגבינה מותרין לאחר מיתה אבל מחיים פרשו על הבשר אסורין לעולם ולהא לא חיישינן בשעה שמדיח בשר במים ובאו על בשר בחוץ שאם היו בחוץ היו נופלין וכן יתושין קטנים הגדלין בשכר או ביין שמותר לשתותן אפילו פרשו בדפני הכלי. 

(יג) דין, בהמה טהורה כשנטרפה חלבה אסור כחלב בהמה טמאה, וכן ביצת עוף שנטרף ביצתה אסורה כביצי עוף טמא. 

(יד) דין, חלב בהמה טמאה אינו נקפה ועומד כמו חלב בהמה טהורה ואם נתערב חלב בהמה טמאה עם חלב בהמה טהורה כשתעמוד איתו יעמוד חלב טהורה ויצא חלב טמאה בנקבי הגבינות הן מי החלב, ולפיכך יתן הדין שכל חלב הנמצא ביד גוים אסור שמא ערב בו חלב טמא, שאלו אל ר' יצחק על גבינות הרבה שעשה ישראל בבית הגוי והניחם שם ה' ימים או ארבע להתיבש והיו חתומין בחותם של עץ ושכחו הדפוס בבית הגוי וירא פן זייף הגוי כמו כן או יחתמו אחרים באותן הדפוס והשיב שמאחר שאסור גבינות הגוים משום גלוי קיימא לן כר' יהושע דמתיר ואין אנו נזהרין עכשיו בגלוי, ויש להתיר הגבנות שתורה חסה על ממונם של ישראל ומשום זיוף לא חיישינן שהגוי ירא לזייף ובהרבה דברים יחוש הגוי כיון שהיהודי רגיל לעשות חותמות במקום מיוחד שיש לו טביעות עין, הורו מקצת הגאונים בכל גבינות הגוי אסורים אפילו העמידום מדבר היתר שגזרו גזירה סתומה כשגזרו על פתן ושמנן וכבושיהן ומליחיהן וגבינותיהן וחמאותיהן. 

(טו) דין, בהמה מסוכנת פירוש שחולה אם היא מחמת שתשש כחה והיא מסוכנת ונוטה למות כיון דלא אירע מכה באחת מאבריה הממיתים אותה הרי היא מותרת שלא אסרה תורה אלא כגון טריפת חיות היער אשר נעשה בה מכה הממיתה מסוכנת שאמרו זו היא כל שמעמידין אותה ואינה עומדת אע"פ שאוכלת מאכל הבריאות, ואם שחטה ולא פרכסה נבילה ולוקין עליה, וזהו דין פרכוס בבהמה דקה ובחיה בין גסה ובין דקה בין פשטה ידה והחזירה בין כפפה ידה ורגלה אף על פי שלא חזרה הרי זה פרכוס ומותרת אבל אם פשטה ידה ולא החזירתה אסורה שאין זה אלא יציאת נשמה, ובבהמה גסה בין שפשטה ידה ולא החזירה ובין כפפה ולא פשטה הרי זה פרכוס ומותרת ואם לא פרכסה כלל אסורה, בעוף אפילו לא פרכס אלא ברגליו ולא רפרף אלא בעינו או כשכש בזנבו הרי זה פרכוס ומותר. 

(טז) דין, חלב שנתבשל עם הבהמה או עם העוף או עם חתיכה אחת צריך ששים מכל חתיכה שהחתיכה עצמה נעשית נבילה וצריך ששים עם המים אפילו אינו מכוסה במים יצטרפו המים לבטל אסור. 

(יז) דין, מעשה בא לפני מורי החכם רבי שמואל בבני מעים שנמלחו ושהו כדין מליחה וקודם שהודחו נפלו במי חלב שנתבשל על האש והסירו את החלב הקרוש ונשאר את הצלול וצונן היה והתיר הבני מעים על ידי הדחה מטעם טהור מליח וטמא תפל שאין כח בבני מעים בדמם ליכנס בחלב ולחזור ולאסור בבני מעים אמנם אסר מי החלב. 

(יח) דין הדחה, אין הבשר יוצא מדי דמו אלא אם כן מדיחו תחלה במים ומולחו יפה יפה ואחר כך מדיחו יפה, פירוש הדחה ראשונה מפני הדם הקרוש על גב החתיכה ועל ידי המליחה נבלע קצת דמו בחתיכה ואינו יכול לצאת הלכך צריך הדחה אחרת ומולחו והופכו וחוזר ומולחו ולקדירה צריך לשפשף בידים ומדיחו שתי פעמים הדחה ראשונה להעביר המלח והשניה להעביר המים האסורים מהדחת המלח שנשארו על גב הבשר, ואם גוי ועבד שמו הבשר בקדירה ויודעין משפטי הדחה וישראל יוצא ונכנס או שיש שם קטן בן דעת הבשר מותר כי הגוי ירא לעשות שלא כדין פן יספר הקטן לאביו או לישראל שבתוך הבית. 

(יט) דין מליגה, באמת וברור שאסור לשים תרנגולת כשמולגין אותה בכלי ראשון מפני הדם דלכולי עלמא כלי ראשון מבשל וצריך לשים המים בכלי שני קודם ואחר כך התרנגולת, בזה הענין לכולי עלמא מותר דכלי שני אינו מבשל אבל אם עירה מים מכלי ראשון פירוש מאותו כלי שהוחמו בו המים על האש על התרנגולת פירוש דערוי בכלי שני מותר אבל לפירוש רבינו תם פירוש דערוי בכלי ראשון מבשל לכל הפחות כדי קליפה, ואם גוי או שפחה מלגו תרנגולת ולא ראה ישראל אם בכלי ראשון אם בכלי שני או הדיחו בשר ונתנו בקדירה או הדיחו קערות חולבות ולא ראהו ישראל אם יחד הודחו או כל אחת לבד הכל אסור דשמא מחמת הקל טרחו באיסור ואסור ואם עירה על התרנגולת מים מכלי ראשון צריך להסיר כל העור דהיינו קליפה, ודוקא כשאוחז התרנגולת ברגליה דאם כן אין הנוצה הולכת כדרכה ואין מפסקת בין הנוצה והעור ואז צריך לקלוף העור של תרנגולת אבל כשיאחז את הראש בידו מותרת בלא קליפה דהנוצה מפסקת בין המים והעור ומצלת על התרנגולת ואפילו כדי קליפה אינו מבשלתו לא מידי. 

(כ) דין, לקשור שתי פרדות בקרון שאסור אם אינן שוות וכל שכן פרדה עם בהמה אחרת שאסור. 

(כא) דין, אותו ואת בנו שנוהג בין בזכרים בין בנקבות בין האב תחלה ואחר כך הבן בין איפכא והיום הולך אחר הלילה שלפניו. 

(כב) דין, כסוי הדם עפר למטה ועפר למעלה לכתחלה, ואסור לדבר בין שחיטה לשחיטה אבל אם דבר בנתים אפילו מילי דעלמא כגון תן לי התרנגולת או הסכין אין זה הפסקה כגון לאחר המוציא גביל לתורי. 

(כג) דין, ולד שליל הנמצא בתוך בהמה ששחטה שמותר העובר בשחיטת אמו, גם חלבו וגידו מותר אבל דמו אסור, וה"מ שלא הלך כלל אבל הלך צריך שחיטה, ואם נמצאת האם טריפה שחיטת אם אינה מועלת לעובר, אם העובר בן תשעה חדשים מותר העובר בשחיטת עצמו כדרבא אבל בן שמנה אסור דלא שייך ביה שחיטה ולפי שלא יוכל להבחין מתי הוא בן תשעה טוב הוא לאסור הכל כשהאם טריפה. 

(כד) דין, לנקר גיד הנשה ולחטט אחריו, וגם שומנו אסור מדרבנן, 

(כה) דין, חלב מן התורה והוא חלב שעל גבי הקרב ועל הכסלים ועל הכליות ועל הדקין דהיינו ריש מעיא באמתא בעי גרירא שעור אמתא כדפרישית ועל קיבה עצמה יש חלב אחר אקשתא ודאייתרא. 

(כו) דין, חוטין האסורין שבעוקץ תלתא מימינא ותלתא משמאלא, וחוטין שבתוך הכוליא וגם לובן הכוליא וחוטין שעל הטחול הכל אסור משם חלב דרבנן אבל שבכתף לפנים שבלחיים אצל הלשון אסורין משום דם וצריך לחתכן ולמולחן ולצלי סגי בחתיכה בעלמא בלא מליחה ואף אם לא הסירו מן הבשר הרי הן כשאר בשר אם חתכוהו. 

(כז) דין, שצריך להסיר הקרום מן הכסלים סמוך לחזה וגם מן הבשר שסביב מן הדפנות שחותכין כדי לשים ידו שם לבדוק הריאה צריך להסיר הקרום מן הבשר מבחוץ מפני שהחלב המכסה את הקרב שוכב שם וקרום שראש המוח מונח שם צריך להסיר משום דמא. 

(כח) דין, ראש כבש וגדי שנתן על האש להסיר השער אותביניה אבית השחיטה שפיר דמי וצדדי מקווץ קויץ ואסור, וכתוב בהגהה מוקדא הוא דאסור משום דמתבשל בתוך דם רישא גופא שרי וכן התרנגולת שנתנה על הרמץ להסיר ראש הנוצה וכן רגלי הבהמה שנתן על האש להסיר שער הטפלים הכל מותר דאסורא ליכא אלא משום דם שבראש והני ליכא ראש בנורא ויש מולחין תחלה קודם שיתנם באש ולאחר שיסירו השער והטלפים מולחין אותו פעם שניה לפי שהשער והטלפים מונעין כנגדם ליכנס היטב המלח בבשר, וזהו חומרא בעלמא המליחה הראשונה. 

(כט) דין, חתיכת בשר שהניחה בביתו ואין איש רואהו והלך לשוק אם מצאה במקום שהניחה מותרת בלא טביעות עין וסימן ולא נחוש לחלופא דעורב ואם לא מצאה במקום שהניחה אז צריך טביעות עין, ואם הניחה בשוק בין הגוים כמו כן צריך טביעות עין שמא חלפוה. 

(ל) דין, אסור שנפל בקדירה שיש התר במינו נשער בס' ברוטב ובקיפה בחתיכות ולא במאי דבלע בקדירה, ואם בשל היתר בקדירה של אסור בת יומה הכל אסור ואם אינה בת יומה לכתחלה אסור לבשל בה ואם בשל בה דיעבד מותר. 

(לא) דין, כף של אסור שתחבה בקדירה של היתר אם הכף היא חולבת ותחבה בקדירה מלאה תבשיל או איפכא אפילו אין הכף בת יומה הכף אסורה והתבשיל מותר ואם הכף בת יומה צריך בתבשיל ששים ואם נשפכו המים מספקא אסור דטעם כעיקר דאורייתא. 

(לב) דין, אסור שנתערב בהתר בדבר יבש מין במינו בטל ברוב ואם לח כגון יין ביין וחלב בחלב צריך ס' וכן מין בשאינו מינו בדבר יבש ואין צריך להשלים אחת כמו של תרומה שנפלה בחולין מפני גזל השבט, ואם חתיכה גדולה של נבילה או של בהמה טמאה נפלה בהיתר או חתיכת בשר הבלועה מחלב והיא גדולה אינה בטלה אפילו באלף של היתר כיון שראויה להתכבד לפני האורחין, אבל חתיכת בשר של היתר גדולה שנאסרה מחמת בליעת אסור בטלה שפיר ברוב כיבש, ואף בתבשיל נבילה בטלה בס' אם אינו מכירה, וכן כל דבר שבמנין כגון ביצת נבילה או טריפה אפילו באלף לא בטל, וכן דבר שקרויה בריה כגון דג טמא או עוף טמא או גיד הנשה לאוכלו שלם חייב מן התורה ואפילו אין בו כזית הלכך אם נתערבו בהתר ואינו מכירו במקום שנתערבו אפילו באלף לא בטילי, רבנן ודוקא שלימים אבל חתוכין ומרוסקין יהיו בטלין בס', וצפור טהורה שנתנבלה או נטרפה אפילו שלימה אינה קרויה בריה כדאיתא בפרק כל הבשר ואפילו הכי אינה בטלה באלף אם היו דבר שבמנין או ראויה להתכבד בכל יום אם נאסרה מחמת בליעת אסור או דג טהור שבלע ונתערב עם היתר אפילו הן שלימים אינן קרויין בריה ולא דבר שבמנין ולא ראויין להתכבד, אבל חתיכת בשר בחלב אינה כחלב כדאיתא פרק בתרא דע"ז משום דאוכל כזית לוקה. 

(לג) דין, אסור הניכר ואפילו רוב היתר הניכר ולקח מאחד מהן ואינו יודע מאי זה מהן לקח אסור מן התורה דכל קבוע כמחצה על מחצה דמי, ואם נמצאת חתיכה אחת בארץ או לקחה גוי שלא בפנינו או עכבר מותר דכל דפריש מרובא פריש, וליכא למימרא שמא יקח מן הקבוע כיון שקבוע ניכר וידוע האסור היכן הוא דלא מחזיקים גברי ברשיעי ליקח מן האסור בודאי בלאו הכי יכול לקנות נבילה מן השוק אבל בדבר המעורב יחד אסור והיתר לא שייך למימר כל קבוע כמחצה ובטלה שפיר, פרש אחד מהן אותו אסור גזירה שמא יקח מן הקבוע כיון דשרי מדאורייתא בטל ואינו אסור אלא מדרבנן אי שרינן למיקל אתי למיקל בקבוע. 

(לד) דין, עוף שברח בין אחת בין הרבה שייך בדין זה ואין להתירו מטעם תערובת אפילו לאחר שפרשו זה מזה מטעם דכל דפריש מרובא פריש, ואולי ההיא דפסיק בפרק תערובת שמא הוה מוקים לה בקדשים ואין להתיר הבהמות מטעם ספק דרס בשן ומותר, ואפילו דרס ביד שמא אין זאת דבסוף הלכות אסור והתר פירוש דבר שיש ספקא דאורייתא לחומרא והוא דבר שבמנין אפילו באלף לא בטל כמו ביצה ספק טריפה דלא בטלה באלף דהא אמרינן נתערבה באלף כולן אסורות אפילו אספקא דלא כר"ת ז"ל. 

(לה) דין, חתיכת היתר שנאסרה מחמת בליעת טפת חלב או מחמת בליעת אסור אחר הנבלע בה אם נתחבה אותה חתיכה בקדירה רותחת לא סגי בששים לבטל טפת אסור הבלוע בה אלא חתיכה עצמה נעשית נבילה וצריך ששים לבטל כל החתיכה, ואפילו הכי חתיכות בשר שנמלחו יחד בכלים ומשימין תחתיה בשר עצים ואבנים להפסיק בין הבשר והציר אם נמצא חתיכה אחת מקצתה בציר אותו מקצת צריך קליפה מאותו החצי, ומחציה ומלעלה כשר דהאי חציה של מטה אסורה משום דם דכיון ששורה בציר דומה לכבוש והרי הוא כמבושל אבל חצי שלמעלה מותר דדם אינו מפעפע למעלה כיון שהדם עצמו הולך ולא יהיה לו כח יותר לאשר מאלו היה כלו דם שזהו דבר האוסרו והיינו נמי טעמא למלח שעל הבשר והמלח אסור משום דם אלא טעם מלח הולך בבשר למה אינו אוסר הבשר אלא כיון שהדם אינו הולך שם מותר, וכן כל דבר שצריך קליפה למה אינו אותה קליפה אוסרת למעלה מחמת פעפוע עור סמוך, וכן לעולם הלא פעמים אותה קליפה שמנה אבל כיון שהאסור נבלע אינו הולך יותר ולא יהיה טפל חמור מן עיקר. 

(לו) דין, מלח שבלוע מדם או מאסור אחר ונתנוהו בקדירה שאם יש בקדירה ששים של מלח הכל מותר אף על פי שהמלח שנעשית נבילה נותן טעם אפילו באלף דאינו חמור יותר מאלו היה כולו דם או אסור הבלוע בו ואם המלח הבלוע מבשר או תבלין שנדכו במדוך של בשר ונתנוהו בתבשיל של חלב או איפכא אינו צריך ס' אפילו מן המלח כי אם ס' מטפת בשר הבלוע בו כיין שהמלח לא היה בלוע מאסור. 

(לז) דין, להגעיל כלי דוקא כלי שאינו בן יומו אבל כלי בשר מותר להגעילו ואם בכלי שאינו בן יומו טוב יותר אבל תוך כלי שהוא בן יומו לא יגעיל. 

(לח) דין פסח, להגעיל כלים לצורך הפסח אם מגעילו קודם ערב פסח או ערב פסח קודם ד' שעות מותר אפילו שניהם בני יומן דאין בהם אך טעם חמץ ולכך שרי דנותן טעם בר נ"ט הוא אבל לאחר ד' שעות אסור להגעיל אלא כלי שאינו בן יומו דחמץ נעשה אסור וחוזר ונבלע, וחטה שנמצאת בעופות ערב הפסח והן מלוחין או צלויין ישליך החטה והכל כשר כיון שנתבטל טעם חמץ בס' קודם הפסח אינו חוזר ונעור במשהו כשיבא הפסח דדינו במשהו עד שיהא בכרת שזהו בפסח, וראיה לדבר מדתנן גבי צמר גמלים וצמר רחילים שטרפן אם שם רוב גמלים מותר להביא פשתן לשם, וכן בעור אווז שנפשט ונמלח קודם הפסח אסור בשביל המחבת שמבשלין בה לחם שקורין שיילקו"ק או מטגנין בו שולו"ש בתוכה גם פעמים שנשאר לאחר הטגון מעט שומן במחבת ומחזירין אותו שומן עם שאר השמן שהוא מטגן בפסח כן הדין בחביות פעמים שנותנין עיסה בשוליה לדבק הנסרים מותר הוא לשתות בפסח כיון שטעם חמץ נתבטל קודם הפסח, ובתוך הפסח אינו נותן טעם ביין שכבר נתקש החמץ, אבל סמוך לפסח שני חדשים אם נתן עיסה בשוליה אסור לשתות בפסח מאותה חביות לפי שעדין העיסה רכה וגם בתוך הפסח נותנת טעם ביין, וכן בשר מליח ישן או גבינה או דגים מלוחין שלא נבדק המלח מחמץ וכן הכלים ישנים מותרים בפסח, וכן שפוד ישן מותר לצלות בו מהאי טעמא. 

(לט) דין, חטה שנמצא בפסח או אחד מחמשת מיני דגן כגון חטה ושעורה שבולת שועל ושיפון אם בתרנגולת מצא או בקדירה הכל אסור מפני שהמרק מוליך טעם החטה בכל הקדירה והרי חמץ במשהו בזמן הפסח וכן הדין דצלי הכל אסור במשהו לפי שטעם החטה בכל העוף כשהופך השפוד בשעת צליה וצריך להשהות המאכל עד לאחר הפסח מותר לאכילה, אבל אם מצא חטה על בשר שנמלח נראה שאינו צריך רק הקליפה במקום חטה שהטעם אינו מפעפע, ואם נתן העוף אפילו במים רותחין הכל אסור אם מצא אחרי כן החטה שהרי נתחמצה כבר בשעה שנמלח הבשר, ואותן סכינין בין שיש בהן פגימות בין שאין בהן פגימות לא סגי בהשחזה וצריכין הגעלה לפי שהמשחזת שקורין מול"א אינה יכולה לשחוז הסכין אצל הקתא מפני עובי הקתא לפיכך צריך הגעלה עם השחזה, ואם נמצאת חטה אחת בתרנגולת מלוחה אומר רבינו ברוך דסגי בקליפה והני מורטיי"ש שלנו צריכין הגעלה במקבת של ברזל, ואסור לנשים לשים קמחא בתנור להתיבש ולעשות תבשיל לבניהם הקטנים דדלמא לא בשיל שפיר ואינה יכולה לעשות תבשיל לבנה אם לא מפרורי מצה או יחם המים קודם וישים בהם הקמח או יעשה כולה מחלב בלא מים דאז הוי מי פירות ומי פירות אין מחמיצין. 

(מ) דין בשר בחלב, כלי הנאסר מחמת בשר בחלב מותר לתת לתוכו צונן ופירות שהרי חביות אומר בע"ז אסור לתת לתוכו יין ומותר לתת לתוכו שכר, ולא דמי לחרש הדרייני שאסור לסמוך בו כרעי המטה דהתם רוצה בקיומה מפני היין הבלוע בתוכו, כרישין ובצלים שרוצה ליתן בקדירה של בשר וחתכן בסכין חולבת או איפכא לא סגי בהדחה לפי שראשי הכרישין והבצלים הן קרין חריפין, והוי כמו צנון שחתכו בסכין, ואם נתנו בקדירה מותר דאין רק ס' של טעם הסכין הבלוע בירק שהוא דבר מועט, ואם חתכו בסכין של גוי אז צריך ס' של כל הירק שכולו נעשה נבילה ודין זה אפילו בסכין שאינו בן יומו אבל עלין של כרישים וגם כרוב אינן חריפין וסגי להו בהדחה, קערות חולבות שהדיחן במחבת של בשר או אפכא דאם שניהן בני יומן הכל אסור ואם האחד אינו בן יומו וחבירו בן יומו הכל מותר אפילו נותן טעם בר נ"ט דמותר בצלי דוקא, אבל היכא שנתבשלו אסור הכא מותר דאיכא תלתא נ"ט על ידי חמין אחד בשר במחבת בת יומה ומן המחבת במים ומן המים בקערה שאינם בני יומן שהוא היתר קצתם, וגם לא קבלו כ"א מטעם שני, וכן הדין בקערות של בשר בני יומן שהודחו במים רותחין בכלי ראשון עם קערות חולבות אינן בני יומן דקודם היו במים שנגעו זה לזה בחמין אם כן איכא ג' נותני טעם של היתר, וכן ביצים שנתבשלו בחמין במחבת חולבות מותרין לתתן בפשטיזא או איפכא נתבשל במחבת של בשר מותרין לתתן בפילזון וכן ירקות שנשלקו במחבת חולבת מותר לתבשיל של בשר ואפילו המחבת בת יומה וכן איפכא, וכן קיטנית שבשל בקדירה חולבת מותר לערותן בקדירה של בשר אפילו לכתחלה ואפילו הקדירה בת יומה הכל מותר כמו דגים שעלו בקערה מותר לאכלן בכותח, וה"מ כשהקערות חולבות אינן מלוכלכות בשיורי מאכל אז שייך היתר נ"ט בר נ"ט, ואם שניהן בני יומן הכל אסור דהא נאסרו מחמת בשר של זה וחלב של זה וחוזר ונבלע בהן ואין כאן נ"ט בר נ"ט של היתר, ואסור לאפות עוגה קטנה בצד פשטי"ץ או בצד פלאון כדאמרינן בפסחים אין שטין את התנור באליה ואם כלי אופה אפילו לא יגעו זה בזה אסור לאפות שניהם דאזיל האי ומפטם האי, ואין להתיר משום נ"ט בר נ"ט ולא משום דבר הבלוע מחתיכה זו במקום אחר אינו פולט משם על ידי דמפרש לקמן גבי טפת חלב פעמים ששמנינות איכא לעיסה. 

(מא) דין, חלב שנפל על גבי קדירה מליאה בשר ותבשיל אם נפלה טפת חלב לגבי האור שיהיה האור גדול ומסיק היטב אז התבשיל מותר מפני שאין לו יכולת לחלב לבלוע בקדירה מפני האור ששואבתו ואם נפלה בצד אחרת הכל אסור כי הקדירה עצמה נעשית חתיכה דאסורא ולא שייך הכא למשער בס'. 

(מב) דין, סכין שחתך בה בשר ורוצה לחתוך בה גבינה או איפכא צריך הסכין נעיצה עשרה פעמים בקרקע, ומיהו רוב סכינין יש בהן גומות ואין חלקים וצריך לשפשף הסכין בפחם או באבן רך, ואם רוצה לחתוך בסכינין של גוים אפילו פירות הוא הדין אבל לחתוך רותח מן הסכין צריך הגעלה, ויש אומרים לבון, קיבת גדי וטלה שלקחו הגדי והטלה מן הגוי לא חיישינן שמא ינקו מבהמה טמאה או מן הטריפה ולכך מותרת הקיבה להעמיד בה גבינות, וקיבה של גדי וטלה שהרג הגוי הקיבה מותרת דיעבד ולכתחלה אסורה אפילו בקיבה שראינו שהגדי יונק מן הטריפה ומן הטמאה אם העמיד בה גבינות מותרת דמן הקרוש שבו העמיד והוי פרשא בעלמא ואסור לשהות הקיבה עם עורה בכלי של מים זמן ארוך כדי לקרוש הלח שטעם של קיבה נכנס בעור וחוזר ונפלט והוה ליה בשר בחלב. 

(מג) דין, בהמה שנמצאת טריפה מה דין של גבינות הנעשות באותה שנה, רב ושמואל התירום מטעם חזקה וכן אמר רב יהודה בהלכות אותו ואת בנו, 

(מד) דין, חכם הבא להתיר על ידי ס' קדירה שנתחב בה כף אסור שצריך לחקור ולדרוש ולשאול אם נתנו מים בקדירה ואם נתנו אין לשער ס', חכם הבא להתיר על ידי שלא היה בן יומו צריך לחקור ולשאול אם היו בו מים אפילו מים חמין ורותחין בינתיים דבר שוה כמו שאסור עליו. 

(מה) דין, לב שלא נקרע ולא הוציאו דמו בין לצלי בין לקדירה אסור, כחל בין מניקה בין שלא מניקה בין היא קרועה וטחויה בכותל אסור לאכול עם בשר פשטיז"א, קיבה ודקין וחלחולה שקורין טבחיא"ה דאין מחזיקין בהם דם אם מלחן בקדירה או בקערה ולא נמלח מותר אבל השומן שעליהן יש דם וצריך למלוח וכן שאר בני מעים צריך כגון הכרס, וכן יש בהך השומן יש בו סוריקי סומקי והקיבה והדקין והטבחיאה ומלחן עם בשר אחר מותר ולא דמי לדגים קטנים שמלחן עם בשר. 

(מו) דין, לתת כלי תחת העוף לקבל השומן שאסור אלא אם כן שהודח הבשר תחלה ונמלח ושהה שעור מליחה ואחר כך הודח פעמים דלא בקיאינן בשעור תרי גללי דמלחא דפרשנו בהלכות גדולות. 

(מז) דין, בשר שחוטה שנמלח עם בשר נבילה הכל אסור מן התורה ואם ספק לחומרא אבל דגים טהורים וטמאים שנמלחו יחד אסורין מדרבנן ואם ספק מותרין, חתיכות בשר של שלשה פרות או של ארבע שמלחן ונתן זו על גב זו עד שגמר פליטת הדם הראשונה קודם שמלח אחרונה כשר ואם מלח חתיכה אחת היום ונתנה על בשר שנמלח אתמול מותר דכבר פליט הראשון צירו, בשר שנמלח ומיד נתנו על בשר שלא נמלח שיחזור וימלח הבשר מותר. 

(מח) דין, סכין ששחט בה טריפה שצריך הדחה תחלה קודם שישחוט עוד או שיחתוך בה רותח ואם לא הדיח תחלה צריך הבשר קליפה, אבל סכין של גוים צריך הגעלה תחלה ואם לא הגעיל ושחט בו קולף. 

(מט) דין נטילת ידים, צריך לשפוך על ידיו ולא לתחוב ידו בתוך המים ולא לרחוץ ידיו בקלוח צנור המקלח מן הגשם ואפילו מקלח מן המעיין דבעינן כח גברא ולא דמי לברזא והיו נוטלין לקלוח הראשון אבל אם תחבו בתוך המעין שפיר דמי שמטביל ידיו ולא יברך על נטילת ידים כ"א על שטיפת ידים או על טבילת ידים, נטילת ידים על ראשון שזהו כל פסול האצבעות וחוליא וצריך לשפוך המים פעמים על ידו וצריך להגביהם פן יחזרו המים הראשונים טמאות ויחזרו על השניות ויטמאו את הידים ואסור לרחוץ במים שכבר רחץ חבירו ושלא תגע ידו שכבר רחץ פעמים אל ידו שנייה שלא רחץ אלא שפך עליה פעם פן תטמאנה וצריך שיהיו המים צלולים ושיהיו ראויות לשתיית הבהמה ואפילו הצלולין צריך שלא יהיו מאוסין וסרוחין שתוכל בהמה לשתותן, כלי שנוטל ממנו ידיו צריך שלא יהא נסדק ולא יהא נקב במקום שהמים עוברין שהוא שופך על ידיו, ואסור ליטול ידיו מכוס משופע שאינו יכול לישב כשאינו מוסמך כגון כסוי הכוס וכסוי קנקן, ושלא יהא חציצה על אצבעותיו ולא טיט ולא בצד צפרניו, זה כלל גדול כל דבר שמקפיד עליו וראוי להסירו מחמת גנאי וקפדה חוצץ, ומותר לקבל מים מן האשה ומן הגוי ואע"פ שהאשה נדה, ומותר ליטול ידיו מן המים חמין ובלבד שאין היד סולדת כדאיתא פרק כל הבשר מים ראשונים בין בחמין בין בצונן והא דפליג חזקיה ואמר חמין אינו נוטל בהן את הידים ורבי יוחנן אומר נוטלין היינו בסולדת דמסתמא על הברייתא לא פליג חזקיה ועוד דשרי רבי יוחנן. 

(נ) דיני חלה, הלש עיסה מפריש ממנה חלה ושורפה ואם רוצה יתננה לכהן קטן שלא ראה קרי מימיו ויאכלנה או לכהן גדול וראה קרי וטבל לקריו והעריב שמשו ומשום טומאת מת אין חוששין ואפילו לא טבל כלל אם מבטלה ברוב חולין מותר לכהן לאכלה אך הזר אסור לאכלה ברוב ויש מפרישים אחרי כן חלה שנייה ככר גדול ואכלה אפילו בעל קרי ואף אשתו, וצריך ליזהר שלא יתננה בקערה עם מרק פן יאכל ודאי אחרי כן בקערה, החלה הראשונה או השניה אם נתערבה בלחם עיסת חול צריך אחד וק' במין במינו כדי להתירה לזרים ואף בשאינו מינו כגון חטים ושעורים סגי בס' כן הדין אפילו בחוצה לארץ, אבל נתערבה ברוב חולין ולא בק' מותרת דוקא לכהן שטבל לקריו אבל לזרים לא, עיסה כשהיה בה שיעור מ"ג ביצים וחומש ביצה חייב להפריש ממנה חלה ויותר משעורא אינו יכול ללוש יחד בפסח פן תחמץ, עיסה של שני אנשים שהם שוכנים יחד כגון תלמידים הלומדים בפני רבן אע"פ שאין לה שיעור באחת מהן בחלק לבדו כיון שיש שיעור בין שניהם חייבת בחלה וגם אף על פי שנתערב חלקם שלא מדעתם, והמפריש חלה צריך ליקח רשות משניהם, והתלמיד שהוא כמו אורח יכול לומר לבעל הבית להפריש חלה מכל עיסות שיהיו לו אפילו אותה שיקנה אחרי כן ואינו צריך ליטול רשות בכל פעם, וכן אשה יכולה לומר לחברתה קחי לי קמח ולושי לי עגות וכיוצא בו והפרישי חלה אע"פ שבשעת הצווי היתה קמח ולא היתה ראויה לחלה דהמפריש חלתו קמח לא עשה ולא כלום, הרוצה להפריש חלה בפסח בב' ימים טובים הראשונים או בב' האחרונים לא יקרא עליה שם בעודה עיסה כי לא יוכל לשרפה ולא לאפותה בי"ט לפי שאסורה באכילה והוי אפיה שלא לצורך ולא להשהותה עד החול שתחמיץ לכך תאפה תחלה ואחר כך יקרא לה שם כמשפט בשעת נגיעה אל המצוה, וצריך שיוליך המצות והעוגה קטנה בתיבה כשיגיעו יחד ויקרא שם לעוגה ויניח שם העוגה בתיבה במקום מוצנע עד החול וישרפנה אבל יקרא שם חוץ לתיבה שוב לא יוכל לטלטלה כדי להצניעה שהרי תנן חלה טמאה לא יזיזנה ממקומה, שוב פירש שמותר לטלטלה בזרים הואיל וראויה לכהן קטן או לכהן גדול שטבל כמו שמותר לטלטלה בזרים וכמו זה מותר לטלטלו למי שיש לו עורבים. 

(נא) דין שיעור חיוב חלה, ה' רביעים קמח ועוד חייבין בחלה דהיינו ה' לוגין ציפוריות פירוש ועוד זה אין לו שיעור אלא דבעינן שיהיו שוחקות ולא מצומצמות והן שבעה לוגין מדבריות וביצה וחומש ביצה, דכתיב (במדבר טו, כ) ראשית עריסותיכם חלה תרימו תרומה עריסותיכם כדי עיסותיכם כדרך שאתם לוקטין בכל יום ויום דהיינו עומר לגלגולת וכתיב והעומר עשירית האפה הוא, והאיפה מחזקת שלשה סאין והסאה ששה קבין נמצא האיפה שמנה עשר קבין והעשור של תשעה עשר קבין הוא קב ומחצה דהיינו ששה לוגין דקב ארבעה לוגין והשלשה קבין הנשארים הם שנים עשר לוגין מעשר הי' לוגין לוג נמצא שיש לו שבעה לוגין ומעשר הב' לוגין הוא ביצה וחומש ביצה לפי שלוג הוא ששה ביצים והם שנים עשר ביצים מן הי' ביצה אחת ומב' הביצים חומש ביצה נמצא שהעומר היה שבעה לוגין מדבריות וביצה וחומש ביצה והם שבעה לוגין מצומצמים של ירושלים לפי שהששה לוגין מדבריות שבו חמשת לוגין ירושלמיות לפיכך נשלים אותה מאותה הביצה וחומש ביצה שהן ששה חומשים שבו לה' חומשין דהיינו ביצה נמצאת שהו' לוגין וביצה וחומש ביצה של מדבריות נכנסו בששה רביעים של ירושלמיות, ואחר כך באו בני צפורי והגדילו על אותן של ירושלים, שנכנסו הששה בחמשה של צפורי והיינו חמשת רביעים שהשער למדת צפורי. 

אם לש עיסה מעי"ט וגמר לישתה אסור להפריש חלתה ביום טוב והא דאמר רבא גלגל עיסה מעי"ט מפריש ממנה חלתה ביום טוב היינו כי ערב קמח ומים גרידה, אוכל והולך ואחר כך מפריש ונראה דהכי הלכתא וכמו כן קיימא לן כאבוה דשמואל דאמר אם גלגל עיסה מעי"ט, הלכך הני מוליאתה שאנו רגילין לעשות לצורך שבת אם שכח ולא הפריש חלה כיצד יעשה דהא בשבת לא יפריש ונראה שיאכל ממוליאתה וישייר ממנו מעט עד מוצאי שבת ויאמר למוצאי שבת רוצה אני שיהא זה חלה על המוליאתה שאכלתי היום ויברך עליו וכמו כן נמי אם שכח להפריש חלה מלחם הרבה שאפה הכל ביחד אוכל והולך ויפריש כדפרישית, אבל מצה שהוא לש כל מדה ומדה יפריש מעט ויאמר אמוצאי יום טוב רוצה אני שיהא זו חלה על שאכלתי היום ליום טוב ואינו יכול להפריש מעט על כולן בבת אחת כיון שנלושה כל מדה ומדה, והא דאמרינן הסל מצרפן לחלה היינו כשהן בעין ולא אכלם אבל כשאכלם צריך להפריש מכל אחד ואחד כדפרישית, כתב רבינו האי גאון ז"ל כלי עץ מיושנים שנשתמשו בהן גוים בחמין אין להן תקנה ולא מהני בהן הגעלה שישתמש בהן ישראל לא במאכל ולא במשתה. 

שיעור מקוה ופרוש אצבעים על אצבעים מהרמב"ן ז"ל אמר רב חסדא רביעית של תורה אצבעים על אצבעים ברום אצבעים וחצי אצבע וחומש אצבע, דתניא ורחץ את בשרו במים וכמה הן אמה על אמה ברום שלשה אמות שערו חכמים מי מקוה ארבעים סאה, פירוש כיון שכלי שרומו שלשה אמות מחזיק ארבעים סאה לפי חשבון זה יצא לך שכלי של אצבעים על אצבעים מחזיק רביעית לוג כיצד הרי שרומו של מקוה זה שהוא מחזיק ארבעים סאה הוא שלשה אמות שהם שמונה עשר טפחים נחלק גופו של כלי בעשרים חלקים וקח לך א' מעשרים יהיה החלק ה' חומשי אצבע שהרי יש שם שמונה עשר טפחים והטפח ארבע אצבעות ובכל אצבע ה' חומשין נמצא עשרים חומשין לטפח ונמצא שהחלק העשרים מן הטפח הוא חומש אצבע ומי"ח טפחים שמונה עשר חומשי אצבע למדנו שהחלק העשרים מרומו של כלי זה הוא שמונה עשר חומשין השליך מאלו הי"ח הרביע שהוא ארבע חומשין וחצי ישארו שלשה עשר חומשי אצבע וחצי חומש שהם אצבעיים וחצי אצבע וחומש נמצא שפחתנו רומו של כלי לאצבעים וחצי אצבע וחומש אצבע עשה מן המים שהם ארבעים סאה עשרים חלקים יהיה החלק העשרים שני סאין הוצא מהן הרובע שהוא חצי סאה ישאר סאה וחצי שהן תשעה קבין כי סאה ו' קבין וחצי סאה שלשה קבין נמצא שכלי שרומו אצבעים וחצי אצבע וחומש אצבע מחזיק ט' קבין מים שהן ל"ו לוגין שהקב ארבע לוגין שטחו של מקוה הוא אמה על אמה שהן ו' טפחים על ו' טפחים שהן בתשבורת ששה ושלשים טפחים הרי יש שם ו' רצועות על ו' טפחים והמים ל"ו לוגין כמו שביארנו, נמצא שהם ל"ו לוגין בל"ו טפחים לוג לטפח נמצא שכל טפח על טפח ברום אצבעים וחצי אצבע וחומש אצבע מחזיק לוג מים ואם כן רביעית הטפח שהוא אצבעים על אצבעים מחזיק רביעית לוג, כתב הרב אלפסי ז"ל בהלכות נדה והיכא דלית ליה ארבעים סאה ומייתי מים שאובין ואמשיכינן מברא שפיר דמי דכי אתא רב דימי אמר שאובה שהמשיכוה טהורה והני מילי דאית ביה רובא דהוה עשרים וא' סאה ודוקא שתהיה נמשכת על גבי קרקע מרחוק הרבה שכבר כלה כח המשליכין קודם שיפלו במקוה. 

דיני נדה מבעל התרומה ז"ל 

נדה וזבה דאורייתא וטבילתן זו ביום וזו בלילה, ואפילו במי גשמים מכונסים שאינם צובעין, בזמן הזה ראו אפילו טפה אחת או כתם אחד בחלוק או בסדין סופרת שבעה נקיים מלבד יום שפסקה בו, ולערב יום שפסקה תפרוש עצמה להפריש בטהרה ולמחר תתחיל לספור בטהרה שבעה נקיים רצופים שלכתחלה בודקת עצמה ערב ובוקר כל שבעת ימי הספירה ואם שכחה ולא בדקה רק שביעי ויום ראשון מותר ואם לא בדקה עד יום שמיני מחלוקת רב ורב חנינא תחילתו אף על פי שאין סופו לכך צריך שלא יהא יותר מה' ימים בין בדיקה ראשונה לבדיקה שניה ואחרונה. 

אסור ליגע באשתו כל ימי נדתה אפילו באצבע קטנה, ויש נזהרין אפילו להושיט לה שום דבר ולכל הפחות דבר של מאכל ושל משתה טוב ונכון להזהר שלא להושיט מידו לידה וכן בימי ליבון וספירה עד שתטבול אשה נדה וכן בימי ספירתה אסורה לישן עם בעלה אפילו היא בבגדיה והוא בבגדיו, ואסורין לאכול על שלחן סמוכין זה לזה אלא אם כן יש הכירא על השלחן או הקנקן או ככר או דבר אחר בין קערה שלו לקערה שלה, אשה שאמרה לבעלה שהיא נדה ואחר כך אמרה שמשחקת היתה אינה נאמנת וצריך לפרוש הימנה, ואם נתנה אמתלא לדבריה למה אמרה כן טהורה. 

אשה שמצאה כתם או לכלוך דם בחלוקה טמאה ואם יש לה מכה או גרב שאם תסיר הקליפה תוציא דם תולה בה וטהורה, וכן בסדינה אם מצאה בה כתם ואם שכבה עמה אשה אחרת או בעלה שיש להן כן תולה בהן וטהורה או נתעסקה בצפור שחוט או בבשר או באדום שיכולה לתלות טהורה, ואם אין כל זה אם הכתם גדול מכגריס טמאה ואם פחות מכגריס טהורה דתולה במאכולת ולא שנא אם הכתם עגול או ארוך או משוך טהורה, ואם מרגשת שיש לה מכה באותו מקום ואינה יודעת אם מוציא אם יש כתם על בגדה תולה לה וטהורה ואם ג' ימים רצופין ומוציאה דם מן המקור אבל אם בודקת עצמה באותו מקום ומוציאה דם או מרגשת שהדם יוצא מן הרחם טמאה ואין לתלות במכה אבל אם היא פקחת לידע שדם יוצא מאותה מכה בשעת בדיקה טהורה כדתניא נאמנת אשה לומר מכה יש לי באותו מקום שממנה יוצא דם אלמא כשיודעת דוקא שדם יוצא מן המכה נאמנת וטהורה דם של בדיקה אבל אם ספק מן האשה אינה תולה אם של בדיקה אבל כתם שבבגדה תולה בה ואפילו כשיודעת ודאי שהמכה מוציאה דם אינה תולה דם בשעת וסתה דא"כ לא תהיה טמאה לעולם. 

אשה שרגילה לראות ביום קבוע ויש לה וסת כשיבא אותו יום צריך לפרוש ממנה עונה או יום או לילה, כיצד רגילה לראות אפילו בסופו אסור לבא עליה מתחלת היום ואם לא ראה בסופו מותרת אפילו מתחלת הלילה שאחרי כן וכ"ש בלילה שלפניו, וכן אם רגילה בתחלת היום אסור כל היום ולא יותר, וכן הדין אם רגילה לראות בלילות ואפילו רוצה לילך בדרך צריך לפרוש ממנה סמוך לוסתה. 

אשה טהורה אינה צריכה לבדוק עצמה בשום פעם בין יש לה וסת בין אין לה וסת דכל לבעלה לא בעי בדיקה, אשה ששמשה ואחר שלשה ימים ראתה דם או כתם אינה יכולה לספור שבעה למחרת אלא צריכה להמתין שלשה ימים אחר יום תשמיש ואחר כך תתחיל לספור דהיינו יום חמישי לשמושה דהלכה כרבנן דבעו שש עונות לפליטה, וכל יום ויום איכא למיחש שמא תפלוט והרי סותרת יום הפליטה. ואם רצתה להתחיל לספור למחרת ראית דם או כתם אם תרחץ בחמין ותקנח עצמה יפה במטלית או מוך שתכניס באותו מקום להסיר השכבת זרע אז תוכל לספור למחרת. 

נושא הבתולה בין קטנה בין נערה בין גדולה בועל בעילת מצוה ופורש אם רואה דם בשעת תשמיש אף על פי שהוא דם בתולים וצריך להמתין כמו כן שלשה ימים לאחר תשמיש ואחר כך תתחיל לספור שבעה נקיים או תרחץ בחמין ותקנח עצמה ותספור למחרת. 

אשה יולדת בין ולד קיימא בין נפל אי אפשר לפתיחת קבר בלא דם וחשובה כאילו ילדה בזוב וצריכה לישב שבעה נקיים ומותרת לבעלה אחרי כן אפילו רואה דם דדם טוהר הוא עד מלאת ארבעים לזכר ושמונים לנקבה, וצריך לפרוש ליל מ"א לזכר וליל פ"א לנקבה ואפילו אינה רואה אותה לילה אסורה לשמש כדאיתא בערבי פסחים, אשה יולדת שספרה ז' נקיים וקודם שטבלה ראתה אין כאן חשש ובשביל כך לא תסתור מנינה אם עדיין לא מלאו ארבעים לזכר ושמונים לנקבה וטובלת ליל ערב שמינית ומשמשת, לשון רבינו סעדיה גאון שפירש כל דין יולדת ומשפטה וימי לידתה שאינה רואה בהן אין עולין לספירת לידתה. וחולק עליו ר"ת דימי לידתה שאינה רואה בהן אין עולין, ולפי דבריו היה נראה לכל יולדת שתי טבילות לרחוץ בחמין ולחוף ביום השביעי ולשהות שם עד הערב השמש ובלילה תטבול ואם חל טבילתה ליל מוצאי שבת וחלו שני ימים טובים אחר השבת שעתה אינה יכולה לרחוץ ולחוף סמוך לטבילתה תשמור בטוב ערב שבת ותשמור עצמה בכל כחה מטנוף ולכלוך גם תנקה שניה ליל טבילתה, ואם מוצאי שבת או ליל סמוך חול הוא אם חפצה תרחוץ בחמין באותה לילה סמוך לטבילה אך טוב ונכון לרחוץ ע"ש בנחת שלא במהירות ובליל טבילתה תחוף עצמה במעט מים חמין ולסרוק ראשה ולנקר שניה וצריך אף בזמן הזה לטבול בלילה של אחר שביעי אבל ביום לא תטבול אפילו בשמיני ותשיעי משום סרך בתה שלא תטעה לעשות כן ביום השביעי והוא אסור משום דרבי שמעון שלא תבא לידי ספק נדה שלא בא עליה בו ביום. ואם תראה תסתור למפרע מה שספרה ובמקום שיראים בלילות משום שומרי העיר מותר לטבול יום שמיני ואפילו במקום גנבי ושומרי העיר אסור לרחוץ בחמין ולחוף בשבת שהוא שביעי ולטבול למחר בשבת שהוא יום שמיני דתרי קולי בהדי הדדי לא עבדינן. 

דין טבילה, האשה צריכה להרחיב שתי ירכותיה מעל גופה ואצבעות להרחיק זה מזה ולהגביה דדיה מעליה בשעת טבילה ושלא תדחוק שפתותיה זו בזו כי אם מרופות ולא תעמיץ עיניה ביותר ולא ישאר בין שניה שום מאכל לא עצם ולא שום דבר, חפיפה צריכה לעשות בכל גופה ובראש ושלא יהיו שערותיה קשורות זו בזו, וצריך לסרוק הראש ולרחוץ במים חמין כדי לחוף גופה ולהסיר כל גלד ומכה מעליה ולחתוך צפרניה ולהסיר הטיט שתחת הצפורן ואם בחולו של מועד תגלחם שפחתה גויה, אשה שיש לה קוץ בבשר ולא יצא כלו אם אינו נראה שהוא כל כך בעומק אינו חוצץ אם קרם עור העליון. 

אשה שהשתינה ומצאה דם בתוך מי רגליה טהורה, אשה שרואה דם מחמת תשמיש אם נמצא על שלו או בדקה עצמה כשיעור וסת או אחר זמן כשיעור זמן חיוב אשם תלוי תשמש עוד שניה ושלישית ואם רואה כענין זה אסורה אליו אך תבדוק בשפופרת של ביצה ובמכחול ובראשו מוך אם אין דם בראשו טהורה דלא מן המקור בא אלא מן הצדדין ומותרת לבעלה, ואם נמצא דם בראש המוך בידוע שמן המקור בא וטמאה ואסורה לבעלה בין לינשא לאחר כיון שהוחזקה שלשה פעמים וגם נתברר שהיא טמאה, אבל קודם בדיקת שפופרת מותרת לשני אף על פי שהוחזקה לראשון כיון שלא נבדקה ולא נודע בודאי שמן המקור בא, אבל אם לא ראה סמוך לתשמיש בתוך זמן חיוב אשם תלוי ומותרת לשמש אפילו פעמים וגם אחר ספירה שבעה נקיים ואם יש רופא תנסה הרופא קודם שתהיה מוחזקת שלשה פעמים, אשה שחל טבילתה בט' באב אסורה לטבול עד לילה שלאחר כן. 

אשה הרוצה לינשא בין בתולה בין אלמנה בין גדולה בין קטנה צריכה לבדוק עצמה ולספור שבעה נקיים קודם שיבא אליה החתן ואם עשתה נשואין קודם אז צריכה שתישן היא בין הנשים והחתן בין האנשים, אמר רבא תבעוה לינשא ונתפייסה צריכה לישב שבעה נקיים דחיישינן שמא מחמת תאות חמוד ראתה טפת דם כחרדל ואבדה וצריכה לישב שבעה נקיים חוץ מיום התביעה ואינה צריכה הפסק טהרה ולא בדיקה כלל בימי הספירה לא בתחלתן ולא בסופן אלא כל שהמתינה שבעה ימים אחר תביעה הרי זו טובלת וטהורה, אבל יש אומרים שצריכה לבדוק תוך שבעה מדקאמר נקיים. 

האי חפיפה לאו מדאורייתא היא אלא מתקנת עזרא ומשמע התם דמדאורייתא אפילו במקום שער סגי בעיוני דמקטיר מזייה לא שייך אלא לגבי שער דהכי אמרינן דאורייתא לעיוני דילמא מקטיר ואתא איהו ותקין חפיפה אלמא מהא בעיוני בעלמא סגי אפילו במקום שער כך פירש רבינו תם ז"ל, אבל מכל מקום מנהג טוב והגון הוא לחוף כל גופה במים חמין. 

האשה כשתטבול צריכה לפשוט זרועותיה ולהרחיב ירכותיה ולהגביה דדיה כדאמרינן כאורגת ומניקת ושלא תפתח ושלא תעצום עיניה ביותר ולפתוח פיה ולחטט בשניה דבעינן מקום הראוי לבא בו מים. ואשה שלא קצצה צפרניה בשעת טבילה עלתה לה טבילה ובלבד שבדקה שאין תחתיהן צואה ולא טיט. ואם יש לאשה קוץ תחוב בבשרה ופעמים שאינה יכולה להסירו בזמן שנראה חוצץ ואם אינו נראה אינו חוצץ וכן אם קרם עליו עור אינו חוצץ. 

כתוב בתוספות ונשים שלנו דכלהו זבות ושלא בזמנן נינהו אומר ר"ת ז"ל דיכולה לצאת ביום ובלבד שאחר שתשוב לביתה יהיה לילה אבל ר"י אומר שצריך שתצא מביתה לילה כשתלך לטבול שאם תראנה בתה יוצאת ביום תחשב שתטבול ביום שבעה ואיכא סרך בתה כי לא תתן לבה אלא לשעת הטבילה ומיהו אם סמוך לחשכה טובלת דייה בכך דמרגשת הבת ויודעת ואין לחוש שמא תטבול הבת בעוד היום גדול מה שלא ראתה את אמה, ויש מקילין לטבול אפילו ביום שביעי דרבי שמעון לא אמר אסור לעשות כן שמא תבא לידי ספק אלא לשמא אבל לטבול לא ואינו נכון דהא רב יהודה דאתקין ביממא דתמניא משום צנה ומשום אבולאי, ואם עברה וטבלה ביום השביעי כתב הראב"ד ז"ל בשם רב אחא משבחא דלא עלתה לה טבילה. והר"ז הלוי ז"ל התיר ואמר כי רב אחא ז"ל לדאורייתא קאמר, מ"מ לטבול ביום השביעי לכתחלה ואפילו בשמיני אינו נראה אבל בדיעבד אפילו בשביעי עלתה לה טבילה דהא שרינן אפילו לכתחלה משום צנה, נדה שאינה יכולה לטבול מפני הצנה ומפני סכנה ושהמים רחוקים ושאינן יכולין לעזוב את המקום ולילך למקום אחר לא מצינו לה תקנה כל עיקר לבעלה אלא בטבילה אבל להשתמש בבית ולהיות עושה כל מלאכות והיא נוגעת הכל והכל נוגעין בה ולהתפלל ולנהוג כל טהרות בעלמא אף על פי שלא טבלה תעשה כל כך ומותרת ומותרין בה אבל לבעלה הזהרו והזהירו שלא יבא עליה עד שתטבול. 

שמונה סתרים משמרין את האשה שמהן מסתכלין והיא משתמרת באחד וכשיפטרו כלם תגלה פניו לערוה, סתר ראשון כיון שתבגור היא מעבירתו, השני כיון שתארס מעבירתו, השלישי כיון שהקהל יושבין לאכול ולשתות בארוסין הוא עובר, הרביעי כיון שתכנס לחופה הוא נפטר, החמישי כיון שנבעלה ומקדשין על הבתולים הוא נפטר, ששי כיון שנעברה הוא הולך, שביעי כיון שיולדת הוא הולך, נשתייר שמיני שהוא מביאה לידי צניעות ואם שמא ח"ו אירע בה דבר זמה עם אחרים הוא מתגלה והולך לו והיא מגלה פנים לכל דבר רע רבי טרפון אומר אלולי הסתר השמיני שהוא משמרה מנערותה עד יום מותה לא היתה לאשה תקנה מפני הערוה, ברוך הוא שיצרו תחלה שאלולי הוא מחריבה את העולם כלו, שמאי אומר גדולה הנדה שהיא מרחקת מן העבירה ומקרבת לגן עדן ולא עוד אלא שהיא מרחקת הטומאה ומקרבת לטהרה, ואי זו שמקרבת לטהרה האשה כשהיא נדה מזדהרת בעצמה אימתי יבא זמן שהיא טובלת. 

אמר רבי חנינא בשעה שהיא טובלת ויצאה ופגעה בכלב אם היתה חכמה ויש בה יראת שמים לא תניח בעלה לשמש עמה באותה לילה, למה שלא יעמדו בניה מכוערין ופניהם דומין לכלב עד שתחזור ותטבול, אם חזרה ופגעה בחמור אין לה רשות לשמש עם בעלה שלא יעמדו בניה לבם טפש כחמור עד שתטבול שלישית, חזרה ופגעה בעם הארץ אסור לה לשמש עם בעלה באותה לילה עד שתחזור ותטבול לרביעית, חזרה ופגעה בסוס תעלה ותשמש אלו הן שפניהם דומין לכלב המהלכים בשוק ואוכלין והרוק שלהן יורד על זקנן ולשונם נפסק מלדבר אם ראית איש שהיא כך במדה זו דע שבשעה שטבלה אמו פגעה בכלב ושמשה, ואלו הן שפניהם דומין לחמור לבם טפש ואינן יכולין ללמוד תורה מכוערין בהליכתן והרבבין מתקבצין על פניהן אם ראית איש שהוא כך במדה זו דע שבשעה שטבלה אמו ויצאה ופגעה בחמור ושמשה, ואלו שמדברים ואינן נאים בדבורן למדין תורה ומשכחין מהלכין בשוק והבריות משחקין בהן זאת שפגעה בעם הארץ אם ראית אדם שהוא כך דע שבשעה שטבלה פגעה אמו בעם הארץ ושמשה, נקוט האי כללא בידך ליזהר הנשים שאם יארע להן אחד משלשתן יחזור לטבול שניה עד רביעית, אמר רבי חייא אשריו ואשרי יולדתו אשרי אביו ואמו, מי שפוגעת בסוס בניה עומדין נאים בדבורן שומעין ומבינים למדין תורה ואינן משכחין וממעטין בשינה ולא עוד אלא שאימתן מוטלת על הבריות ודבריהם נשמעין אם ראית אדם שהוא כך דע שבשעה שטבלה אמו פגעה בסוס, אם ראית שהוא מהפך לשונו ומהפך ידיו לידיו דע שבשעה ששמש אביו נשקה והיה הרוק יוצא מתוך פיו, אלו הן שקוברות את בעליהן כל מי שאינה מזהרת בנדתה וכמה תשמור על ידי נדותה רבי עקיבא אומר שבעה אם כבסה בגדיה בשביעי וראתה כטפה של חרדל בשמיני חוזרת ומתכבסת בתשיעי אם לאחר כבוסה ראתה בעשירי חוזרת ומתכבסת יום אחד עשר, אם ראתה בי"א כטפה של חרדל משמרת יום שנים עשר רבן יוחנן בן זכאי אומר אלו ראתה שלשה ימים רצופים צריכה לשמור שבעה ימים נקיים, המשמרת ימי נדתה לא תבשל לבעלה ולא אופה ולא מרקדת ולא תציע את המטה ולא תשקנו מים, ולא תפנה מים מכלי חרש למה שהיא מטמא בכל צורך, אמר רבי חנינא אפילו הרוק של נדה שהיא מרקקת ודרסו בעלה או בניה נטמאין בכל צורך ואסורין ליכנס לבית הכנסת עד שיטבלו את עצמן במים למה שהרוק כנדה מכאן שנו חכמים ואמרו המשמשת עם בעלה והיא נדה גורמת לבניה שלא ינחלו תורה ולא עוד אלא אפילו לכ' דור סוף בני בניה לוקין בצרעת. 

האיש אינו רשאי לבעול את אשתו לא כנגד השמש ולא כנגד הירח ולא כנגד הכוכבים ולא כנגד הנר. כנגד השמש למה שמא תתעבר אשתו ויצא בנה ביד אחת ולא עוד אלא שהוא גורם לו שילביש לבן ואי זהו לבן זו הבהרת, כנגד הירח למה שמא תתעבר אשתו באותו הלילה וסוף בניה לוקין בבהק ולבסוף נהפך לצרעת, לפני הכוכבים למה שמא תתעבר ותלד ויעמדו בניה מגולגלים בלשונם ולא עוד אלא שהיא גורמת לו ללקות ברוח, כנגד הנר למה שמא תתעבר ויצאו ממנה בנים כעורים כפופים. 

לרב נטרונאי ז"ל כך ראינו שנדה מתפללת ומברכת בנדתה כמנהגה ואינה חוששת לדבר נהי דאסורה לביתה כלום נפטרת מן המצות דאמר רבא נדה קוצה לה חלה כיון דחייבת להפריש אי אפשר להפריש בלא ברכה מה לי ברכת המצות ומה לי לתפלה. 

לרב האי גאון ז"ל ודשאלתון הא דאמר רב נדה בזמנה לא תטבול אלא בלילה שלא בזמנה טובלת בין ביום בין בלילה היכי עבדין השתא, הכי חזינן דכל היכא דאיכא סכנה בליליא שרי למטבל ביממא דלא שרא בר נש למטבל ביממא משום אריותא ורב אחא בר יעקב אמר משום גור ורבא במחוזא אמר משום אבולאי דלא לתפסיה לדבר עבירה אתרא דאית ביה סכנה בליליא לא תטבול אלא ביממא משום סרך בתה דהא רב הדר ביה. 

לרב עמרם ז"ל היושבת על דם טוהר אסורה לשמש ואף על פי שאינה רואה דם כל עקר מאי טעמא דכיון שהוחזק מעין משופע ובא חיישינן שמא תראה עמו במטה באותה לילה ונעשית נדה גמורה ועשו חכמים הרחקה יתרה לפרוש הימנה אותה של ל"ג לזכר ושל ס"ו לנקבה, אשה שראתה דם ואבדה אותו נאמנת לומר כירוק זה או כלובן זה היה והיינו דאמרינן בפרק שני דנדה נאמנת אשה לומר כזה ראיתי ואבדתיו כיון דליתיה לדם קמן אבל אם איתיה לדם ואנו מסופקין בו אם היא מראה טהור ואם לאו אינו נאמנת לומר בזה טהר לי פלוני דדלמא כי היכי דלדידן לא אבריר לדידה נמי לא בריר. 

כתב בתוספות דהלכה כרבי יוסי ברבי יהודה דאמר טבילה בזמנה אינה מצוה וכן מעשים בכל יום שאין אשה טובלת בזמנה של נדה. ור"ח ז"ל פסק דטבילה בזמנה מצוה. 

כתב רב אלפס ז"ל שאין לנו עכשיו דם טוהר דכיון דאיכא יולדת בזוב צריכה ז' נקיים כימי טוהר עבדינן נמי הרחקה יתרה כרבי זירא וכל דם דחזיא בימי טוהר תשב עליה ז' נקיים, אסור לשמש מטתו לפני כל חי, פירוש דוקא נעור אבל ישן מותר, וכל חי היינו כגון עבדיו ושפחתיו אבל בפני בהמה מותר, ומסתברא דתינוק שאינו יודע לדבר כבהמה דמי. 

לרב נחשון ז"ל ועבד שמטבילין אותו לשם עבדות בעי למשקל מן מזייה ומן טופריה וארבעים סאה וברכת טבילה כגר דכיון דבעי לאפוקי מגיותו ועיולי לקצת מצות כגון שישמור שבת ומילה ואכשוריה לאפות ולבשל וליגע ביין ולשאר מצות הנוהגות בעבד צריך כל הדברים הנוהגים במשוחרר, למה אין מברכין שהחיינו לברכת העומר כמו לשאר ברכות, ויש לומר לפי שמצות העומר אינה נעשית שלמה בזמן הזה שעקר מצות העומר בזמן שבית המקדש קיים היה להביא קרבן מן החדש כדמפרש בקרא ועכשו אין מקריבין ממנו קרבן ולפי שאין המצות שלמה אין מברכין עליה שהחיינו דאין מברכין אלא כשהמצוה נעשית שלמה, וטעמא בנדה אינה מברכת על שבעה נקיים שלה שהוא מדאורייתא דכתיב (ויקרא טו, כח) וספרה לה כמו שאנו מברכין על ספירת העומר משום דאי חזיא בתוך ימי ספירתה סותרת כל מה שספרה. 

במסכת נזיר אמר רב מקל אדם כל גופו בתער פירוש ואפילו בית השחי ובית הערוה אבל בפאת זקן והקפת ראש פשיטא דלא מיירי אי תער מכנש קאמר מתיבי המעביר בית השחי ובית הערוה הרי זה לוקה משום לא ילבש גבר שמלת אשה (דברים כב, ה) ופרקינן הא במספרים כלומר כי אמר רב דמותר דוקא במספרים וכי קתני ברייתא דלוקה דוקא כשמעביר אותו בתער, ומקשינן והא רב נמי בתער קאמר ופרקינן כעין תער פירוש במספרים סמוך לבשר, והשתא לפום סוגיא דשמעתין מותר לגלח בית השחי ובית הערוה במספרים כעין תער דבהכי מודי רב ושער שבשאר אברים אף בתער דלא חזינן בה שום אסור. 

ספר כלבו סימן קמו 
================= 
דיני מקוה מספר המצות מהרב רבינו פרץ 

פרשו חכמים שצריך שיהיו כלן בידי שמים וכלן שאובין פסולין מן התורה אך כלן מי גשמים כשר ואם חסר מארבעים סאה ונפל לתוכו שלשת לוגין מים שאובין פסלוהו מדרבנן ודוקא משנים או שלשה כלים וכל שכן מכלי אחד אבל מארבע או ה' כשר כדאמרינן בפ"ק דתמורה ולפי זה אין צריך ליקוב הדליין ששואבין בהם מים מן המקוה כדי לנקותו, ומ"מ טוב לנקוב אותם בכונס משקה וצריך להיות בקרקע אבל אם הם בתוך כלי פסול ואם הוא בקרקע והמקוה שלם ואחר כך נפלו בו כל מימות שבעולם שאובין לא פסלו אכן מי פירות ושאר משקין אם נתן סאה ונטל סאה כשר עד רובו פרשו חכמים עד י"ט סאין ואם יש במקוה כ"א סאין מי גשמים ממלאין י"ט בכתף ופותקין למקוה על ידי המשכה והן טהורין ומטהרת ברבייה ובהמשכה כלומר דיש שם רוב מים כשרין והשאובין באו למקוה על ידי המשכה ודוקא ברבייה ובהמשכה אבל כלה בהמשכה לא. 

ושעור המשכה פר"ת ז"ל ג' טפחים ואם המשיכה בצנור שחקקו ולבסוף קבעו פוסלין את המקוה אבל אם קבעו ולבסוף חקקו וסלון שהוא צר מכאן ורחב באמצע אינו פוסל וצנור שלא חטטוהו באמצע שעורו לקבל צרורות אבל חטטוהו באמצע בין בשל עץ בין בשל חרס נאסר בכל שהוא אבל אם ירד בתוך הקבול שלו עפר ונקרש כשירה כרב יוסף, ותנן בפרק המקואות המניח טבלא תחת הצנור אם יש בה לבזבז פוסלת ואם לאו אינה פוסלת זקפה להדיח בין כך ובין כך אינה פוסלת פירוש לבזבז שפה מארבע רוחותיו, ומי שאמר שמי הצנור פוסל את המקוה היינו כשנופלין מן הצנור למקוה אבל אם נפלו מן הצנור לקרקע המשכה היא וכשירה שכשיש למקוה כ"א סאה כשר המקוה גם לטבול בו אבל שאובה שהמשיכוה כלה אין טובלים אך אם יוסף ארבעים סאה של מי גשמים טהורין וכן דין שלשה לוגין מים שאובין היינו מכלי אחד או משנים או משלשה כלים והוא שהתחיל השני עד שלא פסק הראשון אבל מארבע אין מצטרפין והשאובה שאמר שפוסלת היינו שנשאבו מדעת אבל המניח קנקנים בראש הגג רבי יהושע אומר ישבר הקנקנים או יכפה אותן והמים הנקוים כשרין אבל לא יערה שאם הגביה הקנקן וערה אותן הרי כל מים שאובין הניח כלי תחת הצנור בשעת קשור עבים ולא נתפזרו דברי הכל פסולין לא נחלקו אלא כשהניחן בשעת קשור עבים ונתפזר וחזר ונתקשרו דמר סבר בטלה מחשבתו ומר סבר לא בטלה מחשבתו, וערובי מקואות בשפופרת הנאד שתי אצבעות חוזרות למקומן, ופרשו התוספות שאין צריך המים צפין בתוך הנקב רק טופח על מנת להטפיח, ומי פירות ושאר משקין שאמרו שאין פוסלין אם שנו מראיהן פסולין וכיצד הוא עושה ממלא בכתף ונותן למקוה עד שיחזרו מראיהן למראה מים, וטיט הנרוק מצטרף למקוה ואין מטבילין בו באי זה טיט אמרו בטיט שהקנה יורד מאליו דברי רבי מאיר רבי יהודה אומר מקום שאין קנה המדה עומד אבא אלעזר בן אלעי אומר מקום שהמשקולת יורדת ר' אלעזר אומר הנכנס כשפופרת הנאד, תנן אליעזר בן צדוק דהוא נמדד בלוג ונראה דהלכה כדברי כלן, וגל שנתלש ויש בו מ' סאה מטבילין בראשים הנוגעים בארץ ואין מטבילין בכפין שאין מטבילין באויר וספק מים שאובין שרי כיצד הרי שנסתפק לו אם נפלו לתוכו מים שאובין או לא נפלו ואפילו ספק יש בו ארבעים סאה עכשו בשעת נפילה ג' לוגין שאובין ולעולם נמדד בתחלתו והיה ארבעים סאה מתחלה ספק יש בו מ' סאה ספק אין בו או שני המקואות אחד יש בו ארבעים סאה ואחד אין בו ארבעים סאה נפל לאחד מהן ג' סאין שאובין ואינו יודע לאי זה מהן נפל ספקו מפני שיש לו במה יתלה להקל, ואלו שממלאין בגלגלים הנקראים סיניאש ויש בהן כדים מלאין מים נקובין כמוציא רמון אינן פוסלין את המקוה, והראיה מדאמר בפרק מקואות דשוקת שבסלע אינו פוסל את המקוה והוא שיהיה למטה הנקב או מן הצד סמוך לקרקעית הכלי ואין מורין להכשיר בנקב פחות משפופרת הנאד כדאמרינן התם נקבה למטה או מן הצד וכמה היא בנקב כשפופרת הנאד, וא"ר יהודה מעשה בשוקת שהיתה בירושלים נקובה כשפופרת הנאד, וסוגיא דיבמות כמאן דאמר בתוספתא דכל שהוא נקוב בשולי הכלי אינו פוסל את הכלים אפילו בכל שהוא. 

הלכות ברכות שבסעודה 

אמרו בפרק כיצד מברכין על כל פירות האילן מברך עליהן לכתחלה בורא פרי העץ ולבסוף בורא נפשות חוץ מה' מינין הכתובין בתורה והן ענבים תאנים רמונים וזתים שהוא מברך עליהם בסוף ברכה מעין שלש אפילו פרדה אחת של ענב מברך עליה תחלה וסוף, דברים שאין גדולן מן הארץ כגון בשר וגבינה ודגים וביצים ומים וחלב ודבש וכיוצא בהן בתחלה מברך שהכל ולבסוף בורא נפשות, וכן פת שעפשה ויין שהקרים מברך שהכל וכי משלים חותם ברכת בורא נפשות בא"י חי העולמים. 

השותה מים שלא לכבות צמאו כגון שהיה לו מאכל מעוכב בגרונו אין טעון ברכה לא לפניו ולא לאחריו, כל מי פירות אינן כפירותם ומברך שהכל, וענבים מברך על יין שלהם בורא פרי הגפן, השותה שמן זית אינו מברך מפני שמזיקו אלא א"כ חושש בגרונו ושותהו עם השלקות כשהשמן לו לרפואה השמן עיקר ומברכין עליו בורא פרי העץ. 

כתב מורי שמברכין על כל גרעיני הפירות בורא פרי העץ, מדאמר בפרק כיצד מברכין שהגרעינין חייבין בערלה, פסק ר"ח הלכה כרב נחמן באוכל קמח חטין מברך שהכל, וכן פסק בפרק המוכר אחד קמח שעורים ואחד שכר תמרים ואחד שכר שעורים ושמרי יין שיש בהן מים מברך עליהן שהכל. 

תנן על המלח ועל הזומית מברך עליהן שהכל, זומית שלמויירא בלעז, ור"ח פירש שהוא מרך בלשון יונית, על לב הדקל בעודו רך הלכה כשמואל שמברך עליו שהכל, פלפל וזנגביל יבשין אין טעונין ברכה והאוכל ביום הכפורים פטור וכשהן רכין מברך עליהם בורא פרי האדמה ומותר אפילו עשאוהו גוים פירוש אף על פי נפסק בסכין של גוי שנותן טעם לפגם מותר שסתם כליהם אינן בני יומן וקרוי בלשון תלמוד הילמלתא ובלע"ז יינבראש, קבלנו מרבותינו על אגוז שקורין נוז מושקדא מברך בורא פרי העץ, על הקנה שקורין קנילה מברך בורא פרי האדמה, סיקרי והם הקנים המתוקין ששוחטים אותם ומבשלין מימיה עד שיקפאו וידמה כמו מלח פירשו ר"ח וה"ג מברך עליו בורא פרי העץ והרמב"ם ז"ל פסק שהכל בקל וחומר מדבש תמרים אפילו לא שנא על ידי האור אין מברכין אלא שהכל, ונראה לי דבריו וכן פסק רבינו יצחק כי על דבש תמרים מברך שהכל ולא כהלכות גדולות שפוסקים בורא פרי העץ דהא אמרינן בכל שעה כי אין סופגין עליו ארבעים משום ערלה אלא על היוצא מן הזיתים ומן הענבים וכל שאר המינין חשיב ליה זיעה, תרדין ודלועין וכיוצא בהן כמו ערמונים חבושין שעיקר אכילתן כשהן מבושלין אם אכלן חיים מברך עליהן בורא נפשות ומבושלין בורא פרי העץ, ומי כל הירקות השלוקות בגוף הירקות והוא ששלקן לשתות מימיהן, שומים דרכן לאכלם חיים מברך עליהם בורא פרי האדמה ושלוקין שהכל וכן פסק ר"ח, ורב אלפס פסק אף בשומין ובכל דבר של שלקות במלתיהו קיימי. 

עוד תנן בפרק כיצד מברכין, על פירות האילן בורא פרי האדמה לא יצא, וזה כללו של דבר כל דבר שילקט הפרי וישאר העץ שהוא עצמו יחזור ויוציא פרי קרוי עץ, ועל כולן אמר שהכל יצא ואמר ר' יוחנן אפילו על הפת ועל היין וכן הלכה, וגרסינן בירושלמי ר' יעקב ב"ר אחא בשם ר' שמואל אמר הלכה כר' מאיר שאמר ראה פת נאה ואמר מה נאה פת זה ברוך המקום מריה דהאי פיתא יצא לרב דאמר שמזכיר אזכרת שם בכל הברכות ולר' יוחנן שאומר שצריך גם מלכות, וגם רב האי פסק כר' יוחנן שצריך שיאמר בריך רחמנא מריה דהאי פיתא. 

כתב הר"מ ז"ל כל הברכות האלו אם נסתפק אם ברך אם לא ברך אינו חוזר ומברך לא בתחלה ולא בסוף לפי שהם מדברי סופרים ומתוך הגמרא משמע שברכה אחת מעין שלש מן התורה, וברכות אף על התאנים ורמונים הנכתב במקרא ואין נראה לי דא"כ יברכו עליהן שלש ברכות ממש, אלא ודאי ברכת המזון לא קאי אלא על הסעודה כדמסקינן בפרק שלשה שאכלו שכח והכניס אוכלין לתוך פיו בלא ברכה אם הן משקין בולען ומברך עליהן בסוף ואם הם פירות שאם יזרקם ימאסו כגון תותים ורימונים מסלקן לצד אחד לתוך פיו ומברך ואחר כך בולען ואם אינן נמאסין פולטן מפיו עד שיברך שנאמר (תהלים עא, ח) ימלא פי תהלתך. 

הביאו לפניו שני מיני פירות ואין בהן משבעת המינין כגון אתרוג ותפוח מברך על החביב לדברי הכל הואיל וברכותיהן שוות, וזית מברך על הזית כר' יהודה דאמר מין שבעה עדיף, וכן הלכה, ואמר רב יהודה כל הקודם בפסוק קודם לברכה, תמרים קודמין לענבים שהתמרים שניים לארץ וענבים שלישים לארץ וכ"ש תאינה ורימון שכך כתובים (דברים ח, ח) ארץ חטה ושעורה גפן ותאינה ורימון ארץ זית שמן ודבש, וזה הדבש הם תמרים, ואם יש לפניו חטים וענבים שאמר' שמברך על החטים תחלה, פירש בה"ג שסחטן ועשה מהן מעשה קדרה שהשביחו מברך בורא מיני מזונות, אבל אם היו לפניו קליות וענבים מברך בענבים תחלה בורא פרי העץ ועל הקליות בורא פרי האדמה, כתוב בהג"ה בכל מקום שיבאו בפרי האדמה ובפרי העץ פרי העץ קודם, לפרי האדמה ושהכל פרי האדמה קודם, בוסר פחות מפול הלבן מוכיח בפסחים ובברכות שאין שם פרי עליו ואין מברכין עליו בורא פרי העץ אבל בשאר אילנות כל שהוא חשוב, שקדים המרים קטנים בורא פרי העץ, מיופא"ש ומור"ש מין אילן הם ומברך בורא פרי העץ, אגוז מטוגן בדבש כתב ר' שמחה מויטרי"י לפני רש"י שהאגוז עיקר ומברך בורא פרי העץ אבל אמר ליה אביי מאי ברכה אחת מעין שלש אמר ליה על חמשת המינין כל מיני מזונות הנעשין מהם מברך עליהן לבסוף בא"י אמ"ה על המחיה ועל הכלכלה ועל ארץ חמדה טובה ורחבה שרצית והנחלת את אבותינו רחם ה' אלהינו עלינו ועל ירושלים עירך ועל ציון משכן כבודך ותבנה ירושלים עיר קדשך במהרה בימינו והעלנו לתוכה ושמחנו בבנינה ונברך עליה בקדושה ובטהרה ברוך אתה ה' על הארץ ועל המחיה, ובתחלה בענבים מברך בורא פרי העץ ומ"מ אין טעון ברכה לאחריו שברכת המזון פוטרו, ועל הענבים ותאנים ורמונים וזתים ותמרים מתחיל על העץ ועל פרי העץ ועל ארץ וכו', ועל היין מתחיל על הגפן ועל פרי הגפן וחותם בשניהם על הארץ ועל הפירות, וכן פסק רבינו יצחק. 

כתב ר"מ ז"ל שמזכיר מעין המאורע בשבתות וימים טובים, ונראה ראייתו מדאמרינן בירושלמי דכיצד מברכין ר' זעירא מזכיר בה מעין המאורע, אמנם כתב מורי ר' יהודה דאפילו לר' אלעזר אין דין זה נוהג בימי החכמים שהיו קובעין עצמן על היין ועל הפירות כמו שביארנו. 

סדר ברכת המזון 

מצות עשה מן התורה לברך אחר אכילת לחם שנאמר (שם ח, ט) ארץ אשר לא במסכנות תאכל בה לחם וכתיב (שם ח, י) ואכלת ושבעת וברכת, ולחם הוא פת הנעשית מחמשת המינין הבאים לידי חמוץ והן חטים שעורין וכוסמין שבולת שועל ושיפון, ותניא בברכות פרק ג' שאכלו, וברכת זו היא ברכת הזן, את ה' אלהיך זו ברכת זמון, על הארץ זו ברכת הארץ, הטובה זו בונה ירושלים שנאמר (שם ג, כה) ההר הטוב הזה והלבנון, ותניא התם משה תיקן להם לישראל ברכת הזן בשביל המן, יהושע תיקן להם ברכת הארץ כשנכנסו לארץ, הטוב והמטיב ביבנה תקנוה על הרוגי ביתר, הטוב שלא הסריחו והמטיב שנתנו לקבורה, כתוב בהלכות גדולות ומאן דבעי לאזמוני בברכת המזון והדר ברוכי כל חד לחבריה מזמן ומברך עד הזן, עד היכן ברכת זמון רב חסדא אמר עד נברך ורב ששת אמר עד הזן והלכתא כרב ששת והדר מסיים כל ברכה חד לחבריה ופליגי היכן הוא חוזר מברך ברכת זמון, אביי אמר חוזר לראש ורבנן אמרי חוזר למקום שפסק והלכתא למקום שפסק, והיכא דבעי למיקם חד מנהון אף על פי כי מן הדין שנים אין מפסיקין לאחד כדאמרינן מ"מ לפנים משורת הדין פסקין סעודתיהו ומזמנין עליו עד הזן, שעשה שם רב פפא וחד דוגמא כן מעשה לחד וגמר איהו ברכה כולה ונפיק, וחוזרין הן ואוכלין וגומרין סעודתן ומברכין אבל אם השנים גומרים לאכול תחלה מן הדין שהאחד יפסוק לשנים וחוזר ואוכל וגומר סעודתו ומברך. 

גרסינן בפרק שלשה שאכלו אין מזמנין על עם הארץ בחבורה, ותניא אחרים אומרים קרא ושנא ולא שמש תלמידי חכמים הרי זה עם הארץ ואמר רב הונא הלכה כאחרים וכתב ר"ח ז"ל האידנא לא נהיגי רבנן בהכי ומזמנין עליו, וכן כתב ר"י שלא יתחלקו לאגודה אחת לעצמן כדאמרינן התם שלא יהא כל אחד ואחד הולך ובונה במה לעצמו ושורף פרה אדומה לעצמו ואמרינן נמי בחגיגה כמאן מקבלינן האידנא סהדותא מעם הארץ כמאן כר' יוסי. 

הנכנס אצל אחרים ומצאן מברכין ברכת זמון אם בא בשעה שהמברך אומר נברך הוא עונה אחריו ברוך הוא ומבורך שמו תמיד עלינו לעולם ועד, ואם הם י' יאמר ברוך הוא אלהינו, ואם בא בשעה שהאוכלין עונין ברוך הוא שאכלנו משלו עונה אחריהם אמן, כתוב בהלכות גדולות כל הברכות שאדם שומע בין ברכת הפירות בין ברכת המצות על כולן עונה אמן, מסיק התם שלשה אכלו ירק ושבעה אכלו דגן מצטרפין הואיל שהרוב אוכלים דגן, שנים שאכלו פת ואחד ירק מזמנין, נשאל לרשב"ג שכור מהו שיברך אמר ליה כתיב ואכלת ושבעת לרבות מדומם, פירוש מלשון אבן דומה כלומר שכור שאינו מדבר כראוי. 

גרסינן בברייתא כמה זמנין אכלינן עם חלפתא אבא ועם ר' חנינא בן חביבי ולא זמינו עלי עד שהבאתי שתי שערות מכאן פוסק רבינו יצחק כר' שמואל הלכה למעשה קטן שאין מצטרף לזמון בשלשה עד שיביא שתי שערות דמעשה רב וכ"ש בעשרה שהרי פסקו למעלה הלכה כמר זוטרא שמחמיר בעשרה יותר מבשלשה מפני שיש בו אזכרת השם ואינו סובר כהרי"ף שפסק בשם הגאון קטן בן עשר או בן תשע כשהוא יודע למי מברכין מזמנין עליו, והשיב על רבינו יצחק כי אף על פי שאמר קטן המוטל בעריסה אין מזמנין אבל עושה אותו סניף ומשלימין לעשרה והיינו להזכיר שם בעשרה במזון אבל בעשרה שמתפללין משום דבר שבקדושה לא היה נוהג בו ולא עשה מעשה, וגם כשמצטרפין אותו כשחומש בידו אפילו קטן וחומש סתם לא היה מצטרף שאינו בשום ענין מצטרף לענין תפלה אלא לפרקים דרבי אליעזר מזכירין סתם לענין עבור שנה, ובירושלמי דאמר קטן וסתם עושין סניף. 

גרסינן בפרק לולב וערבה האי צורבא דלא נפיש חמרא מגמע גמועי דכי שבע איניש מן גמועי שבע, רבא אכסא דברכתא מגמע גמועי. 

דין שאר ברכות שבסעודה 

גרסינן בכיצד מברכין תנו רבנן כל הנהנה מן העולם הזה בלא ברכה מעל, ותקנו אנשי כנסת הגדולה ואין ראוי לשנותו כלל, ומדברי סופרים חייב אדם לברך על כל מאכל תחלה ואחר כך יהנה ממנו וכן אם הריח ריח טוב יהנה ממנו ויש לברך על הכל תחלה ואפילו נתכוון לאכול ולשתות כל שהוא, ואף על פי שהוא פחות מכשיעור טעון ברכה לפניו ואין טעון ברכה לאחריו בפחות מכשיעור כדאיתא בירושלמי וכן מדברי סופרים צריך לברך אחר כל מה שיאכל ואחר כל מה שישתה והוא שישתה רביעית ויאכל כזית, ואמרינן בנדרים אשה המטעמת אינה טעונה ברכה לא לפניה ולא לאחריה עד רביעית, ופר"ח וכגון שחוזרת ופולטת, עוד יש ברכות הרבה שהן דרך שבח והודאה, הרי שלשה עניני ברכות ברכת הנאה וברכת המצוה וברכת ההודאה ושבח, ובברכות אמר ר' יוחנן כל ברכה שאין בה הזכרת השם ומלכות אינה ברכה והלכה כמותו לגבי רב שחולק עליו אלא וא"כ סמוכה לחברתה, וברכה ראשונה של י"ח לכבוד האבות לא הוזכר בה מלכות על שאר העולם כי אם שהוא אלוה על האבות. 

כל הברכות כולן צריך שישמיע לאזנו מה שהוא מוציא מפיו ואם לא השמיע לאזנו יצא בין שברך בלבו בין שהוציא בשפתיו ואפילו ברכת המזון כדאיתא התם, כל הברכות כולן לא יפסוק בדברים אחרים בין הברכה ובין הדבר שמברכין עליו ואם הפסיק צריך שיחזור ויברך פעם אחרת, אבל אם הפסיק בדברים שהם מענין דבר שמברכין עליו אין צריך לברך שניה כגון שברך על הפת קודם שיאכל אמר הביאו מלח הביאו תבשיל תנו לפלוני לאכול תנו מאכל לבהמה וכיוצא באלו אין צריך לברך כדאמרינן התם אפילו מאכל בהמה נחשב צורך סעודה מפני שאסור לו לאכול קודם שיאכיל לבהמתו שנאמר (שם יא טו) ונתתי עשב בשדך לבהמתך ואכלת ושבעת, וכן כל ברכה כיוצא בה, ואסור לברך כשהוא ערום עד שיכסה ערותו בד"א באיש אבל באשה יושבת ופניה טוחות בקרקע ומברכת. 

רבים שנתועדו לאכול פת או לשתות יין לדברי ר' יוחנן פרק כיצד מברכין שיין כפת לענין הסבה אחד מברך לכולן בין בתחלה בין בסוף אבל אם במקרה באו זה מכאן וזה מכאן כל אחד מברך לעצמו ובשאר כל האוכלין והמשקין אחד מברך לכולן ברכה לכתחלה, ואמרינן התם תלמידי דרב הוו יתבי קמיה דבר קפרא הביאו לפניו כרוב ודורמסין ופרגיות נתן בר קפרא לאחד מהן רשות לברך וכו', האוכל פת שנעשית מה' המינין חייב לברך לפניה המוציא לחם מן הארץ, אמר רב אין המסובין רשאין לטעום עד שיטעום המברך ואין המברך רשאי לטעום עד שיטעמו רוב המסובין, וגרסינן עלה בירושלמי ר' יהושע בן לוי אומר שותין אף על פי שלא שתה המברך, ואומר שם דלא פליגי שדברי רב בשכולן זקוקין לדבר אחד והא דרבי יהושע בן לוי בשכל אחד ואחד כוסו בידו ובערבי פסחים אמרינן דגחין ההוא סבא ושתי מקמי דרב אשי שברך, וגם למדנו שאין צריך לשפוך מכוס של ברכה לשאר כוסות. 

קמח של אחד מחמשת המינין שבשלו בקדרה בין לבדו בין לערב עם שאר דברים וכן דגן שחלקו לשנים או לכמה חלקים ובשלו בקדירה זהו הנקרא מעשה קדירה, וכן כל תבשיל שנתערבבו מחמשת המינין מברך עליו בורא מיני מזונות, ובלבד שתהא התערובת עיקר שאינו עשוי לדבק לפיכך מיני דבש שמבשלין אותו ונותנין בו סולת כדי לדבק ועושין מהם מיני מתיקה אינו מברך עליו בורא מיני מזונות מפני שהדבש עיקר, וזה כלל הברכות, כל שהוא עיקר ועמו טפלה מברך על העיקר ופוטר הטפלה בין שהיתה טפלה מעורבת עם העיקר כענין שאמרנו בין שאינה מעורבת, כגון שהיה צריך לאכול הדג מליח ואכל הפת עמו כדי שלא יזיק המלח גרונו ולשונו מברך על המליח ופוטר את הפת וכן כל כיוצא בזה, היה הקמח מעורב ורך כדי שיהא ראוי לשתיה מברך עליו מתחלה שהכל ולבסוף בורא נפשות רבות. 

על כסני הן קליות וכן על החטה כמו שהיא בין חיה בין שלוקה והיא שלימה בתחלה מברך בורא פרי האדמה ולבסוף בורא נפשות, והביצה שיש בה פרורין מן הפת בזמן שהפרוסות קיימות פירוש שיהא בהן כזית לפי דברי הירושלמי ותלמוד שלנו אומר אפילו פרורין שאין בהן כזית והוא שיש עליהן תואר לחם והירושלמי יש לפרשו כשאין עליהם תואר לחם, לכך מצריך כזית בתחלה מברך המוציא ולבסוף שלשה ברכות, אין הפרוסות קיימות בתחלה מברך בורא מיני מזונות ולבסוף ברכה אחת מעין שלש, הכוסס את האורז מברך עליו בורא פרי האדמה טחנו ובשלו אף על פי שהפרוסות קיימות בתחלה מברך עליו בורא מיני מזונות ולבסוף ולא כלום מברכת שבעת המינין אלא בורא נפשות. 

תניא כל שהוא משבעת המינין כגון חטה ושעורה גפן ותאנה ורמון וזיתים ותמרים בתחלה מברך לפי מה שהוא ולבסוף ברכה אחת מעין שלש, וכשהוא אוכל תאנים ומיני מזונות ושותה יין כולל ומברך על המחיה ועל הכלכלה ועל הגפן ועל פרי הגפן על העץ ועל פרי העץ בא"י על הארץ ועל המחיה ועל הפירות, וטרוקנין שהן כוכא דארעא פירוש עושה מקום חלל בכירה ונותן לתוכה מים וקמח כמו באלפס מברך עליה בורא מיני מזונות וה"מ דלא קבע סעודתיה עליהן וליכא ריפתא אחריתי מברך על הפת המוציא ופטור על השאר, עוד גרסינן בירושלמי ר' יוחנן אמר טרוקנין חייבת בחלה ומברך עליה המוציא ואדם יוצא בה ידי חובתו בפסח אע"פ שגובלין מעט מגובל במים הרבה מ"מ הוי כמו תחלתו סופגנין רכין וסופו עיסה חייבת בחלה, עוד גרסינן בירושלמי ארשב"ל כל שהאור מהלך תחתיו פירוש כגון מעשה אלפס אין מברכין עליהן המוציא ואינו חייב בחלה ואין אדם יוצא בה ידי חובתו בפסח, ופינייולש אין מברכין עליהן המוציא משום דלית להו תוריתא דנהמא אלא מברכין עליהן בורא מיני מזונות אבל חייבת בחלה כיון שתחלתו עיסה. 

תני רבי חייא פת פוטרת כל מיני מאכל ויין פוטר כל מיני משקין אמר רב פפא הלכתא דברים שבתוך הסעודה מחמת הסעודה הן באין כגון בשרא וכוורי וכל מיני בשולים דדרכן למיכל בהו ריפתא וירקי ובוציני אין טעונין ברכה לא לפניהם ולא לאחריהן ורבי יצחק ב"ר שמואל פירוש דהביצה ודייסא הוו כדין זה וכן עמא דבר ודברים שבאים שלא מחמת הסעודה בתוך הסעודה פר"י כגון תאנים וענבים דאפליגי התם אמוראי ונקראין שלא מחמת הסעודה מפני שראיני כעין מיני מלוחין שרגילין לבא לעיקר הסעודה, וכן כל מיני פירות דבאין בסעודה לטבל בהן פת טעונין ברכה לפניהן שברכת המוציא אינה פוטרתן ולא לאחריהן שברכת המזון פוטרת כל מה שיאכלו עם הפת כרב הונא ורב נחמן יין שבתוך המזון טעון ברכה לפניו שאין הפת פוטרתו שהיין קובע ברכה לעצמו, מנלן דאיתא בפסחים כה אמר ה' כאשר ימצא התירוש באשכול (ישעיה סה, ח) וסוף פסוק יש אל תשחיתהו כי ברכה בו מכאן שהיין קובע ברכה לעצמו ואינו צריך ברכה לאחריו דהשתא ומה ברכה מעין שלש פוטרתו ברכת המזון לא כ"ש, מים ושאר משקין שבאין בתוך הסעודה לא היו נוהגין ר"ת ורש"י לברך עליהן כלל שנחשבין כבאין מחמת הסעודה, כיון שאמר הב ונבריך אסור למשתי פרש"י עד שיברך לפניו אבל אם מברך תחלה מותר אף קודם ברכת המזון. 

אם תפש בידו כוס של שכר ופתח בברכת היין וסיים בברכת השכר אם נלך אחר הפתיחה מחזירין אותו והואיל והספקא בשל דבריהם אין מחזירין אותו, מי שנסתפק אם ברך המוציא אם לא ברך אינו מברך לפי שאינו מן התורה, שכח לברך עד שלא גמר סעודתו חוזר ומברך. 

בעל הבית מברך המוציא והאורח מברך ברכת המזון, אין הבוצע רשאי לבצוע עד שיביאו לפתן או מלח או שום ציר לפני כל אחד ואחד אא"כ הוא פת נקי כדאמרינן התם לית דין צריך בשש מלשון כי בושש כלומר אין צריכין לאחר עד שיביאו לפתן או מלח מפני שפת נקיה היתה, ואין בוצעין אלא מהיכא דגמיר וקדים בשוליה פירש ר"מ ממקום שמבושל יפה יפה שנגמר שם כל הבשול, ויש ספרים דכתיב מהיכא דקדים בשולא שזהו התחתון הנדבק בתנור חם. 

מצוה מן המובחר לבצוע מככר שלם, ואם יש שם פתיתין שלמים גדולים וקטנים וכולן של חטים נחלקו שם רב הונא ורבי יוחנן בפרק כיצד מברכין והלכה כר' יוחנן דאמר התם מברך על השלמה ואפילו היו לפניו פתיתין מפת נקיה ושלמה מפת הדראה כיון שהכל מין אחד שלמה מן המובחר אבל פרוסה של חטים ושלמה של שעורים פרוסה של חטים עדיפא שקודמת בפסוק וירא שמים מניח פרוסה בתוך שלמה ובוצע משתיהן. גרסינן בירושלמי פת נקיה וטמאה ופת קיבר טהורה רבי חייא בשם רבי אחא מברך על אי זה מהן שירצה. 

מסיק בערבי פסחים אם שנה סעודתו מבית לבית מברך או מחדר לחדר כמבית לבית הוי ומברך כאן על מה שאכל וחוזר ומברך כאן על מה שיאכל, ואמר רב חסדא לא שנו אלא בדברים שאין טעונין ברכה לאחריהן במקומן ברכה חשובה ואז צריך לברך במקום שאכל כגון פירות ויין אבל בדברים שטעונין ברכה חשובה לאחריהן במקומו פירוש כגון מיני פת אין צריך לברך, ורב ששת אמר אחד זה ואחד זה צריך לברך, מסיק רב בכיצד מברכין בשבתות וימים טובים ובסעודת הקזה שאדם קובע סעודתו על היין, בירך על היין שלפני המזון פטר היין שלאחר המזון פירוש לפני ברכת המזון וכ"ש יין שבתוך המזון אבל בשאר הימים אינו פוטר וצריך לחזור ולברך. 

כתב רבינו יצחק כי יין של קדוש ושל הבדלה שבתחלת המזון פוטר יין שבתוך המזון, בא להם יין בתוך המזון כל אחד מברך לעצמו לפי שאין בית הבליעה פנוי שיענו כל אחד ואחד אמן ואינו פוטר יין שלאחר המזון כי יין שבא לשרות את המאכל אינו פוטר אותו שבא לשתייה, בא להן שנוי יין בתוך הסעודה כל אחד ואחד מברך הטוב והמטיב, ומסיק בפרק הרואה אין מברכין הטוב והמטיב אלא אם כן יש עמו אשתו ובניו והכי קאמר הטוב לדידי והמטיב לאחריני, מה שאמרנו שכל אחד מברך לעצמו בתוך הסעודה לפי שאין בית הבליעה פנוי פרש"י שמתוך כך אין מתכונין לשמוע וקשה לי דבעינן שומע ומשמיע אפס בירושלמי פ"ק דתענית משמע טעמא לפי שאין עונין אמן באמצע סעודה ולא שום שיחה מפני הסכנה שמא יקדים קנה לוושט ויבא לידי סכנה ואמרינן התם א"ר מונא הדין דעטישא מגו מיכלו אסור למימר אסותא משום סכנתא דנפשיה. 

אף על פי שאין ברכת המזון צריכין יין אם מברך על היין צריך לו להדיח כוס של ברכה מבפנים ומבחוץ כלומר ישטפנו ואם נקי הוא יברך וימלאנו יין חי ויאחזנו בימינו דאף על גב דקאמר אין לנו אלא ארבע אלו מנין לא פליגי ופירוש חי שאינו מזוג כי אם מעט כי חי גמור אינו ראוי לברכה ויש מפרשים כי חי ר"ל על הכוס שיהא שלם כדאמרינן התם שבירתן של כלים זו היא מיתתן, ואמר ר' יוסי אין משיחין על כוס של ברכה אלא הכל שותקין עד שתכלה ברכת המזון, גרסינן בירושלמי שלשה דברים נאמרו בכוס של ברכה עטור מודח מלא, ושלשתן בפסוק אחד (דברים לג, כג) נפתלי שבע רצון ומלא ברכת ה' ים, שבע עטור, רצון מודח, ומלא כמשמעו, ברכת ה' ברכת זמון, י"ם יין מים. 

סליקו להו ברכת המזון, מברכת ה' אהיה נזון: 

דין הלכות ברכת הריח 

כל המריח ריח טוב אם היה זה שהיה לו הריח עץ או מין עץ מברך עליו עצי בשמים, ואם היה עשב או מין עשב מברך עשבי בשמים, ואם אינו לא מן העץ ולא מן האדמה כגון המור שהיא מן חיה מברך בורא מיני בשמים, ואם היה פרי הראוי לאכילה כגון אתרוג ותפוח מברך שנתן ריח טוב בפירות, ועל הכל אם אמר בורא מיני בשמים יצא, נכנס לחנותו של בשם שיש שם מינין הרבה מברך בורא מיני בשמים, ואם ישב שם כל היום כלו אינו מברך כי אם ברכה אחת, נכנס ויצא כל היום כלו חייב לברך בכל פעם ופעם, הורד והלבונה והמצטכי וחלפי הים הוא אשפיק וכיוצא בהן מברך עצי בשמים, ועל שמן אפרסמון מברך בורא שמן ערב, בשמים של ע"ז ושל בשמים האסורות אין מברכין עליהן לפי שנעשו להעביר ריחתו כדאיתא בברכות בפרק אלו דברים, מוגמר שמבשמין בעשנן הבגדים אין מברכין עליו לפי שלא נעשה להריח לעצמו של מוגמר וכן המריח בבגדים שהן מוגמרין אין מברכין לפי שאין שם עיקר בשם אלא ריח בלא עיקר, אמר מר זוטרא אמר מר טובי אמר רב מנין שמברכין על הריח שנאמר (תהלים קנ, ו) כל הנשמה תהלל יה, אי זהו דבר שהנשמה נהנית ממנו ואין הגוף נהנה ממנו הוי אומר זה הריח. 

גרסינן בברכות בפרק ג' שאכלו ת"ר כל הברכות כלן פותח בהן בברוך וחותם בברוך חוץ מברכת הפירות וברכת המצות וברכה הסמוכה לחברתה וברכה אחרונה של ק"ש יש מי שפותח בברוך ואינו חותם ויש מהם שחותם ואינו פותח אמר שמואל צריך שיאמר מעין חתימה סמוך לחתימה, פומבדיתאי אמרי פתיחתן סמוך לחתימתן. 

כל מצות עשה מברך עליהן קודם לעשייתן וכן כל מצוה מדברי סופרים בין מצוה שהיא חובה כגון מקרא מגילה והדלקת הנר בשבת ובחנוכה בין מצוה שאינה חובה כגון ערוב ונטילת ידים מברך עליהן קודם לעשייתן אקב"ו לעשות והיכן וצונו מלא תסור מן הדבר אשר יגידו לך ימין ושמאל (דברים יז, יא) וכתיב לא תסור מן הדבר אשר יאמרו לך תעשה, חוץ מטבילה שאינה אלא לאחריה מפני טבילת גר שאינו יכול לומר וצונו עד לאחר מילה וטבילה לכך תקנו שלכל טבילות לא יברכו אלא לאחרי כן, וכן בנטילת ידים שמברך אחריה מפני נטילת בית הכסא שאינו נקי לברך לפניה לכך תקנו על כל הנטילות לברך אחרי כן. 

אמרינן בפרק בכל מערבין כל מצוה שהיא מזמן לזמן כגון שופר לולב וסוכה מגילה ונר חנוכה וכל מצוה שאינה תדירה ואינה מצויה בכל עת הרי היא דומה למצוה, אבל מילה היא תדירה יותר וגם אין לה עת קבוע משנה לשנה לפיכך אין מברכין עליה שהחיינו. 

יש ברכות שמברכין על ויש ברכות שאין מברכין על וכלל הדבר פירש הר"מ ז"ל עשה מצוה לעצמו כגון שלבש תפילין מברך להניח, נתעטף בציצית מברך להתעטף, מל את בנו מברך למול, מל את בן חבירו מברך על המילה, קבע מזוזה לעצמו מברך לקבוע, קבע מזוזה לאחר מברך על קביעות מזוזה, עשה להם מעקה מברך על עשיית מעקה, וכן ערוב על מצות ערוב מפני שהוא לאחרים, נטל הלולב מברך על נטילת לולב שכיון שהגביהו יצא ידי חובתו, מכל מקום אם מברך קודם שיטול מברך ליטול כמו לישב בסוכה, אבל נטילת ידים ושחיטה הואיל ודבר הרשות הן אפילו שחט לעצמו מברך על השחיטה ועל כסוי הדם ועל נטילת ידים, וכן הוא מברך על ביעור חמץ בין בדק לעצמו בין בדק לאחרים שמשעה שגמר בלבו לבטל נעשית מצות ביעור, ועל הלל בכל מקום שקורין הלל מברכין לגמור או לקרוא. 

אמר רב יהודה הבודק צריך שיברך מאי מברך רב פפי משמיה דרבא אמר לבער חמץ והלכתא על ביעור ובגמרא אמרינן בלבער כולי עלמא לא פליגי דלהבא משמע כי פליגי בעל ביעור חמץ מר סבר לשעבר משמע ומר סבר להבא נמי משמע ולא נחלקו אלא בעל, ומאי פסקינן והלכתא על ביעור חמץ, ויש לומר דה"ק והלכתא על ביעור וכל שכן לבער, ויש אומרים דמשום הכי אמר והלכתא על ביעור לפי שמברכותיו של אדם ניכר אם תלמיד חכם או לאו ולפיכך מברך בעל להורות שהוא תלמיד חכם ויודע שיכול אדם לברך בעל, מכל מקום צריכים אנו לדעת למה התקינו מקצת ברכות בעל ומקצת ברכות בלמד, וי"א שכל מצוה שאי אפשר לעשותה על ידי שליח והיא להבא כגון ציצית ומקצת הברכות בלמד, וכל מצוה שאפשר לעשותה ע"י שליח כשחיטה וביעור מברך בעל, והרי ספירת העומר שמברכין בעל י"ל דמפני שרוב הפעמים ש"צ מברך והאחרים שומעין ויוצאין ידי חובתן תקנהו בעל כמו המצות שנעשית על ידי שליח וכסוי הדם שאי אפשר לעשותו על ידי שליח ומברכין בעל יש לומר דכסוי גמר מצוה היא ואפילו לאחר הכסוי יכול לברך כיון שברך מקודם על השחיטה וכיון שהברכה היא לשעבר לא תקנוה בלמד. 

ונטילת ידים נמי מברכין בעל ואף על פי שאי אפשר לעשותה על ידי שליח מפני שרוב הפעמים אין ידיו נקיות וצריך ליטול ידיו תחלה ולברך אחר כן והוה ליה לשעבר מ"מ אומר ר' יצחק הזקן ז"ל שצריך לברך קודם נגוב ידים כדי שיהא גומר עשייתו, ובנטילת לולב שמברך בעל אף על פי שאי אפשר לעשות על ידי שליח שאני לולב מדאגבהיה נפק ביה לפיכך מברכין בעל, וא"ת היאך מברך אחר עשיית המצוה י"ל כיון שעדיין יש לו לנענע עובר לעשיתו הוא דשירי מצוה מעכבין את הפורענות ויש אומרים כי כשנוטל צריך ליטלו שלא כדרכו ואינו דהא אמרינן מדאגבהיה נפק ביה ש"מ שכדרכו הוא נוטלו, ואם תאמר והרי טבילה שאי אפשר לעשותה ע"י שליח ומברכין בעל יש לומר כיון דאיכא טבילת גר שהיא לשעבר שמברך אחר הטבילה דאכתי גברא לא חזי תקנו בכל הטבילות גם כן בעל כדי שיהא לכלן נוסח אחד, ואותן שמברכין בתפילין על מצות תפילין טועין הן אלא שצריך לברך במצות תפילין וכן אין ראוי לברך בלילי פסחים על אכילת מצה ולא על אכילת מרור אלא לאכול מצה ולאכול מרור ואפילו במי שמברך בבתי אחרים להוציאן ואינו אוכל מברך בלמד דכיון דעל ידי מה שהוא מברך להוציאם אוכלין כאלו אוכל הוא עצמו דנינן ליה, וא"ת והרי להדליק נר של חנוכה להדליק נר של שבת וכן להפריש תרומות ומעשרות שאנו מברכין בלמד ונעשית על יד שליח, וי"ל דהני כיון שהן מצות שאין טורח בעשיתן ודרך בני אדם לעשותן על ידי עצמו תקנו אותן בלמד כמו המצוות הנעשות על ידי עצמו אבל בדיקת חמץ יש בה טורח ואדם מצוה לשלוחו לבדקו ולכך תקנו בעל, ומיהו אם מצוה לשליח להדליק או להפריש מברך בעל כיון שנעשה על ידי שליח. 

ובשופר מברכין לשמוע קול שופר שכיון שמברכין על השמועה אי אפשר לשמוע על ידי אחר ואלו היינו מברכין על התקיעה היתה הברכה לבטלה ולפיכך במגילה תקנו על מקרא מגלה לפי שאפשר לו לקרותה על ידי אחר ואם תאמר הרי הלל שיוצא בו ע"י אחר ומברכין בלמד יש לומר שאני הלל שהרי הוא צריך לענות ראשי פרקים ולכך תקנוה בלמד ואכתי איכא למידק בברכת להכניסו בבריתו של אברהם אבינו שהיא בלמד והיא לשעבר שאחר שנעשית המילה מברך אותה אבי הבן שאין אומר שמברך אותה קודם דהא אמרינן התם העומדין שם אומרים כשם שהכנסתו בברית כך תכניסהו לתורה דמשמע שכבר הכניסו, ועוד שרוב הפעמים אין האב מוהל ונמצאת עשית המצוה תלויה בדעת המוהל ושמא יתחרט ולא ירצה למול וא"כ היאך יברך תחילה אלא ודאי אחר המילה מברך אותה וא"כ כיון שנעשית המילה האיך מברך בלמד ותירץ רבינו יצחק הזקן שעיקר ברכה זו להודיע שלא היתה המילה לכונת מראה העין בלבד אלא לכונת מצוה ודבוקה היא עם הברכה שברכו על המלה להכניסו בבריתו של אברהם אבינו. 

מצות עשה למול ביום השמיני ומצות האב לימול בנו שנאמר (ויקרא יב, ג) וביום השמיני ימול בשר ערלתו ועל הרב למול את עבדיו שנאמר (בראשית יז, יב) יליד בית ומקנת כסף, פ"ק דקדושין תנו רבנן האב חייב בבנו למולו ולפדותו וללמדו תורה וללמדו אומנות, תנו רבנן פרק ר' אליעזר דמילה המל אומר על המילה אבי הבן מברך להכניסו בבריתו של אברהם אבינו והעומדין שם אומרים כשם שנכנס בברית כך תכניסהו לתורה ולחופה ולמעשים טובים ולמצות. 

המברך אומר אשר קדש ידיד מבטן פירוש יצחק, ויש מסמיכין ואת בריתי אקים את יצחק בראשי תיבות אשר קדש ידיד מבטן, חק בשארו שם זה יעקב, וצאצאיו חתם באות ברית קדש אלו י"ב שבטים, על כן בשכר זאת אל חי חלקנו צורנו צוה להציל ידידות שארנו משחת למען בריתו אשר שם בבשרנו ברוך אתה ה' כורת הברית, לרב נחשון ז"ל ינוקא דאתיליד והוי בר תרין או בר תלתא וארבעה יומי רגילי גמירים כי ניח נפשיה מהלין ליה על קברי ולא מברכין על המילה ומסקין ליה שמא דכד מרחמין מן שמיא והוי תחיית המתים הויא ידיעה ינוקא ומבחין ליה לאבוה, ואבי הבן כשמברך להכניסו אין מברך אלא לאחר מילה ואף על פי שאמרו חז"ל כל המצות כולן מברך עליהן עובר לעשייתן מילה שאני דחיישינן שמא תתקלקל המילה ונמצא מוציא שם שמים לבטלה. 

ונשאל הריא"ג ז"ל אם נזדמנה מילה ביום הכפורים כוס של ברכה מה יהיה עליו, תשובה לא מברכין על הכוס כל עיקר כדעבדינן בדוכתא דלא שכיח ביה חמרא, וחזינן לגאון שאמר מברך על היין ומניחו עד לערב ושותהו ואנן לא סבירא לן הכי דכיון דקיימא לן המברך צריך שיטעום לא אפשר היכי נעבוד נברך עליה ולא נטעום המברך צריך שיטעום, ליטעמיה לינוקא חיישינן דלמא אתי למסרך, לינחיה עד לאורתא הא קיימא לן צריך למטעמיה מקמי דלשתעי אי אשתעי מקמי דלטעום צריך למהדר ולברוכי ואי לא הדר מברך אשתכח דקא שתי ליה בלא ברכה ואי הדר מברך הוי קמייתא ברכה שאינה צריכה וקא עבר משום לא תשא הלכך לא אפשר ומהלינן ליה בלא כוס, ולהכי לא מבדיל בכוס בט' באב שחל להיות במוצאי שבת, ובשאלה אחריתי לגאון ברכת מילה ביום כפור היאך הוא כך ראינו שכל תענית שאין יולדת שותה אין מברכין בורא פרי הגפן על הכוס ושל ברכת מילה לפי שצריך שיטעום ואם אינו טועם מוציא שם שמים לבטלה. 

שאלה אם מברכין בצבור על החומש כמו בספר תורה, תשובה דע שהחומשין שנזכרו הם שנכתבו כתקנן בגויל ונתפרו בגידין כדין ספר תורה אלא שאין בו אלא חומש אחד ועליו הוא ששאלו בפרק הניזקין אם קורין בחומשין אם לאו ואסיקנא דמן הדין מותר אלא שאסור לעשות כן מפני כבוד הצבור דרבה ורב יוסף דאמרי תרוייהו אין קורין בחומשין בבית הכנסת מפני כבוד הצבור, אבל חומשין שלנו שנכתבו בקונטרסין ולשאינן תפורין בגידין פסולין לגמרי לקרות בהן בצבור ולברך עליהן. 

שאלה במה שאומרים בפרק הרואה כי מתער לימא הכי שאינו צריך ליטול ידיו דהא אחר כלן אומר כי משא ידיה, ומכל מקום ודאי צריך לנקות ידיו ברחיצת מים או בצרורות או בכל דבר המנקה וה"ר יהודה ב"ר ברזילי כתב דלאו למימרא שצריך לברך כל שיעשה כך וכך שמזכיר פרק הרואה אלא בעת שיזדמן לו מברכין יחד, עוד השיב במה שאמר נטל ידיו לא יקדש שהטעם נראה כמזלזל בקדוש ונואש מלקדש דאילו היה בדעתו לקדש על היין לא היה לו ליטול שתי ידיו שהנוטל ידיו לפירות אפילו לחיים כגון יין אינו אלא מגסי הרוח אבל אחר שאמר דרב זמנין דחביב ליה חמרא מקדש אחמרא אין זה מזלזל בקדוש דדלמא דעתו היה לקדש על הפת לפי שהוא תאב לאכול יותר מלשתות ולפיכך מקדש בין אריפתא בין אחמרא, ועל כן נהגו הכל עכשיו ליטול ידיהם קודם קדוש ואין אדם נמנע בכך אלא בערבי פסחים, ואומר שהטעם בערב פסח מפני שאי אפשר לו בפת דבכוס ראשון אומר קדוש היום. 

עוד נשאל מהו לומר פסוקי דזמרה לאחר י"ח, והשיב שהוא מחלוקת בין הגאונים ז"ל והצרפתים שהגאונים אומרים שלא תקנום אלא קודם תפלה וכן דעת הרמב"ן ז"ל ודעת ה"ר יהודה ברצלוני אלא שאמר שאם אינו יכול לאמרם כולם אומר מזמור אחד או שנים ויקצר ויעלה כדי שתהא תפלתו עם הצבור, אבל הצרפתים אומרים דבין כך ובין כך אומרים אותן וכן דעת ה"ר יונה ז"ל ואנו נוהגין כדברי הגאונים. 

עוד כתב שהוא מקובל מה"ר יונה שאין מברך בנטילת ידים אלא בשחר ובשעת אכילה כל מי שטבולו במשקה וכן הדין דהיאך יברך אשר קדשנו במצותיו וצונו ומספק לו רחיצה במים או בנקיון עפר וצרורות, ועל כן הנוטל ידיו בנהר אינו מברך וצונו על טבילת ידים לא נצטוינו אלא לברך על נטילת ידים דיש בכלל מאתים מנה ויש בכלל הנטילה טבילה ומחמת צווי הנטילה הטביל ידיו. 

עוד נשאל מה שאנו צריכין ליזהר בתפלה שלא ליגע במקום הטנופת אי זה מקום יקרא מקום הטנופת, והשיב דמסתברא שלא במקום הטנופת ממש אלא אפילו שוק וירך ומקומות המכוסין שבאדם לפי שיש שם מלמעלה זיעה וכן מחכך בראשו אבל מקומות מגולין בפניו ומקום מגולה שבזרועותיו אין זה מקום הטנופת מלמולין צואה וזיעה וכך אנו נוהגין. 

עוד השיב במה שאמרו בחמץ בפסח אוסר בכל שהוא ה"מ באכילה אבל בהנאה אינו אוסר אלא אם כן דבר חשוב כככרות של בעל הבית ומשום הכי לא תנא ככרות של נחתום בהדי הנך דעבודה זרה משום דהתם לא קתני אלא אסור תערובת בהנאה וכבר האריך שם בזה, וכן דעת הר"מ ז"ל. 

עוד השיב שדעתו כדברי האומר שכל מקום שאסורו מחמת ספק מגעו של עכו"ם אסור בהנאה אף על פי שלא אסר בהנך אלא במפקיד יינו אצל עכו"ם בלא מפתח וחותם, גרעינה של חטים שנמצאת בתרנגולת בפסח אם בעוד שהיו רוחצין התרנגולת נמצאת הגרעינה במים משליכה ומותר ואם בתוך התרנגולת נמצאת בעוד שהיו מולחין אותה קולף המקום שנמצאת בו דקיימא לן מליח הרי הוא כרותח דצלי ושערו חכמים ז"ל דלעולם אין צלי בולע יותר מכדי קליפה כל זמן שאין לשם שומן שיהא מפעפע ואם כן קולף מקום החטה והתרנגולת מותרת ואם נתבשלה התרנגולת ונמצא גרעינה של חטים בקדירה אסורה התרנגולת דקיימא לן חמץ בפסח במשהו אבל יכול למוכרה לעכו"ם כיון שאינו חמץ בעין ויכול להשהותה לאחר הפסח ולאוכלה מזה הטעם. שמעתי ששאור של עכו"ם ששלחוהו דורון לישראל ביום טוב אחרון של פסח בשהייה אחר הפסח מותר לערב בו עיסה דכי קניס רבי שמעון בחמץ של ישראל שעבר עליו הפסח שהוא אסור בהנאה ה"מ בעיניה אבל על ידי תערובת לא קניס. 

שאלה אם מותר לתת בעיסה מלח בפסח ואמר דמותר ותדע דהא אמרינן בותיקא אסרי ושרינן קמח ומים ומלח המתבשל בקדירה משום דאמבשל ליה אחמועי מחמעא אלמא בעיסה הנאפת בתנור אית לך לומר אין נותנין וכל שכן בעיסה. 

סוד על ענין ציצית 

יש בה שמונה חוטין וחמשה קשרים ושלשה עשר חוליות בין כל חוליא שלשה כריכות נמצאו כל הכריכות ל"ט ושמונה חוטין וחמשה קשרים הרי שלשה עשר כנגד אחד שהוא יחידו של עולם וכמו כן השלשה עשר חוליות הם כנגד אחד נמצא חשבון הקשרים עם החוטין והחוליות כ"ו כנגד שמו של הקדוש ברוך הוא יהו"ה שהוא כ"ו, וכמו כן שמנה חוטים והחמשה קשרים והשלשה עשר חוליות והל"ט כריכות הם ס"ה כשם אדנ"י שהוא שם של ס"ה, נמצא ששני שמותיו של הקדוש ברוך הוא דמיוחדין הם על הציצית, והמקיים מצות ציצית בכל יום כאילו קיים כל התורה כולה וכל מעשיו הם לשם שמים כי ה' עמו וזה סוד גדול על פי הקבלה, וצריך קשירת הציצית שיהא כסדר הזה קשר בראשונה ואחר הקשר שני חוליות ואחר כך קשר ואחר כך שני חוליות ואחר כך קשר ואחר כך שבעה חוליות ואחר כך קשר ואחר כך שני חוליות ואחר כך קשר וזה על פי הקבלה, הקשר הראשון הוא כנגד היסוד הראשון שהוא יסוד העולם והשני חוליות הם כנגד העפר והמים שהם מארבע יסודות, ואחר כך קשר שהוא כנגד אדם בהמה וחיות ועופות ודגים וצמח האדמה שהוא ישוב העולם ואחר כך שני חוליות שהן כנגד האויר והאש שהם מארבע יסודות ואחר כך קשר שהוא נגד הפרש שיש בין אלו היסודות ובין הרקיע, והשבעה חוליות הם כנגד שבעה רקיעים, ואחר כך קשר שהוא כנגד הפרש שיש בין שבעה רקיעים ובין גלגל החוזר ובין גלגל המקיף והשני חוליות שבאחרונה הם כנגד אלו שני הגלגלים וקשר האחרון הוא כנגד המרכבה וזה הסוד עמוק מי ימצאנו ושלום על שומר אותו שנאמר (תהלים כה, יד) סוד ה' ליראיו ובריתו להודיעם. 

תם סוד ענין ציצית להרב גדול בעל התרומה, השומר אותו יהיה נשמר ממהומה. 

שאלות לענין שבת 

כתב רבינו שרירא גאון ז"ל ושמירת עבדים לשבת ממלאכה זהו דבר שאין לנו אלא לתת להם נפישה ומנוחה ולהודיעם כבוד שבת ואם משמרין מוטב ואם לאו הרי אנו פטורין וכבהמה אנו עושין להם בלבד ומשמרין אותם בבתינו מן המלאכה שלא לעשות כל עיקר ובדבר זה יש חומר לענין עבד במילה יותר מבשבת כי המילה אנו מצווין למול את העבדים שנאמר (בראשית יז, יג) המול ימול יליד ביתך ומקנת כספך והשבת נפישה ומנוחה אנו מצווין לעשות ושביתתן ביד עצמן היא. 

לרב נטרונאי ז"ל וששאלתם מהו שיאמר אדם בשבת לעבדו לקוט לנו תאנים וענבים להביא לנו בערב שרי או לא, אסור לאדם לומר לעבדו כך שעבדו חייב לשמור שבת כמותו. 

לרב האי גאון ז"ל וששאלתם אנו יש לנו גנות ופרדסים ואין לנו חלק להשקות אלא ביום השבת חק ולא יעבור מימים קדמונים ויש לנו אריסין שלוקחין חומש מהפירות והן משקין ועושין כל מה שרוצין והיהודים בעליהם לא ידע עמהם מאומה יש בדבר זה השקות זרעים על יד עכו"ם בשבת או מותר, כך ראינו שאם השדות האלו במקום שישראל מגיעין אליהם בשבתות וימים טובים אסור שיהיו האריסין משקין אותן כי שדה של ישראל נראית שמשקין אותו בשבת וביום טוב ואם רחוקה היא מותר ואי אפשר לפסוק עליהן מבעוד יום אף על פי שהם בתוך התחום מותר, וכן מותר לישראל לתת שדהו לעכו"ם לחרוש ולזרוע אותו בקבלנות כלומר בדבר קצוב והעכו"ם עושה בו מלאכה אפילו בשבת דעכו"ם כי עביד אדעתא דנפשיה קא עביד דהא קביל עליה כלהו מלאכות בדבר קצוב אם יום או יומים יטרח בהם, ודמיא הא מילתא למה שאמרו במועד קטן גבי אבל האריסין והשכירים והקבלנים שלו הרי אלו יעשו מלאכה אלמא מלאכה דידהו חשיבה ולא דמיא לישראל ועכו"ם שקבלו שדה בשותפות דאסקינן לקמן דאסור לומר לעכו"ם טול חלקך בשבת ואני אטול חלקי למחר דהתם אישראל גופיה דמיא מלתא למעבד דעבידתיה היא ועכו"ם נמי שלוחיה דישראל ובשל ישראל קא טרח אבל הכא דהעכו"ם רמיא ובדידיה קא טרח, ואי קשיא לך הא דאתמר בפרק מי שהפך את זיתיו מקבלי קבולת בתוך התחום אסור חוץ לתחום מותר ומפרשין לה רבנן בשבת לא קשיא התם מיירי בקבולת של בנין והדומה להם שאינו נוטל כלום בגוף הקרקע ונראה כשכיר יום אסור משום מראית העין כיון שהוא בתוך התחום ומיהו במלאכת כלים הנעשים בצינעה בתוך הבית שנינו במסכת שבת וכולן ב"ה מתירין עם השמש, וכן אפילו בעורות וכלים לכבס מותר שאין אדם מכיר כליו של פלוני אבל כגון חמורו וגמליו אין עושין כדאתמר נמי לענין אבל, ובעל התרומה ז"ל כתב דקבולת שאינו נוטל חלק בגוף הקרקע אלא שמקבל עליו לעשות המלאכה במעות ואפילו בשדה וכרם אסור. 

וכתב הרמב"ן ז"ל וחזינא למקצת רבוותא דמספקא להו בפורני אי עבדו בהו אינשי אריסותא כשדה ושרי להשכירו לחדש או לשנה או כמרחץ דמי ואסור כדאמרינן אריסותא למרחץ לא עבדי אינשי ומסתברא דאסור דלא תלינן אלא במלתא עבדי הכי דהא שכירות דשדה יותר היא מפורסמת להתירה מן האריסות שזה נוטל בפירות למחצה לשליש ולרביע ונהנה במעשה וזה אין לו בשדה כלום ואפילו הכי פרשו בגמרא היתר השכירות משום דאמרינן אריסותיה קא עביד ולא תלי בשכירות והטעם לפי שכל השדות לאריס הן עומדות כדאמרינן בכתובות ארעא לאריסי קיימא, וכשאדם רואה זה הגוי עומד ועושה תמיד בשדה על כרחם תלי באריסות והוא מותר לפיכך אף השכירות מותר והמרחץ שאין סתמו עומד לאריסות אין תולין בו בשכירות ואסור, והדבר ידוע שאין פורני עומד לאריסות הלכך אף השכירות אסור בו ואפילו במשכירו לחדש ולשנה אבל לחלוק עמו בפת בכל יום ודאי שכר שבת הוא ואסור והנוהג כן אינו שומר שבת, ובריחים התירו רבים לפי הענין שלהם שהן עומדות לאריסות אבל בעלי מתכות ופורני וריחים כיוצא בו דשדה, וכתב רב האי גאון ז"ל מצאתי מכיון שהשכירה שנים הרבה ונתפרסם מותר וכן נהגו היתר בבבל, ועכשיו שנהגו להשכיר בין מרחץ בין פורני במקומותינו מותר דליכא משום מראית העין דכולי עלמא ידעי דהכא פורני ומרחץ לשכירות יהבי אינשי. 

מר רב משה גאון ז"ל עכו"ם שמלא מים בשבת והביא מרשות הרבים לצרכו מותר לשתות מהן ישראל, כללא דמילתא כל מה דעביד עכו"ם לצרכה דנפשיה שרי ליה לישראל לאסתפוקי מיניה בין הוא בין בהמתו ודוקא דלא צריך ליה ישראל ולא אית ליה אחוה בהדין דמפיש ומייתי בשביל ישראל אבל סתמא אף על גב דמכירו לא אית ליה למיחש ושפיר דמי ועכו"ם שפסק לו שכר מותר לשלוח בידו אגרת. 

לרבינו האי גאון ז"ל ואסור ליה לבר ישראל למסר חיותא לרועה עכו"ם בשבת שמא יוציאנה חוץ לתחום דאמרינן אמרו עליו על יוסף הכהן שלא נמצא כתב ידו ביד עכו"ם מעולם. 

לרבינו יוסף גאון ז"ל וששאלתם מהו שיעשה אדם עם עכו"ם שותפות בחנות וישב אותו העכו"ם בחנות בשבת וימכור ויקנה אותו העכו"ם בחנות בשבת הכין חזינא דכי האי גונא אסור דאתי למחשב חשבונות וקא אכיל שכר שבת ואמרי אינשי קא שקיל איניש רוחא בשבתא ואסור, וכן נמי אסור שיעשה ישראל עם העכו"ם שותפות בחרישה ואותו העכו"ם חורש בשבת בבהמות ישראל משום דמפקד ישראל למשבת בשבת הוא ושורו וחמורו ובהמתו, וכן נמי אסור לבר ישראל שיתן מעותיו לעכו"ם בשותפות על מנת לחרישה ויקנה באותו ממון שורים ובהמות ויחרוש בהן בשבת דכיון דאית ליה לישראל מעות בשורים ובבהמות הוו לה כבהמות ישראל ואסור וכן נמי אסור לבר ישראל שיעשה הערמה עם העכו"ם שותף שהוא חורש עמו שימכור לו בהמה שהוא חורש בה או מקח שבחנותו ולאחר שבת יחזור ויקנה בהמה מאותו העכו"ם דכיון דהערמה היא אסור עד דנפיק להון לההיא בהמה ולההוא מקח לגמרי, ואסור לבר ישראל שישכור פורני לעכו"ם לעשות מלאכה בשבת ואף על גב שאין לישראל באותו פורני כלום משום דנקרא על שם ישראל וכן מרחץ של ישראל אסור להשכירו לעכו"ם לפי שנקרא על שם ישראל. 

לרב האי גאון ז"ל וששאלתם מי שראה קרי בליל שבת או ביום טוב בימי קור היכי עביד, חייב הוא להטהר ואף על פי שהוא חולה ובא לידי סכנה או פטור הוא מן התפלות או יש תקנה להחם חמין מע"ש או מעי"ט ומכינם שאם יארע לו דבר יערב בהן אחרים כדי שיהיו כפושרין ויתנם על גופו, הכין חזינא שאם חושש אדם בשבת שמא יסתכן אם רוחץ בשרו במים צונן פטור מן התפלה, זה דבר ברור הוא שאפילו בדברים חמורים מן התפלה פטור מהם ואינו חייב לבא לידי סכנה, והמים שהוחמו מע"ש כבר פשיטא שאסור לרחוץ מהן כל גופו וזכורים אנו כמה שבתות מרבי אהרן גאון ז"ל שהיינו מתפללין והוא יושב מן התפלה עד הערב. 

לרב פלטוי וששאלתם מפרסמין את החנפים מפני חלול השם מאי חלול השם אית ביה, כך ראינו שאדם זה ידוע הוא שאומר לרע טוב ולטוב רע רואין בני אדם ואומרים שמא יפה הוא אומר ומתחלל שם שמים ואמרו רז"ל מפרסמין את החנפין בשבת מפני חלול השם ואמרינן ארבע כתות אינן מקבלות פני שכינה וחד מינייהו כת החנפים. וששאלתם מי שהיה מהלך בדרך ונזדמן לו יום טוב והוא במדבר והלכה מעליו השיירה יש לו היתר להלך או לאו, כך ראינו אם יש שם סכנה בשבת אם מפני חיה רעה או צינה או חמה או לסטים או כיוצא בו יש לו רשות להלך כדי להגיע השיירה ולא ישב בסכנה אלא שמעיקרא כשהוא בעירו או בישוב צריך לחשב, אין ישיבות בשבתות וימים טובים ואם חשב ומתחדש לו דבר בדרך פטור הוא ומהלך מפני הסכנה ואין בכך כלום. 

גרסינן בירושלמי בהלוליה דרבי שמעון ברבי היו מטפחין אחורי ידיהן בשבתא עבר רבי מאיר ואמר רבותינו הותרו בשבת שמע רבי ואמר מי הוא שבא להוכיחנו בביתינו שמע רבי מאיר קליה דרבי וערק נפקין פדיי בתריה פירש רצין אפרק קדליה פירוש נפל כובעו בברחו וראוה רבי מאחוריו ושוב לא ראהו משמע שרבי מתיר דבר זה, מסקינן פירות הבאות מחוץ לתחום או ד"א בשבת אם משל ישראל זה מותר לישראל אחר, כדאיתא בפרק בכל מערבין ולאותו ישראל הבא בשבילו צריך להמתין למוצאי שבת בכדי שיעשו אף על פי שאסור תחומין מדבריהם. 

כתב רבינו סעדיה ז"ל וצריך שיאכל בלילי שבתות אחר קדוש ואפילו כזית ואם לאו לא יצא ידי קדוש. 

וששאלתם ביהודי עם הארץ שבא לגרש אשתו ואמרו לו ב"ד שיפרע לה כתובתה ואמר שלא הבין כשקרא החזן הכתובה והמתנה ולא הבין התנאים ואמר ששאלו את ה"ר מאיר ז"ל והשיב דשומעין לו והוא אומר דאין שומעין לו דחזקה שהעדים הודיעוהו בעל פה ועל פיו חתמו שאם אין אתה אומר כן לא הנחת על עמי הארץ ולא על הנשים דכולן יטענו כן ואין אלו אלא דברי תימה אבל מה אעשה שכבר הורה זקן יושב בישיבה חכם עם איש שיבה, עוד לו שכיב מרע שכתב גט לאשתו מהיום אם מתי ועמד והלך ומת ואמרו הרופאים שמת מן החולי הראשון הרי אשתו מותרת להנשא ואינו זקוקה ליבם וכן נראה מדעת ר"ת ז"ל, וכן נראה דעת הרמב"ם ז"ל. 

וששאלתם אשה שישבה עם בעלה שנים הרבה ויש לה בנים ממנו ואמרה מאיס עלי אם כופין אותו לגרש אם לאו, תשובה אל ה"ר אשר ב"ר יחיאל ז"ל ואמר כך וזהו לשונו, אף על פי שרבינו משה ז"ל כתב דכי אמרה מאיס עלי שכופין אותו להוציא ר"ת ורבינו יצחק ז"ל כתבו שאין כופין אותו והביאו ראיות חזקות וכיון דאיכא פלוגתא דרבוותא למה נכניס ראשינו בין ההרים הגדולים ולעשות גט מעושה שלא כדין ולהתיר אשת איש, ועוד כי בעונותינו בנות ישראל פרוצות ואיכא למיחש שמא תתן עיניה לאחר וכל המעשה בטענה זו מרבה ממזרים בישראל, ועל להבא אני כותב אבל לשעבר אם סמכו על דברי רבינו משה מה שעשה עשוי ותהיה מגורשת. 

לרבינו האי ז"ל גרושה מותר להחזירה ביומא ואפילו לשעתא ואין בכך כלום. תשמיש המטה בכל השנה מותר חוץ מתשעה באב ויום הכפורים. מנהג ספרד לומר סברי מרנן לפני קדוש והבדלה וברכת ארוסין ונשואין וברכת המילה שעל היין ויש לי סמך בשם רבותינו מצרפת לפי מה ששנינו בסנהדרין היו מוציאין אותו לסקלו והיו משקין אותו כוס של יין חי בקורט לבונה כדי שתטרף דעתו עליו, פירוש ולא ירגיש בענין הסקילה, על כן אמרינן סברי מרנן שיהיה בדעת רבותי שזה הכוס לחיים ולא למות לברכה ולא לקללה ולא יהיה כאותו שנגמר דינו, והם עונין לחיים לחיים יהיה ולא למות, ועוד שמעתי לפי מה שאמרו בא להם יין בתוך המזון כל אחד ואחד מברך לעצמו לפי שאין בית הבליעה פנוי ועכשיו שבית הבליעה פנוי אומר היש בדעתכם לצאת מזאת הברכה ולכוין דעתכם לצאת בה והם אומרים לחיים שלשון התלמוד הוא. 

שמעתי בשם ה"ר י"ט אל שבילי שהורה הלכה למעשה באחד שקדש אשה מינקת על מנת שלא יכנוס בתוך זמן היניקה ואחר זמן באו לפניו לשאול אם יכולין לכנוס בתוך זמן היניקה כיון שכבר קדש ושלח בשביל הילד היונק וראה שהוא חזק ובריא ואמרה שיוליכו הילד לשלש נשים חכמות ויבחנו אותו שלשה ימים בלא יניקה באכילה ושתיה ואם יכול לסבול בלא יניקה שהוא מותר מפני שיש חשש שמא יבא הוא או היא למכשול. 

המדיר אשתו מלעשות מלאכה יוציא ויתן כתובה שהבטלה מביאה לידי זימה, וכן כל אשה רוחצת פניו ידיו ורגליו ומוזגת לו הכוס ומצעת לו את המטה ועומדת ומשמשת בפניו כמו שתתן לו מים או כלי או תטול שום דבר מלפניו וכיוצא בדברים אלו אבל אינה עומדת ומשמשת בפני אביו ובפני בנו. 

אמרינן בירושלמי גרושה שילדה תאומים אין כופין אותו להניק שניהם אלא מניקה אחד ושוכר הבעל מניקה לאחר, תניא בתוספתא הרי שרצתה אשה להניק בן חברתה עם בנה הבעל יכול לעכב ואינו מניחה להניק אלא בנה לבד. אלמנה שבאת לבית דין לתבוע מזונות הורה הגאון שאין לה מזונות בית דין עד שתשבע שהרי זו באה ליפרע מן היתומים ולא תפרע אלא בשבועה. 

לרבינו שרירא גאון ז"ל יבמה שנפלה לפני מומר כיון דהורתו ולידתו בקדושה זקוקה ליבום ותשב עד דחליץ לה אותו מומר. 

לרב יהודאי גאון ז"ל אי כד נסבה בעל הוא יבם מומר לא בעיא חליצה מיניה ואם היה בעל מומר וישבה תחתיו באונס ומת בממרתו בלא בנים אינה זקוקה ליבם דהא לאו אחיו הוא ואינה נמי זקוקה לחליצה וצ"ע דהא לא מפקי אלא ולד שפחה ונכרית דתנן בפרק כיצד אשת אחיו מי שיש לו אח מכל מקום את אשת אחיו ליבום ואחיו הוא לכל דבר חוץ ממה שיש לו מן השפחה ומן הנכרית, ואמרינן בגמרא מכל מקום לאתויי ממזר, ועוד המומר אף על פי שחטא ישראל הוא וקדושיו קדושין כדאמרינן בסוף פרק החולץ טבל ועלה הרי הוא כישראל לכל דבריו למאי הלכתא דאי הדר ביה ומקדש ישראל מומר הוא וקדושיו קדושין ואמרינן נמי בשלהי פרקא קמא דיבמות גוי שקדש בזמן הזה חיישינן לקדושיו, חיישינן שמא מעשרת השבטים הוא והא דאמר שמואל התם לא זזו משם עד שעשאום גוים גמורים לאו למימרא דישראל מומר אין חוששין לקדושיו אלא אותן בלבד הוא שעשו גוים גמורים מתחלתן והפקיעו על קדושיהן הא בעלמא יש להן קדושין וכיון שקדושיו קדושין משמע נמי דזיקתו זיקה וכל שכן אשתו הנשואה לו בקדושה שאם נשתמד לאחר מכן זיקת האח הכשר לא נסתלקה הימנה. 

בפרק חזקת הבתים הנותן מתנה בין בריא בין חולה צריך שתהא גלוי ומפורסמת אמר לעדים כתבו בסתר ותנו לו אינה כלום שזה מערים הוא כדי לאבד ממון אחרים שיחזור וימכור אחר שיתן לזה. 

ספר כלבו סימן קמז 
================= 
שאל רבי יהונתן דקנוק"ה מרבינו מאיר לוי 

מהודענא ליה למר על מאי דכתיבנא ליה האי כתבא משום דאיכא במתן דבעו למגבא מנאי מסין ותשחורות וארנוניות לסיועי להו בצבורא בכולהו הנהו מלי דמשתעבדי איהו, וטענתיהו דאמרי דכיון דאנא יזיפנא בגו ביתאי ברביתא אע"ג דלא נפקינא לשוקא הריני כשאר בני מתא דלא ילפין אורייתא ואנא אמינא להו הואיל ותורתי אומנתי וכולי יומא קאימנא בבי מדרשא ולא נפקינא לברא פטרינא מכולהו הני עניני ומאי דיזיפנא ברביתא כדי דלא אצטרך לבריות וכיון דמכולי יומא לא בטילנא אפילו שעתא חדא תורתי אומנותי היא ופטירנא ואחזיתי להו ההוא גברא דרב נחמן דא"ל לרב חנין בר רב חסדא קא עבר מר אדאורייתא ואדנביאי ואדכתיבי, ומאי דכתב הרב בן מיגש ז"ל משמיה דרבינו הרב ז"ל ומה שכתב הר"מ וכולהו גאוני בהאי עובדא ואכתי לא אתקררא דעתאי בהאי עד דחזינא כתבא דמר ומשום הכי מפייסנא ליה למר דלהדר ליה לאלתר בסגיאו ושלומך יפרה וישגא כחפץ המתפלל בעד שלותך ואריכות ימיך יהונתן ב"ר יעקב. 

תשובה הכין חזינא דהכי טעמא דהני עוררין דמעוררי אמאן דהויא תורתו אומנתו ולא בטול מד"ת אלא פורתא בכל יומא לכדי חיי ובעו לחיוביה מסין ותשחורות לית ביה מששא דאכלהו עובדי ושמעתא דאתמרו בהאי ענינא למפטר רבנן מכרגא ומסין ותשחורת דכגון דמי כלילא וגליגפא ומאן דדמי להון כמאן אתמרו או במחזירין על הפתחים אתמרו או במלאכי השרת שאינן אוכלין ושותין וצריכין לכל צרכי הגוף ובהדיא אמרינן לעולם יעבוד אדם עבודה שהיא זרה ממנו ואל יצטרך לבריות וכדאמר ליה רב לרב כהנאי וכתיב (תהלים קכח, ב) יגיע כפיך כי תאכל אשריך וטוב לך היא מדה טובה שבמדות, ובהדיא תנן ר"ג בנו של ר' יהודה הנשיא אומר יפה תלמוד תורה עם דרך ארץ שיגיעת שניהם משכחת עון וכל תורה שאין עמה מלאכה סופה לבטלה וגוררת עון ותנן נמי התם אם אין קמח אין תורה וכו', ואמרינן נמי ראשונים עשו תורתן קבע ומלאכתן עראי שאלו ואלו נתקיימו בידם, ומכלהו הני שמעתא שמעינן דכי פטורינהו רבנן בגמר לרבנן דאסקי באורייתא לאו אדעתא דלא טרחו במאניהו ופרנסתן ופרנסת אנשי ביתם פטרוניהו כל היכא דמקיימי והגית בו יומם ולילה (יהושע א, ח) כפי כוחן וכפי יכולתן ולא בטלי מדברי תורה אלא לדבר מצוה לבקש כדי מזונותן ופרנסתן ופרנסת אנשי ביתם ומזונותיהן בכלל רבנן היא ופטרי מכלהו הני מילי דאמרי אבל מי שאין תורתן אומנותן ולפעמים הם שונין ולפעמים יוצאין לא פטרי מהנך מלי עד כאן. 

גרסינן בפרק חזקת הבתים אדם בטל ולקרע פרדנא מסייע בעול בני העיר אף על פי שאינו מרויח כלום אבל אם שכחוהו גבאי המלך לכתבו באנדיסקי שלהם סייעתא דשמיא הוא ולא יתן כלום, וכל הדברים שצריכין לשמירת העיר לוקחין מכל בני העיר ואפילו מן היתומים חוץ מתלמידי חכמים שאין תלמידי חכמים צריכין שמירה שהתורה משמרתן אבל לתקון הדרכים והרחובות אפילו מן החכמים, ואם כל העם יוצאין ומתקנים הדרכים בעצמן לא יצאו תלמידי חכמים עמהם שאין דרך תלמידי חכמים להזדלזל לפני עם הארץ, שנינו בפרק יש נוחלין כל הכותב נכסיו לאחרים והניח את היורשין אין רוח חכמים נוחה הימנו, אמר ליה שמואל לרב יהודה שיננא לא תהוי כאעבורי אחסנתא אפילו מברא בישא לברא טבא דלא ידעת הי זרעה נפיק מינייהו. 

נוסח כל נדרי וחרמי מהרב רבינו סעדיה ז"ל 

כל נדרים ואסרים וחרמים ושבועות וקיומים שנדרנו ושאסרנו ושחרמנו ושנשבענו ושקיימנו על נפשנו בשבועה מיום הכפורים שעבר עד יום הכפורים הזה הבא עלינו מכלן חזרנו ובאנו לפני אבינו שבשמים אם נדר נדרנו אין כאן נדר אם אסר אסרנו אין כאן אסר אם חרם חרמנו אין כאן חרם אם שבועה נשבענו אין כאן שבועה אם קיום קיימנו אין כאן קיום בטל האסר מעיקרו בטל הנדר מעיקרו בטל החרם מעיקרו בטלה השבועה מעיקרא בטל הקיום מעיקרו אין כאן לא נדר ולא חרם ולא שבועה ולא קיום יש כאן מחילה וסליחה וכפרה ככתוב (במדבר טו, כו) ונסלח לכל עדת בני ישראל ולגר הגר בתוכם כי לכל העם בשגגה. 

כתב רבינו יעקב ז"ל בספר הישר כל נדרי דאמרינן ביום הכפורים זה עד יום הכפורים הבא עלינו לטובה כלהון יהון שביקין וכן עיקר, והאומר מיום הכפורים שעבר עד יום הכפורים הזה הבא עלינו אינו אלא טועה שאי אפשר להתיר עצמו בלא חרטה דמעיקרא ובלא יחיד מומחה או שלש הדיוטות והכי נהיגי לומר מיום הכפורים זה עד יום הכפורים הבא עלינו לטובה וזהו העיקר, וסמך הדבר הא דאמרינן בגמרא הרוצה שלא יתקיימו נדריו של כל השנה כולה יעמוד בראש השנה ויאמר כל נדרים שאני עתיד לידור כל השנה כולה יהו בטלין כי הן בטלין ובלבד שלא יהא זכור בשעת הנדר, ומה שנהגו לאמרו שלשה פעמים שכן רוב דברי חכמים משולשין מגל זו מגל זו מגל זו קופה זו קופה זו קופה זו, כל צבורא דמתקבלין עליהון מילתא למעבד וגוזרין גזרתא בספר תורה ובשמתא ובחרמות דלא למעבד עלה ונהגו בה אסורא ובתר הכי מתחרטין וקא חזן דלא יכולין צבורא למיקם ביה, הכין חזינן דודאי יוכלין לבטוליה ובטילא מכמה טעמים חדא דאמרינן פותחין בחרטה ועוד דלא מתבעי להון למגזר גזירה על צבורא מאי דלא יכולין צבורא למיקם ביה דקאמרינן אין גוזרין גזירה על הצבור אלא אם כן רוב הצבור יכולין לעמוד בה הלכך מן הדין יכולין צבור לבטלה לההיא גזרתא דגזרי ולית עליהון עונש בגיהנם. 

לרב יהודאי ומאן דרגיל לאפוקי הזכרת השם לבטלה פסול בשבועה והוא בכלל הא דתנן ושכנגדו חשוד על השבועה, ואמרינן ההיא איתתא דאיתחייבא שבועה בי דינא דרבא אמרה ליה בת רב חסדא ידענא בה דחשידא אשבועתא אפכה רבא אשכנגדה ומפרשי רבנן דהות חזיא ליה דהוה מפקא שם שמים לבטלה, מי שנשבע והיו פיו ולבו שוים בשבועה, ואחר שנאסר חזר בו מיד תוך כדי דבור והוא כדי שיאמר התלמיד לרב שלום עליך רבי ואמר אין זו שבועה והוא אומר נחמתי חזרתי בי הרי זה מותר, וכן אם אמרו אחרים חזור בך או מותר לך וקבל מהם תוך כדי דבור ואמר בפיו הן או חזרתי הרי זה מותר, אבל אם חזר בלבו ולא הוציא בפיו אפילו בתוך כדי דבור צריך שיוציא החזרה מפיו כמו השבועה. 

הנודר לצום עשרה ימים באי זה יום שירצה והיה מתענה ביום אחד מהם והוצרך לדבר מצוה או מפני כבוד אדם גדול הרי זה אוכל ופורע יום אחר שהרי לא קבע הימים בתחלת הנדר, נדר שיצום היום ושכח ואכל משלים לצום, נדר שיצום יום אחד או שנים וכשהתחיל לצום שכח ואכל אבד תעניתו וחייב לצום יום אחר. 

תשובה לגאון ז"ל ומי שנשבע אין עליו לקיים את שבועתו ולא נאסר באסר בחלום על עצמו שהרי שלא בחלום אינו חייב עד שיהיו פיו ולבו שווין והיאך יתחייב מתוך חלום אלא אם רצה לעשות מדה יתירה חכם מתיר לו כענין נדוהו בחלום שיביא עשרה בני אדם ומתירין לו אף על פי שאינו צריך דקיימא לן דברי חלומות לא מעלין ולא מורידין, ומי שראה חלום ביום ונפשו עגומה עליו אם טעם כלום ישלים את יומו בתענית וזהו ענוי שעות. 

ירושלמי רבי בון ב"ר חייא בעי נדר מן הככר מהו לחמם בו ידיו ושמעינא מן הדא אמר הככר הזה הקדש ואכלו בין הוא בין אחר מעל ולפיכך יש לו פדיון, אם אמר הרי הוא עלי אכלו מעל בו בטובת הנאה שבו דברי רבי מאיר אחרים אמרו לא מעל לפיכך אין לו פדיון, לא אמר אלא אכלו הא לחמם בו את ידיו מותר תלמידו דרבי יונה משום רבי בון בר רבי חייא באומר לא אוכלנו ולא אטעמנו עד כדון צריכה נדר מן הככר מהו להחם בו את ידיו. 

לרב יהודאי ז"ל צבור שהתענו ושליח צבור לא התענה יורידו לפניהם מי שהתענה שמי שלא התענה אי אפשר לו לומר ענני. 

בתוספות מותר לחכם להתיר נדר אף על פי שאין הנודר בעיר אלא ששלח לו חרטתו על ידי שליח והשליח פורט את הנדר, ומה שאמרו בגיטין גבי מוציא אשתו משום נדר אין אדם רוצה שתתבזה אשתו בבית דין לאו למימרא שתהא צריכה לבא לבית דין אלא הבזוי הוא כשישמעו הבית דין שנדרה והיא נדרנית, וה"נ אמרינן בנדרים דאדם נעשה שליח לחרטת אשתו, אבל הרמב"ם ז"ל כתב זה שנשבע צריך לבא אצל חכם בין איש בין אשה ואין עושה שליח להשאל לו על נדרו והבעל נעשה שליח לחרטת אשתו ומתירין לה ובלבד שיהיו הג' מקובצין אבל לא יקבץ אותם להתיר לה לכתחלה ואינו נעשה שליח להתיר לו נדרי אשתו. 

כתב הראב"ד מי שנדר לצאת ממקום פלוני עד זמן ידוע אין מתירין נדרו עד שיגיע הזמן שאין מתירין נדר עד שיחול האסור, והשיב עליו החכם רבי מאיר בר יצחק דלא אמרו כן אלא היכא דתלה נדרו בפירוש בדבר שאין הנדר חל מעצמו עד שיתקיים האחר כגון קונם שאיני נהנה לאבא ולאביך אם עושה אני לפניך רבי נתן אומר לא יפר, וכן קונם שאיני נהנה לפלוני והריני נזיר אם אשאל עליו שאין כאן נדר מעצמו עד שיתקיים מעשה אבל נדר שיעשה האדם ליום ידוע כגון שאמר אתענה ליום פלוני כיון שהזמן עתיד לבא ואין הנדר תלוי בדבר אחר מתירין אותו שהרי חל מעתה כשיבא הזמן ורבנן קשישי הכי הוו עבדי, אותן יהודים שמשביעין אותם השרים שלא לצאת מארצם יכולין לישבע סתם שלא יצא ובלבד שיחשבו היום, ואפילו הוא מפרש שלא יצאו כל ימי חייהם יכול הוא לחשב בלבו כל ימי חייו אם לא יהיה לו צורך ואם מבטל בשפתיו בלחש כל שכן שטוב יותר, לשון זה מה"ר יהודה ב"ר יצחק ז"ל. 

אמר רב פלטוי ז"ל מוסר פסול לעדות ולא מבעיא מוסר גמור אלא אפילו אדם מפורסם ומריב עם חבירו ואומר לו אלך ואמסור ממונך הואיל ומעיז פניו בפרהסיא נחשב רשע ופסול לעדות, וה"ה לשבועה. 

לגאון ז"ל מי שהעיד עליו עד אחד בדבר עבירה שחייב עליו קנס ועד אחד העיד בדבר שאינו חייב עליו או שהודה על עצמו במקצת אין משביעין אותו כל עיקר לפי שאין נשבעין על עבירה אלא על ממון שכבר מושבע מהר סיני הוא, ואם תאמר גזל ופקדון כבר מושבע עליהן מהר סיני ממון שיש לו תובעין אמרה תורה ישבע כדי להפיס דעתו של בעל הפקדון והגזל והאבדה אבל עבירה אשבועה להפיס מי הלכך אין משביעין על העבירה לא בשמודה במקצת ולא בעד אחד, לך אמור להם שובו לכם לאהליכם יש שרוצין להוכיח שאותן התקנות וחרמות שמחרימין בקהל עד זמן פלוני דכי מטא הזמן צריך התרה, כדמסיק הכא שאמר המקום (שמות יט, טו) היו נכונים לשלשת ימים אל תגשו אל אשה אם כן משמע שקבע להם זמן ולא אסר להם אלא שלשה ימים ואפילו הכי כי מטא הזמן הוצרך להתיר להם ולומר שובו לכם לאהליכם, אמנם אין מכאן ראיה שודאי כל חרם ותקנה שהוקבע בזמן כי מטא הזמן אינו צריך התרה והכא לא קבע זמן לפיכך הוצרך להתיר להם דהכי קאמר היו נכונים לשלשת ימים שאז תנתן לכם התורה ואל תגשו אל אשה משמע לעולם ואם כן לא היה הזמן קבוע לפיכך הוצרך להם התרה אבל דבר שיש בו זמן אין צריך התרה כי מטא הזמן. 

לרשב"א ז"ל מי שנשבע שלא לשחוק בקוביא לזמן ידוע ובא לישאל על נדרו ואומר שמתירא שמא יתקפנו יצרו ולא יוכל להעמיד על עצמו ונמצא עושה שתים רעות שוחק ועובר על שבועתו, תשובה מסתברא דאין נזקקין לו דשחוק בקוביא עבירה היא ואין מתירין לו נדר לעבור עבירה ואם מפני שלא יכשילנו יצרו לעבור שבועתו ישביע את יצרו ואין אומרים לאלו שיזדקקו לעבירה קטנה כדי שלא יעשו עבירה גדולה. 

נשאל לרשב"א מי שנשבע לפרוע לזמן פלוני או להזמין בתו לנשואין ליום פלוני ועבר ולא עשה כן באותו זמן אם עובר בכל יום ויום והשיב כל שנשבע לעשות דבר וקבע זמן להשלמת מה שאמר אף על פי שלא עשה כן באותו זמן מחוייב הוא עדיין לעשותו לפי שאלו שני דברים האחד שנשבע לעשות דבר פלוני ולא תלה אותו בזמן, השני שקבל עליו לעשותו בזמן פלוני ואין זה תלוי בזה אבל אם נשבע לעשות דבר ביום פלוני אם עבר ולא עשה שוב אין חיוב שבועה עליו ולוקה על שעבר על שבועתו ופטור מלעשות לו, ותדע לך דגרסינן בירושלמי דנדרים נדר להתענות ושכח ואכל כבר אבד תעניתו רבי אבא בשם רבנין דתמן אמרי והוא שאמר יום סתם הא אמר יום זה מתענה ומשלים כלומר שאם אמר יום סתם כבר קבל עליו להתענות יום אחד ואף על פי שהתחיל עכשיו להתענות אם שכח ואכל אין תשלום יום זה עולה לו משום נדרו אבל אם אמר יום זה אף על פי ששכח ואכל משלים זה ואינו חייב להתענות יום אחר. 

שאלה מי שנדר בחלום על דעת רבים שלא יאכל בבית פלוני עד זמן פלוני אם יש להתירו כשאר נדרים שנדר בהקיץ וכיון שנדר על דעת רבים שלא יאכל בבית פלוני עד זמן פלוני אם יש להתירו אפילו שלא לדבר מצוה ובג' כשאר נדרים או לא. 

תשובה לא אמרו בגמרא בנדוהו בחלום אלא לחשש בעלמא חושש אני לרוחא דמלתא אפילו בשבועות ונדרים ומכל מקום בהתר בעלמא מפני שלשה בנדרים בעלמא סגי, ובמסכת ברכות שנינו הרואה חלום ונפשו עגומה ילך ויפתרו לפני שלשה דרחימי ליה, וראיתי בתשובת הגאונים שנשאל על מי שנדר בחלום או נשבע, והשיב מביאין עשרה בני אדם דידעי למיקרי ומרחמי ליה ויתירו לו את נדרו ובחרטה כמי שנדר ונשבע בהקיץ ומייתי ראיה מההיא דאמרינן החוטא לחבירו ומת מביא עשרה בני אדם ומשתטח על קברו ואומר חטאתי לה' אלהי ישראל ולפלוני זה ויענו כלם מחול לך שלשה פעמים וראוי להתנהג לכל אדם כך. 

במסכת עדיות עקביה בן מהללאל העיד ארבעה דברים אמרו לו חזור בך בארבעה דברים שהיית אומר ונעשך אב בית דין לישראל אמר להם מוטב לי להקרות שוטה כל ימי ולא להעשות שעה אחת רשע לפני המקום שלא יאמרו בשביל שררה חזר בו, בשעת מיתתו אמר לבנו בני חזור בך בארבעה דברים שהייתי אומר אמר לו ואתה למה לא חזרת בך אמר לו אני שמעתי מפי מרובין והם שמעו מפי מרובין אני עמדתי בשמועתי והם עמדו בשמועתן אבל אתה שמעת מפי יחיד ומפי מרובים מוטב להניח דברי יחיד ולאחוז את דברי מרובין אמר לו אבא פקוד עלי לחברך אמר לו בני מעשיך יקרבוך ומעשיך ירחקוך. 

שליח צבור שמרננין עליו העם שנתפס עם הנכרית אם נתברר דבר זה בשני עדים כשרים שנתפס עמה תפיסה שהיה חייב עליה מלקות ועדיין לא לקה ולא נכנע ולא עשה תשובה או שמסר אדם מישראל ועדיין לא שב מרשעו או שאמר ליהודי אחד אלך לשופטי העיר לעכו"ם ואומר להם כי כל הגניבות שגנבו בעיר אצל פלוני היהודי הם או שאמר ליהודי הריני הולך לבית דוד ואומר לו אתה גנבת לפלוני ויתלה אותך שר העיר אף על פי שלא עשה דבורו פירות כגון שנצל הנמסר מחמת שעמד לו רוח והצלה ממקום אחר הרי הוא נפסל על זאת וראוי להעבירו, אבל ברננה שמרננין אחריו שלא בעדים אינו נפסל, והמאיים על חבירו למוסרו לעכו"ם ולא מסר אף על פי שמכוער הדבר אפילו לשאר אדם שאינו שליח צבור אינו נפסל כל כך להעבירו אלא שגוערין בו ומתרין בו שאם יוסף לומר כדברים הללו שיעבירוהו ממעלתו ואם הוסף במרדו ראוי להעבירו, ושליח צבור שאומרים לו הקהל שיתעטף בציצית בשעת התפלה ועונה ואומר אינו רוצה ואומרים לו מפני מה והוא אומר מפני שאמר הכתוב (במדבר טו, לט) וראיתם אותו וזכרתם את כל מצות ה' ועשיתם אותם כל מי שאינו עושה כל מצות השם אינו מתעטף בציצית, כגון זה ראוי להוכיחו ולהודיעו שלא נאמר ועשיתם את כל מצות ה' למען תעשו לכם ציצית וראיתם אלא והיה לכם לציצית וראיתם אותו וזכרתם לא הזהיר הכתוב על הציצית על מנת שיעשה כל המצות אלא כדי שיהא לו לזכרון לראותו ואולי יעשה כל המצות כענין שנאמר למען תזכרו ועשיתם ואם עשה כן הרי קיים את כולן, ואם קיים מצות ציצית ולא עשה מצות אחרות אינו נענש על הכל ולא עוד אלא שבזמן שלא קיים מצות ציצית ענשו על שאר מצות, ואם לא חזר בו כיון שמעיז פניו לזלזל ולגלות פנים בתורה ראוי להעבירו ובלבד שלא יעמידו אחר כמוהו שאינו הגון, ושליח צבור ששוחט ובודק ולאחר הבדיקה אינו רוחץ ידיו וזרועו מלכלוך בטן הבהמה ומסריחין בגדיו אם רוחץ ידיו ומחליף את בגדיו קודם התפלה כדי להתפלל בנקיות אין אתם זקוקין לו אלא להוכיחו שלא יהא בכלל המשניאין שנאמר (משלי ח, לו) כל משנאי אהבו מות, ואם אינו רוחץ ידיו ולא מחליף בגדיו הצואים קודם התפילה כדי להתפלל בנקיות ראוי להעבירו, אכן כל מעשיכם יהיו לשם שמים ואל יהיו תלוין בדבר אחר לא מחמת שנאה ולא מחמת קנאה. 

לרב יצחק בן יעקב אלפס"י ש"צ שעושה דברים שאינם הגונים כגון שמוציא מפיו דברי נבלות וכיוצא בזה כגון שמרנן בשירי העורב ממחין בידו שלא לעשות כן ואם אינו שומע מסלקין אותו ועליו ועל כמותו נאמר (ירמיה יב, ח) נתנה עלי בקולה על כן שנאתיה, לרב האי ז"ל שליח צבור שיצא עליו שם רע ונחשד באשת איש וראוהו נשים כשרות ונדחה מלהתפלל אחריו אחרי כן הראה עצמו כי עשה תשובה וכי הוא יושב בתענית כל ימיו ובעת שנחשד החרים על עצמו אם עשה זה המעשה אלא שמתוך דבריו נראה כי היה לו יחוד עמה אמרו מקצת שמותר להתפלל אחריו ומקצת אמרו שלא יתכן לקובעו ש"צ לעולם, יורונו אדוננו הגאון האמת, תשובה שורת הדין שאין לך דבר שעומד בפני תשובה אלא כל השבים שהקדוש ברוך הוא יודע כי נתחרטו על מה שעברו מן הכעור וכי שמו אל לבם שלא ישובו עוד לכמוהו הוא מוחל להם, ובני אדם אף על פי שאינן יודעין הנסתרות ואין להם אלא הנגלות כשעבר זמן הרבה ואין נראה עליו לא בגלוי ולא בסתר דבר שלא כהוגן והלב מאמין בו כי חזר מקבלין אותו כמו שאמרו חכמים וכולן שחזר מהן אין מקבלין אותן עולמית דברי רבי מאיר רבי יהודה אומר חזרו בהן במטמוניות אין מקבלין אותן בפרהסיא מקבלין אותן איכא דאמרי עשו דבריהם במטמוניות מקבלין אותן בפרהסיא אין מקבלין אותן, רבי יהושע בן קרחא ורבי שמעון אומר בין כך ובין כך מקבלין אותן משום שנאמר (שם ג, יד) שובו בנים שובבים אמר רבי יצחק אמר רבי יוחנן הלכה כאותו הזוג, אבל ביום תענית אין מורידין אותו לפני התיבה בזה לפי שאין פרקו נאה וכבר יצא עליו שם רע בילדותו. 

תשובת שאלה מה שכתוב בדין החזן שאין מסלקין אותו מאומנותו אלא אם כן נמצא בו פסול והבאת על זה ראיות יפה כתבת ויפה דקדקת ועוד שנינו מערבין בבית ישן מפני דרכי שלום ואוקימנא בגמרא מפני חשדא, ועכשיו נהגו כל קהלות הקדש למנות אנשים על צרכי צבור לזמן ובהגיע זמנם יצאו אלו ויכנסו אחרים תחתיהם וכן לחזן וכן לקופה של צדקה והמאור וכן על המס ושאר דברים הצריכין לצבור בין שנוטלין שכר עליהן בין שאינן נוטלין ואפילו לא קבעו להם זמן סתמן כפרושן אחר שנהגו בכך והמנהג כהלכה הוא שכל הדברים תלו אותן במנהג ואם מפני החשד כיון שנהגו לבא חליפות נסתלק החשד שכשרים שבדורות נושאים במשא הרבים ובצרכי הצבור ואחר כך מסתלקין ובאים אחרים תחתיהם אם כן דין ממון חשד אין כאן. 

כתוב בספר צפנת פענח סופר או מלמד שעשו תנאי עם בעל הבית לכתוב או לקרות וללמד לבנו ואחר כך הם חוזרים בו יד הבעל על עליונה ואם מצא ישכור סופר או מלמד אחר על שכרו ויתן לו כל שכרו משלם, ועל התינוק שחלה כך הוא הדין מלמד שחלה אין פוחתין לו וראיה לדבר מעבד עברי שחלה אינו חייב להשלים, אבל התינוק שחלה פסידא דמלמד אם לא היה רגיל להיות חולה דה"ל לאתנויי כההיא דהשוכר את האומנים וכן פסק רבי יואל ז"ל, ודין שני שאם אין המלמד יודע ללמוד על בעל הבית להביא ראיה שלא היה יודע ואם לא יביא ראיה יתן שכרו כדאמרינן בפרק מי שמת מי מוציא מיד מי רבי נתן אומר אם בריא הוא עליו להביא ראיה והלכה כרבי נתן מיהו כיון שיש עד אחד שלא יודע לו למלמד לישבע להכחיש בעד דכל מקום ששנים מחייבין ממון אחד מחייב אותו שבועה וישבע ויכחיש העד ויטול דומיא דעד אחד מעיד שהיא פרועה דנשבעת ונוטלת, האומר לחבירו למוד את בן חבירי תורה חייב אפילו לא קנו מיניה מדין שוכר את הפועל כדין פועל שמתחייב בלא קנין ודין פועל ומלמד הכל אחד וכל שכן למוד את בני. 

מלמד שהתחיל ללמוד ואמר לו בעל הבית לך מעמדי איני חפץ (בה) [בך] ונתרצה המלמד ושוב חזר בו בעל הבית ורצה לעכבו והמלמד אמר משמחלת לי שעבודי איני רוצה ללמד לך יותר, תשובה דלא נמחל שעבודו באמירה וראיתו מפ"ק דקדושין דפריך גבי עבד עברי גופו קנוי אלא דלא זכי לנפשיה באמירה בעלמא והוא הדין בנדון זה דמדמינן לפועל לעבד עברי, ועוד כתב דכיון ששכרו נתחייב לו לא כל הימנו לאב למחול שעבודו דאין זכין לקטן ואין מחייבין לו וראיתו מתוספות דכתובות כתבו לזאת בת אשתו ומכרה לו לא כל הימנו שזכין לקטן ואין חבין לו, ועוד ראיה מתוספות דכתובות הפוסק מעות לבתו קטנה ופשט לה הרגל כופין אותו ליתן שזכין לקטן ואין חבין לו, ותשובה זו השיב לפי דברי הר"מ ולפי דברי רבינו יואל ורבינו אבי העזרי שפסקו שמלמד לא חשיב כפועל דאפילו בחצי היום חוזר ואינו אלא כדבר האבד חשוב ולא כל הימנו לחזור בו, תשובה עשרה תלמידים ששכרו מלמד ונתחייבו ליתן עשרה לטרין בין ילמדו בין לא ילמדו וקבל אחר כן תלמידים אחרים ואחר כך נסתלק אחד מהם ואמר כי לא היה רוצה לישב לפניו ולא היה מחוייב לפרעו כי בלא ישיבתו יש לו יותר מי' לטרין והרב טוען דמ"מ הוא נתחייב ליתן לו שכרו בין ילמוד בין לא ילמוד הדין עם הרב שהרי נראה מתוך השאלה שיש לו רשות להוסיף תלמידים וכיון שכן נתחייב האחד ואלו שנתוספו אינן פטורין, ועוד דכיון שהתנה זה שאם לא יצא שם שיהא חייב לתת הסך ההוא ודאי אף בששים אחרים קאמר דאי לא ליחייב עצמו אלא בשאינו מוצא אחרים למה היה צריך לתנאו אלא ודאי דרשינן לישנא יתירה דקיימא לן כרבי עקיבא בסוף פרק יש נוחלין, ועוד שאינו יכול לשים תחתיו אחר כמו בעלמא כי הוא צריך מאחר לטרוח יותר שזה מבין וזה אינו מבין. 

ארבעה גרים כתובין בתורה ולפי מעשיהם הן נזכרין בתורה ואלו הן גר אהבה שאוהב בת ישראל, גר פרנסה שנתגייר משום עוני, גר צדק שנתגייר לאהבתו וליראתו של הקדוש ברוך הוה, גר יראה כגון גרי מרדכי שנתגיירו מחמת פחד, גר אהבה שאהב אשה ישראלית ונתגייר כדי שישאנה וזה המשילתו התורה לכלב כתיב (שמות כב, ל) ובשר בשדה טרפה לא תאכלו לכלב תשליכון וכן כתיב (דברים יד, כא) לא תאכלו כל נבלה לגר אשר בשעריך תתננה ואכלה או מכור לנכרי מה הכלב להוט אחר הנבלה אף זה להוט אחר האשה, גר פרנסה ראה עניי ישראל מתפרנסין ונתגייר כדי שיפרנסוהו לפיכך מושלו כעני לעני ולגר תעזוב אותם (ויקרא יט, י), גר צדק שנתגייר מפני יחודו של הקדוש ברוך הוא ולפיכך משלו כאזרח האזרח בבני ישראל ולגר הגר בתוכם תורה אחת יהיה לכם (במדבר טו, כט) ומהו כאזרח אומר הקב"ה חביב עלי זה כאברהם דכתיב (ישעיה מא, ב) מי העיר ממזרח צדק יקראהו לרגלו יתן לפניו גוים ומלאכים ירד יתן כעפר חרבו בקש נדף קשתו וכיעקב דכתיב (בראשית לב, לב) ביה ויזרח לו השמש, גר יראה כגון גרי מרדכי דכתיב (אסתר ח, יז) ורבים מעמי הארץ מתיהדים כי נפל פחד מרדכי עליהם, לפיכך הכתוב מושלו כבהמה (שמות כ, י) ובהמתך וגרך אשר בשעריך הבהמה אינה עושה אלא מיראת בעליה, כך זה לא נתגייר אלא מיראת ישראל השם ברחמיו יורנו מדרכיו ונלכה באורחותיו. 

ספר כלבו סימן קמח 
================= 
משפט החרם להרמב"ן ז"ל 

בקיעי עיונו ראיתי כי רבו במה שנוהגים תדיר להסיע על קצותם ולהחרים ולהשביע בדבר וכשנמלכין להתיר ש"צ עומד ואומר הותר החרם, תחלה יש לי לומר שהיתר נדרים בענין זה פורחין באויר ואין להם על מה שיסמוכו בגמרא וכבר הרבו הראשונים לדבר בזה על אותן מקומות שנוהגין לומר בר"ה ויום הכפורים כל נדרי ובא מעשה לפני הגאונים ואסרו כמו שכתוב בתשובותיהם ובהלכות ה"ר יצחק אבן גיאת ור"ת נמי כתב בלשון הזה כלהון דאיחריטנא בהון טעות הוא שאי אפשר לו להתיר לעצמו ובלי חרטה דמעיקרא ובלא יחיד מומחה או שלשה הדיוטות, ועוד דהלכה כרב פפא דאמר צריך לפרוט הנדר וכן מצינו בתשובה לרבינו הגדול ז"ל שאמר וקהל דהחרים על דבר ונתחרטו בו ילכו אצל חכם ויתיר להם את החרם כמו שעושין בשבועה למי שנתחרט עליה אלו דבריו ז"ל והם כמנהגו קצרים וארוכים שהאריך עלינו הדרך שלא להתיר חרמי צבור אלא על פי חכם כלומר יחיד מומחה או ג' הדיוטות, ובחומר שבועת היחיד בחרטה ובפתח היתר ובשאר הדינין שמסר הכתוב לחכמים ואלו מקצת דברי הראשונים והם דברים פשוטים אפילו לקטנים ואין צריכין לפנים ולא לפני לפנים, ואף אותם שנהגו לומר כל נדרי אמרו שאין התרה אלא לכגון שגגות של צבור ונדרי טעות זהו לשונם, ויראה לי כגון אותן ד' נדרים שהתירו חכמים שהן צריכין לפתוח להם פתח ממקום אחר אבל לשאר נדרים חרמים ושבועות לא עלה על דעת וכן תמצא כתוב בתשובות רבי סעדיה גאון והגאונים אסרו עליהם מפני שהתירם סתם ומשמעות הדבר לדברים הקיימים ולפיכך חששו שמא יבא הדבר לידי טעות להתיר בהיתר זה שאר נדרים וחרמים ואין ההיתר מועיל להם בענין זה כלל, מפני ד' טעמים הברורים שפירש ר"ת ז"ל ופירוש חרטה דמעיקרא שאמר הרב ז"ל לומר שצריך להתחרט על שנדר כלל מתחלה הא אלו רצה בנדריו ומכאן ואילך רוצה בהתרו אינה חרטה למד זה ממה שאמר בעיא נדור וכו' ובתוספתא אלו היה לב זה עליך היית נודר ואם לא תאמר כן אין נדרים ותימה על עצמך אפילו הלכו אצל חכם להתיר להם בחרטה גמורה כדין שבועה שנשבע היחיד הרי עכשיו נהגו להחרים ולהשביע על דעת המקום ועל דעת הקהל והוה ליה על דעת רבים וקיימא לן נדר שהודר על דעת רבים אין לו הפרה לדבר הרשות לעולם, ועוד אמרינן במסכת שבועות וליטעמך על דעתי ועל דעת המקום למה לי אלא כי היכי דלא להוי הפרה לשבועתיהו אלמא כל דעת המקום אין הפרה לעולם כי נצח ישראל לא ישקר ולא ינחם והרי איני מפרש לך דעת המתיר הזה שהנהיג הדבר הוא סובר כשאנו אומרין בגמרא על דעת רבים אין לו הפרה דוקא כשאמר סתם הריני נודר על דעת רבים והטעם לפי שאין אותם רבים ידועין כדי שיהיו מתחרטים בשעה שהוא רוצה להתיר את נדרו ותהא דעתם מסכמת בהיתר אף על פי שהסכימו מתחלה לאסור לפי שאין הרבים עשוים להתחרט ולחזור בהם מה שהסכימו עליו אבל אם נדר על דעת רבים ידועים והסכימו כלם בהיתר שלו יש לו הפרה, ולא עוד אלא אפילו הן עצמן מתירין לו בלא חכם ובלא פתח היתר הואיל והשוו כלן להתיר הנדר, וכן ראינו שפשט במקצתם מנהג זה שהיחיד נמי נשבע על דעת חבירו וכשמתחרט מבקש ממנו והוא מתיר לו והלא נוהג היתר בנדרו שלא על פי חכם, וכן מה שאמרו בגמרא במסכת שבועות על דעת המקום אין לו הפרה, המתיר הזה סבור דדוקא בשבועת קבלת התורה נאמר לפי שאין הקב"ה מסכים לבטל אות אחת מן התורה לעולם, אבל בדברי הרשות כשהסכים לאסור מתחלה לצרכם הסכים וכשהם עכשיו צריכין להתיר לצרכם מסכים, נמצאת למד כפי מדה זו שעל דעת הקהל משמש קולא וחומרא, חומרא שאם בקש אחד מהם להתיר לעצמו על פי חכם בפתח וחרטה גמורה אומר לו והלא על דעת הקהל נשבעת ועל דעת רבים אין לו הפרה לפיכך כל זמן שנשארו רבים מהם שאינן רוצים להתיר אין לו היתר לעולם דאכתי איכא דעת רבים לאסורא, קולא שאם הסכימו כלם להתיר אין צריכין חכם ולא דיני פתחי נדרים אלא אומרה בהסכמתם הותר הנדר והוא מותר זהו דעת המורה הזה שנהג להתיר נדרי צבור כענין זה ואלו היו שומעין להחמיר ודאי שהדברים רחוקים מן הדעת ועמוקים מן השכל ומוקצים מחמת אסור מן המחשבה שהרי רבינו שלמה ז"ל מאיר עיני הגולה פירש נדר כשהודר על דעת רבים כגון שהיה ברבים והדירו על דעתם וכן מצינו בתשובת רב האי גאון ז"ל ועל זה פסקו בגמרא הלכה שאין לו הפרה אלמא אף אותם הרבים עצמן אינן יכולין להתיר וכן משמע מדאמרינן עלה והני מילי לדבר הרשות אבל לדבר מצוה יש לו הפרה כי ההוא מקרי דרדקי דאדריה רב אחא כלומר הדירו על דעת אנשי העיר שלא ילמד תינוקות ואהדריה רבינא משום דלא אשתכח דדייק כותיה ודאי על דעתם אהדריה וטעמא משום לדבר מצוה הא לדבר הרשות אפילו על דעתם כלומר שנמלכו כל אנשי העיר להתיר אינו מותר, וכן פירש ר"ת בתשובה והוסיף ואמר דדוקא כי ההוא מקרו דרדקי שעל דעתם הופר ועל דעתם הותר לפי שיצא הפסדם בשכרם באותו הדבר בעצמו אבל משום מצוה אחרת אין לו הפרה כיון שעל דעת רבים נשבע דמנלן שכך היה דעתם להתחרט משעה ראשון משום מצוה זו וא"ת יהיו נשאלין איהו למיפר עליה שוינהו שליח ולא למשרי ליה הלכך אין חרטתן כלום להתיר לו ועוד הראה פנים לדבריו וכן תוכל ללמוד מדברי הגאונים שאסרו כל נדר ולא התירו להם כשאמר על דעת הקהל, הא למדנו שאין הנשבע על דעת הרבים הללו מתיר שבועתו על פיהן ואין לו הפרה אלא לדבר מצוה ובחרטה גמורה ועל פי חכם וכן היחיד שנשבע על דעת היחיד אינו מתיר שבועתו על פי אותו היחיד אלא על פי חכם או ג' הדיוטות וכדין שאר הנדרים בפתחיהם, ואומר אני שהאומר על דעת פלוני אני נשבע הרי הוא כאומר על מנת שלא ימחה פלוני אלא ישתוק לפיכך אם מיחה בשעת שמועה ביטל הנדר קיים או שתק נתקיים הנדר ומנא אמינא לה דאמרינן בגמרא כל הנודרת על דעת בעלה היא נודרת, ולפיכך נתנה התורה רשות לבעל בנדרי אשתו שאם הקים הוקם או אם הפר הופר, אלמא כל האומר על דעת פלוני אני נשבע אם הפר אותו האיש הופר ואם הקים כדין הבעל ודוקא כשהפר מיד בשעת השמועה אבל שתק הוקם מיד ואף על פי שנתנה התורה זמן לבעל בשתיקה כל אותו היום גזרת הכתוב היא ליתן לו זמן להמלך בעצמו משום שלום הבית ואין דין זה נוהג באחר, תדע שהרי שנינו נדרה בו ביום ונתגרשה בו ביום אינו יכול להפר אלמא כיון שיצתה מרשותו נתקיים מיד אף על פי ששבועתה על דעת בעלה היתה, זהו דין האמת ומשפט שלום אבל מה אעשה שהרבים שומעין להקל ולא להחמיר, ועוד שיש להם עכשיו פתחון פה מכיון שהוא מוחזק אצלם ממנהג הדורות להתיר נדריהם בענין זה אומר שאין עיקר כל הנדרים וחרמים שלהם אלא על דרך זה, ולזה הם מתכונים כשהם אומרים על דעת הקהל וכאילו התנו בפירוש הוא אצלם, מ"מ אפילו כדברי כל המקילים צריכין הצבור להזהר שלא להתיר אלא במעמד אנשי העיר ועל דעת אנשי העיר הא אלו התירו מקצתם כדרך היתר שלהם אינו כלום ואפילו על פי חכם וחרטה אינו מותר מפני שהוא על דעת רבים שאינן מפירין לו כמו שביארו וכ"ש אם נהגו קלות ראש בדבר שאין רשאין להתיר אלא עונשין אותן כדתניא. 

מי שנזר ועבר על נזרתו אין נזקקין לו עד שינהוג אסור כימים שנהג בהם היתר ומתירין עליהן דלא פתחינן ליה בחרטה ובית דינא דמזדקיק ליה לאו שפיר עבד, ורב אחא בר יעקב אמר משמתינן ליה כו' כדאיתא בפרק ואלו מותרין, וכן כתב הרמב"ם ז"ל בלשון הזה כל בית דין הנזקק לזה וכיוצא בו ומודיעין לאלה שמזלזלין בנדרים שאין חייבין מן התורה או שיורה בהם להקל או שיפתחו להם פתח מנדין אותו ובארבע הדיוטות וכל שכן אם היה נדרם גדר לרבים או סייג לתורה ולדבר מצוה שאין רשאין להתיר בשום פנים כדאמרינן בגיטין צריך לפרוט את הנדר משום אסורא, ואתמר בירושלמי חד בר נש נדר דלא מרוחא אתא לגבי יודן בר שלום אמר ליה מה אשתבעת דלא מרוחא א"ל וכן בר נש עביד א"ל לקטוסטיה אמר ברוך שבחר בכם שאמר וצריך לפרוט הנדר, פירוש לקתוסטיה לשחוק בקוביא שהוא אסור מדבריהם, ואם תאמר והלא לדברי המקילין כיון שעל דעתם נשבעו והם מתירין ברצונם אפילו לדבר האסור נמי בושנו מדבריהם וכי מכנפי אינהו למשרא איסורא ותהא הסכמתם כלום, ועוד דהא איכא על דעת המקום שהוא מצטרף לדבר מצוה אפילו לדבריהם ואם יאמרו לא הוזכר על דעת המקום אלא בשבועה שהשביע משה את ישראל לפי שאותה שבועה במצותו נעשת אבל בשבועות וחרמים שלנו אינו מצטרף, אם כן למה הנהיגו אבותינו להזכיר בכלל חרמי צבור על דעת המקום אלא שהוא מסכים עמהם הוא יתברך שמו יסכים על לבינו לעשות הטוב והישר בעיניו ובעיני בריותיו אמן, שמא יקשה אדם על דבריו ממה שמצינו באגדה במכירתו של יוסף אמרו נחרים בינינו שלא יגיד אחד מעמנו ליעקב אבינו אמר להם יהודה ראובן אין בכאן ואין החרם מתקיים אלא בעשרה מה עשו שתפו להקדוש ברוך הוא באותו חרם שלא יגידו לאביהם כיון שירד ראובן בלילה ולא מצאו קרע את בגדיו ובכה וחזר לאחיו ואמר הילד איננו ואני אנה אני בא, הגידו לו את המעשה ואת החרם ושתק ואף הקדוש ברוך הוא אף על פי שכתוב בו (תהלים קמז, יט) מגיד דבריו ליעקב דבר זה לא הגיד מפני החרם, ולפיכך בא רעב בארץ ישראל וירדו אחי יוסף עשרה לשבור בר במצרים ומצאו את יוסף חי והתירו את החרם ושמע יעקב שהוא חי וכתוב (בראשית מה, כז) ותחי רוח יעקב אביהם וכי מתה היתה אלא שחיתה מן החרם ושרתה בו רוח הקודש שנסתלקה הימנו, אמר ר' עקיבא החרם היא השבועה והשבועה היא החרם וכו', אלו דברי אגדה, ושמא יבא הרואה לטעות וללמוד שמתירים חרמי צבור שבזמן הזה אותן המחרימין עצמן בחרטתם ויכולין אנו לדחות שחרם השבטים כיון שמצאו את יוסף מעצמו הותר שעל דעת כן הוחרם מתחלה ותולה נדרו בדבר היו וזה שאמרו התירו את החרם אינו אלא שפרשו לעצמן שמותרין הם ממנו או שנשאלו עליו לבנימין הצדיק יחיד מומחה אין זו דרך האמת אלא הוו יודעין שלשונות הרבה אמורים בתורה בענין קבלת אסור והן שבועה ונדר וחרם ונדוי חוץ מלשונות שהן תולדות לאלה כגון מבטא ואיסר וקונם וכיוצא בהם ואלו כולם אסר הן אלא כל אחד ואחד משמש לעצמו ודינו חלוק מחבירו והחרם הנזכר בדברי האגדות ובתלמוד הוא שבית דין מחרימין בדבר ואומרין בלשון הזה כל העושה כך וכך וכל הפורץ גדר בדבר זה יהיה בחרם או מוחרם הוא זה הלשון סתם נקרא חרם, וכשאדם אומר לשון זה על נכסים כגון שאמר נכסי חרם שם שמים חל על אותן הנכסים והרי הם לבדק הבית או לכהנים ודבר זה מפורש בתורה כדכתיב (ויקרא כז, כח) אך כל חרם אשר יחרם וכו', וכן אוסר אדם נכסים שלו על חבירו ונכסים שאינן שלו עליו כגון שאמר לאחר נכסיך עלי חרם הרי הן אסורין עליו והרי זה מודר הנאה מהן וזהו דין קונמות, ואלו החרמות שהן חרמי ממון צריכין קבלה כלומר שיהא מוציא מפיו שבועה וכן בשעת היתר צריכין שאלה לחכם ופתח היתר או חרטה גמורה והרי הם כשאר נדרים וכדין הקדשות לגמרי אבל כשאומרים בית דין זה הלשון על אדם והם חרמי בטוי הגוף כלומר שאומרים כל העושה כך וכך יהא בחרם דבר זה מתורת משה לא למדנו עד שבאנו לדבר קבלה ופרשו לנו כמו שאנו עתידין לכתוב, והחרם הזה הוא מענין הנדוי והשמתא המוזכרים והמפורשים במסכת משקין ויש צד חמור בחרם זה שאין בשבועות שהמושבע מפי אחרים ולא ענה אמן אינו כלום בשבועות בטוי אבל בחרם אף על פי שלא קבל עליו ואפילו לא היה שם בשעת גזירה כיון שבית דין רשאין להחרים כדכתיב ואקללם ואשביעם באלהים הרי החרם חל עליו ואסור לו לעבור על אותה גזירה כמושבע מפי עצמו, וכן הדין באנשי העיר אם הסכימו כולם או רובם במעמד טובי העיר והחרימו בינן שהן רשאין להציע על קיצותם ולהחרים בדבר חרם שלהם חל כל החייבין לילך בתקנתם ונמצא העובר על קיצותם מכל אנשי העיר עובר על החרם והוא כעובר על השבועה והחרם נכנס לו ברמ"ח אבריו וכלתו את עציו ואת אבניו והרי זה כמנודה לעירו וחמור הוא החרם יותר מן הנדוי כמו שמפורש בגמרא וחייבין הכל לנהוג עמו כמוחרם לפרש הימנו כדינו והרי הם מודרין שלא יהנה אותו מנכסיהן יותר מכדי חייו ושאינו נוהג עמו כדינו זה אף הוא כמועל בחרמים, וכן הוא חייב המוחרם הזה לנהוג אסור בדברים האסורים למוחרם כגון נעילת הסנדל ודברים של אוכל ושלא ליהנות מנכסי המחרימין ודינו מפורש בגמרא ומסור לחכמים ואם הוא מיקל ראשו בדברים האסורים לו גורם רעה לעצמו ועובר על דברי תורה, ובזה אמרו שאין החרם מתקיים בפחות מעשרה לפי שאינן צבור ולא בית דין שהוא במקום צבור ואין להם כח להחרים אלא לישבע כל אחד ואחד שבועת בטוי לעצמו, ואם החרים אותו החרם מלך ישראל או סנהדרין במעמד רוב ישראל הרי העובר עליו חייב מיתה, ורשאין הם המלך או הסנהדרין להמית אותו באי זו מיתה שירצו וזהו דינו של יהושע שדן עכן בדיני נפשות לפי שפשט ידו בחרמי שמים, וכן בחרמי בטוי מצינו שאול שאמר (שמואל - א יד, מד) מות תמות יהונתן וכן ישראל בימי פילגש בגבעה הרגו אנשי יבש גלעד כי השבועה הגדולה היתה לאשר יעלה אל המצפה לאמור מות תמות ובילמדנו רבי עקיבא וכי שבועה היתה שם אלא ללמדך שהחרם הוא השבועה והשבועה היא החרם אנשי יבש גלעד לא עלו ונתחייבו מיתה, ואני אומר בשמא לאחר בקשת המחילה שזהו פשט הכתוב בתורה (ויקרא כז, כט) כל חרם אשר יחרם מן האדם לא יפדה מות יומת כלומר מה שהסכימו עליו הכל והוחרם לדעתם העובר עליו לא יפדה בממון אבל חייב מיתה ולא תהיה חותם פינו מפני שרז"ל דרשו המקרא לענין אחר, מהם מי שיאמר למעריך היוצא ליהרג, ומהן מי שאמר שאין חייבי מיתות בית דין נפטרין בממון כדאיתא בכריתות שאף על פי כן אין מקרא יוצא מדי פשוטו אחת דבר אלהים שתים זו שמענו (תהלים סב, יב) משמש הכתוב לזה ולזה צא וראה שהם ז"ל דרשו לא יומתו אבות על בנים (דברים כד, טז) בעדות בנים ובנים לא יומתו על אבות בעדות אבות ולא תחשוב שזאת אסמכתא אלא עיקר גמור הוא ומכאן יצא לקרובים שהם פסולין לעדות מן התורה ואפילו כן אין מקרא יוצא מדי פשוטו אחת דכתיב (דברי הימים - ב כה, ד) רק את בניהם לא המית ככתוב בתורת משה לא יומתו אבות על בנים, הא למדנו שכמה פנים של אמת לתורה, ולא עוד אלא שהחרם חל אפילו על דורות הבאים אם החרימו בית דין על אנשי העיר ועל זרעם וזהו גזירת יהושע בן נון שמזכירין בחרמות, כדכתיב (יהושע ו, כו) וישבע יהושע בעת ההוא לאמר ארור האיש לפני ה' אשר יקום ויבנה העיר הזאת את יריחו ונתקיימה גזירתו כמה דורות, וכן בימי פלגש בגבעה לפי שאמרו ארור נותן אשה לבנימין נאסרו באותו הדור ואחר כך הוצרכו לדרוש ממנו ולא מבנינו כדמפורש בבבא בתרא הא אלו אמרו עליהם ועל זרעם או שאמרו סתם החרם היה חל על הדורות הבאים, נמצאו ארבע דרכים בחרם שאין בשבועות ונדרים שאינו צריך להוציא מפיו ושהוא חל בעל כרחו ושלא בפניו והעובר עליו פורש מן הצבור כדיני הנדוי ויותר מהם ושהוא מתחייב עליו מיתה לפעמים, אבל שהוא חל עליהם ועל זרעם נראה שאף בנדרים כן בכל קבלת הרבים כדאשכחן בקבלת התורה וכן במגילה וכן בצומות, אבל יש בחרם זה צד הקל שאין בשבועות ונדרים כן שאם עשה תשובה העובר על החרם ובא לבית דין או לפני טובי העיר במעמד אנשי העיר יכולין הם בעצמם להתיר לו שזהו היתר חרמים ונדוי שהמנדין מתירין ברצונם וכן אם מתו מאנשי העיר או הלכו למדינת הים הם מתירין ואין חוששין, כדתניא באבל רבתי מת אחד מן המנדין אם נתן רשות לחביריו מתירין אותו, ואנשי העיר הרשות נתונה בידם וטוביהם מן הסתם ולא ביד ההולכים למדינת הים, וכן אם מת הדור ההוא העומדין אחריהם מתירין והוא שיהיו גדולים כמותן בחכמה ובמנין כדין נדוי ושמתא כדאמרינן במסכת משקין וכך פירש רבינו האי גאון ז"ל בתשובה, מ"מ אין מקצת הצבור מתירין ואפילו רובם עד שיהיו שם כל המחרימים או כנגדם וחשובים כמותם כמו שאמרו חלקו אינו מיפר, והיתר זה עצמו הרי הוא כהיתר נדרים על פי שלשה או על פי יחיד מומחה כחרמי היחיד ונדוי שלו ומתירין בלשון חכם ואם החרימו בפניו אין מתירין אלא בפניו כדין נדר ואין ביניהן אלא שהן עצמן מתירין בלא פתח וחרטה כמעקרא ושמתירין אפילו במקום הרב וכל זה מפורש בגמרא ואין כאן מקום להאריך שלא באנו אלא לענינינו ומצינו לרב האי גאון תשובה מסכמת בענין זה שכך אמר אבל מה ששאלת על רבים שקבלו על עצמם שיעשו תענית או שיעשו תקונים ואח"כ נודע להם כי טוב ויפה לשנות הדבר כי יש לשנות וכל שכן אם יראה להם לפחות או להוסיף ואם החרימו על הדבר רשאין הן להתיר החרם ואין בכך כלום אלא ובלבד שיראה להם ההיתר והשנוי כי הוא הטוב והישר וקרובים דבריו בתשובתו שלא הצריכם היתר חכם, וכן מלך ישראל או סנהדרין שהחרימו אף על פי שהעובר מתחייב מיתה אם רצו כולם למחול מוחלין לו ומתירין שאף לענין שבועות אמרו אפילו אכלה כולה נשאל עליה וזה דומה למה שאמרו בזקן ממרא שרצו ב"ד למחול לו מיתתו וזהו שאמר הכתוב ויפדו העם את יהונתן ולא מת ולפי פשטינו כלפי שאמרה תורה לא יפדה אמר הכתוב כאן (שמואל - א יד, מה) ויפדו העם את יהונתן ולא מת אלא שזה הפדיון בהיתר החכם היה, ויש לפרש בזה פירוש אחר שיהונתן שוגג היה ואף על פי כן היה עליו עונש כשאר שוגגים שבתורה ועוד שהיה קרוב לפושע שאין אדם משיב ידו לפיו ולא שאל, ואביו לא היה סבור ולא היה מאמין שהיה שוגג ורצה לחייבו מיתה, ואמרו לו כל העם כיון שנעשה הנס על ידו הדבר ידוע שבשוגג אירע לו ואין הקב"ה עושה נס על ידי רשעים המועלים בחרם וכן תרגם יונתן בן עוזיאל היונתן יתקטל דעבד פורקנא רבא חס קיים הוא ה' אם יפל משער רישיה לארעא ארי קדם ה' גלי דבשלו עבד יומא דין וכן אמרו בפרקי דרבי אליעזר באגדה וכשם שמתירין לעובר מחרם שעליו כך נמי מתירין החרם עצמו לנהוג בו היתר בלא שאלת חכם ואף על פי שהן עצמן קבלו האסור מתחלה הם עצמם מתירין שהרי חכם מנדר לעצמו ומתיר לעצמו, ומן הענין הזה היה חרמה של שבטים ולפי גדולתם וחכמתם חשש הקדוש ברוך הוא להם ולא רצה לגלות ולפיכך היו הם עצמן רשאין להתיר לכשירצו, אבל בית דין או צבור וכן יחידים שאמרו משביעין אנו שלא יעשה אחד ממנו כך וכך הרי זו שבועת בטוי מפי אחרים וכל העונה אמן הרי הוא כמוציא שבועה מפיו במזיד חייב מלקות בשוגג קרבן עולה ויורד וכשיבא להתיר צריך שאלה לחכם ופתח וחרטה כדין הפרת נדרים ושבועות וכל שלא ענה בה אמן אינו חייב בה כלום שאין לך מושבע מפי אחרים ולא ענה אמן דחייב אלא במושבע מפי בית דין בשבועת העדות ודבר הוא ידוע מה שאמרו חכמים באלה האמורה בתורה גבי שבועת העדות שהיא כשבועה, ועוד אמרו ארור בו נדוי בו שבועה בו קללה, ופירוש הדבר על ענין שאמרנו שאם בא לקבל עליו בשבועה שלא יאכל היום ואמר בארור אני שלא אוכל היום זהו אומר בשבועה שלא אוכל היום, וכן במושבע בלשון ארור מפי אחרים וענה אמן שלשון זה משמש לשבועה אם הוציאו בלשון שבועה ונתכוון לה, ואם הוציאו בלשון נדוי כגון שאמרו בית דין כל העושה דבר פלוני ארור בו כמי שאמר מנודה הוא ואם באו לנדות מי שכבר צריך נדוי ואמר ארור הוא הרי זה מנודה לבית דין, וכן הוא עצמו שאמר כך הרי זה קבל עליו נדוי אם לכך נתכוון בתחלתו, והנדוי האמור כאן נראה שהוא חרם אלא שלא הקפידו בכאן להפריש בין לשון מנודה למוחרם וכן השמתא משמש בגמרא פעמים לנדוי פעמים לחרם וכיון שנתברר ענין היתר החרם מעתה נלמוד לפי דרכינו שהמתירין מקצת החרם וסבורין שהותר כולו טעות גדול טעו שאין הדין נותן אלא בהיתר הנדר והשבועה שחכם פותח להם פתח ועושה הנדר מעיקרו כנדר של טעות וכדאמרינן בנדרים לא שנו אלא דאמר אלו הייתי ידוע שאבא ביניכם הייתי אומר פלוני ופלוני אסורין ואבא מותר דלא ניחא ליה בנדר ראשון כלל, אבל חרם שהם לעצמם מתירין כרצונם אין בו דרך לומר הותר מכללו הותר כלו, הרי שנדו ב"ד את השנים עלה על דעת שאם הותרו לזה שיהא השני מותר ואפילו בנדרים הנתרין בחרטה אין לנו, הרי נתפרש מהו החרם ומה היא השבועה אע"פ ששניהם מענין אחד ולשון שבועה כולל את כולם ונתפרש מה ההפרש שיש ביניהם בדינם, ועכשיו שהנהיגו אבות לומר מחרימין אנו ומשביעין שלא יעשה אדם דבר פלוני וכל העובר ועושה ארור הוא, הרי זה ברור שזה שבועת בטוי וחרם והרי העובר מתחייב בחומר שניהם, והזהר בדברי עניניהם כי חיים הם, ושוב נבדק ונמצא לראב"ד ז"ל תשובה בענינים הללו ומפורש בה שאלנו מן המחרימין אם הוציאו שבועה וארור מפיהם, או אם הוא חרם ונדוי בלבד בלא הזכרת שבועה, ואמרו כי השביעו והחרימו בארור ובקללה ובאלה ובשבועה בספר התורה ובכל המצות והאלות הכתובות בה על פלוני אם לא תעשה כך ועל כל מי שיהנה אותך אם תעבור על גזירתם, אמרנו להם מעתה אין כאן בית מיחוש כי בודאי הם צריכים לילך אצל חכם או על פי שלשה הדיוטות דמסברי להו וסברי, והנשאל על שבועתו אינו עושה שליח לחרטתו והחכם המתיר אינו עושה שליח להתרו, והוספנו עוד לדבר על ענינם כי אם יתקבצו כולם ויבחרו שלשה מן המומחין שבהן לפרט לפניהם ולהשאל על שבועתם והם יתירו אותם על פי חרטתם ואחר כך יחזרו אותום השלשה ויבחרו להם שלשה אחרים להתיר גם להם ואחר כל שאלת נדרים ושבועתם יצוו את שלוחם להתיר חרמים אפשר כי יש תקנה בכך רק שיהיו כולם כל אותם שהיו בשעת החרם והנדוי, וכשם שהחרימוה ונדוה כן יתירוה, ואם אי אפשר שכבר מתו מקצתם ובאו אחרים שהם חשובים כמותם וימלאו את חסרונם להיות כולם בהתרה או תמורתם בערכם וחשיבותם כל זה לשון הרב הגדול ז"ל, והנה באר בקצרה כל מה שאנו טורחין עליו, ועוד אמר בתשובה דכל שבועה ואלה שנזכר בה על דעת המקום אין לה היתר עולמים אלא לדבר מצוה שהרי דעת המקום מתרצה בכך דכתיב (תהלים קיט, קכו) עת לעשות לה' הפרו תורתך, אבל במה שכתבנו בעל דעת הקהל הרב נסכם שאותם הרבים עצמן כיון שנתלית השבועה עליהם והרי הם כולם נשאלים עליה מתירין אותה ביחיד מומחה או שלשה בדרך שבועות אחרות זה שלא כדברינו והוא ז"ל מחמיר בשבועות שליח צבור אפילו למי שלא ענה אחריה אמן, ועוד מפני שש"ץ בשליחות עצמן משביען, ואין לנו כן לפי שאין בעולם מושבע מפי אחרים וחייב כלל אלא גזירת הכתוב בשבועת העדות בלבד וכל שאין בו קרבן בענין זה אין בו אסור עד שיפרשו חרמם וזה לא עלה בתשובת הרב יפה, מכל מקום במה שאמר מפני שהוא משביעם לדעתם יש לחוש ולדין וכן תשובת ראשונים כל צבור דמקבלין עליהון מלתא למעבד וגזרין גזרתא בסתם ובשמתא ובחרמות דלא למעבר עלה ונהגו בה אסורא ובתר הכי מתחרטין וקא חזן דלא יכולין צבורא למיקם בה הכין חזינא דודאי יכולין לבטולה ובטלה מכמה טעמים, חדא דאמרינן פותחין בחרטה ועוד דלא למתבעי להון למגזר גזירה על צבורא מאי דלא יכולין צבורא למיקם בה דקאמרין אין גוזרין גזירה על הצבור אלא אם כן רוב הצבור יכולין לעמוד בה הלכך מן הלין טעמי יכולין צבורא לבטלא לההיא גזרתא דגזרו עליהו ולית עליהון עונש בגינה, גם זו התשובה סתומה שמה שאמר שפותחין בחרטה משמע בדרך שאלת נדרים ושבועות, אבל לשון התשובה שהן מתירין לעצמן, ומכל מקום מתוך לשון התשובה נראה שכן מנהג ראשונים להתיר ולהשביע בקיצות אנשי העיר אלא לשמתא ולהחרים, והטעם שאמר בדבר שאין רוב הצבור יכולין לעמוד בו מספיק לזה אבל לשבועה ונדרים אינו ענין, והאל יחיש מוסד הבית והבנין אמן סלה: 

תמו דברי המחבר ספר הכל בו תהלה לאל יתעלה 


 *   *   *   *   *   *   *   *   *   *   *   *   *   * 
