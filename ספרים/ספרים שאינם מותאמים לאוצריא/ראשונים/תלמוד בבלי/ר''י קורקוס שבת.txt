ר"י קורקוס הלכות שבת פרק ו 
========================== 
הלכה יז 
[יז] שאלוני לחוות דעי במ"ש הרמב"ם המשתתף עם הגוי במלאכה או בסחורה בחנות אם התנו בתחלה שיהיה שכר השבת לגוי לבדו אם מעט ואם הרבה ושכר יום אחד כנגד יום השבת לישראל לבדו מותר ואם לא התנו בתחלה כשיבואו לחלוק נוטל הגוי שכר השבתות כלם לבדו והשאר חולקין אותו ואינו מוסיף לו כלום כנגד יום השבת אלא א"כ התנה עכ"ל. וכתב עליהם הרב בעל מ"מ ז"ל ורבינו לא הזכיר באו לחשבון נראה שהוא מפרש כפירש"י שפירש דהכי קאמר אם לא התנה מתחלה וגם לא אמר ליה טול אתה חלקך בשבת ואני בחול אלא שעמד זה ונטל את חלקו מעצמו בשבת ולסוף באו לחשבון אסור דגוי שלוחיה הוא ע"כ. ויש מן החכמים שמקשה על הרב כבוד המגיד ומבטל דבריו וגוזר ואומר דאשתמיטיתיה לרב כבוד המגיד מ"ש הרמב"ם בפ"י [הי"ד] מהל' מאכלות אסורות ז"ל גוי וישראל שהיו שותפים בנטיעה אם התנו מתחלת השותפות שיהיה הגוי אוכל שני ערלה וישראל אוכל ג' שנים משני היתר כנגד שני ערלה ה"ז מותר ואם לא התנו מתחלה אסור. ובלבד שלא יבואו לחשבון כיצד כגון שיחשוב כמה פירות אכל הגוי בשני ערלה עד שיאכל ישראל כנגד אותם פירות אם התנו בזה אסור שהרי זה כמחליף פירות ערלה ע"כ. נראה מכאן שהרמב"ם מפרש באו לחשבון כפירוש הראב"ד שפי' דקאי אהתנו ודלא כרש"י שהרי לא הוזכר באו לחשבון אלא גבי שבת וממנה למד רבינו לערלה כי כן הביאו אותם שם בגמרא וכיון שבערלה כתב דין אם באו לחשבון על אם התנו א"כ גם בשבת הדין כן וכשיטת הראב"ד. א"כ נראה שהרב כבוד המגיד לא זכר לשון זה ולכך כתב מ"ש על הרמב"ם אלו דברי החכם המשיב על הרב בעל מ"מ. 
תשובה מי לנו גדול בהבנת דברי הרמב"ם כמו הרב בעל מ"מ ומי לנו בקי בחבורו כמוהו דנחית לפרש ולדקדק ואיך נאמר דאשתמיטיתיה ההיא דמאכלות אסורות כי הרי בגמרא הביאו דין ערלה על דין שבת ושניהם נזכרו שם יחד כאשר יתבאר ובודאי שהרב כבוד המגיד ראה סוגית הגמרא ואיך אפשר שפירש כאן דברי הרמב"ם מבלתי שיעיין דעתו בדין הערלה. על כן אני אומר כי דבריו הם מוכרחים נכונים ואמתיים והכל זכור לפניו והאמת אתו ונימוקו עמו מכמה טעמים. חדא כי איך אפשר שנאמר דשתיק הרמב"ם מדין באו לחשבון גבי שבת וסמך על הל' מאכלות אסורות ועיקר הדבר גבי שבת נאמר בגמרא וכל שכן כי הטעם שכתב גבי ערלה לאסור באו לחשבון אפילו התנו לא שייך גבי שבת כי שם נתן טעם שהרי זה כמחליף פירות ערלה והכוונה כי פירות ערלה אסורים בהנאה ואסור להחליפם בפירות אחרות שהרי נהנה מן הערלה אבל גבי שבת ליכא למימר הכי והראב"ד שפירש כן מטעם הערמה נחית ליה שכן כתב הר"ן ז"ל והראב"ד פירש דאהתנו מעיקרא קאי כלומר אף על פי שהתנו אם אח"כ באו לחשבון שתהא חלוקתם שוה אסור דכיון שבאו לחשבון אשתכח דתנאי דמעיקרא הערמה בעלמא הוא ע"כ ובודאי דכל כי הא איבעי ליה להרמב"ם לפרושי דאסיר משום דתלינן למפרע בהערמה דסתמא דמילתא מוכח שכל שהתנו אין כאן עוד שליחות דגוי אדעתיה קעביד ואם באו לחשבון מה בכך אפילו אם נראה כמחליף אין איסור בדבר שהרי אין איסור ליהנות מפירות אלו כי האיסור בעשיית המלאכה הוא וטעם הערמה לדעת רבינו מהיכא תיתי לן. ותו דאם איתא שדעת רבינו כשיטת הראב"ד שאפילו התנו אסור אח"כ לבא לחשבון ולחלוק בשוה למה כתב דין אם לא היה שכר שבת ידוע על לא התנו גם בהתנו הוה שייך למיתנייה והיה יכול לומר סתם ואם לא היה שכר שבת ידוע יראה לי וכו' והוה קאי בין אהתנו בין אלא התנו כי גם בהתנו ענין שכר השבת ידוע כיון שאין יכולים לדקדק בחשבון ולחלוק בשוה נראה שיהיה הדין כן לפי שיטה זו שיטול הגוי שביעית השכר אלא ודאי מוכח דבהתנו בכל גוונא שרי שכיון שהתנו ואין כאן שליחות להערמה מעיקרא לא חיישינן כי כל זה הכרח אחרון זה נראה שאפשר לתרץ ולדחות אותו ולומר דבכי הא אפילו הראב"ד יודה דליכא למיחש להערמה כיון שאין ידוע שכר השבת ואין זה קרוי באו לחשבון. מ"מ פשטא דמילתא מוכח שאין שום איסור לדעת רבינו בהתנו ויכולים אח"כ לחלוק בשוה ואין לחוש להערמה שהרי לא הוטלה מלאכת שבת על ישראל כלל ואין כאן שליחות ומתנה הוא דיהבי אח"כ להדדי או אי נמי חלופי הוא דקא מחלפי אין איסור בדבר גבי שבת כלל דמותר להחליף של שבת בשל חול. 
והנה הרשב"א כתב פירוש הראב"ד ודחה אותו בב' ידים והעלה כשטת רש"י. גם ר' ירוחם כתב כשיטת רש"י וכן סמ"ג שדרכו ברוב המקומות לתפוש לשון הרמב"ם וכתב בהדיא הא אם באו לחשבון על לא התנו כשיטת רש"י ולא לישתמיט חד מינייהו לומר שדעת הרמב"ם כדעת הראב"ד גם המרדכי כתב כשיטת רש"י ולא הביא שום חולק. וגדולה מזו שהר"ן הביא כל דברי הרמב"ם דגבי ערלה וכתב עליהם ובודאי דבריו מחוורים והשתדל לפרש הסוגיא על פי שטתו וכתב אח"כ בפירוש אם באו לחשבון פי' הראב"ד ופי' רש"י וכתב שלפי פי' הראב"ד אין הסוגיא מתישבת ונראה ודאי שם שבוחר כפירש"י ואם איתא שדברי הרמב"ם כשיטת הראב"ד שייכי איך כתב שדבריו מחוורים והוא בוחר ומחוור פי' רש"י ודלא כהראב"ד. אלא ודאי הדבר מוכיח מכל זה דהלכה רווחת היא שכשהתנו מותר אפילו באו לחשבון כיון דמדרבנן הוא אין להחמיר כל כך ומ"מ בערלה אסור דנראה כמחליף כאשר נתבאר וגם דאיסור תורה הוא וראוי להחמיר בדבר. ואף על פי שתמצא שהמפרשים מקילים בערלה יותר  משבת הא לא קשיא דהא לענין שכתבתי בטעמא אתיא לה וטעמא שייך גבי ערלה ולא גבי שבת וכבר מבואר כיוצא בזה בדברי הר"ן שכתב דלדעת הרמב"ם גבי שבת היה אפשר דסבר רב גביהה דשרי אפילו בלא התנו דהו"ל כאריס ואדעתא דנפשיה עביד וישראל הנאה דממילא אתיא ליה ושרי אבל גבי ערלה א"א לומר כן כי ידוע הוא שפירות ערלה אסורים בהנאה ואי אפשר להתיר להחליף אותם לכתחלה ובודאי כי שרי רב גביהה בהתנו קא שרי ע"כ. 
אלא שעדיין יקשה מנין לו להרמב"ם דין אם התנו מתחלה ובאו לחשבון שהוא אסור בערלה שהרי בברייתא הוא שהוזכר דין אם באו לחשבון גבי שבת ואם איתא דכרש"י מפרש לה דקאי על אם לא התנו מנין הוציא מ"ש גבי ערלה דאלשון אחרון דרב גביהה שאמר דרבא גבי ערלה הוא דשרא אמרינן דרבינא סיועי סייעיה מברייתא. ונראה שסובר רבינו דכיון דללישנא קמא דשרא רבא להנהו מורייקי דגוי שקיל בשבתא וישראל בחד בשבא מסקינן דאגלאי מלתא דהתנו מעיקרא הוה ושפיר שרא להו מוכח דבכל גוונא שרי דאי לא הו"ל לפרושי להו שלא יעשו חשבון אח"כ לחלוק בשוה וכל שכן לפי מ"ש רש"י ז"ל דגוי נקיט בשבת לחרוש ולזרוע ע"כ. דודאי שרא להו לעשות כן ולחלוק אח"כ בשוה קאמר ככל חלוקת שותפים דעלמא אבל גבי ערלה אמרו שם דהוה גוי אכיל שני ערלה וישראל וכו' ופשיטא לן דעל כרחך בהתנו הוה א"כ לא שרא אלא כהאי גוונא דוקא דגוי אכיל דערלה בין רב בין מעט ובהא מסייעינן ליה מברייתא אבל לעשות חשבון ולחלוק בשוה לא מצינו והיינו דבלשנא קמא אמרו דהוה גוי נקיט וכו' ובלישנא דגבי ערלה אמרו דהוה גוי אכיל (רב) [רק] שכתב בתנאה סגי. אלא צריך שיעשה זה מלאכה בשבת וזה בחול ובערלה בעי שיעשו כן ולא ידקדקו לחלוק בשוה דבחלוקה הוא תליא מלתא דערלה וכאשר נתבאר. עוד י"ל דכיון דללישנא קמא הוא ס"ד דרבא אפילו בלא התנו שרי דאדעתא דנפשיה עביד אף על גב דאיכסיף בהא ובעינן התנו ולא דמי לאריס מ"מ דיינו שנחמיר בלא התנו אבל להחמיר אפילו בהתנו ולחוש להערמה ולשוויי לרבא טועה כולי האי לא ראה רבינו לפרש כן ולומר דכולי האי איכא בינייהו אף על פי שלא היה יודע הברייתא אבל בלישנא בתרא דערלה כיון דפשיטא  ליה לתלמודא דבהתנו דוקא הוא דשרא דאלו בלא התנו ודאי שלא היה מתיר מפני שהוא מחליף ערלה א"כ מהאי טעמא גופיה יש לאסור באו לחשבון כי הרי עתה הוא מחליף והתנאי אינו מועיל אלא בדבר שאיסורו מפני שנראה הגוי שעושה מלאכה בשליחותו בזה אנו אומרים שכיון שהתנה לא הוטלה עליו המלאכה מתחלה ונמצא שאין הגוי שלוחו אבל בערלה שהאיסור הוא מפני שנהנה ממנה כי התנה מאי הוי הרי כיון שמדקדק בחשבון לחלוק בשוה הרי הוא מחליף עתה הערלה. 
עוד נ"ל לפרש בדעת רבינו כי גם בערלה יודה רבינו שאם התנו מתחלה שיטול הגוי שני ערלה איסורא דרבנן הוא ולא מחמרינן כולי האי כיון שהתנו מתחלה וכדברי רש"י. ומ"מ וישראל ג' שנים כנגדם בין יהיו בהם או יותר או פחות שהוא מותר אפילו לחשבון דהא שני ערלה אין לישראל בהם כלום ולא לקחם מתחלה ולא היו שלו ולאו חליפי ערלה שקיל שלא קבל שנות ערלה ואין לו בהם כלום וכשעושין עתה חשבון לחלוק בשוה מתנה הוא דיהבי הדדי ומה שאסר הרמב"ם כשבאו לחשבון היינו כשהתנאי היה מתחלה כן וזהו שכתב אם התנו בזה אסור פי' אם התנו שיעשו זה שאם אין כן כוונתו מאי אם התנו בזה דקאמר. ותו דלא הוה צריך דודאי עלה קאי. ותו דהו"ל למימר אפילו התנו. ותו דלא הו"ל למימר בזה אלא ודאי נראה שכוונתו כאשר כתבתי. ומ"ש ובלבד שלא יבוא לחשבון ה"ק ובלבד שיהיה התנאי באופן שלא יבאו לחשבון אלא כל אחד יקח הג' שנים בין רב למעט. אי נמי משום דמסתמא כשבאים לחשבון כך התנו דסתמא דמלתא כמו שמתנים כן עושים שאם חולקים בחשבון ובדקדוק ודאי על פי התנאים חולקים כן וזהו שכתב מה שהתרתי התנו שלא יבואו לחשבון והכוונה שודאי כך התנו וזהו שסיים אם התנו בזה אסור כלומר מה שאמרתי ובלבד היינו אם התנו בזה ואם לא נפרש כן איך פתח בחשבון וסיים בהתנו בזה אלא ודאי הכל אחד אבל אין הכי נמי דאי איתרמי דהתנו לקחת שני ערלה בלי דקדוק ואח"כ נתרצו לבא לחשבון ולדקדק דשרי דמחלי אהדדי נמצא לפ"ז דאם באו לחשבון השנוי בבריתא על כרחך כדברי רש"י מפרש לה הרמב"ם דקאי אאם לא התנו דאם התנו בכל גוונא שרי וכדמוכח בהל' שבת וגם לשון אם התנו בזה לגבי ערלה שפירושו אם התנו בזה ולא התנו שיטול הגוי שני ערלה בין רב בין מעט וכן דקדק גם זה בהל' שבת שכתב אם התנו שיהיה שכר השבת בין מעט וכו' מותר ופירושו מותר הגוי לעשות מלאכה בשבת ואינו שלוחו ובעת החלוק יעשו מה שירצה והכי ניחא טפי לפרש לשון רבינו שהרי לדעת שאר המפרשים סוברים דגבי ערלה א"צ תנאי כלל דלא התנו גבי ערלה הוי כהתנו גבי שבת וכאשר כתב רש"י. ואיך נאמר שרבינו חולק מן הקצה אל הקצה וסובר דאפילו התנו אסור לדקדק בחשבון. 
והנה הר"ן הביא דברי רבינו כלן וכתב ובודאי שדבריו מחוורים דכיון שקבלו השדה בשותפות זכה ישראל בחציין של פירות ואם יאמר לגוי טול אתה חלקך בשני ערלה ואני וכו' נמצא נותן חלופי ערלה ע"כ. ומה טעם יאמר הרב כשהתנו שאוסר לבא לחשבון שהרי כיון שהתנו לא זכה ישראל בחציין של ערלה ואיך נתן הר"ן טעם שאינו צודק לכל דברי רבינו והוא הביא כל דבריו אלא ודאי דלאו בהתנו שיהיו שני ערלה לגוי בין רב בין מעט מיירי בסיפא דמילתיה וכדכתיבנא. את זה כתבתי לקיים דברי הרב בעל מ"מ. ועוד יש להכריח דבריו אלא שאין צורך כי האמת יורה דרכו והחכם דמשוי ליה טועה לא חש לקמחיה ולא כיון יפה כי חייבים אנו להפך בזכות הראשונים כל שכן בדבר כזה שאין לגזור דאשתמיטיתיה ההיא דערלה ולשווייה טועה או קטיל קני דודאי הכל היה זכור מעיקרו ואין שכחה בזה כאשר נתבאר והנראה לענ"ד כתבתי. הצעיר יוסף קורקוס. 


ר"י קורקוס הלכות שבת פרק ח 
========================== 
הלכה ב 
[ב] עוד שאלת מ"ש הר"מ וכן השורה חטין ושעורין וכיוצא בהן במים ה"ז תולדת זורע וחייב בכל שהוא. אנה הוא דין זה כי לא הזכיר הרב בעל מ"מ מקומו. גם במגדל עוז לא הזכירו ולא נתברר טעמו ולגבי שביעית כתב ששורין את הזרעים והוא תוספתא גם בירושלמי פ"ד ע"כ. 
תשובה הנה מקומו אתי והוא בזבחים פרק דם חטאת שאמרו שם פשתן למה חייב אי תימא משום דמקדח פירוש שכששורים אותו צומח אי הכי חטי ושערי נמי פי' שגם הם צומחים כששורים אותם והעלו דפשתן יש לו ריר פי' והוא תולדת לש. הנה שהחטים מה שיש לאסור הטעם משום מקדח. אלא שעתה קשיא טובא שנראה מסוגיא זו דקים ליה דחטי ושערי אין בהן חיוב כיון שהקשו אי הכי חטי ושערי נמי. ונראה שהרב מפרש דלאו אדינא פריך דהא לא קאמר וכי מקדח מאי הוי משמע דדינא ניחא ליה אלא מפני שבמקום שהוזכר זרע פשתן היה להם להזכיר גם חטים ושעורים דאי לאו הכי לא מקשי מידי דמאן לימא ליה דחטי ושערי נמי לא מחייב. אלא ודאי לא קשיא ליה אלא אמאי נקטו בברייתא או במקום שהוזכר זרע פשתן לחוד והאי הוא דמשני דזרע פשתן יש בו איסור מיוחד שאינו בחטי ושערי דהיינו לש ולכך הזכירו זרע פשתן לבדו אבל אין הכי נמי דחטי ושערי חיוב יש בהם כיון דמקדח ומאן לימא לן דלא כנ"ל דרך הרב ז"ל כאותה סוגיא. ומההיא דשביעית לק"מ דגבי שביעית על עבודת קרקע הוא דקפיד קרא דכתיב שדך לא תזרע שהכוונה שישבות הקרקע ממלאכתנו ולכך כל מה שאינו עבודת קרקע אין איסור בו אבל בשבת משום המלאכה קפיד קרא שצריך שנשבות אנו ממלאכה ולכך כל שהוא זורע אפילו שלא יהיה בקרקע אסור וזורע מיקרי וזה פשוט. הצעיר יוסף קורקוס. (עיין מחזיק ברכה סי' של"ו אות ט' מה שכתבתי על זה בס"ד). 


הלכה ד 
[ד] עוד שאלת מ"ש תאנים שיבשו באיביהן וכן אילן שיבשו פירותיו בו התולש מהם [בשבת] חייב אף על פי שהם כעקורין לענין טומאה. וקשיא לך דאילן שיבשו פירותיו כו' היינו תאנים שיבשו באיביהן ומאי וכן היא תנא. 
תשובה יכילנא לשנויי דקמ"ל שאין הפרש בין תאנים שדרך לייבשן לשאר פירות. אי נמי מפליגנא מטעם אחר ומיהו שינויא דחיקא לא משנינא פירוש אין טעם ברור להעלות על הדעת לחלק וכל שכן דהו"ל למנקט וכן שאר פירות שיבשו באילן כי היכי דנקט תאנים שיבשו וכו' לא וכן אילן דעד השתא נמי באילן מיירי. לכך צריך לדעת כי דין תאנים היא מימרא דשמואל פרק העור והרוטב שאמר שם שהם כעקורים לענין טומאה והתולש מהן בשבת חייב ואתינן למפרך עליה מברייתא דתניא אילן שנפשח וכו' פירות הרי הן כתלושין יבשו הרי הן כמחוברים מאי לאו כי היכי דבתלושים דרישא היינו לכולא מילתא דסיפא נמי היינו לכולא מילתא כלומר בין לשבת בין לטומאה ואסיק דמחוברים לשבת דוקא אבל לטומאה הוו כתלושים והרב פ"ב מהל' טומאת אוכלים כתב אילן שנפשח וכו' פירות וכן אם יבש האילן ובו פירות הרי הן כתלושים תאנים שיבשו באיביהן מטמאים וכו' והראב"ד השיג עליו ז"ל אין דבר זה לא במשנה ולא בתוספתא ולא בגמרא דחולין אבל אם יבשו בו פירות במחובר הרי הן כמחוברים ואולי מבכורים גמר לה דתנן יבש האילן או נקצץ מביא ואינו קורא קתני יבש דומיא דנקצץ ע"כ. 
ולדידי הרב לא הוציאו מבכורים דלאו ראיה היא אלא מברייתא דחולין שכתבתי כי הוא גורס יבש במקום יבשו ואאילן קאי לא אפירות והלשון יותר מכוון כגירסא זו דרישא קתני אילן שנפשח ובו פירות הרי הן כתלושים וסיפא קתני יבש דהיינו שלא נפשח אלא יבש הרי הן כמחוברים פירוש לענין שבת כאשר נתבאר ולא חסר מידי כי יבש מקביל נפשח ואי גרסינן יבשו משמע המשך הלשון שעל נפשח חוזר אלא שצריך לפרש ואם לא נפשח אלא שיבשו הפירות בו דוק ותשכח. וכן כתבה ותקנה רש"י כי הוא גורס יבשו כגירסת הספרים שלנו ואין לטעות בדברי הרב ולדייק אבל אם יבשו בו פירות שיהיו כמחוברים כאשר כתב הראב"ד דהא תאנים שיבשו היינו יבשו בו פירות ואמר שהם כתלושים. ונמצא לשון הרב שהוא מגמרא דחולין וליכא למטעי מידי. 
מעתה הדבר ברור כי לשונו בהל' שבת צריך להיות אילן שיבש ופירותיו בו ולא שאני מגיה אלא שהוי"ו של יבשו צריך להפרידה ולחברה עם מלת פירותיו ובזה יצא לשונו מדוקדק מכוון אל מ"ש גבי טומאה כי כן כתב הוא אף על פי שהן כעקורים לענין טומאה  ואלו הב' חלוקות הם שכתב גבי טומאה ואף על פי שבסוגיא דבכל מערבין גבי תני חדא יבש מותר ולח אסור וכו' נראה ממנה שאם יבש האילן אין אסור בתלישת פירותיו אפשר שאותה סוגיא מדברת כשיבש האילן וגם הפירות כלומר שאין בו פירות אלא משנה שעברה וכן פירש"י שם הא קא נתרי פירי שנשארו בו משנה שעברה והוא כי שם העמידו אותו בימות החמה מפני שניכר לכל שהוא יבש שאינו מוציא עלין אבל בודאי אם יש בו פירות לחים דגזרינן שמא יתלוש וגם הרי יש בו עלין לחין ודינו כלח לדעת רבינו וסוגיא התם הכי רהטא וזהו שכתב רבינו אילן שיבש ופירותיו בו דהיינו פירות שנה זו שעדיין לא יבשו אבל ודאי אם יבש האילן וגם הפירות אין כאן דבר מחובר והוו כתלושים ומן הברייתא עצמה אנו מוכרחים לומר כן מדנקט אילן שנפשח היינו שנעקר לגמרי ונחתך ומשמע הא יבש הרי הוא כמחובר דאי לא לינקוט יבש דעדיפא מינה. וכיון שכן לגירסת רבינו דגריס יבש אתי שפיר דפליג בדידה אבל לגירסת רש"י שגורס יבשו ליפלוג וליתני בדידה דהיינו באילן גופיה בין נפשח ליבש אלא ודאי כדכתיבנא. ובתוס' בשבת פרק שואל שיש איסור ביבשו הם ולא עוקציהן. והנראה לענ"ד כתבתי. הצעיר יוסף קורקוס. 


הלכה ו 
[ו] עוד שאלת על אשר כתב שהמקבץ דבלה או שנקב תאנים וכו' שהיא תולדת מעמר מנין הוציא זה כי גם בזה לא הזכירו מקומו. 
תשובה דבר שהסברא נותנת שהרי מה מעמר מקבץ השבולים אף זה מקבץ התאנים וכיון שכל אב יש לו תולדה ודאי שזו היא תולדתו. ומ"מ אפשר שהוציאה מברייתא דפרק חבית נתפזרו לו פירות בחצרו וכו' אבל לא יתן לתוך הסל וכו' וכפי שטתו בה שהטעם שמא יכבשם בידו ויבא לידי עמור וכאשר כתבה הרב בפכ"א ומינה ודאי שהכובשה חייב. והנראה לענ"ד כתבתי. הצעיר יוסף קורקוס. 


ר"י קורקוס הלכות שבת פרק ט 
========================== 
הלכה ד 
[ד] עוד שאלת לבאר מ"ש הרב בבבא שמתחלת אחד נתן את האור וכו' אבל וכו' שנים האחרונים חייבים. וקשה לי טובא למה הנותן את האור יהיה פטור השתא ומה ברישא שנתן האור קודם שתהיה שם קדרה חייב בסיפא שהיה שם קדרה ומים ובשר ותבלין לא כל שכן וא"כ גם האחרונים חייבים מיבעי ליה ואמרתי אולי טעות סופר. אלא שגם בתוספתא פי"ב כך היא שנויה. 
תשובה לשון זה כבר נתחבטו בו הרבה מחכמי הדור ואי משום הא בלחוד הוה אפשר לפלוגי דברישא מיירי כשיש באור כדי לבשל כגרוגרת בלי עצים ולכך חייב ובסיפא כשאין באור כדי לבשל בלי עצים וסתמא הכי הוא אלא דברישא מהדר אחיובי לכך נקטה הכי כלומר פעמים שז' בני אדם חייבים בתבשיל אחד וכגון שיש באור כדי בישול ובסיפא מהדר אפיטורא. אלא שמ"מ הו"ל לפרש ובר מן דין קשיא טובא כי למה ברישא חייב הנותן את האור והנותן את העצים והנותן את הקדרה והרי אין בכל זה שום בישול ואם מחייב מפני שהוא דבר מצרכי הבישול בסיפא נמי ליחייב נותן הקדרה ונותן המים והבשר והתבלין כי כמו שאין בישול בלי אור ג"כ אין בישול באור לבדו בלי בשר ומים וא"כ מאי שנא דהכא חייב והכא פטור. ובביצה פרק המביא כתב רש"י דמביא אור ומביא עצים ברישא משום מבעיר חייבים אבל רבינו חייב משום מבשל ולמה פטר בסיפא. ותו קשיא דהתם פריך שופת קדרה מאי קעביד ותירצו בקדירה חדשה ומשום ליבון רעפים נגעו בה. מוכח ודאי דמביא אור ועצים לאו משום מבשל חייב דא"כ שופת קדרה נמי שהרי עושה גם הוא דבר מצרכי בישול ומאי קשיא ליה אלא ודאי משום מבעיר חייבים וכדברי רש"י ומשו"ה פריך שופת מאי קעביד ואיך רבינו כתב בכולן משום מבשל. ותו שהרי שם לא חייש אלא בקדרה חדשה והרב סתם דבריו ומשמע דבכל קדרה מחייב ומשום מבשל דכלהו בחדא מחתא מחית להו וחד טעמא יהיב לכלהו. וקושיא זו כבר הקשה אותה הראב"ד והרב בעל המגיד לא תירץ כלום. 
ונראה לפרש בכוונת הרב דשני ליה בין כשכלם עושים בהסכמה אחת להיכא שהאחד עושה בלי ידיעת חבירו דברישא מיירי כשהנותנים האור והעצים והקדרה היו בהסכמה עם האחרים לבשל קדרה זו ובכי הא אמרינן כל העושה דבר מצורכי הבישול וכו' שהרי הנותן האור והנותן העצים והנותן הקדרה על דעת שיבואו האחרים ויתנו מים ובשר ותבלין וא"כ כולם מבשלים הם אבל בסיפא מיירי כשאחד נתן קדרה על הכירה ובא אחר בלי ידיעתו ונתן מים ובא אחר בלי ידיעתו ונתן בשר ובא אחר בלי ידיעתו ונתן תבלין ובא אחר ונתן אור וכל אלו לא היו בהסכמה עם הנותן עצים וא"כ בכל אלו מבשל כי האור לבדו אינו מבשל כלום ולכך אין לחייב כאן אלא הנותן עצים והמגיס שהרי הם בשלו קדרה זו וזהו שברישא לא אמר הרב ובא ובא אלא אחד נתן וכו' ואחד נתן וכו' ובסיפא נקט ובא אחר וכו' ובא אחר וכו' שהכוונה שבא מחדש ולאו אדעתא דקמאי והכונה על נותן העצים וכאשר נתבאר. וא"ת א"כ אמאי אפיך לגוונא דרישא ליפלוג וליתני בדידה וליפלוג בין אם היו בהסכמה לשלא בהסכמה כיון שגם עתה בכך תלוי. וי"ל דאי לא אפיך נמי אין פטור אלא מביא האור לחוד דאילו מביא עצים אם אינו חייב משום מבשל חייב הוא משום מבעיר אם צריך לאפרו או אם הם של שונאו או אם הם להתחמם או להאיר שהרי אין זה מקלקל ושופת קדרה נמי אפשר דחייב אם היא חדשה וגם מביא את האור יש צד שחייב וכדברי רש"י הילכך לא מתני פטורא אלא כדאפיך ואפי' נאמר שכל אלו כיון שאין בהם משום מבשל הוה מתני ליה מ"מ נותן מים ונותן בשר ונותן תבלין ומגיס חייבים הם משום מבשל אפי' בלי הסכמה שהרי בשלו וא"כ לא היה יכול לשנות שנים האחרונים בלבד חייבים דהכי בעי למתני דאשמעינן השתא שנותן מים ונותן בשר ונותן תבלין שהדבר מוכיח שדעתם לבשל וכדי שיבא אחר ויתן אור ועצים עשו כן וסד"א דעושה דבר מצרכי הבישול מקרי קמ"ל דכיון שלא היו בהסכמה פטורין ואפי' נותן האור שהרי אין הוכחה גדולה מזאת כל שכן דאפשר שבאור לבדו יתבשל קצת ואין לך דבר מצרכי הבשול גדול מזה אף על פי כן פטור ואין חייבים אלא שנים האחרונים בלבד. ולפי זה שכתבתי מה שאמרו בהמביא שופת קדרה מאי קעביד מיירי בגוונא דסיפא שעשו כן בלי הסכמה ולכך הקשו בשלמא מביא אור ועצים יש לחייב משום מבעיר שמלבה האור בעת שמביא אותו וכדברי רש"י אלא שופת את הקדרה מאי קעביד ותירצו בקדרה חדשה וכבר ביאר הרב דין המבעיר כל שהו שחייב גם בדין ליבון רעפים כתב בסמוך המבשל כלי אדמה עד שיעשו חרס חייב משום מבשל ואף אם נאמר דמלבה גחלת אינו חייב לדעת רבינו ואינו בכלל מבעיר כל שהוא אפשר שסובר דכי מוקמינן לה בקדרה חדשה מיירי כשמביא האור הביא על דעת ללבן הקדרה. ומ"מ היותר נראה דבכלל מבעיר הוא. 
ועדיין צריך לבאר מה שאמרו שם והתניא אחרון חייב כולם פטורין לא קשיא הא דאייתי אור מעיקרא הא דאייתי אור לבסוף מוכח דמביא אור לבסוף מיהא חייב ואיך רבינו לא חייב אלא השנים האחרונים לבד הא לא קשיא דהתם משום מבעיר קאמר וכאשר נתבאר ורבינו בחיוב מבשל מיירי וחיוב מבשל אין כאן. וגם אפשר דבנותן לבד שאין שם הבאה ממקום למקום אין כאן ליבוי ולא מחייב אפילו משום מבעיר ולכך רבינו כתב נותן ובגמרא אמרו מביא. ואפשר עוד והוא האמת דהתם הביא העצים קודם ואור לבסוף הילכך מביא האור ראוי שיתחייב כיון שהיו שם עצים הרי זה מבשל גמור אבל רבינו בהביא אור קודם העצים מיירי ולכך מביא האור פטור דלאו מבשל הוא וכבר כתבתי דאפשר דאפילו מבעיר אין כאן אפילו בהביא לדעת רבינו לפי המסקנא כי לא ראיתי שהזכיר שמלבה גחלת חייב משום מבעיר. אי נמי אפשר דלא צריך דבכלל המבעיר כל שהו הוי וכבר ידעת כי כל דברי רבינו כאן הם כתוספתא ובתוספתא לא הזכירו בסיפא ובא אחד וכו' ובא אחד וכו' רק ואחד וכו' ואחד וכו' אלא שהרב ראה דלית לה פתרי אלא בהכי ולכך הוסיף מלת ובא בכל אחד בסיפא וזה הכרח גדול למה שחלקתי דאל"כ אמאי שני מלישנא דתוספתא ודרכו להעתיק הלשון מבלי תוספת ומגרעת אלא ודאי תוספת זה מגלה העיקר ובזה נתישבו דברי הרב בעצמם גם עם הגמרא ונסתלקה השגת הראב"ד והנראה לענ"ד כתבתי. הצעיר יוסף קורקוס. 


ר"י קורקוס הלכות שבת פרק י 
========================== 
הלכה א 
[א - ב] עוד שאלת לבאר לך מ"ש גבי קושר אבל הקושר וכו' כיצד וכו' וכל קשר וכו' דהו"ל לערובי קשר שאינו של קיימא והוא מעשה אומן עם קשר שהוא של קיימא ואינו מעשה אומן כיון ששניהם הלכה אחת להם ולימא אבל קשר שהוא של קיימא ואינו וכו' או קשר שהוא מעשה אומן ואינו וכו' ואמאי פלגינהו הכי והפסיק בדין קשר שאינו של קיימא באמצע הכיצד. 
תשובה קשר של קיימא ואינו מעשה אומן מצוי ומורגל בין האנשים ושייך להביא לו דמיון להודיע איזה נקרא של קיימא ואיזה אינו לקיימא אבל מה שאינו לקיימא אין מי שיעשה אותו קשר אומן כי בכל שעה או בכל יום יתיר אותו ולמה יעשהו של אומן ובכל פעם יקרא אומן להתירו או לעשותו או יטרח הוא להתירו ולעשותו קשר זה אינו מורגל ולא שייך לתת בו דמיון ולכך כתב אם קשרו קשר אומן ולא כתב וכל קשר שאינו לקיימא והוא מעשה אומן כי אין קשר זה מצוי אלא אם קשרו כלומר שאדם יחיד במקרה עשה כך ולכך כתבו לבדו אחר שאמר כיצד על קשר של קיימא וסמכו ענין לו קודם שיבאר קשר המותר כיון ששניהם דין אחד להם. 
ומ"מ צריך לדעת כי גם הרי"ף לא הזכיר אלא החלוקה של קשר של קיימא ואינו מעשה אומן ובכן העמידו ברייתא שאמרה פטור והיא מה שאמרו הא בדרבנן ודרך זה דרך תלמידו הרמב"ם ואחר שכתב דין הג' ברייתות כסדר הגמרא וסדר רבו ז"ל הודיענו דין מחלוקת האחרת לענין דינא ומ"מ אבאר למה עשה כן גם הרי"ף. גם אדקדק עוד למה רבינו לא אמר וכן הקושר קשר שאינו של קיימא וכו' כיון ששתי החלוקות שוות ודין אחד להם והאחת הלכות מהאחרת בעניינה דרך הרב בכיוצא בזה לומר וכן. ועוד כי אני רואה ששתי הגזרות אף על פי ששוות בדינם מתחלפות בלשונם כי באחת אמר פטור ובאחת אמר אסור ואמת הוא כי פטור הכוונה אבל אסור ואסור הכוונה אבל פטור אמאי שני בלישניה. ע"כ נ"ל כי החלוקה הראשונה דהיינו קשר של קיימא השכל היה מחייב שיהיה חייב ומה לנו אם הוא קשר אומן או קשר הדיוט כיון שעושה מלאכה המתקיימת וכן הוא דעת ר' יהודה שם במשנה ולכך באה הברייתא והודיעתנו שפטור לאפוקי מר' יהודה דמחייב אבל קשר שאינו של קיימא אין טעם לחייב כיון שעשוי להתירו אין כאן מלאכה קיימת ובהא ליכא מאן דפליג וכן הקשו פרק כלל גדול על מה שאמרו דקשירה הואי כקושרי יתדות אהלים והא קשר העשוי להתיר הוא דפשיטא להו שאין לחייב בקשר כזה ואין חולק בזה כמו שכתבתי אדרבה היה אפשר להתיר כיון שאינו של קיימא קמ"ל דאסור ולכך הברייתא ששנה פטור לא העמידו אותה בשאינו של קיימא דא"כ פשיטא דפטור וליכא מאן דפליג בהא והו"ל למתני אסור כי זה הוא החדוש ומ"מ מדאוקמוה לההיא דמותר בשאינו של קיימא ואינו מעשה אומן דהיינו דבני מחוזא מוכח דמעשה אומן ואינו של קיימא אסור נמצא דבחלוקה האחת אשמעינן דפטור ואינו חייב כדברי ר' יהודה ובחלוקה האחרת אשמעינן דאסור ואינו מותר הילכך לא מצי לערובינהו ולא מצי לומר וכן דלא דמו בחדושם ובגזרתם. והנראה לענ"ד כתבתי. הצעיר יוסף קורקוס. 


הלכה ג 
[ג] עוד שאלת אם יש אתי דבר במה שהעלה הרב המגיד בצ"ע על מה שכתב הרב ואם היה חבל גרדי שמותר לטלטלו ה"ז מביא וכו' שנראה שאיסור שאר החבלים הוא משום איסור טלטול וזה אי אפשר ליישבו כפי שטת הגמרא דמוכח בהדיא שהאיסור תלוי בביטול כי חבל גרדי אינו מבטלו שם ושאר חבלים יבטל אותם שם ונמצא קשר של קיימא. 
תשובה מי יבא אחר הרב ומה שהוא הצריך עיון אין עיון שלנו מספיק לכך. ומ"מ הדבר ברור מתוך סוגיית הגמרא דבבטול הדבר תלוי ולכך קושרים דלי באבנט דלא מבטל ליה התם וכל מה שהוזכר שם בדין איסור הקשר מיירי איזה קשר מותר לא בדין טלטול כי דין טלטול אינו ענין שם וגם הרב כאן בדין איסור הקשר מיירי לא באיסור טלטול ולמה חבל גרדי יהיה מותר בטלטול יותר מחבל אחר ואדרבה איפכא מסתברא ואם איסור שאר החבלים משום טלטול הוא למה התיר לקשור לפני בהמה או ברגלים בכל חבל והרי הוא מטלטל אותו והדבר מוכרח שם בכל הסוגיא למעיין שם כשטת רש"י. לכך נראה שכוונת הרב במה שכתב שמותר לטלטלו לאו למימרא דשאר חבלים אסורים בטלטול ולכך אסור לקשור בפרה ובאבוס אלא שכלי האורג הדעת נותן שאסורים בטלטול דקפיד עלייהו והוו מוקצה מחמת חסרון כיס לכך אמר שאין הדין כן כי החבלים של האורג מותרים בטלטול דלא קפיד עלייהו ואין אסור אלא בכובד התחתון והעליון וכאשר כתב הרב פ"ט. אי נמי מפני שמלאכתו לאיסור וסד"א שאסור לטלטלו לקשור בו הפרה לכך אמר שמותר לטלטלו דכלי שמלאכתו לאיסור לצורך גופו מותר לטלטלו וזו היא כוונת הרב במה שכתב שמותר לטלטלו כלומר ואינו כמו הכובדין שאסורין בטלטול גם אינו מוקצה מחמת חסרון כיס דלא קפיד עלייהו גם מותר לטלטלו לצורך גופו ולאפוקי ממאי דקא סלקא דעתך דאסור אתי אבל לעולם היתר הקשר משום דלא מבטל ליה הוי משא"כ בשאר חבל דמבטל ליה והוי של קיימא אבל איסור טלטול אין כאן דא"כ איך התיר לקשור לפניה וברגליה ובזה ניחא שפיר מה שאמרו שם בגמרא בתר הא דאמרינן הכא חבל דגרדי הביאו שם אמר רב יהודה כלי קיואי מותר לטלטלן והוקשה לרש"י דמאי שייכא התם ותירץ דאיידי דאיירי בחבל דגרדי נקט ליה ולרבינו נראה שהגירסא היא דאמר בדלית ומפני שאמר הכא בחבל דגרדי ולכך מותר ותקשי לך והא מוקצה הוא לכך הביא מימרא רב יהודה דשרי וכן נראה גירסת הרא"ש דאמר בדלית גם גירסת הרי"ף אפשר שהיא כן ונמצא בזה שיטת רבינו כרש"י וכאשר נראה מסוגיית הגמרא ולאו משום שאר חבלים כתב כן. והנראה לענ"ד כתבתי. הצעיר יוסף קורקוס. 


ר"י קורקוס הלכות שבת פרק כו 
=========================== 
הלכה ה 
[ה] עוד שאלת למה לא הזכיר הרב היתר קנוח בצרור שעלו בו עשבים הנזכר בפרק המוציא, (פא ב). 
תשובה הנה הרב בעל מ"מ נתן טעם פ"ח [הל' ג'] ומי יבא אחרי הרב. אבל מקום הניח להתגדר כי על הטעם שכתב קשיא לי דהא ודאי לכו"ע מה שהתיר ריש לקיש בחלוקה שאין בה חיוב התיר דמפני כבוד הבריות לא היו מתירין מה שיש בו סקילה ואף על פי כן הוצרכו לכתבו. גם הוצרך ר"ל לאמרו דלא תימא נגזור שמא יתלוש העשבים בקנוחו דדבר שאינו מתכוין הוא ולא הוי פסיק רישיה. אי נמי דלא תימא הרי משתמש במחובר קמ"ל דלא אסרו אלא בדבר קשה אבל בעשבים לא גזרו. אי נמי מפני כבוד הבריות התירו שמוש במחובר גם טלטול דאל"כ למה הוצרך ר"ל לומר צרור שעלו בו עשבים וכו' וגם כי שם אמרו אסור לפנות בשדה ניר ואמרו מאי טעמא אי לימא משום עשבים והא אמר ר"ל וכו' מוכח דאי לאו ר"ל הו"א שאסור ליפנות שמא יקנח בצרור שעלו בו עשבים. ולכן הנראה לי שהרב נפטר ממנה במ"ש בפכ"א אסור ליפנות בשדה הניר גזרה שמא ישוה גומות משמע דמשום שמא יקנח בצרור שעלו בו עשבים דשכיח טובא ליכא למגזר כי מותר הוא כי מכח ההיא דר"ל הוא דאסיקנא התם שהטעם הוא שמא ישוה גומות ולא משום שמא יקנח בצרור שעלו בו עשבים אף על גב דשכיח טובא. וא"כ ודאי מה שהתיר בצרור בכל גונא התיר בין שעלו בו עשבים  בין לא עלו וסתמא הכי משמע והנראה לענ"ד כתבתי. הצעיר יוסף קורקוס. (עיין ברכי יוסף ומחזיק ברכה סי' ג'). 



 *   *   *   *   *   *   *   *   *   *   *   *   *   * 
