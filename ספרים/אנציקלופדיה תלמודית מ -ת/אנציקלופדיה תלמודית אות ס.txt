<h1>אנציקלופדיה תלמודית אות ס</h1>

<h2>ס</h2>
<b>הגדרת הערך -</b> האות החמישה עשר מכ"ב אותיות* של אל"ף בי"ת.
<h3>צורתה</h3>
האות סמ"ך<sup style="color: gray;">1</sup> מאותיות* האל"ף בי"ת של כתב-אשורי* - בכתיבת-סת"ם*, וכן בגט* אשה, לסוברים שיש לכותבו בכתב אשורי<sup style="color: gray;">2</sup> - אורכה ורוחבה כמו בי"ת<sup style="color: gray;">3</sup>, תהיה גגה למעלה ארוכה<sup style="color: gray;">4</sup>, דהיינו שתהא גגה שוה לכתחילה<sup style="color: gray;">5</sup>, ולמטה מושבה קצר<sup style="color: gray;">6</sup>, ותהיה עגולה מאוד<sup style="color: gray;">7</sup> בעקמימות<sup style="color: gray;">8</sup>, דהיינו עגולה משלוש זויותיה<sup style="color: gray;">9</sup>, למעלה לצד ימין, ולמטה עגולה לצד ימין ולצד שמאל<sup style="color: gray;">10</sup>, שלא תראה בה זוית<sup style="color: gray;">11</sup>, כדי שלא תדמה למ"ם סתומה<sup style="color: gray;">12</sup>. ומה שצורתה עגולה ובה נקודה למעלה רומז לסוד הסודות אשר הוא יתעלה מקומו של עולם ומקיף הכל, ותמונת הסמ"ך החלוק בפני עגול לגמרי מורה על סוד פנימי כי כל דבר שוה בלתי עגול כדורי אין לו לא סוף ולא ראש רומז לסוד שה' יתברך הוא ראשון והוא אחרון בלתי סוף<sup style="color: gray;">13</sup>. ויסתום אותה לגמרי<sup style="color: gray;">14</sup>, כי סוד ה' ליראיו<sup style="color: gray;">15</sup>. וגגה למעלה יהיה עובר - לכתחילה<sup style="color: gray;">16</sup>, לצד שמאל<sup style="color: gray;">17</sup> - חוץ לסתימתה כשיעור עובי קולמוס<sup style="color: gray;">18</sup>, כשיעור גג הוי"ו<sup style="color: gray;">19</sup>, כמו שעושים בצורת מ"ם סתומה<sup style="color: gray;">20</sup>, שכן תמונתה של האות ס כ"ף וי"ו<sup style="color: gray;">21</sup>, ויעלה מספרם כמנין השם המיוחד<sup style="color: gray;">22</sup>. וכתבו ראשונים שמקצת סופרים עושים סתימתה בסוף גגה, ושגגו, כי אין חילוק בין מ"ם סתומה לסמ"ך, רק שזו בעלת זויות ולזו אין לה זויות<sup style="color: gray;">23</sup>.
על כך שהאות ם, יש להיזהר שלא לעשותה עגולה, שלא תדמה לאות ס, ע"ע מ, ם<sup style="color: gray;">24</sup>.
<h3>כתיבה ספרדית</h3>
בכתיבה ספרדית ס למטה בשמאל אינה עגולה - כבכתיבה אשכנזית<sup style="color: gray;">25</sup> - אלא שרגלה השמאלי אינו נמשך מלמעלה בשוה, אלא מתעקם מעט לצד ימין קרוב לסופו, עד שפוגע במושבה בזוית רחב ונעשה מושבה קצר<sup style="color: gray;">26</sup>.
<h3>גימטריא</h3>
באותיות שבתורת מספרים<sup style="color: gray;">27</sup>, אות ס משמשת במקום שישים<sup style="color: gray;">28</sup>, כי ס רומז לסוד שה' יתברך הוא ראשון והוא אחרון בלתי סוף<sup style="color: gray;">29</sup>, וזהו סוד הבכורים* להביא לו ראשית כל פרי האדמה<sup style="color: gray;">30</sup>, ועל כן נתנו בו חכמים שיעור אחד משישים - לסוברים כן<sup style="color: gray;">31</sup> - וכתוב: ושמת בטנא<sup style="color: gray;">32</sup>, טנא בגי' ס, וגוף הס עולה שישים כנגד שישים רבוא מנין ישראל, המביאים ביכורים להקב"ה<sup style="color: gray;">33</sup>.
<h3>הגייה</h3>
ס היא מאותיות השיניים זסשר"ץ<sup style="color: gray;">34</sup>, שהלשון שכובה ושטוחה בין השיניים<sup style="color: gray;">35</sup> ויוציא האויר בחניכיים<sup style="color: gray;">36</sup>.
<h3>אותיות גדולות וקטנות</h3>
בין האותיות הגדולות שיש במקרא<sup style="color: gray;">37</sup>, הוזכרו בספרי המסורה, במדרשים ובראשונים ס של סוף דבר הכל נשמע<sup style="color: gray;">38</sup>, וס של ויהס כלב<sup style="color: gray;">39</sup>. ובין האותיות הקטנות<sup style="color: gray;">40</sup> הוזכרו ס של בסופה ובשְׂערה דרכו<sup style="color: gray;">41</sup>, וס של כי יצפנני בסכה<sup style="color: gray;">42</sup>.
<h2>סאה</h2>
<b>הגדרת הערך</b> - מדת נפח<sup style="color: gray;">1</sup> ליבש והלח<sup style="color: gray;">2</sup>.
<h3>מהותה</h3>
הסאה משמשת במידת היבש<sup style="color: gray;">3</sup>, וכך היא נזכרת בתורה, כמו שנאמר: שלש סאים קמח סלת<sup style="color: gray;">4</sup>, ובשאר מקומות במקרא<sup style="color: gray;">5</sup>, במשנה ובתלמוד<sup style="color: gray;">6</sup>. חכמים שיערו בה שיעורי הלכה אף במידות הלח, כגון שיעור מי מקוה* ושיעור מינים מעשיית הקטורת<sup style="color: gray;">7</sup>. הוזכר גם בית-סאה* כמדת שטח קרקע, ששיעורו, מקום שאפשר לזרוע בו כמות של סאה תבואה<sup style="color: gray;">8</sup>.
<h3>שמותיה</h3>
הסאה נקראת לפעמים בשם מודיא<sup style="color: gray;">9</sup>. וכן נקרא בשם גרב<sup style="color: gray;">10</sup> במידת הלח<sup style="color: gray;">11</sup>. יש שכתבו ששיעור הנאמר סתם ללא הזכרת המדה, מתייחס לסאה<sup style="color: gray;">12</sup>.
<h3>יחסה למדות אחרות</h3>
מדות היבש הקטנות, כגון הקב*, האיפה*, והעשרון, הן חלק ממידת הסאה ומתייחסות אליה<sup style="color: gray;">13</sup>. ואף מידות הלח, כגון ההין, הלוג והרביעית, הן חלקים ממידות הסאה<sup style="color: gray;">14</sup>. שיעור היחס למדות היבש הינו, סאה: ששה קבין<sup style="color: gray;">15</sup>, מאה ארבעים וארבע ביצים<sup style="color: gray;">16</sup>. שיעורה ביחס למדות הגדולות ממנה הינו, סאה: שליש איפה<sup style="color: gray;">17</sup>, אחד משלושים בכור<sup style="color: gray;">18</sup>. שיעורה בייחס למדות הלח הינו, סאה: שליש הבת<sup style="color: gray;">19</sup>, שני הין<sup style="color: gray;">20</sup>, עשרים וארבעה לוגין<sup style="color: gray;">21</sup>, תשעים ושש רביעיות<sup style="color: gray;">22</sup>.
<h3>הייסוף</h3>
שיעור הסאה הנזכר הוא שיעור הסאה המדברית. בירושלים הוסיפו על סאה זו - ועל שאר מדות הנפח<sup style="color: gray;">23</sup> - חמישית מלגיו שהיא שישית מלבר<sup style="color: gray;">24</sup>, נמצא שיעור הסאה הירושלמית, מאה שבעים ושלוש ביצים<sup style="color: gray;">25</sup> פחות חומש ביצה<sup style="color: gray;">26</sup>. בציפורי הוסיפו על הסאה הירושלמית עוד חמישית מלגיו<sup style="color: gray;">27</sup>, נמצא שיעור הסאה הציפורית, מאתיים ושבע ביצים<sup style="color: gray;">28</sup> ומעט פחות מחצי ביצה<sup style="color: gray;">29</sup>. על ייסוף זה ומשמעותו לעניין שיעורי תורה, ע"ע שעורים.
<h3>שמושיה בהלכה</h3>
שיעורי הלכה מסוימים נמסרו בסאין: לדעת רבי יוסי, תכולת המחתה שבה היה חותה הכהן בכל יום גחלים מעל המזבח ומערה ממנה למחתה שאתה היה מקטיר, הייתה סאה<sup style="color: gray;">30</sup>. תרומת-הלשכה* הייתה נעשית בשלש קופות של שלש סאין<sup style="color: gray;">31</sup>. יין קפריסין הנצרך לצורך עשיית הקטורת*, שיעורו שלש סאין<sup style="color: gray;">32</sup>. עשירית האיפה סולת של קרבן העומר*, הייתה מנופה משלש סאין שעורים<sup style="color: gray;">33</sup>. וכן שני עשרוני האיפה של שתי-הלחם* היו מנופים משלש סאין חיטים<sup style="color: gray;">34</sup>. עשרים וארבעה העשרונים של לחם-הפנים*, היו מנופים מעשרים וארבעה סאין חיטים<sup style="color: gray;">35</sup>. מי המקוה* הכשרים לטבול בהם, שיעורם ארבעים סאה<sup style="color: gray;">36</sup>. כלי העשוי לנחת שאינו מקבל טומאה, הוא כלי שיש בחללו ארבעים סאה<sup style="color: gray;">37</sup>.
על שיעור הגודש שיש לתת במידת היבש, ע"ע מדות ומשקלות<sup style="color: gray;">38</sup>. על שיעור הסאה לפי מדות הנהוגות בזמננו, עי' בנספח לע' מדות ומשקלות וע' שיעורים.
<h2>סבלונות</h2>
<b>הגדרת הערך -</b> מתנות ששולח החתן לכלה לענין חשש קידושין או הוכחה לקידושין, ודין חזרת סבלונות כשהתבטלו השידוכים.
<h3><b>מהותו</b></h3>
מהות סבלונות, דורונות שדרך חתן לשלוח לכלתו<sup style="color: gray;">1</sup>, בין לאחר שידוכים<sup style="color: gray;">2</sup>, ובין לאחר קידושין<sup style="color: gray;">3</sup>, ויש מקומות שנוהגים לשלוח הסבלונות בעת שרואים פני הכלה<sup style="color: gray;">4</sup>, ואפילו נתן לה הסבלונות בעצמו - בלי שליח ובלי פרסום - חשובים כסבלונות<sup style="color: gray;">5</sup>, וזהו מוהר האמור בתורה<sup style="color: gray;">6</sup>. וכתבו ראשונים, שפעמים שולחים הסבלונות כדי לפרסם השידוכים<sup style="color: gray;">7</sup>.
<h4>מיני הסבלונות</h4>
סבלונות הם בגדים וכלים ששולח החתן לכלה לצורכי החופה והנישואין<sup style="color: gray;">8</sup>, וכן שאר דורונות ומתנות חשובות ששולח החתן לכלה<sup style="color: gray;">9</sup>, ואף מיני מאכל ומגדנות חשובים סבלונות<sup style="color: gray;">10</sup>.
<h4>סבלונות שאחרים שולחים זה לזה</h4>
סבלונות הם מתנות שדרך החתן לשלוח לכלה, ואף סבלונות שאחרים שולחים זה לזה חשובים סבלונות<sup style="color: gray;">11</sup>. ויש מהאחרונים שכתבו בדעת ראשונים, שדורנות שאף אחרים שולחים זה לזה - לענין דינים מסויימים<sup style="color: gray;">12</sup> - אינם חשובים סבלונות, ודווקא דברים שניכר בהם שהם דרך חתנות נקראים סבלונות<sup style="color: gray;">13</sup>. ויש סוברים שאף הדורונות שהחתן שולח לכלתו אינם חשובים סבלונות, אלא הדורון הראשון שדרך חתן לשלוח תחילה<sup style="color: gray;">14</sup>.
<h4>סבלונות ממשפחת החתן</h4>
סבלונות ששלחו משפחת החתן לכלה, כתבו ראשונים ואחרונים שאינם חשובים סבלונות<sup style="color: gray;">15</sup>. ויש מהראשונים שחולקים וסוברים שאף סבלונות ששלחו משפחת החתן לכלה, חשובים סבלונות<sup style="color: gray;">16</sup>.
<h4>סבלונות למשפחת הכלה</h4>
סבלונות ששלח החתן למשפחת הכלה – וכן סבלונות ששלחה הכלה למשפחת החתן, לסוברים שאף מתנות שהכלה שולחת חשובים סבלונות<sup style="color: gray;">17</sup> - לענין דינים מסויימים חשובים כסבלונות<sup style="color: gray;">18</sup>. ולענין דינים אחרים נחלקו בו ראשונים: יש מהם שכתבו, שאף סבלונות שהחתן שולח למשפחת הכלה - לכבודה של הכלה<sup style="color: gray;">19</sup> - חשובים סבלונות<sup style="color: gray;">20</sup>. ויש מהראשונים חולקים שאינם חשובים סבלונות, אלא שחוששים להם בתורת ספק, שמא הכלה עשתה אותם שליח לקבלת הסבלונות<sup style="color: gray;">21</sup>.
<h4>כלה השולחת לחתן</h4>
כלה ששלחה דורונות לחתן, נחלקו בו ראשונים ואחרונים: יש סוברים שאף אלו חשובים כסבלונות<sup style="color: gray;">22</sup>. ויש חולקים וסוברים שאינם חשובים סבלונות<sup style="color: gray;">23</sup>.
<h4>קודם קידושין</h4>
סבלונות יש מקומות שנהגו שלא לשולחם קודם קידושין<sup style="color: gray;">24</sup>, שמא תחזור בה הכלה ויפסיד סבלונות העשויים ליבלות<sup style="color: gray;">25</sup>, ויש מקומות שנהגו לשולחם אף קודם קידושין<sup style="color: gray;">26</sup>, ולא חששו שמא תחזור בה הכלה, לפי שבאותם מקומות הקפידו שלא לחזור בהם לאחר ששידכו ביניהם<sup style="color: gray;">27</sup>.
<h4>אופן שליחתם</h4>
יש מקומות שנהגו ליתן לרב העיר או הפרנס להוליך הסבלונות לכלה, וטובי העיר ושאר הקרואים הולכים עימו<sup style="color: gray;">28</sup>, ונהגו לומר בשעת נתינתם לאשה: הנה החתן שלח לך דורון זה שיהא שלך לאחר קידושין<sup style="color: gray;">29</sup>. ויש מקומות שהחתן עצמו מוליך הסבלונות לכלה<sup style="color: gray;">30</sup>.
<h4>סעודת סבלונות</h4>
סעודת סבלונות, כתבו ראשונים שדרך החתנים שלאחר סעודת האירוסין חוזר ושולח סבלונות לארוסתו, ואחר כך סועד שם בבית חמיו, וסעודה זו נקראת סעודת סבלונות<sup style="color: gray;">31</sup>, וכתבו אחרונים שבזמנינו אין נוהגים כן<sup style="color: gray;">32</sup>. על סעודה זו אם חשובה סעודת מצוה, ע"ע סעודת-מצוה. על אכילת החתן בסעודה זו, שמחמתה מוחל על הסבלונות ששלח, עי' להלן<sup style="color: gray;">33</sup>. על סעודת סבלונות שיש שנהגו לעשות בלילה שלפני החופה, ע"ע חתן-וכלה: ביום החופה<sup style="color: gray;">34</sup>.
על הגונב ושולח הגניבה בתורת סבלונות לבית חמיו - מקום מגורי הכלה<sup style="color: gray;">35</sup> - שחשוב כמכירה לענין חיוב ארבעה וחמשה, ע"ע ארבעה-וחמשה<sup style="color: gray;">36</sup>. על הלוקח כלים מבית האומן לשגרן לבית חמיו בתורת סבלונות, ואמר לו שאם יקבלו ממנו סבלונות אלו יתן לו דמיהם ואם לאו יתן לו כפי טובת הנאה שיחזיקו לו על שרצה לתת להם הסבלונות, ונאנסו הסבלונות בהליכתו או בחזרתו, ע"ע שומר-שכר.
<h3><b>בתורת כסף קידושין</b></h3>
<h4>חשש קידושין</h4>
השולח סבלונות למשודכתו<sup style="color: gray;">37</sup> - וכן המקדש את משודכתו בכסף, ולא פירש לשם קידושין, שחשוב כסבלונות<sup style="color: gray;">38</sup> - נחלקו בו ראשונים בדעת אמוראים: א) יש סוברים בדעת אמוראים שחוששים ששלח סבלונות אלו בתורת קידושין*<sup style="color: gray;">39</sup>, ולדעתם זהו שאמרו רב הונא ורבה שחוששים לסבלונות<sup style="color: gray;">40</sup>, ומהאחרונים יש שכתב שאף שאר האמוראים סוברים כן<sup style="color: gray;">41</sup>. בטעם שחוששים שנתן הסבלונות בתורת קידושין, יש שכתבו שכיון ששידכו ביניהם ושלח לה סבלונות כמנהג החתנים<sup style="color: gray;">42</sup>, חשוב כמדבר עימה על עסקי קידושיה, שאינו צריך לפרש כוונתו בתורת קידושין<sup style="color: gray;">43</sup>. ויש שכתבו, שחוששים שפירש בשעת שידוכים שישלח לה אח"כ קידושיה<sup style="color: gray;">44</sup>. ויש שכתבו, שכיון שירא שמא תחזור בה מהשידוכים ויפסיד הסבלונות, חוששים שכיוון בסבלונות עצמם לשם קידושין<sup style="color: gray;">45</sup>. ומהאחרונים יש שכתב בדעת ראשונים, שאין חוששים שנתן הסבלונות בתורת קידושין, שהרי לא פירש כוונתו, אלא הואיל והשולח סבלונות לכלה חשוב כהוכחה שקידשה תחילה, לסוברים כן<sup style="color: gray;">46</sup>, חוששים אף לסבלונות עצמם בתורת קידושין, שלדעתם כל מקום שיש מעשה המוכיח שכבר נעשה הדבר, הרי הוא חשוב כמו הדבר בעצמו<sup style="color: gray;">47</sup>. על הסוברים שצריך לפרש בעת נתינת הסבלונות, עי' להלן<sup style="color: gray;">48</sup>. ב) ואביי חולק וסובר שאין חוששים לסבלונות<sup style="color: gray;">49</sup>, ויש מן הראשונים סוברים שאף שאר האמוראים סוברים כן, וביארו דבריהם באופנים אחרים<sup style="color: gray;">50</sup>. בטעם שאין חוששים לקידושין, כתבו ראשונים, משום שלא פירש בעת נתינת הסבלונות שנותנם בתורת קידושין<sup style="color: gray;">51</sup>. ג) בדעת רב פפא, שמחלק בין מקום שנוהגים לקדש ואחר כך לשלוח סבלונות לבין מקום שנוהגים לשלוח סבלונות ואחר כך לקדש<sup style="color: gray;">52</sup>, יש מן הראשונים שכתבו שמקומות שנהגו לקדש תחילה ואחר כך לשלוח סבלונות - ואין שולחים סבלונות קודם קידושין<sup style="color: gray;">53</sup>, שמא הכלה תחזור בה ויפסידו הסבלונות<sup style="color: gray;">54</sup>, או שמא תסרב לקבלם ואין לך בושה גדולה מזו<sup style="color: gray;">55</sup> - חוששים שמא שלח סבלונות אלו בתורת קידושין, ומקומות שנהגו לשלוח תחילה סבלונות ואחר כך לקדש, אין חוששים לקידושין<sup style="color: gray;">56</sup>, שכיון ששלח סתם ולא פירש לשם קידושין, מסתמא כוונתו כמנהג המדינה שלא בתורת קידושין<sup style="color: gray;">57</sup>. על מקום שהרוב נהגו לקדש תחילה ואחר כך לשלוח סבלונות ומיעוט נהגו לשלוח סבלונות ואחר כך לקדש, ע"ע רוב. על חתן ששלח סבלונות לכלה באופן שחוששים בהם לקידושין וחזרו בהם החתן או הכלה או שמת אחד מהם אם מחזירים אותם, עי' להלן<sup style="color: gray;">58</sup>.
<h4>הלכה</h4>
להלכה, כתבו ראשונים ואחרונים, שמקום שנהגו לקדש תחילה ואחר כך לשלוח סבלונות חוששים לקידושין, אבל מקום שנהגו לשלוח תחילה סבלונות ואחר כך לקדש, אין חוששים לקידושין<sup style="color: gray;">59</sup>. ובזמנינו שאין מקדשים אלא בשעת נישואין וחופה<sup style="color: gray;">60</sup>, כתבו ראשונים, שחשוב כמקום שנהגו לשלוח סבלונות תחילה ואחר כך לקדש, שאין חוששים לקידושין<sup style="color: gray;">61</sup>, ומכל מקום כתבו ראשונים, שאם ראינו החתן מחזר אחר עדים שיראו נתינת הסבלונות, אף בזמנינו חוששים לקידושין<sup style="color: gray;">62</sup>.
<h4>ספק או ודאי קידושין</h4>
החשש לקידושין, לסוברים כן, נחלקו בו ראשונים: א) יש מהראשונים שכתבו, שחוששים בתורת קידושי ספק<sup style="color: gray;">63</sup>, ואם נתקדשה לאחר צריכה גט* מן הראשון<sup style="color: gray;">64</sup>. וכתבו אחרונים בדעתם, שהחשש לקידושין הוא להצריכה לכתחילה גט, אבל אם נישאת לאחר לא תצא<sup style="color: gray;">65</sup>, לפי שקידושי הראשון קידושי ספק וקידושי השני קידושי ודאי<sup style="color: gray;">66</sup>. ב) ויש מהראשונים חולקים וסוברים, שמקודשת בתורת ודאי, שחזקה* כל השולח סבלונות לאחר שידוכים, בתורת קידושין שולח<sup style="color: gray;">67</sup>. ג) ומהאחרונים יש מחלקים, שמקום שהכל נוהגים בו לקדש תחילה ואחר כך לשלוח סבלונות, מקודשת בתורת ודאי, ומקום שיש שנהגו לקדש תחילה ואחר כך לשלוח סבלונות ויש שנהגו לשלוח סבלונות ואחר כך לקדש, מקודשת מספק<sup style="color: gray;">68</sup>.
<h4>עיר חדשה</h4>
עיר חדשה שאין בה מנהג, נחלקו בה ראשונים: יש סוברים שחוששים בה לקידושין<sup style="color: gray;">69</sup>, שכל מקום שאין בו מנהג רואים אותו כמחצה על מחצה<sup style="color: gray;">70</sup>. ויש מהראשונים חולקים וסוברים שאין חוששים בה לקידושין<sup style="color: gray;">71</sup>, לפי שיש לכלה חזקת הגוף שלא התקדשה<sup style="color: gray;">72</sup>. ויש מהראשונים שכתבו, שלעולם חוששים לקידושין, ואף במקום שנוהגים לשלוח סבלונות ואחר כך לקדש, שמי יכניס עצמו לספק זה לידע מנהג המקום שיצא משם, שמא נהגו לקדש ואחר כך לשלוח סבלונות<sup style="color: gray;">73</sup>, ויש שפירשו בדעתם, שדווקא במקום שיש מיעוט שנוהגים לקדש ואחר כך לשלוח סבלונות חוששים, אבל במקום שאין מקדשים כלל קודם סבלונות אין חוששים לקידושין<sup style="color: gray;">74</sup>. ומדברי הרבה ראשונים נראה שאין חוששים שמא מנהג מקום שיצא ממנו הוא לקדש ואחר כך לשלוח סבלונות<sup style="color: gray;">75</sup>. מקום שהיה בו מנהג לקדש תחילה ואחר כך לשלוח סבלונות, ונתבטל המנהג מחמת גזירה, כתבו ראשונים שאותו המנהג התבטל, ושוב אין חוששים לקידושין<sup style="color: gray;">76</sup>.
<h4>חילוקי מנהגים בין המקומות</h4>
היה החתן ממקום שאין חוששים לסבלונות, והכלה ממקום שחוששים לסבלונות, נחלקו בו ראשונים ואחרונים: יש מהראשונים שכתבו, שהולכים אחר מקום שליחת הסבלונות בין להקל ובין להחמיר<sup style="color: gray;">77</sup>, ואפילו אמר החתן שלא ידע מנהג המקום אינו נאמן, שאנן-סהדי* ("אנחנו עדים") שכל השולח סבלונות חוקר ודורש תחילה מנהג המקום<sup style="color: gray;">78</sup>. ויש מהאחרונים חולקים וסוברים, שהולכים אחר מנהג מקומו של החתן, שאין המשלח מקפיד אלא על מנהג מקומו<sup style="color: gray;">79</sup>. היה מנהג מקום החתן לחוש לסבלונות ומנהג מקום הכלה שלא לחוש לסבלונות, כתבו ראשונים שאין חוששים לסבלונות, שהרי הוא כאילו אמרה בפירוש שמקבלת הסבלונות שלא בתורת קידושין<sup style="color: gray;">80</sup>, ועוד שאין האשה מתקדשת אלא מדעתה, ואם אינה יודעת שכוונתו בתורת קידושין אין לחוש לכך<sup style="color: gray;">81</sup>. ויש מהאחרונים חולקים וסוברים, שלעולם הולכים אחר מנהג מקומו של החתן בין להקל ובין להחמיר<sup style="color: gray;">82</sup>.
<h4>מיני הסבלונות</h4>
מתנות ששלח החתן לכלה שחוששים בהם לקידושין, כתבו אחרונים בדעת ראשונים, שאין חוששים אלא בדברים שדרך חתן לשלוח לכלה, שניכר בהם שהם דרך חתנות, וחוששים שקבלתם בתורת קידושין, אבל מתנות שאף אחרים שולחים זה לזה, ואפשר שניתנו בתורת מתנה או פקדון וכדומה, אין חוששים בהם לקידושין<sup style="color: gray;">83</sup>. ויש מהראשונים חולקים וסוברים, שאף בשאר מתנות חוששים לקידושין<sup style="color: gray;">84</sup>. ויש מהאחרונים שכתבו בדעת ראשונים לחלק, שאם פירש שנותנם לשם אהבה וחיבה, אף במתנות שאחרים שולחים זה לזה, חוששים לקידושין<sup style="color: gray;">85</sup>.
<h4>עדות על הסבלונות</h4>
השולח סבלונות למשודכתו - שחוששים בהם לקידושין, לסוברים כן<sup style="color: gray;">86</sup> - אם צריך עדות על שליחתם, נחלקו בו ראשונים ואחרונים: א) יש ראשונים ואחרונים שכתבו, שאין חוששים אלא אם שלח הסבלונות בפני עדים - וכן שהשליח ימסרם לאשה בפני עדים<sup style="color: gray;">87</sup> - אבל אם שלח הסבלונות בלא עדים, אפילו שניהם מודים שנתנם לה, הכל מודים שאין חוששים לקידושין<sup style="color: gray;">88</sup>. ואפילו היה עד-אחד* על הסבלונות, כתבו ראשונים – שאף לסוברים שהמקדש בעד אחד חוששים לקידושיו<sup style="color: gray;">89</sup> - שאין חוששים לקידושין, שאין מוסיפים חומרא על חומרא, ועוד שיש הוכחה ממעשיו שלא התכוין לקידושין, שאם לא כן היה שולח הסבלונות בעדים כדרך המקדשים<sup style="color: gray;">90</sup>. ב) ויש מהראשונים שחולקים וסוברים, שמקום שנהגו לקדש ואחר כך לשלוח סבלונות, אפילו שלח הסבלונות בלא עדים כלל ושניהם מודים שנתנם לה, חוששים לקידושין<sup style="color: gray;">91</sup>, שהואיל ושידכו ביניהם, שליחת הסבלונות הם דרך חתנות, ואנן סהדי שכיוונו בכך לקידושין<sup style="color: gray;">92</sup>. ויש מהאחרונים שכתב בדעתם, שאפילו אינם מודים ששלחו סבלונות חוששים לקידושין, שכיון שיש עדים שנשתדכו ומנהג אותו המקום לשלוח סבלונות, אנן סהדי ששלח לה סבלונות, וחשוב כאילו עדי השידוכים ראו הקידושין<sup style="color: gray;">93</sup>. ג) ויש מהראשונים שמחלקים, שדווקא אם נתן החתן הסבלונות לשליח בפני עדים חוששים לקידושין, ואפילו מסר השליח הסבלונות לכלה בלא עדים<sup style="color: gray;">94</sup>, שבודאי עשה השליח שליחותו<sup style="color: gray;">95</sup>. ד) ומהאחרונים יש שמחלק, שכשיש עדים על הסבלונות חוששים לקידושין בתורת ודאי, וכשאין עדים על הסבלונות חוששים לקידושין בתורת ספק<sup style="color: gray;">96</sup>. על אופן ששניהם אומרים ששידכו ביניהם, ואין עדים על כך, ואחר כך שלח סבלונות, עי' להלן<sup style="color: gray;">97</sup>.
<h4>אומרים שלא התכוונו לקידושין</h4>
השולח סבלונות לאשה - שחוששים בהם לקידושין, לסוברים כן<sup style="color: gray;">98</sup> - ולאחר מכן אמרו שניהם שלא התכוונו בסבלונות לשם קידושין, כתבו ראשונים ואחרונים שאינם נאמנים וחוששים לקידושין<sup style="color: gray;">99</sup>, ואפילו נשבעו על כך<sup style="color: gray;">100</sup>, שכל מקום שהכריעו חכמים שלכך התכוונו, אינם נאמנים לומר לא התכווננו<sup style="color: gray;">101</sup>. היו אומרים בשעת נתינת הסבלונות, שאין כוונתם לקידושין, כתבו ראשונים ואחרונים שנאמנים ואין חוששים לקידושין<sup style="color: gray;">102</sup>.
<h4>הכלה אומרת שלא התכוונה לקידושין</h4>
השולח סבלונות לכלה – שחוששים בהם לקידושין, לסוברים כן<sup style="color: gray;">103</sup> – והכלה מכחישה ואומרת שלא נתנם בתורת קידושין, אלא מתנה בעלמא, כתבו ראשונים שנאמנת – כדין האשה שאומרת לבעלה גרשתני – שחזקה אין-אשה-מעיזה-פניה-בפני-בעלה*<sup style="color: gray;">104</sup>. ויש מהאחרונים חולקים וסוברים, שבמקום שנהגו לקדש ואחר כך לשלוח סבלונות אינה נאמנת, לפי שחשוב כאילו יש לחתן עדים שקידשה<sup style="color: gray;">105</sup>. לא היו עדים על שליחת הסבלונות, ואין אנו יודעים אלא מפיהם ששלח לה סבלונות – לסוברים שחוששים לקידושין<sup style="color: gray;">106</sup> – כתבו אחרונים, שנאמנת להכחיש ולומר שלא נתנם בתורת קידושין, במיגו שהיתה מכחישה את שליחת הסבלונות עצמם<sup style="color: gray;">107</sup>.
<h4>שתק ולא פירש</h4>
השולח סבלונות למשודכתו, ושתק ולא פירש בשעת נתינתם לאשה שנותנם בתורת קידושין, נחלקו בו ראשונים ואחרונים: א) יש ראשונים ואחרונים שכתבו שחוששים לקידושין<sup style="color: gray;">108</sup>. בטעם שחוששים לקידושין - ואינו חשוב כמקדש סתם שאין חוששים לקידושיו, אלא אם כן היו עסוקים באותו ענין<sup style="color: gray;">109</sup> - יש מהם שכתבו שכיון ששידכו ביניהם, חוששים שמא אמר לה שישלח קידושיה לאחר מכן<sup style="color: gray;">110</sup>. ויש שכתבו שהואיל ושידכו, דעתם לעולם - ואפילו לאחר זמן מרובה<sup style="color: gray;">111</sup> - בתורת קידושין וחשובים כעסוקים באותו ענין<sup style="color: gray;">112</sup>. ויש שכתבו שהואיל ואין דרך לשלוח סבלונות אלא לארוסתו<sup style="color: gray;">113</sup>, הרי זה כאילו פירש השליח לשם קידושין<sup style="color: gray;">114</sup>. ויש מהראשונים שכתבו, שהשולח סבלונות ולא פירש כוונתו, חוששים לקידושין בתורת ספק, ולא בתורת ודאי<sup style="color: gray;">115</sup>. ומהאחרונים יש שכתב, שלעולם אין צריך לפרש לשם קידושין, ואפילו אינם עסוקים באותו ענין<sup style="color: gray;">116</sup>. על האופנים שבהם לדעתו צריך לפרש לשם קידושין, ע"ע קידושין. ב) ויש ראשונים שחולקים וסוברים שאם לא פירש ששולח בתורת קידושין אין חוששים לקידושין<sup style="color: gray;">117</sup>. מהם שכתבו שדווקא כשאין ידוע אם פירש בשעת נתינת הסבלונות לשם קידושין, חוששים לקידושין, שמא פירש בשעת מסירתם<sup style="color: gray;">118</sup>. ומהם שכתבו שדווקא כשאמר בעת נתינת הסבלונות לשון המוכיח על סבלונות - כגון לשון אהבה וחיבה - חוששים לקידושין<sup style="color: gray;">119</sup>. ג) ויש מהאחרונים שכתבו בדעת ראשונים לחלק, שהשולח דברים שדרך החתן לשלוח לכלה, חוששים לקידושין אפילו סתם ולא פירש, אבל השולח דברים שאף אחרים שולחים זה לזה, אין חוששים לקידושין אלא אם פירש שנותנם לשם קידושין<sup style="color: gray;">120</sup>. ד) ומהאחרונים יש מחלקים, שבאופן שהתרצתה בעת השידוכים לקבל קידושיה, חוששים לקידושין אפילו לא אמר השליח דבר, אבל אם לא התרצתה לקבל קידושיה, אין חוששים לקידושין<sup style="color: gray;">121</sup>. השולח סבלונות על ידי שני שלוחים, יש מהראשונים שכתב, שאפילו שתקו השלוחים חוששים לקידושין, שכיון ששלח על ידי שנים - ושינה משאר משלחי דורונות - גילה דעתו שמכוין לקידושין<sup style="color: gray;">122</sup>.
<h4>מדבר על עסקי קידושין</h4>
היה השליח מדבר עימה על עסקי קידושיה - שחשוב הוכחה שמכוין לקידושין<sup style="color: gray;">123</sup> - ואחר כך נתן לה סבלונות, יש מהראשונים סוברים שמקודשת<sup style="color: gray;">124</sup>. ויש מהראשונים שמחלקים, שאם נתן סבלונות מיד לאחר שדיבר עימה על עסקי קידושיה, אף על פי שלא פירש שנותנם בתורת קידושין, הרי היא מקודשת, ואם שהה מעט לאחר שדיבר עימה ולא פירש שנותנם בתורת קידושין, אינה מקודשת<sup style="color: gray;">125</sup>.
<h4>מפרש לשם סבלונות</h4>
השולח סבלונות למשודכתו, ומפרש שנותנם בתורת סבלונות - דהיינו מתנה בעלמא<sup style="color: gray;">126</sup> - כתבו ראשונים ואחרונים שהכל מודים שאינה מקודשת<sup style="color: gray;">127</sup>. ומהאחרונים יש שכתב שחוששים לקידושי ספק<sup style="color: gray;">128</sup>. ומהאחרונים יש שכתב בדעת ראשונים שחולקים וסוברים, שאף כשמפרש שנותנם בתורת סבלונות, חוששים לקידושין<sup style="color: gray;">129</sup>.
אמר לה השליח בשעת נתינת הסבלונות לשון המוכיח כוונת סבלונות יותר מקידושין - כגון שאמר לה, דברים אלו שולח פלוני שתתנאי בהם בין הבנות<sup style="color: gray;">130</sup> - יש מהראשונים סוברים שנחלקו בה אמוראים, רב הונא ורבה סוברים שחוששים לקידושין, ואביי סובר שאין חוששים לקידושין, ורב פפא מחלק בין המקומות, שמקומות שנהגו לקדש תחילה ואחר כך לשלוח סבלונות חוששים לקידושין, ומקומות שנהגו לשלוח תחילה סבלונות ואחר כך לקדש אין חוששים לקידושין<sup style="color: gray;">131</sup>.
<h4>מפרש לשם אהבה וחיבה</h4>
השולח סבלונות למשודכתו, ופירש שנותנם לשם אהבה וחיבה, כתבו ראשונים ואחרונים שחוששים לקידושין<sup style="color: gray;">132</sup>. ואפילו שלח דורונות שאף אחרים שולחים זה לזה - שאינו חשוב כסבלונות, לסוברים כן<sup style="color: gray;">133</sup>, ופירש שנותנם לשם אהבה וחיבה, יש מהאחרונים שכתבו שחוששים לקידושין<sup style="color: gray;">134</sup>. ויש מהאחרונים שכתבו, שאף השולח סבלונות לאשה בלא ששידכה תחילה ופירש שנותנם לשם אהבה וחיבה, חוששים לקידושין<sup style="color: gray;">135</sup>.
<h4>יצא קול שהתקדשה</h4>
מקום שנהגו לשלוח סבלונות ואחר כך לקדש - שלהלכה אין חוששים לקידושין<sup style="color: gray;">136</sup> - ויצא עליה קול מחמת הסבלונות שהתקדשה, כתבו ראשונים שאין חוששים לקידושין<sup style="color: gray;">137</sup>, הואיל ודרך הנשים לומר על סבלונות אלו שהם קידושין<sup style="color: gray;">138</sup>.
<h4>יצא קול ששלח לה סבלונות</h4>
יצא קול ששלח לה סבלונות, כתבו אחרונים שאין חוששים לקידושין, שאין חוששים לשתי חששות, שמא שלח לה סבלונות ושמא קדשה בהם<sup style="color: gray;">139</sup>.
<h4>נתן הסבלונות בעצמו</h4>
חתן שנתן סבלונות לכלה בעצמו ולא על ידי שליח, יש מהאחרונים שכתב, שאף במקום שנוהגים לשלוח סבלונות ואחר כך לקדש חוששים לקידושין<sup style="color: gray;">140</sup>, שמטירחתו שטרח להביא הסבלונות בעצמו ולא שלחם על ידי שליח, ניכר שכוונתו בתורת קידושין, שמצוה-בו-יותר-מבשלוחו*<sup style="color: gray;">141</sup>. והאחרונים חולקים וסוברים שבמקום שנוהגים לשלוח סבלונות קודם קידושין, אפילו נותן הסבלונות בעצמו אין חוששים לקידושין<sup style="color: gray;">142</sup>. מקום שנהגו לשלוח סבלונות על ידי שליח ואחר כך לקדש, והוא שינה ממנהג המקום ונתן הסבלונות בעצמו, כתבו אחרונים שחוששים לקידושין, לפי ששינה ממנהג המקום ונתנם בעצמו, חוששים שהיתה דעתו בתורת קידושין<sup style="color: gray;">143</sup>.
<h4>היה שם ושלח על ידי אחר</h4>
השולח סבלונות לכלה על ידי שליח, והחתן עצמו נוכח במסירת הסבלונות לאשה, כתבו ראשונים שאין חוששים בהם לקידושין, לפי שאם היה מכוין בהם לקידושין, היה נותנם בעצמו ולא מוסרם ביד השליח, שמצוה בו יותר מבשלוחו<sup style="color: gray;">144</sup>.
<h4>נתנה לאחרת לקבלם</h4>
השולח לאשה סבלונות במקום שנהגו לקדש ואחר כך לשלוח סבלונות, ואותה האשה כסתה פניה מלהסתכל בהם, וקבלה אשה אחרת הסבלונות תחתיה, כתבו ראשונים שחוששים לקידושין, שמא התכוונה שתעשה שליח לקבל הסבלונות עבורה<sup style="color: gray;">145</sup>, ואין אומרים שסירובה לקבלם מוכיח שלא התכוונה לקידושין, שדרך הנשים לעשות כן מחמת הבושה<sup style="color: gray;">146</sup>. ויש מהראשונים והאחרונים חולקים וסוברים, שאין חוששים לקידושין<sup style="color: gray;">147</sup>. בטעם שאין חוששים לקידושין, יש שכתבו שהואיל וסירבה לקבלם, אין חוששים לקידושין<sup style="color: gray;">148</sup>. ויש שכתבו שאין חוששים לשני חששות, שמא החתן התכוין לקדשה בסבלונות, ושמא עשתה את מקבלת הסבלונות שליח לקבלם עבורה<sup style="color: gray;">149</sup>. אמרה האשה שאינה מוכנה לקבל הסבלונות מיד החתן אלא מיד אחרים, כתבו ראשונים שאין חוששים לקידושין, שדווקא אם שתקה חוששים שמא התביישה לקבלם, אבל אם אמרה בפירוש שאינה רוצה לקבלם, אנו תולים שעשתה כן כדי ליזהר מלהתקדש לו<sup style="color: gray;">150</sup>.
<h4>מקום שנוהגים שאחרות מקבלות</h4>
מקום שנהגו ששולחים סבלונות מיד לאחר השידוכים, ונהגו שאותם הסבלונות אין האשה עצמה מקבלתם אלא אשה אחרת, כתבו ראשונים שהמנהג מוכיח שעושים כן כדי שלא יחשבו הסבלונות כקידושין<sup style="color: gray;">151</sup>.
<h4>הורי החתן שלחו הסבלונות</h4>
אבי החתן ואמו ששלחו סבלונות לכלה, נחלקו ראשונים אם חוששים בהם לקידושין: יש מהראשונים שכתבו, שחוששים לקידושין, שמא החתן עשה אותם שליח לקדש עבורו<sup style="color: gray;">152</sup>. ויש מהראשונים חולקים, שאין חוששים בהם לקידושין<sup style="color: gray;">153</sup>, ואפילו אמרו שנותנים בתורת קידושי בנם<sup style="color: gray;">154</sup>.
<h4>בנותן שטר כתובה</h4>
הוחזק בשוק שלאחר שליחת הסבלונות נתן לה שטר כתובה*, כתבו ראשונים בדעת אמוראים, שאף במקום שנהגו לשלוח סבלונות קודם קידושין, אם נהגו שלא לכתוב כתובה קודם קידושין, חוששים שנתן הסבלונות בתורת קידושין<sup style="color: gray;">155</sup>. בטעם שחוששים לקידושין כתבו ראשונים, שאלמלא היו קידושין לא היה כותב לה כתובה<sup style="color: gray;">156</sup>, ואין אומרים שמא אין הסופר מצוי בעיר תמיד ועל כן הקדים לכתוב כתובה קודם קידושין<sup style="color: gray;">157</sup>. ויש מהאחרונים שכתב, שלפי ששינה ממנהג מקומו וכתב כתובה קודם קידושין, חוששים ששינה אף בסבלונות ושלחם בתורת קידושין<sup style="color: gray;">158</sup>. ויש מפרשים, שאף על פי שאין חוששים לסבלונות לבד או לכתובה לבד, מכל מקום הואיל ושלח סבלונות ואף כתב לה כתובה, חוששים מחמת שניהם יחד לקידושין<sup style="color: gray;">159</sup>.
הכותב שטר כתובה מדעת שניהם ולעיני הכל כמנהג שעושים בחתונות, ולאחר מכן שלח לה סבלונות, כתבו ראשונים בדעת אמוראים, שודאי דעתו היתה לקדשה בסבלונות<sup style="color: gray;">160</sup>, ולפיכך כתב לה כתובה, שאלמלא היה מקדשה לא היה מקדים לכתוב הכתובה<sup style="color: gray;">161</sup>.
<h4>בלא שידוכים</h4>
השולח סבלונות לאשה, בלא שנשתדכה עימו תחילה - לסוברים שחוששים בסבלונות לקידושין<sup style="color: gray;">162</sup> - כתבו ראשונים, שאין חוששים לקידושין<sup style="color: gray;">163</sup>, שהאשה אינה יודעת שכוונתו בתורת קידושין<sup style="color: gray;">164</sup>. ויש מהראשונים שכתב, שאם שניהם מודים שהתכוונו לקידושין, אף על פי שלא שידכו ביניהם תחילה, חוששים לקידושין<sup style="color: gray;">165</sup>. ויש מהאחרונים שכתבו, שהשולח סבלונות לאשה ופירש שנותנם לשם אהבה וחיבה, חוששים לקידושין<sup style="color: gray;">166</sup>.
היו שניהם אומרים ששידכו ביניהם תחילה - ולא היו עדים על כך - ואחר כך נתן לה סבלונות, כתבו ראשונים שחוששים לקידושין<sup style="color: gray;">167</sup>. אם לא היו עדים לא על השידוכים ולא על הסבלונות, אלא שהם אומרים עצמם אומרים ששידכו ושלח לה סבלונות, כתבו אחרונים שאין חוששים לקידושין<sup style="color: gray;">168</sup>.
<h4>שלח גם קודם שידוכים</h4>
השולח סבלונות לאשה קודם ששידכה, ואחר כך שידכה ושוב שלח לה סבלונות, כתבו אחרונים שאין חוששים שקידשה בסבלונות אלו, שהרי ראינו ששלח לה סבלונות אף קודם ששידכה<sup style="color: gray;">169</sup>. ויש מהאחרונים שכתבו שמשמע מדברי ראשונים שחולקים וסוברים, שאף באופן זה חוששים לקידושין<sup style="color: gray;">170</sup>.
<h4>בשעת השידוכים</h4>
השולח סבלונות לאשה בשעת שידוכים, כתבו אחרונים שחוששים שמא קדשה בסבלונות אלו, ואפילו במקום שנהגו לקדש ואחר כך לשלוח סבלונות חוששים לקידושין, ואין אומרים שהואיל ושינה מהמנהג לא שלחם בתורת קידושין, לפי שעיקר הקפידא הוא שלא להקדים הסבלונות לקידושין, שמא יחזרו בהם מהשידוך<sup style="color: gray;">171</sup>. ויש מהאחרונים חולקים וסוברים, שאין חוששים אלא לסבלונות שנשלחו לאחר השידוכים, אבל סבלונות שנשלחים בשעת השידוכים, אין חוששים להם<sup style="color: gray;">172</sup>.
<h4>שלח לאחר זמן רב</h4>
השולח סבלונות למשודכתו לאחר זמן מרובה, כתבו ראשונים, שאף על פי שעבר זמן רב לאחר שנשתדכו, חוששים שנתנם בתורת קידושין<sup style="color: gray;">173</sup>.
<h4>שידך בצנעא</h4>
חתן ששדך את הכלה בצנעא ולא פרסמו הדבר - ושינו ממנהג המקום לפרסם השידוכים - ואחר כך שלח לה סבלונות, כתבו אחרונים שאין חוששים לקידושין, שכיון שלא פרסמו הדבר אינם מתביישים לחזור בהם, ואינו חשוב כשידכה לענין זה<sup style="color: gray;">174</sup>. ומכל מקום אם היה מנהג המקום שלא לפרסם השידוכים, כתבו אחרונים שחוששים לסבלונות שנתנם בתורת קידושין<sup style="color: gray;">175</sup>.
<h4>קידושין באיסור</h4>
השולח סבלונות בשבת, כתבו ראשונים ואחרונים שאין חוששים לקידושין, שבודאי לא שלח הסבלונות בתורת קידושין, לפי שאין מקדשים בשבת<sup style="color: gray;">176</sup>. וכן השולח סבלונות שאולים, כתבו אחרונים שאין חוששים לקידושין, שבודאי לא עבר על איסור וקידש בדבר שאול<sup style="color: gray;">177</sup>. ויש מהאחרונים שנראה מדבריהם שחולקים וסוברים, שבאסור-דרבנן* אין הכל זהירים, וחוששים ששלח הסבלונות בתורת קידושין<sup style="color: gray;">178</sup>. מקום שהחרימו שאין מקדשים בפחות מעשרה, כתבו ראשונים ואחרונים שאין חוששים לסבלונות שנתנם בתורת קידושין, לפי שאין חוששים שעברו על החרם לקדש שלא בפני עשרה, ואם קדשה בפני עשרה היה יוצא קול שהתקדשה<sup style="color: gray;">179</sup>. ויש מהראשונים חולקים וסוברים שחוששים שנתנם בתורת קידושין<sup style="color: gray;">180</sup>.
<h4>לאחר קידושין שלא תפסו</h4>
המקדש אשה בפחות משוה פרוטה - שאין קידושיו קידושין<sup style="color: gray;">181</sup> - ולאחר מכן שלח לה - על ידי עדים כשרים<sup style="color: gray;">182</sup> - סבלונות, אינה מקודשת בהם<sup style="color: gray;">183</sup>, ואף בתורת ספק קידושין - אפילו לסוברים שחוששים בסתם סבלונות לקידושין<sup style="color: gray;">184</sup> - אין חוששים בהם<sup style="color: gray;">185</sup>, בין שלח הסבלונות לאלתר מיד לאחר קידושין הראשונים שחשוב כעסוקים באותו ענין<sup style="color: gray;">186</sup>, ובין שלח לאחר זמן מרובה שיתכן שנודעה לו טעותו<sup style="color: gray;">187</sup>, לפי שאנו אומרים שאין דעתו לקדש בסבלונות, ומחמת קידושין הראשונים שלחם<sup style="color: gray;">188</sup>. וכתבו ראשונים, שאפילו נתן הסבלונות בסתמא - שלא פירש שהם בתורת סבלונות - אינה מקודשת, ואין אומרים שמאחר שלא פירש, כוונתו בתורת קידושין<sup style="color: gray;">189</sup>. וכן קטן שקידש אשה - שאין קידושיו קידושין<sup style="color: gray;">190</sup> - ולאחר שהגדיל שלח לה סבלונות, אינה מקודשת<sup style="color: gray;">191</sup>, לפי שאינו שולח הסבלונות בתורת קידושין<sup style="color: gray;">192</sup>. ואפילו היה מדבר עימה על עסקי קידושיה, ואחר כך שלח לה סבלונות, כתבו ראשונים שאינה מקודשת<sup style="color: gray;">193</sup>, לפי שהוא סבור שקידושיו הראשונים היו כדין, ואינו מכוין בסבלונות לקידושין<sup style="color: gray;">194</sup>. ומכל מקום כתבו ראשונים, שאם הזכיר בהם השליח לשון קידושין, מקודשת<sup style="color: gray;">195</sup>.
מקום שנהגו לקדש ואחר כך לשלוח סבלונות, ושלח לה סבלונות ואחר כך קדשה בפחות משוה פרוטה, כתבו ראשונים שחוששים ששלח תחילה הסבלונות בתורת קידושין, אבל מקום שנהגו לשלוח סבלונות ואחר כך לקדש, וקדשה בפחות משוה פרוטה, אין חוששים להם בתורת קידושין, שכוונתו כמנהג המקום ולא בתורת קידושין<sup style="color: gray;">196</sup>.
<h4>לאחר נישואים בנימוסי האומות</h4>
השולח סבלונות לאחר נישואים בנימוסי האומות ("נישואים אזרחיים"), כתבו ראשונים שאין חוששים בהם לקידושין, שעל דעת אותם נישואים שלח הסבלונות<sup style="color: gray;">197</sup>.
<h4>לאחר שהתחייבו לינשא</h4>
השולח סבלונות לאשה לאחר שהתחייבו זה לזה לינשא, יש מהראשונים שכתב שאין חוששים לקידושין, לפי שלא שלח הסבלונות בתורת קידושין, אלא על דעת ההתחייבות שהתחייבו זה לזה לינשא<sup style="color: gray;">198</sup>. והרבה ראשונים חולקים וסוברים שבמקום שמקדשים ואחר כך שולחים סבלונות חוששים לקידושין, לפי שהכל יודעים שההתחייבות לינשא אינה קידושין, וחוששים שמא גמר בדעתו לשלוח הסבלונות בתורת קידושין<sup style="color: gray;">199</sup>.
<h3><b>בתורת הוכחה לקידושין</b></h3>
<h4>חשש קדימת קידושין</h4>
השולח סבלונות לאשה - לאחר ששידכו ביניהם<sup style="color: gray;">200</sup>, ויש חולקים שאפילו לא שידכו ביניהם<sup style="color: gray;">201</sup>, ויש מחלקים שאף על פי שלא שידכו אלא שדיברו ביניהם בעניני שידוכים ונישואין<sup style="color: gray;">202</sup> - ולא ידוע אם קדשה תחילה, נחלקו בו ראשונים בדעת אמוראים: א) יש סוברים בדעת אמוראים שחוששים שמא קדשה תחילה - בפני עדים שהלכו למדינת הים<sup style="color: gray;">203</sup>, ויש שכתבו, שדווקא כשאומר החתן בפירוש שקדשה בפני עדים והלכו למדינת הים<sup style="color: gray;">204</sup> - שכיון שאין שולחים סבלונות אלא לאחר קידושין, חוששים שמא קדשה קודם<sup style="color: gray;">205</sup>, ולדעתם זהו שאמרו רב הונא ורבה שהשולח סבלונות לאשה חוששים לסבלונות<sup style="color: gray;">206</sup>. ב) ואביי חולק וסובר שאין חוששים לסבלונות<sup style="color: gray;">207</sup>, ויש מן הראשונים סוברים שאף שאר האמוראים סוברים כן, וביארו דבריהם באופנים אחרים<sup style="color: gray;">208</sup>. בטעם שאין חוששים לסבלונות, כתבו אחרונים לפי שאם אכן התקדשה, היה צריך להיות קול על הקידושין<sup style="color: gray;">209</sup>. ג) בדעת רב פפא, שמחלק בין מקום שנוהגים לקדש ואחר כך לשלוח סבלונות לבין מקום שנוהגים לשלוח סבלונות ואחר כך לקדש<sup style="color: gray;">210</sup>, יש מן הראשונים שכתבו שמקומות שנהגו לקדש תחילה ואחר כך לשלוח סבלונות - ואין שולחים סבלונות קודם קידושין שמא הכלה תחזור בה ויפסידו הסבלונות<sup style="color: gray;">211</sup>, או שמא תסרב לקבלם ואין לך בושה גדולה מזו<sup style="color: gray;">212</sup> - חוששים שקדשה תחילה ומחמתם שלח הסבלונות, ומקומות שנהגו לשלוח תחילה סבלונות ואחר כך לקדש, אין חוששים לקידושין<sup style="color: gray;">213</sup>. על מקום שהרוב נהגו לקדש תחילה ואחר כך לשלוח סבלונות ומיעוט נהגו לשלוח סבלונות ואחר כך לקדש, ע"ע רוב.
<h4>הלכה</h4>
להלכה, כתבו ראשונים, שמקום שנהגו לקדש ואחר כך לשלוח סבלונות, חוששים לקידושין אבל מקום שנהגו לשלוח תחילה סבלונות ואחר כך לקדש אין חוששים לקידושין<sup style="color: gray;">214</sup>. ואפילו בעיר שאין בה מנהג, יש מהראשונים שכתבו שחוששים שמא קדשה תחילה<sup style="color: gray;">215</sup>. ויש מהראשונים שחולקים, שמקום שאין בו מנהג, אין חוששים לקידושין<sup style="color: gray;">216</sup>.
<h4>ספק או ודאי קידושין</h4>
החשש לקידושין, לסוברים כן, נחלקו בו ראשונים: א) יש מהראשונים שכתבו, שחוששים בתורת קידושי ספק<sup style="color: gray;">217</sup>, ואם נתקדשה לאחר צריכה גט* מן הראשון<sup style="color: gray;">218</sup>. על נשאת לאחר אם צריכה לצאת ממנו, עי' להלן<sup style="color: gray;">219</sup>. ב) ויש מהראשונים חולקים וסוברים, שמקודשת בתורת ודאי<sup style="color: gray;">220</sup>, שחזקה* שכבר קדש, שאלמלא כן לא היה שולח סבלונות<sup style="color: gray;">221</sup>.
<h4>נשאת לאחר</h4>
השולח סבלונות לאשה - שחוששים שקדשה תחילה, לסוברים כן<sup style="color: gray;">222</sup> - ואחר כך נשאת האשה לאיש אחר, כתבו ראשונים ואחרונים שאינה צריכה לצאת מהשני - כדין ספק אשת-איש* שנשאת לאחר<sup style="color: gray;">223</sup> - לפי שהחשש לקידושין אינו מן הדין, אלא חומרא להצריכה גט לכתחילה<sup style="color: gray;">224</sup>. ויש חולקים וסוברים שצריכה לצאת מהשני, שלדעתם החשש לקידושין הוא בתורת ודאי<sup style="color: gray;">225</sup>.
<h4>עיר חדשה</h4>
עיר חדשה שאין בה מנהג, נחלקו בה ראשונים ואחרונים: יש סוברים שחוששים לקידושין<sup style="color: gray;">226</sup>, שכל מקום שאין בו מנהג רואים אותו כמחצה על מחצה<sup style="color: gray;">227</sup>. ויש חולקים וסוברים שאין חוששים בה לקידושין<sup style="color: gray;">228</sup>, לפי שיש לכלה חזקת הגוף שלא התקדשה<sup style="color: gray;">229</sup>. מקום שהיה בו מנהג ונתבטל המנהג מחמת גזירה, כתבו ראשונים שאותו המנהג התבטל, והולכים אחר מה שנוהגים עכשיו<sup style="color: gray;">230</sup>.
<h4>חילוקי מנהגים בין המקומות</h4>
היה החתן ממקום שאין חוששים לסבלונות, והכלה ממקום שחוששים לסבלונות, או להיפך שהחתן ממקום שחוששים בו לסבלונות והכלה ממקום שאין חוששים לסבלונות, נחלקו בו ראשונים ואחרונים: יש מהראשונים שכתבו, שהולכים אחר מקום שליחת הסבלונות בין להקל ובין להחמיר<sup style="color: gray;">231</sup>. ויש מהאחרונים חולקים וסוברים, שהולכים אחר מנהג מקומו של החתן<sup style="color: gray;">232</sup>, שאין המשלח מקפיד אלא על מנהג מקומו<sup style="color: gray;">233</sup>. על חתן שבא ממקום שנהגו שלא לחוש לסבלונות והכלה ממקום שחוששים לסבלונות, ואמר החתן בשעת שליחת הסבלונות שנותנם כמנהג מקומו שלא יהיה בהם הוכחה לקידושין, עי' להלן<sup style="color: gray;">234</sup>.
<h4>מפרש לשם סבלונות</h4>
השולח סבלונות למשודכתו, כתבו ראשונים, שבין אם שלחם בסתמא ולא פירש דבר בשעת נתינם ובין אם פירש שנותנם בתורת סבלונות, חוששים שמא קידשה תחילה<sup style="color: gray;">235</sup>. וכתבו אחרונים שאם שלח סבלונות בלי שהשתדכו תחילה - לסוברים שאף באופן זה חוששים שמא קידשה תחילה<sup style="color: gray;">236</sup> - אין חוששים אלא אם פירש בשעת נתינתם שנותנם בתורת סבלונות, אבל אם נתן הסבלונות בסתמא, הכל מודים שאין חוששים שמא קידשה תחילה<sup style="color: gray;">237</sup>.
<h4>ההוכחה</h4>
שליחת סבלונות שחשובה כהוכחה לקידושין, לסוברים כן, כתבו אחרונים שהוא משעת שילוח הסבלונות, קודם שיגיעו הסבלונות לידיה, שמשעה זו ואילך חוששים לקידושין<sup style="color: gray;">238</sup>, ואפילו היתה מסרבת לקבל הסבלונות חוששים לקידושין<sup style="color: gray;">239</sup>. ויש חולקים, שאינה מוחזקת כמקודשת אלא משעה שבאו הסבלונות ליד האשה<sup style="color: gray;">240</sup>, ואם לא התרצתה בקבלתם, אין חוששים לקידושין<sup style="color: gray;">241</sup>.
<h4>מסרבת לקבל</h4>
היתה מסרבת לקבל הסבלונות, כתבו ראשונים ואחרונים שאין חוששים לקידושין<sup style="color: gray;">242</sup>, שחשוב כאומרת לא קדשתני שנאמנת<sup style="color: gray;">243</sup>. ויש מהאחרונים שחולקים וסוברים שאף על פי שמסרבת לקבל הסבלונות, חוששים לקידושין<sup style="color: gray;">244</sup>, שלדעתם ההוכחה לקידושין הוא משעה שנשתלחו על ידי הבעל<sup style="color: gray;">245</sup>. וכתבו אחרונים, שאם יש הוכחה שהטעם שסירבה לקבלם הוא מפני שלא התקדשה תחילה, הכל מודים שאין חוששים לקידושין<sup style="color: gray;">246</sup>.
<h4>נתנה לאחרת לקבלם</h4>
השולח לאשה סבלונות במקום שנהגו לקדש ואחר כך לשלוח סבלונות, ואותה האשה סירבה לקבלם, ונתנה לאשה אחרת לקבלם תחתיה - אפילו נתנה לקטנה, שאינה יכולה להעשות שליח לזכות בהם עבורה<sup style="color: gray;">247</sup> - כתבו ראשונים שחוששים לקידושין, ואין אומרים שסירובה לקבלם מוכיח שלא התקדשה, שדרך הנשים לעשות כן מחמת הבושה<sup style="color: gray;">248</sup>.
<h4>מקום שנוהגים שאחרות מקבלות</h4>
מקום שנהגו שאין הכלה עצמה מקבלת הסבלונות, אלא אשה אחרת מקבלת אותם עבורה, כתבו ראשונים שהמנהג מוכיח שנהגו כן כדי שלא יהיו הסבלונות ראיה על קידושין<sup style="color: gray;">249</sup>. ויש מהראשונים חולקים וסוברים שחוששים שקידשה קודם לכן, ואין הוכחה מהמנהג, שיתכן שמה שכולם אינם מקבלות הסבלונות בעצמם, הוא מחמת הבושה<sup style="color: gray;">250</sup>.
<h4>עדות על שליחתם</h4>
השולח סבלונות לאשה - שחוששים שקדשה תחילה, לסוברים כן<sup style="color: gray;">251</sup> - אם צריך עדות על שליחתם: נחלקו בו ראשונים ואחרונים: א) יש מהראשונים שכתבו, שאין חוששים אלא אם שלח הסבלונות בעדים, אבל אם שלח הסבלונות בלא עדים, אפילו שניהם מודים שנתנם לה, הכל מודים שאין חוששים לקידושין<sup style="color: gray;">252</sup>. היה עד אחד מעיד על סבלונות אלו ועד אחר מעיד על סבלונות אחרים, כתבו אחרונים שחוששים לקידושין<sup style="color: gray;">253</sup>. היה עד אחד ששלח הסבלונות, ושניהם מודים שנתן לה - אפילו היו מכחישים את הקידושין<sup style="color: gray;">254</sup> - יש מהאחרונים שכתבו שחוששים לקידושין, אבל אם היו מכחישים את העד, אין חוששים לקידושין<sup style="color: gray;">255</sup>. ב) ויש ראשונים ואחרונים שחולקים וסוברים, שאפילו שלח הסבלונות בלא עדים, ושניהם מודים שנתנם לה - או שהדבר ידוע שנתן לה סבלונות<sup style="color: gray;">256</sup> - חוששים לקידושין<sup style="color: gray;">257</sup>. ויש מהראשונים שכתבו בדעתם, שדווקא אם היו עדים שראו הסבלונות אחר כך ביד האשה, או שיצא עליהם קול שהתקדשו, חוששים לקידושין, אבל אם לא היתה שום הוכחה על הקידושין, הכל מודים שאין חוששים לקידושין<sup style="color: gray;">258</sup>.
<h4>הכחשת הקידושין</h4>
השולח סבלונות לאשה - שחשוב הוכחה שקדשה תחילה, לסוברים כן<sup style="color: gray;">259</sup> - ולאחר מכן מכחישים שניהם שלא קדשה מעולם, נחלקו בו ראשונים ואחרונים: א) יש ראשונים ואחרונים שכתבו שאינם נאמנים<sup style="color: gray;">260</sup>, ואפילו בשבועה<sup style="color: gray;">261</sup>, שחזקה שקדמו קידושין לסבלונות<sup style="color: gray;">262</sup>. ואפילו אם אין עדים על שליחת הסבלונות, ואין אינו יודעים ששלח אלא מפיהם, חוששים לקידושין<sup style="color: gray;">263</sup>, ואין אומרים הפה-שאסר-הוא-הפה-שהתיר*, לפי שחשוב כמיגו* במקום עדים<sup style="color: gray;">264</sup>, שכיון ששניהם שמודים ששלח סבלונות, אנן-סהדי* ("אנחנו עדים") שקדשה תחלה<sup style="color: gray;">265</sup>. אבל עדים המעידים שלאחר שנשתדכו לא קדשה - קידושי כסף<sup style="color: gray;">266</sup> - נאמנים<sup style="color: gray;">267</sup>. היתה הוכחה מתוך מעשיהם שלא התקדשו תחילה, צידדו אחרונים שנאמנים<sup style="color: gray;">268</sup>. היו מכחישים הקידושין בשעת שליחת הסבלונות, ואומרים שלא קדשה מעולם, כתבו אחרונים שנאמנים ואין חוששים לקידושין<sup style="color: gray;">269</sup>. ויש חולקים וסוברים שאינם נאמנים, וחוששים לקידושין, שכל מקום שהכריעו חכמים שלכך נתכוין אינו נאמנים לומר לא לכך התכווננו<sup style="color: gray;">270</sup>. ויש מהאחרונים שכתבו בדעתם, שדווקא כשמכחישים הקדושין עצמם אינם נאמנים, אבל אם מפרשים דבריהם שמה שנתנו לא היה בתורת סבלונות אלא מתנה בעלמא - שאינם מכחישים העדים - נאמנים<sup style="color: gray;">271</sup>. היה החתן ממקום שנהגו שלא לחוש לסבלונות והכלה ממקום שחוששים לסבלונות, ואמר החתן בשעת שליחת הסבלונות שנותנם כמנהג מקומו שלא יהיה בהם הוכחה לקידושין, כתבו אחרונים בדעת ראשונים, שאין חוששים לקידושין<sup style="color: gray;">272</sup>. לא היו עדים על נתינת הסבלונות, ואין אנו יודעים על כך אלא מפיהם, כתבו ראשונים ואחרונים שנאמנים לומר שלא קדשה<sup style="color: gray;">273</sup>. ב) ויש מהראשונים והאחרונים שחולקים וסוברים, שנאמנים לומר שלא קדשה מעולם<sup style="color: gray;">274</sup>. היתה האשה מכחישה הקידושין, כתבו אחרונים שאינה נאמנת וחוששים שקידשה תחילה<sup style="color: gray;">275</sup>. ג) ויש מהראשונים והאחרונים שמצדדים לחלק, שמקום שרובם נוהגים לקדש תחילה ואחר כך לשלוח סבלונות, אינם נאמנים לומר שלא קדשה, לפי שהוא נגד מנהג אותו המקום שאין שולחים סבלונות לפני קידושין, אבל מקום שהרוב שולחים סבלונות ואחר כך מקדשים ומיעוט מקדשים ואחר כך שולחים סבלונות - שחוששים לקידושין, לסוברים כן<sup style="color: gray;">276</sup> - נאמנים לומר שלא קדשה, לפי שאינו נגד מנהג המקום<sup style="color: gray;">277</sup>. ויש מהאחרונים שחולקים וסוברים שדווקא אם היה מנהג כל אנשי אותו המקום לקדש ואחר כך לשלוח סבלונות אינם נאמנים, מפני שהוא נגד מנהג המקום, אבל אם היו רק רוב אנשי המקום מקדשים ואחר כך שולחים סבלונות נאמנים, שלדעתם טענה נגד מנהג המקום – שאין מאמינים לה – אינה אלא כנגד מנהג כל אנשי אותו המקום, אבל כנגד מנהג רוב אנשי המקום, נאמנים<sup style="color: gray;">278</sup>. אמרו תחילה ששלח לה סבלונות – במקום שהרוב שולחים סבלונות קודם קידושין - ואחר כך הכחישו הקידושין, כתבו אחרונים שאינם נאמנים להכחיש הקידושין, לפי שהוא מיגו למפרע, שאינו חשוב מיגו, לסוברים כן<sup style="color: gray;">279</sup>. ד) ומהאחרונים יש שכתבו בדעת ראשונים לחלק, שהאומר לא קידשתיה מעולם אינו נאמן, אבל האומר לא קידשתיה תחילה, אלא הסבלונות עצמם ניתנו בתורת קידושין, נאמן<sup style="color: gray;">280</sup>.
<h4>יצא קול ששלח לה סבלונות</h4>
יצא קול ששלח לה סבלונות, כתבו ראשונים שאין חוששים לקידושין, שאין חוששים לשתי חששות, שמא שלח לה סבלונות ושמא קדשה קודם לכן<sup style="color: gray;">281</sup>.
<h4>משדך בפרהסיא</h4>
המשדך בפרהסיא ואחר כך שלח לכלה סבלונות, כתבו ראשונים שאין חוששים שמא קדשה תחילה, שאין החשש אלא שמא קדשה קודם בצינעא, שחושש שמא יקנאו בו אחרים או שמא יסיתוה שלא תינשא לו, אבל לאחר ששידכה בגלוי, גילה דעתו שאינו חושש לכך ובודאי יקדשנה בפרהסיא<sup style="color: gray;">282</sup>.
<h4>שידך בצנעא</h4>
חתן ששדך את הכלה בצנעא ולא פרסמו הדבר ושינו ממנהג המקום לפרסם השידוכים, ואחר כך שלח לה סבלונות - לסוברים שאין חוששים בסבלונות שקידשה תחילה אלא בששידכו<sup style="color: gray;">283</sup> - כתבו אחרונים שאין חוששים שקדשה תחילה, שכיון שלא פרסמו הדבר אינם מתביישים לחזור בהם, ואינו חשוב כשידכה לענין זה<sup style="color: gray;">284</sup>. ומכל מקום אם היה מנהג המקום שלא לפרסם השידוכים, כתבו אחרונים שחוששים שקדשה תחילה קודם הסבלונות<sup style="color: gray;">285</sup>. שלח הסבלונות בצנעא - ואפילו נתנם לכלה בעצמו בלא שליח - כתבו ראשונים, שחוששים שקידשה תחילה<sup style="color: gray;">286</sup>.
<h4>תיכף לשידוכים</h4>
השולח סבלונות לאשה מיד לאחר שהשתדכו, כתבו ראשונים ואחרונים שאין חוששים שמא קדשה קודם<sup style="color: gray;">287</sup>, שהרי שידך עכשיו בפנינו ואנן סהדי שלא קידש אחר השידוכים<sup style="color: gray;">288</sup>. ואפילו שלח סבלונות יום או יומיים לאחר השידוכים, כתבו ראשונים שאין חוששים לקידושין<sup style="color: gray;">289</sup>, לפי שאין החשש אלא שמא קדשה בצינעא זמן רב קודם, אבל לאחר ששידכה עתה בגלוי, אילו היה מקדשה מיד אחר כך, היה מתפרסם הדבר קודם שליחת הסבלונות<sup style="color: gray;">290</sup>. ויש חולקים וסוברים, שסבלונות ששלח לאחר שידוכים חוששים להם<sup style="color: gray;">291</sup>.
<h4>קבעו שלא לקדש עד זמן מסויים</h4>
קבעו ביניהם בשעה שהשתדכו שלא לקדש עד זמן פלוני, וקודם אותו הזמן שלח לה סבלונות, צידדו אחרונים שאין חוששים לקידושין, שהואיל וקבעו ביניהם שלא לקדש קודם אותו הזמן, אין הסבלונות שנתנו בסתם, מוציאים מידי מה שקבעו ביניהם תחילה, ואין תולים שחזרו בהם וקבעו לקדש קודם אותו הזמן<sup style="color: gray;">292</sup>.
<h4>מקום שהחרימו שלא לקדש</h4>
מקום שהחרימו שאין מקדשים בפחות מעשרה, ושלח החתן לכלה סבלונות, כתבו ראשונים שאין חוששים שמא קידשה קודם שליחת הסבלונות, לפי שאין חוששים שעברו על החרם לקדש שלא בפני עשרה, ואם קדשה בפני עשרה היה יוצא קול שהתקדשה<sup style="color: gray;">293</sup>. ויש מהראשונים חולקים וסוברים שחוששים שעבר על החרם וקידשה תחילה<sup style="color: gray;">294</sup>.
<h4>סבלונות ששויים מועט</h4>
חתן ששלח לכלה סבלונות של מיני מתיקה - ששויים מועט ואין חוששים עליהם להפסידם - כתבו אחרונים בדעת ראשונים, שהכל מודים שאין הוכחה בסבלונות אלו שקידשה תחילה, לפי שאפילו אם תחזור בה אינו חושש להפסידם<sup style="color: gray;">295</sup>. ויש מהראשונים חולקים וסוברים, שאף בסבלונות ששווים מועט חוששים שקידשה תחילה לסוברים כן<sup style="color: gray;">296</sup>.
<h4>שידך בתו קטנה ומת</h4>
המשדך בתו קטנה, ומת האב, ואחר כך שלח לה החתן סבלונות, כתבו אחרונים שחוששים שמא קדשה תחילה בחיי האב, ומחמת קידושין אלו שלח לה סבלונות<sup style="color: gray;">297</sup>.
<h4>שליח קטן</h4>
השולח סבלונות לאשה על ידי שליח קטן, כתבו אחרונים שחוששים שמא קדשה קודם<sup style="color: gray;">298</sup>.
<h4>סבלונות למשפחת הכלה</h4>
סבלונות ששלח החתן למשפחת הכלה: נראה מדברי ראשונים, שאף סבלונות שנשלחו על ידי החתן למשפחת הכלה חוששים בהם שמא קדשה קודם, ומחמת קידושין אלו שלח להם סבלונות<sup style="color: gray;">299</sup>.
<h4>סבלונות מאבי החתן</h4>
השולח סבלונות למשודכת לבנו - וכן סבלונות ששלחו משפחת החתן לכלה - כתבו ראשונים שחוששים שמא קדשה בנו קודם לכן, ומחמת קידושין אלו שלח לה אביו של החתן סבלונות<sup style="color: gray;">300</sup>. ויש מהאחרונים חולקים, שאין חוששים לקידושין<sup style="color: gray;">301</sup>. בטעם שאין חוששים לקידושין, כתבו אחרונים, שההוכחה לקידושין הוא - לדעתם - משליחת החתן הסבלונות לכלה, ולא מקבלת האשה הסבלונות<sup style="color: gray;">302</sup>.
<h4>שלחה הכלה לחתן</h4>
כלה ששלחה דורונות לחתן, כתבו אחרונים שאף אלו חשובים כסבלונות, וחוששים שמא התקדשו קודם<sup style="color: gray;">303</sup>.
<h4>נשא אשה אחרת</h4>
שלח החתן סבלונות לכלה, ואחר כך נשא אשה אחרת, כתבו אחרונים שאין חוששים שמא קידשה תחילה, לפי שאין חוששים שעבר על חרם-דרבנו-גרשום* לישא שתי נשים<sup style="color: gray;">304</sup>.
<h4>שלח גם לפני קידושין</h4>
השולח סבלונות קודם קידושין, ולאחר זמן חזר ושלח שוב סבלונות, כתבו ראשונים שאין בשליחת סבלונות אלו הוכחה שקדשה, שהרי ראינו ששלח לה סבלונות אף קודם קידושין, ואין סבלונותיו ראיה שקדשה<sup style="color: gray;">305</sup>. ויש מהאחרונים שכתבו שמשמע מדברי ראשונים שחולקים וסוברים, שאף באופן זה חוששים לקידושין<sup style="color: gray;">306</sup>.
<h4>שולח בתורת קידושין</h4>
השולח סבלונות לכלתו, ואחר כך אומר שהתכוין בהם לקידושין, כתבו ראשונים שאין חוששים שמא קדשה תחילה, שהרי הוא עצמו מודה בדבריו שלא קדשה תחילה ואחר כך שלח לה סבלונות, אלא ששלחם בתורת קידושין<sup style="color: gray;">307</sup>. ויש מן האחרונים שכתבו בדעת ראשונים שחוששים שמא קדשה תחילה, ואין אנו סומכים על דבריו שלא קדשה תחילה<sup style="color: gray;">308</sup>.
<h4>לאחר קידושין שלא תפסו</h4>
המקדש אשה בפחות משוה פרוטה - שאין קידושיו קידושין<sup style="color: gray;">309</sup> - ולאחר זמן שלח לה סבלונות, אין חוששים שמא קדשה שוב כדין, ומחמת קידושין אלו שלח הסבלונות, אלא מחמת קידושין הראשונים שלחם<sup style="color: gray;">310</sup>. וכן קטן שקידש - שאין קידושיו קידושין<sup style="color: gray;">311</sup> - ולאחר שהגדיל שלח סבלונות לארוסתו, אין חוששים שמא קדשה תחילה כדין, ומחמת קידושין אלו שלח הסבלונות, אלא מחמת קידושין הראשונים שלחם<sup style="color: gray;">312</sup>.
<h4>הוכחה שלא קדשה</h4>
מקום שנהגו לשלוח סבלונות מיד לאחר שידוכים או לאחר קידושין, ויצא קול בעיר שאחד קידש או שידך אשה, ועברו כמה חודשים ולא שלח לה סבלונות, כתבו ראשונים שאין חוששים לקידושין, לפי שאם היה מקדשה או משדכה, היה שולח לה סבלונות<sup style="color: gray;">313</sup>.
<h3><b>חזרת סבלונות</b></h3>
<h4>סבלונות שאינם עשויים ליבלות</h4>
חתן שקידש אשה ושלח לה סבלונות שאינם עשויים ליבלות - כגון תכשיטים מכסף וזהב, על בגדים אם חשובים עשויים ליבלות, עי' להלן<sup style="color: gray;">314</sup> - ולאחר מכן חזרו בהם או שמת אחד מהם, מחזירים הסבלונות<sup style="color: gray;">315</sup>, ואפילו שלחם בסתמא בלא לפרש ששולחם כדי שתביאם אחר כך לביתו<sup style="color: gray;">316</sup>. בטעם שמחזירים הסבלונות כתבו ראשונים ואחרונים, לפי שלא שלחם אלא על דעת שישאנה<sup style="color: gray;">317</sup>, ועוד שירדו חז"ל לסוף דעתם של בריות שהשולח סבלונות לכלה, אין דעתו לשולחם כמתנה גמורה, אלא על דעת שישובו אליו לאחר שישאנה<sup style="color: gray;">318</sup>. ויש מהראשונים שכתבו, שלא שלחם בתורת מתנה, אלא שתתנאה בהם<sup style="color: gray;">319</sup>. ואפילו אכל או שתה החתן עמהם סעודת חתן, מחזירים הסבלונות<sup style="color: gray;">320</sup>, לפי שאינו מוחל על סבלונות שאינם עשויים ליבלות<sup style="color: gray;">321</sup>. ואפילו בלו הסבלונות ואינם בעין, כתבו ראשונים ואחרונים שמחזירים דמיהם<sup style="color: gray;">322</sup>. ומכל מקום אמרו בתלמוד, שאם היה מנהג המקום שלא להחזיר הסבלונות, אין מחזירים אותם<sup style="color: gray;">323</sup>.
<h4>סבלונות העשויים ליבלות</h4>
חתן ששלח לכלה סבלונות העשויים ליבלות - קודם נישואין<sup style="color: gray;">324</sup>, כגון דברי מאכל<sup style="color: gray;">325</sup>, או בגדים שממהרים ליבלות<sup style="color: gray;">326</sup> - וסתם ולא פירש ששולחם כדי שתביאם אחר כך לביתו, ולאחר מכן מת החתן, או שמתה הכלה, או שהחתן חוזר בו ורוצה לגרשה, אם אכל - אפילו מאכל שאינו חשוב<sup style="color: gray;">327</sup>, או שתה<sup style="color: gray;">328</sup> - החתן עמהם סעודת חתן<sup style="color: gray;">329</sup>, ואפילו לא אכל אלא שווה דינר - שהוא שיעור אכילתו של אדם<sup style="color: gray;">330</sup> - אמרו במשנה שאין מחזירים הסבלונות, ואפילו היו שוים הסבלונות מאה מנה<sup style="color: gray;">331</sup>. היו הסבלונות שוים יותר ממאה מנה, יש מהאחרונים שכתבו בדעת ראשונים, שצריך שיאכל החתן יותר משווה דינר<sup style="color: gray;">332</sup>. ויש מהראשונים שכתבו, שאפילו היו הסבלונות שוים אלף מנה, ואכל החתן שווה דינר, אין מחזירים הסבלונות<sup style="color: gray;">333</sup>. בטעם שכשאכל עמהם החתן אין מחזירים הסבלונות, כתבו ראשונים שמחמת חיבת השמחה שאכל ושתה עמהם מחל הסבלונות<sup style="color: gray;">334</sup>. ויש מהראשונים שנראה מדבריהם, שאותם הסבלונות שלחם על דעת לאוכלם בסעודה, וכשאוכל עמהם מסיח דעתו מהם ומוחל הכל<sup style="color: gray;">335</sup>. על סבלונות העשויים ליבלות שלא בלו אם צריך להחזירם, עי' להלן<sup style="color: gray;">336</sup>.
ויש מן הראשונים שכתבו בדעת רבין סבא, שחולק וסובר שאפילו אכל עמהם החתן סעודת חתן מחזירים הסבלונות, מלבד סבלונות של מאכל ומשתה שכלו - וכן סבלונות מועטים שבלו מחמת תשמיש<sup style="color: gray;">337</sup> - שאפילו לא אכל עמהם החתן סעודת חתן, אין מחזירים אותם<sup style="color: gray;">338</sup>. בטעם שלדעתם אין מחזירים סבלונות של מאכל ומשתה ואפילו לא אכל עמהם סעודת חתן, כתבו אחרונים, שכיון שהם דברים שאינם מתקיימים, מוחל עליהם אפילו אם יחזרו בהם<sup style="color: gray;">339</sup>. ואף להלכה נחלקו ראשונים ואחרונים, שיש שפסקו שדווקא אם אכל החתן עמהם סעודת חתן אין מחזירים הסבלונות, אבל אם לא אכל החתן עמהם מחזירים אף סבלונות של מאכל ומשתה<sup style="color: gray;">340</sup>, ויש שפסקו שאפילו אכל עמהם החתן מחזירים הסבלונות, מלבד סבלונות של מאכל ומשתה - וכן סבלונות מועטים שבלו - שאינם חוזרים<sup style="color: gray;">341</sup>. ומהראשונים יש שמחלקים, שאם אכל החתן סעודת חתן, סבלונות העשויים ליבלות אינם חוזרים, ואם לא אכל החתן סעודת חתן, מחזירים כל הסבלונות, מלבד סבלונות של מאכל ומשתה שאינם חוזרים<sup style="color: gray;">342</sup>.
<h4>לא אכל החתן עמהם סעודה</h4>
לא אכל החתן בבית חמיו סעודת חתן, מחזירים כל הסבלונות לדברי הכל<sup style="color: gray;">343</sup>, מלבד שיעור אכילתו של החתן שאין צריך להחזירו<sup style="color: gray;">344</sup>. ויש מן הראשונים מחלקים שדווקא שאר סבלונות העשויים ליבלות מחזירים, אבל מאכל ומשתה אין מחזירים, שהרי שלחם מלכתחילה לאכילה, ומה היה על הכלה לעשות כיון שהיא אינה חוזרת בה<sup style="color: gray;">345</sup>. אכל החתן מן הסעודה לבדו - בלא הכלה ואביה - ואפילו רכב על סוסו בפתח בית חמיו והביאו לו לאכול מהסעודה שווה דינר, אין מחזירים הסבלונות, לסוברים כן<sup style="color: gray;">346</sup>. שלחו לחתן מהסעודה לביתו, או ששלוחו של החתן אכל עמהם בסעודה, נסתפקו בתלמוד אם מחזירים הסבלונות ולא נפשט<sup style="color: gray;">347</sup>. להלכה נחלקו ראשונים, יש מן הראשונים סוברים שמחזירים הסבלונות<sup style="color: gray;">348</sup>. ויש מהראשונים חולקים וסוברים שמספק אין מחזירים הסבלונות<sup style="color: gray;">349</sup>, ואם תפס החתן אין מוציאין מידו<sup style="color: gray;">350</sup>.
<h4>אכל פחות משווה דינר</h4>
אכל החתן עמהם בסעודת חתן פחות משווה דינר אמר רבא שמחזירים כל הסבלונות, ואפילו העשויים ליבלות<sup style="color: gray;">351</sup>. ומהראשונים יש הסוברים, שדברי רבא נדחו בתלמוד, ואפילו אכל פחות משווה דינר אין צריך להחזיר הסבלונות<sup style="color: gray;">352</sup>. ויש מהראשונים סוברים שנסתפקו בתלמוד אם אכל שווה מחצית או שליש דינר, אם מוחל מחצית או שליש מהסבלונות, ולא נפשט<sup style="color: gray;">353</sup>. ומהראשונים יש שסוברים שנסתפקו בתלמוד בששלח חמישים מנה ואכל עמהם בסעודה חצי דינר או אם שלח עשרים וחמשה מנים ואכל רביע הדינר, אם מוחל הסבלונות, ולא נפשט<sup style="color: gray;">354</sup>. להלכה כתבו ראשונים, שמספק אם אכל שווה מחצית או שליש הדינר, אין מחזירים מחצית או שליש הסבלונות<sup style="color: gray;">355</sup>, ויש מהאחרונים שכתב בדעת ראשונים, שמחזירים כל הסבלונות<sup style="color: gray;">356</sup>. שלח סבלונות ששויים חמישים מנה והשביחו ועמדו על מאה מנה, ואכל שם החתן שווה מחצית הדינר, יש מהראשונים שכתבו שנסתפקו בתלמוד אם הולכים אחר שעת שליחתם שהיו שוים חמישים מנה, ואין מחזירים אותם לסוברים כן<sup style="color: gray;">357</sup>, או שהולכים אחר שעת חזרה שהם שוים מאה מנה, ומחזירים הסבלונות, ולא נפשט<sup style="color: gray;">358</sup>.
<h4>אכל דבר איסור</h4>
אכל החתן עמהם בסעודה ואחר כך נודע שהיה דבר איסור, צידדו אחרונים שאינה חשובה סעודה לענין זה, ואם חזרו בהם מחזירים הסבלונות, שאף על פי שבשעת אכילה שמח עמהם, מכל מקום לאחר שנודע הדבר, חשוב בעיניו כאילו לא אכל ואינו מוחל הסבלונות<sup style="color: gray;">359</sup>.
<h4>אכל סעודה אחרת</h4>
אכל החתן עמהם בסעודה אחרת - שאינה סעודת חתן - אפילו אכל שווה דינר, כתבו אחרונים בדעת ראשונים שמחזירים הסבלונות<sup style="color: gray;">360</sup>. ואפילו אכל סעודת חתן לאחר זמן - ולא מיד כשהביא החתן הסבלונות - כתבו אחרונים בדעת ראשונים שמחזירים הסבלונות<sup style="color: gray;">361</sup>. בטעם הדבר כתבו אחרונים, שדווקא כשאוכל מיד לאחר שליחת הסבלונות מוחל עליהם מחמת שמחת אכילתם<sup style="color: gray;">362</sup>. ויש מהאחרונים חולקים בדעת ראשונים וסוברים שאפילו אכל מהסעודה לאחר זמן, אין מחזירים הסבלונות<sup style="color: gray;">363</sup>.
<h4>סעודת חתן בזמן הזה</h4>
בזמן הזה שאין נוהגים לעשות סעודה בעת שהחתן שולח סבלונות לכלה<sup style="color: gray;">364</sup>, יש מהאחרונים שכתבו, שהסעודה שעושים בעת התנאים ובאותה השעה שמחים יחד, חשוב כאכל עמהם החתן בסעודה, ומוחל הסבלונות העשויים ליבלות, לסוברים כן<sup style="color: gray;">365</sup>, שבזמן הזה יש יותר התקשרות אהבה בין החתן לכלה בעת קישורי התנאים, מאשר אכילת החתן עמהם בסעודה בזמן התלמוד<sup style="color: gray;">366</sup>.
<h4>סבלונות בגדים</h4>
סבלונות של בגדים, נחלקו בהם אחרונים בדעת ראשונים אם חשובים כסבלונות העשויים ליבלות, או שחשובים כסבלונות שאינם עשויים ליבלות: יש מהאחרונים שכתבו בדעת ראשונים, שדווקא כלי כסף וכלי זהב חשובים סבלונות שאינם עשויים ליבלות, אבל בגדים חשובים סבלונות העשויים ליבלות<sup style="color: gray;">367</sup>. ויש מהראשונים שחולקים וסוברים, שאף בגדים - שאינם ממהרים ליבלות<sup style="color: gray;">368</sup> - חשובים סבלונות שאינם עשויים ליבלות<sup style="color: gray;">369</sup>. ויש מהאחרונים שכתבו בדעת ראשונים לחלק, שיש בגדים שחשובים עשויים ליבלות, ויש בגדים שחשובים אינם חשובים ליבלות, והכל לפי ראות עיני הדיין<sup style="color: gray;">370</sup>, וכתבו אחרונים, שבגדים שבזמנינו חשובים אינם עשויים ליבלות<sup style="color: gray;">371</sup>. בגדים שאינם חשובים הממהרים ליבלות, אמרו בתלמוד שחשובים סבלונות העשויים ליבלות<sup style="color: gray;">372</sup>. על השולח כמה בגדים הממהרים ליבלות, אם חשובים יתר הבגדים כאינם עשויים ליבלות, עי' להלן<sup style="color: gray;">373</sup>.
<h4>מעות</h4>
חתן שקידש אשה ושלח לה מעות בתורת סבלונות - והוציאה אותם בדברים שאינם של קיימא<sup style="color: gray;">374</sup> - כתבו ראשונים שחשוב כסבלונות העשויים ליבלות, שאם אכל עמהם החתן בסעודה אינם חוזרות לסוברים כן, לפי שהמעות ניתנו להוצאה לצורך הסעודה<sup style="color: gray;">375</sup>. ומהאחרונים יש שכתבו בדעתם, שאם שלח לה מעות מרובים, מחזירים אותם, שמעות מרובים לא ניתנו להוצאה לצורך הסעודה, וחשובים סבלונות שאינם עשויים ליבלות<sup style="color: gray;">376</sup>. ויש מהאחרונים שכתבו בדעת ראשונים שחולקים וסוברים, שאף מעות מועטים חשובים כסבלונות שאינם עשויים ליבלות<sup style="color: gray;">377</sup>. היו המעות בעין, כתבו אחרונים שמחזירים אותם<sup style="color: gray;">378</sup>.
<h4>עשויים ליבלות ולא בלו</h4>
סבלונות העשויים ליבלות - שאינם חוזרים<sup style="color: gray;">379</sup> - ולא בלו, אם הם דבר מועט - כגון בגד שממהר ליבלות ואינו יקר<sup style="color: gray;">380</sup> - ואכל שם החתן בסעודת חתן, אמר רבא שאין צריך להחזירם<sup style="color: gray;">381</sup>, משום שנתנם לה במתנה על דעת שתשתמש בהם ומוחל עליהם<sup style="color: gray;">382</sup>. ויש מהאחרונים שכתבו בדעת ראשונים, שדווקא אם השתמשה בסבלונות אלו, אין מחזירים אותם, אבל אם לא השתמשה בהם, מחזירים אותם<sup style="color: gray;">383</sup>. ויש מן הראשונים שכתבו, שרבין סבא – שלדעתם מחלק בין שאר סבלונות שחוזרים למאכל ומשתה שאינם חוזרים<sup style="color: gray;">384</sup> - חולק וסובר שאם בגדים אלו קיימים בעין, מחזירים אותם, ודווקא אם בלו, אין מחזירים אותם<sup style="color: gray;">385</sup>. ואף להלכה נחלקו ראשונים ואחרונים, שיש שפסקו שאפילו היו סבלונות העשויים ליבלות בעין, אין מחזירים אותם<sup style="color: gray;">386</sup>, ויש שפסקו שאם היו בעין, מחזירים אותם<sup style="color: gray;">387</sup>.
חזרה בה הכלה, מחזירים אף סבלונות אלו<sup style="color: gray;">388</sup>, וכתבו ראשונים - שכשם שמחזירים שאר סבלונות בזול<sup style="color: gray;">389</sup> - כך מחזירים אף סבלונות אלו בזול<sup style="color: gray;">390</sup>, על האופן ששמים סבלונות בזול, עי' להלן<sup style="color: gray;">391</sup>. ויש מהראשונים שחולקים וסוברים שאף אם חזרה בה הכלה, אין מחזירים סבלונות אלו<sup style="color: gray;">392</sup>.
שלח לה כמה בגדים כאלו, כתבו ראשונים שמחזירים אותם, שהרי אינם צריכים לה בגדים אלו בבית אביה, ולא שלחם אלא כדי שתביאם עימה לביתו<sup style="color: gray;">393</sup>. ויש מהאחרונים שכתבו בדעת ראשונים שחולקים וסוברים, שאפילו שלח כמה בגדים מעין אלו, אין מחזירים אותם<sup style="color: gray;">394</sup>.
שאר סבלונות העשויים ליבלות ולא בלו, כתבו ראשונים שנסתפקו בכך בתלמוד אם צריך להחזירם, ולא נפשט<sup style="color: gray;">395</sup>. ויש מהאחרונים שכתבו בדעת ראשונים, שהשולח סבלונות העשויים ליבלות לבד, אין מחזירים אותם, ודווקא כששלח - מלבד סבלונות העשויים ליבלות - גם סבלונות שאינם עשויים ליבלות נסתפקו בתלמוד, אם כשמחזירים סבלונות שאינם עשויים ליבלות, מחזירים עמהם גם סבלונות העשויים ליבלות<sup style="color: gray;">396</sup>. להלכה, כתבו ראשונים ואחרונים, שמספק אין מחזירים הסבלונות<sup style="color: gray;">397</sup>.
<h4>סבלונות מאכל ומשתה בעין</h4>
היו הסבלונות של מאכל ומשתה בעין בשעת חזרת הסבלונות: כתבו ראשונים שאפילו היו הסבלונות בעין אם אכל החתן עמהם סעודת חתן אין מחזירים אותם<sup style="color: gray;">398</sup>, כיון שאפשר לאוכלם ולשתותם<sup style="color: gray;">399</sup>. ויש מהראשונים חולקים וסוברים שאם היו המאכל והמשתה בעין, מחזירים אותם<sup style="color: gray;">400</sup>. ובדעת רבין סבא שסובר שאפילו אכל החתן סעודת חתן מחזירים כל הסבלונות מלבד מאכל ומשתה לסוברים כן<sup style="color: gray;">401</sup>, נחלקו ראשונים: יש מהראשונים סוברים שמחזירים אותם<sup style="color: gray;">402</sup>. ויש מהאחרונים שכתבו בדעת ראשונים, שאף אם היו המאכל והמשתה בעין אין מחזירים אותם<sup style="color: gray;">403</sup>. ויש מהאחרונים שכתב בדעת ראשונים לחלק בין אם חוזרים בהם לאחר שידוכים, שמחזירים אפילו הסבלונות שבעין, לחוזרים בהם לאחר קידושין, שאין מחזירים סבלונות שבעין<sup style="color: gray;">404</sup>.
<h4>כלה ששלחה לחתן</h4>
כלה ששלחה סבלונות לחתן, ולאחר מכן מת אחד מהם או שחזרה בה הכלה, נחלקו בו ראשונים ואחרונים: א) יש מהראשונים והאחרונים שכתבו שדינם כדין סבלונות ששלח החתן לכלה<sup style="color: gray;">405</sup> - שמחזירים הסבלונות, בין אותם שעשויים ליבלות ובין אותם שאינם עשויים ליבלות<sup style="color: gray;">406</sup> - לפי שאין דעתה לשולחם כמתנה גמורה, אלא על דעת שישאנה<sup style="color: gray;">407</sup>. ואף סבלונות ששלח אבי הכלה לחתן, כתבו ראשונים שמחזירים אותם<sup style="color: gray;">408</sup>. ומכל מקום כתבו אחרונים, שבסבלונות ששלח אבי הכלה - או ששלחה הכלה<sup style="color: gray;">409</sup> - אפילו אכל החתן עמהם סעודת חתן מחזירים הסבלונות, שאין אבי הכלה מוחל הסבלונות מחמת שמחת אכילת חתנו בסעודה<sup style="color: gray;">410</sup>. ויש מהאחרונים שכתבו בדעת ראשונים שחולקים וסוברים, שאף סבלונות ששלח אבי הכלה אם אכל החתן עמהם סעודת חתן, אין מחזירים סבלונות העשויים ליבלות<sup style="color: gray;">411</sup>. אכל אבי הכלה סעודה בבית החתן, כתבו אחרונים, שמחזירים הסבלונות<sup style="color: gray;">412</sup>. ב) ויש מהראשונים שחולקים וסוברים, שסבלונות ששלחה הכלה לחתן אינם חוזרים, שמתנה גמורה הם<sup style="color: gray;">413</sup>. סבלונות ששלח אבי הכלה לחתן, כתבו אחרונים בדעת ראשונים, שהדבר תלוי במחלוקת תנאים: שלדעת תנא קמא, מחזירים הסבלונות<sup style="color: gray;">414</sup>. לדעת רבי נתן, אין מחזירים הסבלונות<sup style="color: gray;">415</sup>.
כלה או אביה ששלחו סבלונות לחתן, ואחר כך חזר בו החתן ובא לגרשה, כתבו אחרונים שמחזיר כל הסבלונות<sup style="color: gray;">416</sup>, שעל דעת כן לא שלחו לו הסבלונות<sup style="color: gray;">417</sup>.
<h4>חזרה בה הכלה</h4>
חתן ששלח סבלונות לכלה ואחר כך חזרה בה הכלה ואינה רוצה לינשא לו, אפילו אכל עמה החתן בסעודת חתן מחזירים הסבלונות, ואף סבלונות העשויים ליבלות<sup style="color: gray;">418</sup>, שעל דעת כן לא שלח הסבלונות<sup style="color: gray;">419</sup>. וכתבו ראשונים שאף שיעור אכילתו של החתן אין מנכים ומחזירים הכל<sup style="color: gray;">420</sup>. ויש מהראשונים שכתבו, שדווקא מה שאכלו משפחת הכלה מחזירים, אבל מה שאכלו השושבינים ושאר האורחים באותה הסעודה אין מחזירים, לפי שלא שלח הסבלונות לאותם האורחים אלא לבית חמיו לאכילה, ואותם האורחים אכלו ברשות בעל הבית<sup style="color: gray;">421</sup>. על מקומות שנהגו שהחתן לאחר האירוסין עושה סעודה או מחלק מעות לשמשים וחזנים וכדומה, וחזרה בה הכלה, אם חייבת לשלם הוצאותיו ע"ע גרמא בנזיקין; גרמי<sup style="color: gray;">422</sup>. בגדים פשוטים שממהרים ליבלות, נחלקו בו ראשונים: יש מהראשונים שכתבו, שאינה צריכה להחזיר<sup style="color: gray;">423</sup>. ויש מהראשונים חולקים וסוברים, שאף בגדים פשוטים אלו מחזירים<sup style="color: gray;">424</sup>.
וכן כלה ששלחה סבלונות לחתן - שדינם כסבלונות ששלח החתן לכלה, לסוברים כן<sup style="color: gray;">425</sup> - ואחר כך חזר בו החתן ואינו רוצה לישא אותה, כתבו אחרונים שמחזיר את כל הסבלונות, כדין כלה שחוזרת בה שמחזירה לחתן את כל הסבלונות ששלח לה<sup style="color: gray;">426</sup>.
<h4>חזר בו החתן מחמת הכלה</h4>
חזר בו החתן מחמת הכלה - כגון שחזרה בה מהנדוניא* שהתחייבה להביא עמה, ומחמת כך אינו רוצה לישא אותה - כתבו אחרונים שחשוב כחזרה בה הכלה<sup style="color: gray;">427</sup>. וכן כלה שחזרה בה מחמת החתן - כגון שהיה מכה אותה או שהיה מנבל פיו - כתבו אחרונים שחשוב כחזר בו החתן<sup style="color: gray;">428</sup>. חתן שחזר בו ואחר כך התפייס, ומחמת כך חזרה בה הכלה, כתבו אחרונים שחשוב כחזר בו החתן<sup style="color: gray;">429</sup>.
<h4>סבלונות מועטים</h4>
חתן ששלח לכלה סבלונות מועטים שאינן עשויים ליבלות, וסתם ולא פירש אם שולחם כדי שתביאם אחר כך לביתו, יש מהראשונים שכתבו, שאינם חוזרים, ואפילו לא אכל שם החתן סעודת חתן, שהואיל והם מועטים מוחל עליהם<sup style="color: gray;">430</sup>. ויש מהראשונים שחולקים וסוברים שאפילו סבלונות מועטים שאינן עשויים ליבלות חוזרים, ואפילו אכל החתן עמהם סעודת חתן<sup style="color: gray;">431</sup>.
<h4>סבלונות מרובים</h4>
חתן ששלח לכלה סבלונות מרובים העשויים ליבלות ואכל עמהם החתן סעודת חתן, נחלקו בו ראשונים: יש ראשונים שכתבו שאין מחזירים הסבלונות<sup style="color: gray;">432</sup>. ויש מהראשונים חולקים וסוברים, שאם היו הסבלונות מרובים אפילו אכל עמהם החתן סעודת חתן, מחזירים הסבלונות<sup style="color: gray;">433</sup>. ויש מהראשונים שמחלקים, שאם היו הסבלונות דברי מאכל, אפילו היו הסבלונות מרובים אם אכל עמהם החתן סעודה אין מחזירים אותם, אבל בגדים ושאר דברים אפילו הם עשויים ליבלות, אם היו מרובים מחזירים אותם<sup style="color: gray;">434</sup>.
<h4>מפרש שתביאם לביתו</h4>
חתן ששלח סבלונות לכלה, ופירש שנותנם כדי שתביא אותם עימה לבית בעלה - ואפילו לא אמר על מנת או שכפל תנאו<sup style="color: gray;">435</sup> - ולאחר מכן מת החתן או שמתה הכלה או שחוזר בו ורוצה לגרשה, אפילו היו הסבלונות עשויים ליבלות ואפילו אכל החתן עמהם סעודת חתן, מחזירים הסבלונות<sup style="color: gray;">436</sup>.
<h4>מפרש שתשתמש בבית אביה</h4>
חתן ששלח לכלה סבלונות העשויים ליבלות, ופירש שנותנם כדי שתשתמש בהם בעודה בבית אביה, ולאחר מכן מת החתן, או שמתה הכלה, או שחוזר בו ורוצה לגרשה, אין מחזירים הסבלונות<sup style="color: gray;">437</sup>, וכתבו ראשונים ואחרונים שהיינו אפילו לא אכל החתן עמהם סעודת חתן, הואיל ופירש שנותנם כדי שתשתמש בעודה בבית אביה<sup style="color: gray;">438</sup>. ויש מהראשונים חולקים וסוברים שאם לא אכל עמהם החתן סעודה, מחזירים הסבלונות, שאף על פי שפירש שנותנם כדי שתשתמש בהם בבית אביה, לא נתנם אלא על דעת שתנשא לו<sup style="color: gray;">439</sup>. השולח סבלונות שאינם עשויים ליבלות ופירש שנותנם כדי שתשתמש בהם בבית אביה, נחלקו אחרונים בדעת ראשונים: יש שכתבו שאין מחזירים הסבלונות, הואיל ופירש שנותנם כדי שתשתמש בעודה בבית אביה<sup style="color: gray;">440</sup>. ויש שכתבו שאפילו פירש שנותנם כדי שהכלה תשתמש בהם בעודה בבית אביה, מחזירים הסבלונות<sup style="color: gray;">441</sup>.
<h4>דברים שדרך תשמישם בבית אביה</h4>
חתן ששלח סבלונות לכלתו, דברים שדרך תשמישם הוא בבית אביה, ולא פירש שנותנם כדי שתשמש בהם בעודה בבית אביה, אמרו בתוספתא - ויש שפירשו כן גם במשנה<sup style="color: gray;">442</sup> - שאין צריך להחזירם<sup style="color: gray;">443</sup>. השולח דברים שאין דרך תשמישם בבית אביה, ולא פירש שתביאם עמה לביתו, אמרו בתוספתא - ויש שפירשו כן גם במשנה<sup style="color: gray;">444</sup> - שצריך להחזירם<sup style="color: gray;">445</sup>.
<h4>שבח הסבלונות</h4>
השביחו סבלונות שאינם עשויים ליבלות - כגון ששלח בהמות וילדו<sup style="color: gray;">446</sup> - כתבו ראשונים שכשם שמחזירים הסבלונות<sup style="color: gray;">447</sup>, כך מחזירים השבח שהשביחו, לפי שהסבלונות שייכים לחתן, והשביחו לו<sup style="color: gray;">448</sup>. ויש מהאחרונים שכתבו, שנסתפקו בתלמוד אם מחזירים הסבלונות, ולא נפשט<sup style="color: gray;">449</sup>. הוציאה הכלה הסבלונות - כגון ששלחו לה סבלונות של מעות והוציאה אותם או שמכרה הסבלונות - ואחר כך השביחו הסבלונות, כתבו ראשונים ואחרונים שאינה צריכה להחזיר את השבח, לפי שברשותה השביחו<sup style="color: gray;">450</sup>.
סבלונות העשויים ליבלות - שאין מחזירים אותם<sup style="color: gray;">451</sup> - והשביחו הסבלונות, נחלקו בו ראשונים בדעת אמוראים: א) יש מן הראשונים סוברים שנסתפקו בתלמוד אם מחזירים שבח הסבלונות, ולא נפשט<sup style="color: gray;">452</sup>. ואף אם שלח סבלונות והתייקרו, כתבו ראשונים שהסתפקו בתלמוד אם מחזירים הסבלונות ולא נפשט<sup style="color: gray;">453</sup>. ויש מהאחרונים חולקים וסוברים, שדווקא אם נוסף שבח בסבלונות הסתפקו בתלמוד, אבל אם הסבלונות עצמם הושבחו - כגון שהתייקרו - אינו מוחל עליהם ומחזירים אותם<sup style="color: gray;">454</sup>. היה שבח הסבלונות בעין, יש מהראשונים סוברים שמחזירים אותם<sup style="color: gray;">455</sup>. ויש מהראשונים שסוברים, שאף כשהשבח בעין, נסתפקו בתלמוד לענין דמיהם, שאף על פי שמחזירים הסבלונות עצמם עם השבח שהשביחו, נסתפקו אם החתן צריך לשלם לכלה את דמי השבח שהשביחו ברשותה, ולא נפשט<sup style="color: gray;">456</sup>. ב) ויש מהראשונים חולקים וסוברים, שמחזירים שבח הסבלונות<sup style="color: gray;">457</sup>, ולדעתם הסתפקו בתלמוד באופן אחר<sup style="color: gray;">458</sup>. סבלונות העשויים ליבלות ולא אכל החתן עמהם סעודה<sup style="color: gray;">459</sup>, יש מהראשונים שכתבו, שמחזירים אף את השבח שהשביחו הסבלונות<sup style="color: gray;">460</sup>. והרבה ראשונים כתבו, שאף בסבלונות העשויים ליבלות ולא אכל החתן עמהם נסתפקו בתלמוד ולא נפשט<sup style="color: gray;">461</sup>.
<h4>סבלונות שחוששים בהם לקידושין</h4>
סבלונות שחוששים בהם לקידושין - כגון ששלח סבלונות למשודכתו ולא פירש שנותנם בתורת מתנה, שחוששים לקידושין, לסוברים כן<sup style="color: gray;">462</sup> - כתבו אחרונים שאין מחזירים אותם, כדין קידושין שאם חזרו בהם אין מחזירים אותם<sup style="color: gray;">463</sup>.
<h4>כיצד שמים הסבלונות</h4>
כשמחזירים סבלונות העשויים ליבלות שבלו<sup style="color: gray;">464</sup>, אמר רב הונא בריה דרב יהושע, ששמים את האוכל והשתיה שאכלו ושתו בזול<sup style="color: gray;">465</sup>, והוא פחות שליש משוויו<sup style="color: gray;">466</sup>, שכך שמים אוכלים הנאכלים שלא לדעת חזרה, ואין שמים את שוויו המלא, לפי שאם היו יודעים תחילה שצריך להחזירם לא היו אוכלים<sup style="color: gray;">467</sup>. ויש מהראשונים שכתבו, שמשלמים כפי מה שנהנו<sup style="color: gray;">468</sup>. ומהראשונים יש שחולקים וסוברים, שדווקא אוכל ושתיה שנפסדים בהשהייתם - כגון בשר ותבשיל ויין מזוג - שמים בזול, אבל שאר דברים שאינם נפסדים בהשהייתם - כגון יין שאינו מזוג ושמן ותבואה ופירות שאינם נפסדים - שמים כפי ערכם המלא<sup style="color: gray;">469</sup>.
ואף סבלונות שאינם עשויים ליבלות, וכן בגדים ותכשיטים העשויים ליבלות שמחזירים אותם, כתבו אחרונים בדעת ראשונים, ששמים אותם בזול, שמנכים שליש משוויים מחמת הבלאי<sup style="color: gray;">470</sup>. ומהאחרונים יש חולקים וסוברים ששמים בגדים ותכשיטים כפי שווים, ודווקא אוכל ושתיה שמים בזול<sup style="color: gray;">471</sup>, לפי שדרך העולם לצמצם עצמם באכילה ושתיה - ואילו היו יודעים שצריך להחזיר לא היו אוכלים<sup style="color: gray;">472</sup> - ואין דרכם להצטמצם במלבושים<sup style="color: gray;">473</sup>.
מכרה הכלה סבלונות שאינם עשויים ליבלות, כתבו ראשונים ואחרונים שמשלמת כפי שהיו שווים הסבלונות בשעת מכירתם<sup style="color: gray;">474</sup>. וכן מכרה הכלה סבלונות העשויים ליבלות לאחר שחזרו בהם, כתבו אחרונים שמשלמת כפי שהיו שווים בשעת מכירתם<sup style="color: gray;">475</sup>.
היו הסבלונות העשויים ליבלות בעין אלא שבלו מעט מחמת תשמיש, אם הם ראויים למלאכתם הראשונה, כתבו אחרונים שאין צריך לשלם את בלאי הסבלונות<sup style="color: gray;">476</sup>. ויש מהאחרונים שחולקים וסוברים, שאפילו ראויים למלאכתם הראשונה - אם לא אכל החתן בסעודה, לסוברים כן<sup style="color: gray;">477</sup> - צריך לשלם את הבלאי שבלו הסבלונות<sup style="color: gray;">478</sup>.
חזרו בהם לאחר שידוכים - שמחזירים סבלונות שאינם עשויים ליבלות, לסוברים כן<sup style="color: gray;">479</sup> - כתבו אחרונים שמשלמים הסבלונות בזול<sup style="color: gray;">480</sup>. ויש מהאחרונים שכתבו בדעת ראשונים, שאם חזרו בהם קודם נישואין משלמים הסבלונות כפי שווים<sup style="color: gray;">481</sup>.
שבח שהשביחו הסבלונות העשויים ליבלות ובלו - כגון שאכלום או מכרום - לסוברים שמחזירים הסבלונות, יש מהראשונים שכתבו, שהסתפקו בתלמוד אם משלמים כפי שוויים בזמן שליחתם, או כפי שהיו שוים בזמן שבלו, ולא נפשט הספק, והולכים לקולא<sup style="color: gray;">482</sup>.
<h4>אבדו או נגנבו הסבלונות</h4>
חתן ששלח סבלונות לכלה, ואבדו הסבלונות או נאנסו, ואחר כך מת או שחזר בו אחד מהם, כתבו ראשונים ואחרונים שדינה כשואל* - כדין מקבל מתנה בתנאי, ואבד או נאנס, ואחר כך בטל התנאי<sup style="color: gray;">483</sup> - וחייבת לשלם דמיהם<sup style="color: gray;">484</sup>. ומהאחרונים יש חולקים וסוברים שדינה כשומר-שכר* שחייב בגניבה ואבדה ופטור באונסים<sup style="color: gray;">485</sup>. אבדו הסבלונות לאחר שמתו או חזרו בהם, כתבו אחרונים שפטורה מלשלמם, לפי שלאחר שמת או שחזרו בהם, אסורה להשתמש בסבלונות<sup style="color: gray;">486</sup>.
<h4>חזרו בהם לאחר שידוכים</h4>
חתן ששלח סבלונות לכלה לאחר ששידכה - קודם קידושיה - ולאחר מכן מת החתן, או שמתה הכלה, או שחוזר בו ורוצה לגרשה, נחלקו בו ראשונים, ואחרונים בדעתם: א) יש סוברים שאפילו אכל עמהם החתן סעודת חתן מחזירים כל הסבלונות, שהואיל ויכולה הכלה לחזור בה מהשידוכים אינו מוחל הסבלונות<sup style="color: gray;">487</sup>. ויש שכתבו בדעתם, שדווקא סבלונות שבעין - שאם היו חוזרים בהם לאחר קידושין אין מחזירים סבלונות אלו, לסוברים כן<sup style="color: gray;">488</sup> - מחזירים, אבל סבלונות שבלו אין מחזירים הואיל ונתן להם רשות להשתמש בהם<sup style="color: gray;">489</sup>. אם כשחוזרים בהם לאחר שידוכים מחזירים הסבלונות שבלו בזול או כפי ששווים, עי' לעיל<sup style="color: gray;">490</sup>. ב) ויש שחולקים וסוברים, שאפילו מתו או חזר בו החתן אחר שידוכים, אם אכל החתן סעודת חתן, אין מחזירים סבלונות העשויים ליבלות<sup style="color: gray;">491</sup>.
כתבו שטר שידוכים ועשו בו קנין, וכל שכן אם נשבעו על השידוכים כמנהג המקום, או שעשו ביניהם קנסות וחיזוקים, כתבו אחרונים שלדברי הכל אין מחזירים הסבלונות, לפי שסמכה דעתם שלא יחזרו בהם, ודינם כחזרו בהם לאחר אירוסין<sup style="color: gray;">492</sup>. ויש מהאחרונים חולקים וסוברים שאף אם עשו ביניהם קנסות וחיזוקים מחזירים הסבלונות, שכיון שיכולה לחזור בה בטענה של קלקול מעשי החתן או מחמת שיעבור זמן הנישואין או שימצאו בו מומים וכדומה, אינו מוחל הסבלונות<sup style="color: gray;">493</sup>. עשו סעודה גדולה לאחר השידוכים וזימנו אליו אורחים, כתבו אחרונים שאין מחזירים הסבלונות, לפי שסמכה דעתם שלא יחזרו בהם, שאין-אדם-טורח-בסעודה-ומפסידה*<sup style="color: gray;">494</sup>.
<h4>חזרו בהם לאחר קידושין</h4>
חתן שקידש את כלתו לאחר ששלח לה סבלונות, ולאחר מכן מת אחד מהם או שהכלה חזרה בה קודם שהכניסה לחופה, כתבו ראשונים שהדבר תלוי במחלוקת תנאים: שלדעת תנא קמא, אין מחזירים הסבלונות, לפי שהחתן שלח אותם כדי שתתקרב דעתם זה לזה, והרי נתקרבה דעתם בקידושין<sup style="color: gray;">495</sup>. לדעת רבי אלעזר בן עזריה, מחזירים הסבלונות, שאין דעתו אלא על דעת שיכניסה לחופה<sup style="color: gray;">496</sup>. ויש מהאחרונים שכתבו בדעת ראשונים, שלא נחלקו בכך תנאים, והכל מודים שאין מחזירים הסבלונות<sup style="color: gray;">497</sup>.
<h4>כשעדיין לא גירשה</h4>
חתן שהתחייב בקנין לגרש את אשתו ולא גירשה, וכן אשה שהתחייבה לקבל את גיטה<sup style="color: gray;">498</sup>, כתבו אחרונים בדעת ראשונים שאינם צריכים להחזיר הסבלונות, עד שיגרשנה<sup style="color: gray;">499</sup>.
<h4>חזרו בהם לאחר נישואין</h4>
חתן שנשא את כלתו לאחר ששלח לה סבלונות, ואחר כך מת אחד מהם או שחזרו בהם ובא לגרשה, נחלקו בו ראשונים ואחרונים: יש מן הראשונים והאחרונים שכתבו שאין מחזירים הסבלונות, ואף סבלונות מרובים וסבלונות שאין עשויים ליבלות אין מחזירים<sup style="color: gray;">500</sup>. ויש מן הראשונים והאחרונים שחולקים וסוברים, שאף לאחר שנישאו אם חוזרים בהם, מחזירים הסבלונות, ואפילו הכריז החתן בעת נתינתם ואמר זה נותן החתן לכלה<sup style="color: gray;">501</sup>. בטעם שמחזירים הסבלונות כתבו ראשונים ואחרונים, שהוא אומדנא מוכחת שאינו נותן לה הסבלונות במתנה<sup style="color: gray;">502</sup>, אלא שתביאם עימה לביתו<sup style="color: gray;">503</sup>. סבלונות ששלחה הכלה או אביה לחתן, ואחר כך הכניסה לחופה, ומת אחד מהם או שחזרו בהם, כתבו אחרונים בדעת ראשונים שאין מחזירים הסבלונות<sup style="color: gray;">504</sup>, שהואיל וכנסה לחופה מחלו הסבלונות<sup style="color: gray;">505</sup>. ויש מהאחרונים חולקים בדעת ראשונים אלו וסוברים שאפילו נכנסה לחופה, מחזירים הסבלונות ששלחה הכלה או אביה לחתן<sup style="color: gray;">506</sup>. על נדוניא ותכשיטים שנותנים לכלה, ומתה הכלה בתוך שנה או שנתיים לנישואים ולא השאירה אחריה זרע, אם החתן צריך להחזירם, ע"ע ירושת הבעל<sup style="color: gray;">507</sup>, וע' תקנת שו"ם.
<h4>מתנות ששלחו קרוביו לכלה</h4>
קרובי החתן ששלחו מתנות לכלה ואחר כך מת אחד מהם או שחזרו בהם, כתבו אחרונים שדינם כמתנות שנתן החתן עצמו לכלה, שהם על דעת שיכנסנה לחופה, ואם לא הכניסה לחופה מחזירים הסבלונות<sup style="color: gray;">508</sup>. הכניסה לחופה - אף לסוברים שסבלונות ששלח החתן מחזירים<sup style="color: gray;">509</sup> - כתבו ראשונים ואחרונים שאין מחזירים הסבלונות<sup style="color: gray;">510</sup>, שכיון שיצאו המתנות מידם ודאי נתכוונו בתורת מתנה<sup style="color: gray;">511</sup>. מתנות שנתנו אבי החתן ואמו לכלה, כתבו אחרונים שהם כמתנות שנתן החתן עצמו<sup style="color: gray;">512</sup>.
<h2>סגן</h2>
<b>הגדרת הערך</b> - המשנה לכהן-גדול*
בלשון הכתוב נקרא הסגן: כהן המשנה<sup style="color: gray;">1</sup>, או: פקיד כהן הראש<sup style="color: gray;">2</sup>. ובלשון חז"ל: סגן<sup style="color: gray;">3</sup>, או סגן הכהנים<sup style="color: gray;">4</sup>, ופעמים שנקרא בדברי חז"ל: הממונה<sup style="color: gray;">5</sup>.
<h3><b>גדרו ומינויו</b></h3>
הסגן הוא המשנה לכהן גדול<sup style="color: gray;">6</sup>, כמשנה למלך<sup style="color: gray;">7</sup>, והוא משמש את הכהן גדול<sup style="color: gray;">8</sup>, ומוכן שאם יארע בו פסול יכנס תחתיו לעבוד במקומו<sup style="color: gray;">9</sup>, וכתבו ראשונים שהוא ממונה על שאר הכהנים<sup style="color: gray;">10</sup>, על התפקידים המסויימים שבהם הוא ממונה במקדש, עי' להלן<sup style="color: gray;">11</sup>. עיקר סיבת מינויו של הסגן, אמר רבי חנינא סגן הכהנים – לגירסא אחת בברייתא<sup style="color: gray;">12</sup> - למה סגן ממונה, שאם אירע בו פסול בכהן גדול נכנס ומשמש תחתיו<sup style="color: gray;">13</sup>, ופרשו ראשונים, שהיא עיקר סיבת מינויו<sup style="color: gray;">14</sup>, ויש מן הראשונים שנראה מדבריהם שעיקר מינוי הסגן הוא לכבוד הכהן גדול<sup style="color: gray;">15</sup>. ענייני ממון ההקדש, יש מן האחרונים שכתבו שעליהם הסגן אינו ממונה, ולכן לא נמנה הסגן בין הגזברים והאמרכלים וקתיקולין וכהן גדול, שחותמים על אוצרות ההקדש<sup style="color: gray;">16</sup>.
<h4>זמן המינוי</h4>
כשממנים את הכהן גדול, ממנים לו סגן<sup style="color: gray;">17</sup>, ואפילו זמן רב קודם יום הכפורים, שבו צריכים לסגן שמא יטמא כהן גדול<sup style="color: gray;">18</sup>.
<h4>הראוי למנותו סגן</h4>
בנו של כהן גדול, כתבו אחרונים שהוא קודם לכל אדם להתמנות לסגן, כיון שכהן גדול אינו מתמנה עד שיהיה תחילה סגן לסוברים כן<sup style="color: gray;">19</sup>, ובנו של כהן גדול קודם לכל אדם לשמש בכהונה גדולה תחת אביו<sup style="color: gray;">20</sup>. משוח-מלחמה*, לסוברים שמשמש בשמונה בגדים ככהן גדול<sup style="color: gray;">21</sup>, אינו ראוי לשמש כסגן משום איבה*, שכיון שיש עליו דיני כהן גדול במקצת מעכשיו, אם יהיה עומד לשמש תחתיו לכשיארע בו פסול הרי הוא לו כצרה<sup style="color: gray;">22</sup>.
<h4>הממנים</h4>
הממנים את הסגן לשמש תחת כהן גדול לכשיארע בו פסול<sup style="color: gray;">23</sup>, כתבו אחרונים שהם אותם הממנים כהן גדול, דהיינו בית דין הגדול לסוברים כן<sup style="color: gray;">24</sup>, או המלך ואחיו הכהנים לסוברים כן<sup style="color: gray;">25</sup>, ויש מן האחרונים מצדדים לומר שנמלכים בכהן גדול ומתקינים כהן שיתרצה בו, כדי שלא תהיה ביניהם איבה*<sup style="color: gray;">26</sup>. לשאר תפקידי הסגן, ממנים אותו אחיו הכהנים עליהם<sup style="color: gray;">27</sup>.
<h4>מעמדו</h4>
הסגן – מלבד התפקידים המוטלים עליו – הוא כהן הדיוט לכל דבר<sup style="color: gray;">28</sup>, כגון לענין שמשמש בארבעה בגדים<sup style="color: gray;">29</sup>, וכן מן התורה מותר לו להטמא לקרובים<sup style="color: gray;">30</sup>, יש מן הראשונים שכתבו שמדרבנן אסור לו להטמא לקרובים<sup style="color: gray;">31</sup>, ואף לסוברים שטומאת קרובים היא מצוה לכהן הדיוט<sup style="color: gray;">32</sup>, יש-כח-ביד-חכמים-לעקור-דבר-מן-התורה* בשב ואל תעשה<sup style="color: gray;">33</sup>, ויש מן הראשונים שחולקים וסוברים שאף מדרבנן מותר לו להטמא לקרובים<sup style="color: gray;">34</sup>. מן התורה אין לסגן שום מנוי ושררה יותר על אחיו הכהנים, ואינו אלא כעין מינוי אמרכל* וגזבר* שגידלוהו אחיו הכהנים<sup style="color: gray;">35</sup>, ומינויו תקנת חכמים<sup style="color: gray;">36</sup>.
<h4>דרגתו בין הכהנים</h4>
במעלתו של הסגן על שאר הכהנים, שנינו שהוא קודם לאמרכל*<sup style="color: gray;">37</sup>, ולסוברים שראש משמר וראש בית אב קודמים לאמרכל<sup style="color: gray;">38</sup>, שנינו שהסגן קודם לראש משמר<sup style="color: gray;">39</sup>, וראשונים הוסיפו על פי הירושלמי ממונים שמעלתם למעלה מן האמרכל, והם שני קתיקולין<sup style="color: gray;">40</sup> – וי"ג: קתילוקין<sup style="color: gray;">41</sup> – וכתבו שהסגן קודם לקתיקול<sup style="color: gray;">42</sup>, שהקתיקול לסגן כסגן לכהן גדול<sup style="color: gray;">43</sup>. סגן, אם יכול לשמש אמרכל* בנוסף למינויו כסגן, יש מן האחרונים שכתבו שיכול<sup style="color: gray;">44</sup>.
<h4>סגן ומשוח מלחמה</h4>
סגן ומשוח-מלחמה*, משוח מלחמה קודם<sup style="color: gray;">45</sup>, להחיותו<sup style="color: gray;">46</sup> - כגון לתת לו מזונות<sup style="color: gray;">47</sup>, או לפקח מעליו הגל<sup style="color: gray;">48</sup> - כיון שתלויים בו הרבים<sup style="color: gray;">49</sup>, והסגן קודם למשוח מלחמה לענין טומאה, שכשהלכו בדרך ומצאו מת-מצוה* יטמא משוח מלחמה ולא הסגן<sup style="color: gray;">50</sup>, כיון שהוא מוכן שאם יטמא כהן גדול יכנס תחתיו<sup style="color: gray;">51</sup>, והטומאה מזיקה למינויו שלא יוכל לעבוד תחת הכהן גדול, ולמינויו של משוח מלחמה הטומאה אינה מזיקה<sup style="color: gray;">52</sup>, יש מן האחרונים שכתבו שדוקא קודם שנעשתה עבודת יום הכיפורים הסגן עדיף, שאז הוא נצרך להכנס תחת כהן גדול אם יטמא, אבל לאחר שנעשתה עבודת יום הכיפורים, משוח מלחמה עדיף<sup style="color: gray;">53</sup>, ויש שכתבו שבכל השנה הסגן עדיף<sup style="color: gray;">54</sup>. לשאר קדימות – כגון לענין כבוד<sup style="color: gray;">55</sup> - כתבו ראשונים ואחרונים שמשוח מלחמה קודם<sup style="color: gray;">56</sup>, מאותו הטעם, שרבים צריכים לו<sup style="color: gray;">57</sup>, ויש מן האחרונים שכתבו שמשוח מלחמה קודם לסגן דוקא לענין להחיותו שלזה שייך הטעם שרבים צריכים לו<sup style="color: gray;">58</sup>, וכן יש מן הראשונים שכתבו ששררתו של הסגן היא למעלה משררתו של משוח מלחמה<sup style="color: gray;">59</sup>, וקדושתו למעלה מקדושת משוח מלחמה<sup style="color: gray;">60</sup>. משוח מלחמה שלא נמשח בשמן-המשחה*, לסוברים שיכול להתמנות בפה<sup style="color: gray;">61</sup>, יש מן האחרונים שכתבו שכיון שלא נמשח, אינו קודם לסגן<sup style="color: gray;">62</sup>.
<h4>סגן ששימש תחת כהן גדול</h4>
כשאירע פסול בכהן גדול ביום הכיפורים, והסגן שימש תחתיו, שלאחר שעבר פסולו של ראשון חוזר לכהונה גדולה, והשני נקרא משוח שעבר<sup style="color: gray;">63</sup>, כתבו אחרונים שממנים סגן אחר<sup style="color: gray;">64</sup>, כיון שמשוח שעבר אינו ראוי לעבודה לא ככהן גדול ולא ככהן הדיוט לסוברים כן<sup style="color: gray;">65</sup>, וצריך כהן אחר שיכול לעבוד, בכדי לשמש את הכהן גדול<sup style="color: gray;">66</sup>, או שכיון שכל מצות כהן גדול עליו<sup style="color: gray;">67</sup>, גנאי הוא לו לעשות את התפקידים המוטלים על הסגן<sup style="color: gray;">68</sup>, או לסוברים שמשוח שעבר אינו ראוי להכנס תחת הכהן גדול לכשיארע בו פסול ביום הכיפורים אחר, משום שתחלש דעתו של כהן גדול כשיראה שזה קבוע לשמש תחתיו<sup style="color: gray;">69</sup>, צריך למנות סגן אחר הראוי לשמש תחת כהן גדול לכשיארע בו פסול<sup style="color: gray;">70</sup>.
<h4>שני סגנים</h4>
אין ממנים שני סגנים כאחת<sup style="color: gray;">71</sup>.
<h4>בזמן הנס</h4>
בזמן הנס שלא ארע קרי לכהן גדול ביום הכפורים<sup style="color: gray;">72</sup>, יש מן האחרונים שכתבו שלסוברים שסומכים על הנס<sup style="color: gray;">73</sup>, אין מתקינים סגן שישמש תחת כהן גדול<sup style="color: gray;">74</sup>, וראשונים כתבו שמתקינים סגן שמא תארע לכהן גדול טומאה אחרת<sup style="color: gray;">75</sup>.
<h3><b>תפקידיו</b></h3>
<h4>תפקידיו</h4>
תפקידיו של הסגן, שנינו בירושלמי, חמשה דברים הסגן משמש: בשעת עליית הגורל* בין שעירי-יום-הכפורים, כשעלה הגורל להשם בימינו של הכהן גדול, הסגן אומר לו "הגבה ימינך"<sup style="color: gray;">76</sup>; הסגן לימינו של כהן גדול, בשעת הטלת הגורל<sup style="color: gray;">77</sup>, או בשעה שהוא מהלך<sup style="color: gray;">78</sup>, או בזמן שמנחמים את הכהן גדול<sup style="color: gray;">79</sup>. על כך עי' להלן<sup style="color: gray;">80</sup>; בזמן שהכהן שוחה לנסך את נסכי התמיד*, הסגן מניף בסודרים<sup style="color: gray;">81</sup>, להודיע ללויים שהוא זמן הניסוך ויתחילו את השיר*<sup style="color: gray;">82</sup>, בזמן שהכהן גדול הוא המנסך<sup style="color: gray;">83</sup>, ויש מן הראשונים סוברים שאף בזמן שכהן הדיוט מנסך הסגן מניף בסודרים<sup style="color: gray;">84</sup>; בזמן שכהן גדול רוצה להקטיר את אברי התמיד, והוא עולה בכבש והסגן לימינו, כשהגיע הכהן גדול לחצי הכבש – ונתעייף<sup style="color: gray;">85</sup> – אחז הסגן בימינו והעלהו<sup style="color: gray;">86</sup>; אין כהן גדול מתמנה להיות כהן גדול עד שיהיה סגן תחילה<sup style="color: gray;">87</sup>, על כך ע"ע כהן גדול<sup style="color: gray;">88</sup>. בתפקידים נוספים שנזכרו במשנה שהם מוטלים על הממונה, נחלקו ראשונים אם הוא הסגן – שנקרא ממונה<sup style="color: gray;">89</sup> - או ממונה אחר: האמירה לכהנים צאו וראו אם הגיע זמן שחיטת תמיד של שחר, והאמירה לכהנים צאו והביאו טלה מלשכת הטלאים להקריב את התמיד, והאמירה לכהנים לברך קודם שקוראים קריאת-שמע* בלשכת הגזית, יש מן הראשונים שכתבו שהממונה על כך הוא הסגן<sup style="color: gray;">90</sup>, וכן הממונה שאומר לכהן המקטיר את הקטרת "הקטר", ואם היה כהן גדול אומר לו "אישי כהן גדול הקטר"<sup style="color: gray;">91</sup>, יש מן הראשונים שכתבו שהוא הסגן<sup style="color: gray;">92</sup>, וכן הממונה המגביה את הפרוכת* כאשר הכהן גדול יוצא מלהשתחוות בהיכל, יש מן הראשונים שכתבו שהוא הסגן<sup style="color: gray;">93</sup>. ויש מן הראשונים שהוסיפו שהממונה על הפייסות, הוא הסגן<sup style="color: gray;">94</sup>. ויש מן הראשונים שחולקים וסוברים שהממונה על הפייסות אינו הסגן, אלא ממונה אחר<sup style="color: gray;">95</sup>, ויש מן האחרונים שכתבו שאף שאר תפקידי הממונה האמורים בסדר התמיד, מוטלים על הממונה על הפייסות, שכיון שהתחיל באמירת "בואו והפיסו", מסיים את שאר הדברים שבתמיד, שהמתחיל במצוה אומרים לו גמור<sup style="color: gray;">96</sup>, ויש מן האחרונים שחילקו לענין התפקידים שבסדר התמיד, בין שאר ימות השנה שהיו בהם פייסות, שבהם הכל מוטל על הממונה על הפייסות, לבין יום הכיפורים שלא היו בו פייסות לסוברים כן<sup style="color: gray;">97</sup>, שבהם התפקידים מוטלים על הסגן<sup style="color: gray;">98</sup>. ויש מן הראשונים שסוברים שהסגן אינו ממונה אלא לחמשה דברים ראשונים שהוזכרו בירושלמי<sup style="color: gray;">99</sup>. על תפקיד נוסף שנינו לדעת רבי יהודה משום רבי אליעזר, שהסגן מכניס את ידו לקלפי עם הכהן גדול בשעת עשיית הגורל ביום הכפורים, וכל אחד מהם מעלה גורל אחד<sup style="color: gray;">100</sup>. על כך שהסגן ממונה שכאשר יארע פסול בכהן גדול יכנס לשמש תחתיו, עי' להלן<sup style="color: gray;">101</sup>. על כך שבזמן שמביאים ספר-תורה* לכהן גדול לקרות בו ביום הכפורים, ראש הכנסת נותנו לסגן והסגן נותנו לכהן גדול, משום כבודו של כהן גדול, ע"ע כהן גדול<sup style="color: gray;">102</sup>.
<h4>לימין כהן גדול</h4>
הסגן הולך לימין כהן גדול<sup style="color: gray;">103</sup>, יש מן האחרונים שכתבו שדוקא ביום הכיפורים<sup style="color: gray;">104</sup>, ויש שכתבו שכל ימות השנה<sup style="color: gray;">105</sup>. הטעם שהולך לימינו, אמר רבי חנינא סגן הכהנים – לגירסא אחת<sup style="color: gray;">106</sup> – שאם אירע פסול בכהן גדול נכנס הסגן ומשמש תחתיו<sup style="color: gray;">107</sup>, ופירשו אחרונים כדי שיכירו כל העם שהוא עומד לשמש תחת כהן גדול כשיארע לו פסול<sup style="color: gray;">108</sup>. ויש מן הראשונים שכתבו שהטעם שהולך לימינו, הוא לכבוד הכהן גדול<sup style="color: gray;">109</sup>. בעמידתו לימין כהן גדול, נוהג הסגן כמנהג תלמיד לרבו – שהרי הכהן גדול הוא גדול מאחיו בחכמה<sup style="color: gray;">110</sup> – שכאשר שני תלמידים מלוים את הרב, הגדול שבהם לימינו והקטן לשמאלו<sup style="color: gray;">111</sup>, ולכן בשעת ההגרלה ביום הכיפורים שאף ראש בית אב מתלוה לכהן הגדול, הסגן הולך לימינו<sup style="color: gray;">112</sup>. בזמן שהסגן לבדו מתלוה לכהן הגדול, כתבו אחרונים שהולך לשמאלו, כדין תלמיד יחידי המלוה את רבו<sup style="color: gray;">113</sup>, מלבד כאשר מתלוה אליו בעלייתו בכבש<sup style="color: gray;">114</sup>, שכיון שצריך לאחוז בימינו ולהעלותו, הולך לימינו<sup style="color: gray;">115</sup>. הסגן אינו הולך לצד כהן גדול ממש, אלא כדרך תלמיד ההולך לצד רבו, שמצדד לאחור לסוברים כן<sup style="color: gray;">116</sup>.
<h4>משמש תחת כהן גדול</h4>
הסגן, אמר רבי חנינא סגן הכהנים – ויש גורסים רבי חנינא בן אנטיגנוס<sup style="color: gray;">117</sup> - ממונה לכך שיכנס וישמש במקום הכהן גדול אם יארע בו פסול<sup style="color: gray;">118</sup>, דהיינו שיטמא<sup style="color: gray;">119</sup>, ביום הכיפורים<sup style="color: gray;">120</sup> - ויש שצידדו לומר שהוא הדין כשכהן גדול נטמא בשאר ימות השנה, ממנים את הסגן תחתיו<sup style="color: gray;">121</sup>, כדי שיעבוד בבית המקדש כפי שכהן גדול רגיל לבא ולעבוד בכל יום לסוברים כן<sup style="color: gray;">122</sup> - ואותה ששנינו שקודם יום הכיפורים מתקינים לכהן הגדול כהן אחר תחתיו<sup style="color: gray;">123</sup>, הוא הסגן<sup style="color: gray;">124</sup>, ואף על פי שהוא ממונה מכבר שהרי הסגן צריך להיות ממונה בכל עת<sup style="color: gray;">125</sup>, בערב יום הכיפורים מתקינים אותו להיות ראוי לעבודת יום הכיפורים, כגון שמתקינים לו בגדי-כהונה*, ומזהירים אותו לפרוש מן הטומאה<sup style="color: gray;">126</sup>. על דברים נוספים שבהם מכינים אותו לעבודת יום הכיפורים, ואם מפרישים אותו מביתו כשם שמפרישים את הכהן הגדול, ע"ע עבודת יום הכפורים. ויש מן האחרונים שפירשו, שכאשר מת הסגן ועדיין לא מינו אחר תחתיו, מתקינים כהן אחר - שאינו סגן - לפי שעה, שאם יארע פסול בכהן גדול ביום הכפורים ישמש תחתיו, וזו היא ששנינו שקודם יום הכיפורים מתקינים כהן אחר תחת הכהן הגדול<sup style="color: gray;">127</sup>. ויש מן האחרונים שצידדו לומר, שהכהן המותקן לשמש תחת כהן גדול ביום הכפורים אינו הסגן – כיון שביום זה צריך הסגן לעמוד לימינו בשעת עשיית הגורל<sup style="color: gray;">128</sup>, ואם יהיה מתוקן לשמש תחתיו, הכהן גדול יתקנא בו<sup style="color: gray;">129</sup> - אלא כהן אחר, ומינויו של הסגן לשמש תחת הכהן גדול הוא בשאר ימות השנה<sup style="color: gray;">130</sup>. ויש מן האחרונים שצידדו לומר בדעת תנאים שחולקים על כל זה, וסוברים שהסגן אינו ממונה כלל לשמש תחת כהן גדול<sup style="color: gray;">131</sup>.
<h4>בפרה אדומה</h4>
פרה אדומה ראשונה שנשחטה במדבר, אמרו חז"ל שמצותה להעשות בסגן, שנאמר: ונתתם אתה לאלעזר<sup style="color: gray;">132</sup>, והוא היה סגן<sup style="color: gray;">133</sup>, ויש מן האחרונים שכתבו שהטעם אינו כיון שהיה סגן - שמינוי הסגן אינו מן התורה<sup style="color: gray;">134</sup> - אלא שגזירת הכתוב היא שתיעשה על ידי אלעזר דוקא<sup style="color: gray;">135</sup>, אבל מדברי ראשונים נראה שקפידת התורה שתיעשה בסגן<sup style="color: gray;">136</sup>. לדורות אין מצוותה בסגן, שנאמר: אתה לאלעזר, ולא לדורות<sup style="color: gray;">137</sup> - במי היא נעשית לדורות, ע"ע פרה אדומה – ויש מן הראשונים שכתב בדעת תנאים, שאף לדורות מצותה בסגן<sup style="color: gray;">138</sup>.
<h2>סדר של פסח</h2>
<b>הגדרת הערך -</b> סדר עשיית המצוות והמנהגים הנוהגים בליל ט"ו בניסן.
לכמה מן המצוות הנוהגות בליל ט"ו בניסן נתייחדו ערכים בפני עצמם: על המצוה מן התורה לאכול מצה, ע"ע אכילת-מצה* וע' אפיקומן*. על המצוה לאכול מרור, בזמן שבית-המקדש* קיים מן התורה, ובזמן הזה מדרבנן, ע"ע אכילת-מרור*. על המצוה מן התורה לאכול קרבן-פסח*, ע"ע אכילת-פסחים*. על המצוה מדרבנן לטבל בחרסת*, ע"ע חרסת. על התקנה לאכול כרפס*, ע"ע כרפס. על המצוה מדרבנן לשתות ארבע-כוסות* של יין, ע"ע ארבע כוסות. על המצוה לספר ביציאת מצרים, ע"ע הגדה*.
ערך זה עוסק בסדור עשיית מצוות ליל פסח בכללן, ובמנהגים ודינים שונים שנאמרו בלילה זה.
סדר עשיית מצוות הלילה, יש מן הראשונים שקבעו בו נוסח בלשון קצרה וב"חרוזים": קדש ורחץ/ כרפס יחץ/ מגיד רחצה/ מוציא מצה/ מרור כורך/ שלחן עורך/ צפון ברך/ הלל נרצה<sup style="color: gray;">1</sup>.
<h3><b>סדר הלילה</b></h3>
סדר ליל פסח, כתבו ראשונים שיש לאדם להתחיל בו מיד בתחילת הלילה, לפי שמצוה לספר לבנים את סיפור יציאת מצרים<sup style="color: gray;">2</sup>, ואם יתאחר שמא יישנו התינוקות ולא יוכל לספר להם, ולפיכך יערוך את שולחנו מבעוד יום כדי שלא יתעכב בהכנתו בלילה<sup style="color: gray;">3</sup>, וכתבו עוד שאף הלומד בבית המדרש יפסיק מתלמודו משנכנס הלילה ויתחיל בסדר הלילה<sup style="color: gray;">4</sup>.
<h4>"קדש"</h4>
תחילה יש לקדש על היין<sup style="color: gray;">5</sup>, שיש לקדש על היין בליל יום-טוב*<sup style="color: gray;">6</sup> קודם הסעודה<sup style="color: gray;">7</sup>. בטעם שיש להקדים את הקידוש לאמירת ההגדה, הנאמרת אף היא קודם הסעודה<sup style="color: gray;">8</sup>, נראה מדברי ראשונים שהיינו כדי שיוכל לאכול אחריו כרפס - שיש לאוכלו קודם אמירת ההגדה<sup style="color: gray;">9</sup> - שטעימה קודם קידוש* אסורה<sup style="color: gray;">10</sup>.
הקידוש, סידרוהו ראשונים בסדר הלילה בשם "קדש"<sup style="color: gray;">11</sup>.
על סדר הברכות שבקידוש ונוסחו כשחל ליל ט"ו בניסן בחול או בליל שבת, ע"ע קידוש. על סדרן כשחל במוצאי שבת, ע"ע הנ"ל וע' הבדלה<sup style="color: gray;">12</sup>. על כך שמברכים ברכת-הזמן* של יום-טוב* בקידוש של ליל יום טוב, ע"ע ברכת הזמן<sup style="color: gray;">13</sup> וע' קידוש.
<h4>כוס ראשונה מארבע הכוסות</h4>
הכוס של קידוש, היא הכוס הראשונה מארבע הכוסות שמצוה לשתותן בליל הסדר<sup style="color: gray;">14</sup>, ולפיכך אף על פי שכדי לצאת ידי חובת קידוש די בכוסו של המקדש<sup style="color: gray;">15</sup>, מכל מקום יש למזוג כוס לכל אחד ואחד מן המסובים קודם הקידוש ושותה אותה אחר הקידוש, שאין יוצאים ידי חובת ארבע כוסות בשתיית המקדש אלא כל אחד חייב לשתות בעצמו<sup style="color: gray;">16</sup>.
על דיני הכוס בתורת כוס של ארבע כוסות, ע"ע ארבע כוסות. על דיני הכוס בתורת כוס של קידוש, ע"ע קידוש.
<h4>ברכת "שעשה ניסים"</h4>
אין מברכים בסמוך לברכת קידוש היום את ברכת "שעשה ניסים" על נס יציאת מצרים<sup style="color: gray;">17</sup>, כדרך שמברך בימים אחרים שנעשה בהם נס, כגון בחנכה*<sup style="color: gray;">18</sup> ובפורים*<sup style="color: gray;">19</sup>, לפי שעתידים לברך "אשר גאלנו" בהגדה<sup style="color: gray;">20</sup>, ועוד - אף לסוברים שאינו יוצא בברכת אשר גאלנו ידי ברכת שעשה ניסים, הואיל ואינו מזכיר בה נס<sup style="color: gray;">21</sup> - לפי שעתיד לומר "לפיכך אנחנו חייבים להודות"<sup style="color: gray;">22</sup>, שמזכיר בו נס<sup style="color: gray;">23</sup>, ועוד, שיום ישועה הוא ועדיף מנס<sup style="color: gray;">24</sup>, ועוד, שאמירת ההגדה היא השבח שמשבחים לה' על הנס, ואין צורך בברכה נוספת<sup style="color: gray;">25</sup>.
על כך שנחלקו אם מברך ברכה אחרונה על כוס זו, או שאינו מברך, ועל טעם החולקים בדבר, ע"ע ארבע כוסות<sup style="color: gray;">26</sup>.
<h4>זמן הקידוש</h4>
קידוש של ליל פסח, כתבו אחרונים שאין עושים אותו אלא משתחשך<sup style="color: gray;">27</sup>, ואינו כקידוש של לילי שבתות וימים טובים שניתן לקדש מבעוד יום ולהוסיף מחול על הקודש<sup style="color: gray;">28</sup>, כיון שכוס של קידוש היא מכלל ארבע כוסות<sup style="color: gray;">29</sup>, והמצוה לשתות ארבע כוסות בליל פסח היא משחשכה בלבד, בזמן הראוי לאכילת מצה<sup style="color: gray;">30</sup>, הואיל ונתקנו כנגד ארבע לשונות של גאולה<sup style="color: gray;">31</sup> ומרמזים בכך על המצה שבאה על שם שנגאלו<sup style="color: gray;">32</sup>, ועוד, שכיון שהקידוש בא לצורך אכילת מצה, יש לעשותו בזמן הראוי לאכילת מצה<sup style="color: gray;">33</sup>, ויש מן האחרונים שכתבו, שמעיקר הדין אף בליל פסח אפשר לקדש קודם שתחשך, אלא שהואיל ויש לאכול את הכרפס משחשכה<sup style="color: gray;">34</sup>, אף מקדש משחשיכה, שאכילת הכרפס סמוכה לקידוש<sup style="color: gray;">35</sup>, ויש לחוש שאם יקדש מבעוד יום יבוא לאכול את הכרפס מבעוד יום<sup style="color: gray;">36</sup>.
<h4>קידוש בבית הכנסת</h4>
בליל הסדר, כתבו ראשונים שאין מקדשים בבית הכנסת, שלא נתקן קידוש בבית הכנסת אלא מפני מי שאין לו יין לקדש<sup style="color: gray;">37</sup>, ובליל הסדר חובה על גבאי צדקה לתת לעניים ארבע כוסות של יין<sup style="color: gray;">38</sup>.
<h4>כשחייב להבדיל ולא הבדיל בקידוש</h4>
חל ליל הסדר במוצאי שבת, ושכח להזכיר הבדלה* על הכוס שעשה עליה קידוש - שבליל יום טוב שחל במוצאי שבת מברך ברכת הבדלה על הכוס שמקדש עליה<sup style="color: gray;">39</sup> - ונזכר לאחר מכן קודם שתיית הכוס השניה, כתבו אחרונים שלסוברים ששתיית יין בין כוס ראשונה לשניה מותרת אף באופן שצריך לברך עליה בורא פרי הגפן<sup style="color: gray;">40</sup> - כגון שבעת שבירך בורא פרי הגפן על הכוס הראשונה לא היה בדעתו לשתות ולא היה היין לפניו, שכיון שלא היה בדעתו לשתות ולא היה היין לפניו צריך לברך<sup style="color: gray;">41</sup> - או אם היה בדעתו בעת שבירך בורא פרי הגפן על הכוס של קידוש לשתות עוד יין, או שהיה היין לפניו, שאם יבדיל עתה לא יהא עליו לברך בורא פרי הגפן<sup style="color: gray;">42</sup>, שאף לסוברים שבין כוס ראשונה לשניה ושניה לשלישית אסור לשתות יין אם צריך לברך עליו בורא פרי הגפן, לפי שבשתייה שמברך עליה נראה כמוסיף על הכוסות<sup style="color: gray;">43</sup>, מכל מקום כשאינו צריך לברך על היין מותר לו לשתות לפי שאינו נראה בשתיה זו כמוסיף על הכוסות<sup style="color: gray;">44</sup>, מבדיל בעת שנזכר<sup style="color: gray;">45</sup> - כשנזכר קודם אמירת ההגדה, לסוברים שבאמצע אמירת ההגדה אסור להפסיק בשתיית יין<sup style="color: gray;">46</sup> - ואם לא היה בדעתו בעת שבירך בורא פרי הגפן על הכוס של קידוש לשתות עוד יין או שלא היה היין לפניו, שאם יבדיל עתה יהא עליו לברך בורא פרי הגפן, לדעת הסוברים שאסור לשתות יין בין כוס ראשונה לשניה ושניה לשלישית אם עליו לברך בורא פרי הגפן מפני שנראה כמוסיף על הכוסות, אם נזכר אחר אכילת כרפס כתבו אחרונים שלא יבדיל בעת שנזכר אלא לאחר אמירת ההגדה<sup style="color: gray;">47</sup>, על הכוס שמברך עליה "אשר גאלנו"<sup style="color: gray;">48</sup>, ואם נזכר קודם אכילת כרפס נחלקו אחרונים: יש סוברים שאף בזו לא יבדיל בעת שנזכר, ויאכל כרפס קודם הבדלה, ואף על פי שאסור לאכול קודם הבדלה<sup style="color: gray;">49</sup>, שמוטב לאכול קודם הבדלה מלהראות כמוסיף על הכוסות<sup style="color: gray;">50</sup>, ויש מצדדים שיבדיל תחילה, הואיל ויש לומר שכיון שמבדיל על הכוס אינו נראה בשתייתה כמוסיף על הכוסות, ויש לסמוך על סברא זו מאשר לאכול קודם הבדלה<sup style="color: gray;">51</sup>. נזכר קודם שתיית הכוס השלישית מארבע כוסות - שהיא הכוס שמברך עליה ברכת המזון בגמר סעודתו<sup style="color: gray;">52</sup> - אפילו סיים את סעודתו ואינו חייב להבדיל מיד על כוס בפני עצמה כדי שיוכל לאכול - שאם עדיין לא סיים את סעודתו, חייב להבדיל מיד כדי שיוכל להמשיך בסעודתו, שמי שלא הבדיל והתחיל בסעודה בזמן שנתחייב בהבדלה, חייב להפסיק מסעודתו ולהבדיל<sup style="color: gray;">53</sup> - מבדיל על כוס בפני עצמה קודם שתיית הכוס השלישית, ולא יבדיל על הכוס שמברך עליה ברכת-המזון*, כיון שלכתחילה אין עושים שתי מצוות על כוס אחת לפי שאין-עושין-מצוות-חבילות-חבילות*<sup style="color: gray;">54</sup>, אבל אם נזכר באמירת הלל, מבדיל על הכוס שאומר עליה את ההלל, ואף על פי שלכתחילה אין עושים שתי מצוות על כוס אחת, והיה הדין נותן שלא יבדיל על הכוס שאמר עליה את ההלל, מכל מקום במקום שאי אפשר באופן אחר עושים שתי מצוות על כוס אחת<sup style="color: gray;">55</sup>, וכאן אינו יכול להבדיל על כוס בפני עצמה, לפי שבין כוס שלישית לכוס רביעית אסור בשתיית יין<sup style="color: gray;">56</sup>. נזכר אחר ששתה את הכוס הרביעית מארבע כוסות, כתבו אחרונים שיבדיל על כוס, ואף על פי שאסור לשתות יין אחר שתיית הכוס הרביעית, לסוברים כן<sup style="color: gray;">57</sup>, מכל מקום חובת הבדלה עדיפה<sup style="color: gray;">58</sup>.
<h4>"ורחץ" "כרפס"</h4>
לאחר הקידוש, קודם אמירת ההגדה, יש לאכול ירק<sup style="color: gray;">59</sup>, ויש סוברים שיש לאוכלו בטיבול<sup style="color: gray;">60</sup>. לסוברים שנאכל בטיבול, קודם לאכילתו יש ליטול ידים, כדין האוכל דבר שטיבולו במשקה שטעון נטילת-ידים*<sup style="color: gray;">61</sup>. נטילת הידים סידרו אותה ראשונים בסדר הלילה לאחר הקידוש בשם "ורחץ", ולאחריה אכילת הירק בטיבול בשם "כרפס"<sup style="color: gray;">62</sup>. על כך שאף לסוברים שבזמננו אין צריכים ליטול ידים קודם אכילת דבר שטיבולו במשקה<sup style="color: gray;">63</sup>, מכל מקום בליל הסדר נוהגים ליטול, ע"ע כרפס<sup style="color: gray;">64</sup>. על גדר נטילה זו ועל המקום ביד אותו יש ליטול, ע"ע נטילת ידים. על מחלוקת הראשונים אם בזמננו מברכים על נטילה זו, ע"ע נטילת ידים וע' כרפס<sup style="color: gray;">65</sup>. על גדר דין אכילת כרפס, הטעם שתיקנו לאוכלו, הירקות הנאכלים לכרפס, שיעור האכילה ודיניה, ע"ע כרפס. על טיבול הכרפס - לסוברים שיש לטבלו - אם נעשה בחרוסת, או בחומץ או מי מלח, ע"ע חרוסת<sup style="color: gray;">66</sup> וע' כרפס<sup style="color: gray;">67</sup>.
<h4>נטילת ידים קודם קידוש</h4>
הנוטל ידיו בליל הסדר לאכילת כרפס קודם קידוש ולאחר מכן קידש, נחלקו ראשונים בדעת הסוברים שבשאר שבתות וימים טובים הנוטל ידיו לאכילת פת קודם קידוש ולאחר מכן קידש על היין, מועילה לו הנטילה לסעודה, לפי שקידוש אינו הפסק<sup style="color: gray;">68</sup>, אם כמו כן מועילה לו הנטילה לאכילת כרפס - לסוברים שאכילת כרפס טעונה נטילת ידים<sup style="color: gray;">69</sup> - או שאינה מועילה: יש סוברים שמועילה לו, כדרך שמועילה לנוטל לאכילת פת<sup style="color: gray;">70</sup>, ויש סוברים שאינה מועילה<sup style="color: gray;">71</sup>, לפי שהקידוש מפסיק בינה ובין אכילת הכרפס, ואף על פי שלנוטל לאכילת פת אין הקידוש חשוב הפסק, היינו משום שהקידוש והסעודה שייכים זה לזה, שאין קידוש אלא במקום סעודה<sup style="color: gray;">72</sup>, אבל לאכילת הכרפס אין שייכות עם הקידוש<sup style="color: gray;">73</sup>. לסוברים שנטילה לפני קידוש מועילה לאכילת כרפס, לדעת הסוברים שלכתחילה אין נוטלים לאכילת פת קודם קידוש לפי שטוב שלא להפסיק בקידוש בין הנטילה לאכילה<sup style="color: gray;">74</sup>, אף לאכילת כרפס לכתחילה אין נוטלים קודם קידוש<sup style="color: gray;">75</sup>, ולדעת הסוברים שאף לכתחילה נוטלים לאכילת פת קודם קידוש<sup style="color: gray;">76</sup>, נחלקו ראשונים ואחרונים אם אף לאכילת כרפס נוטלים לכתחילה קודם קידוש: א) יש סוברים שנוטלים לכתחילה קודם קידוש<sup style="color: gray;">77</sup>, וכתבו אחרונים שכיון שיש לחוש שבנטילה זו שאינו סועד אחריה נראה כנוטל ידיו לשתיית היין, והנוטל ידיו לפירות שאינם רטובים ממשקה הרי זה מגסי הרוח<sup style="color: gray;">78</sup>, ישפשף ידיו במקומות המכוסים שבגופו כדי שיתחייב בנטילה<sup style="color: gray;">79</sup>. ב) ויש סוברים שלכתחילה אין נוטלים קודם קידוש<sup style="color: gray;">80</sup>, ויש מן האחרונים שכתבו טעם בדבר, לדעת הסוברים שאין מברכים על הנטילה שקודם אכילת הכרפס<sup style="color: gray;">81</sup>, שאם יטלו קודם קידוש יבואו לברך על הנטילה, כדרך שמברכים עליה בכל שבת<sup style="color: gray;">82</sup>.
<h4>הבאת השולחן</h4>
שולחן הסדר, אמרו במשנה שמביאים אותו אחר שקידש על היין<sup style="color: gray;">83</sup>, קודם אמירת ההגדה<sup style="color: gray;">84</sup>, ויש ראשונים שכתבו שהיינו כדרך שבכל שבת* ויום-טוב* מביאים את השולחן אחר קידוש כדי שתבוא הסעודה לכבוד שבת ויום טוב<sup style="color: gray;">85</sup>, ויש ראשונים שנראה מדבריהם שמשום כך לא היו מביאים את השולחן, שהרי לא יאכלו עד לאחר אמירת ההגדה<sup style="color: gray;">86</sup>, והטעם שמביאים את השולחן קודם ההגדה הוא מכיון שיש לומר את ההגדה כשמצה ומרור מונחים לפניו<sup style="color: gray;">87</sup>, ועוד, שכשיביאו את השולחן יראו התינוקות את המרור והחרוסת וישאלו על הטעם שאוכלים ירק בטיבול שתי פעמים, ובכך תאמר ההגדה כתשובה לשאלת הבן, ומצות הגדה לאומרה בדרך תשובה לשאלת הבן, כמו שנאמר: והיה כי ישאלך בנך וכו'<sup style="color: gray;">88</sup>, וכתבו ראשונים שהבאת השולחן אחר הקידוש אינה נוהגת אלא בזמנם, שלכל סועד היה שולחן קטן לפניו ולא היה טורח בהבאתו אחר הקידוש, אבל בזמננו שיש שולחן אחד גדול לכל המסובים יחד, וטורח הוא שלא להביאו אלא אחר קידוש, מביאים את הדברים שצריכים להיות על השולחן בעת הסדר קודם הקידוש, ובעת הקידוש פורס מפה על המצות, ובזה נראה כמי שסילקו את השולחן<sup style="color: gray;">89</sup>.
הבאת השולחן, בזמן שנהגו כן, נחלקו ראשונים אם היא קודם אכילת הכרפס או לאחריו: יש סוברים שמביאים אותו קודם אכילת הכרפס, ואף הכרפס על השולחן<sup style="color: gray;">90</sup>, ויש סוברים שמביאים אותו אחר אכילת הכרפס, ואת הכרפס מביאים קודם הבאת השולחן בפני עצמו<sup style="color: gray;">91</sup>.
<h4>"יחץ"</h4>
אחר אכילת הכרפס, קודם אמירת ההגדה*, יש מן הראשונים שכתבו שפורס לשני חלקים מצה אחת מהמצות שלפניו, חצי מניח לאכילת האפיקומן* - שהאפיקומן נאכל מהמצה הפרוסה<sup style="color: gray;">92</sup> - וחציה הנותר מניחו עם שאר המצות<sup style="color: gray;">93</sup>, וכתבו ראשונים ואחרונים שמניח לאפיקומן את החצי הגדול<sup style="color: gray;">94</sup>, שכיון שעיקר מצות אכילת מצה היא באכילת האפיקומן, לסוברים כן<sup style="color: gray;">95</sup>, נוטל עבורו את החלק החשוב יותר<sup style="color: gray;">96</sup>, ועוד, לפי שבסעודה אינו אוכל מהמצה הפרוסה אלא כזית אחד<sup style="color: gray;">97</sup>, אבל מהאפיקומן אוכל כשני זיתים, לסוברים כן<sup style="color: gray;">98</sup>, ויש ראשונים שכתבו שנותן לאדם אחר לשמור את החצי שיאכל באפיקומן<sup style="color: gray;">99</sup>, ויש שכתבו שמניחו לפניו על שולחנו, כדי שלא ישכח לאוכלו<sup style="color: gray;">100</sup>. ונחלקו ראשונים איזו מצה פורס: יש סוברים שאת העליונה<sup style="color: gray;">101</sup>, שהיא הסמוכה אליו ואין-מעבירין-על-המצוות*<sup style="color: gray;">102</sup>, ויש סוברים שאת המצה שתחת העליונה, לפי שבעת שמברך על המצות צריכה העליונה להיות שלימה והפרוסה תחתיה<sup style="color: gray;">103</sup>, ואין בפריסת המצה שיש סמוכה ממנה אליו משום אין מעבירין על המצוות, לפי שפריסת המצה אינה חשובה מצוה<sup style="color: gray;">104</sup>, ומכל מקום אף לסוברים שפורס את העליונה, את חצי המצה שמניח עם שאר המצות נותן תחת המצה שנותרה שלימה, כדי שבעת שמברך על המצות תהא העליונה שלימה והפרוסה תחתיה<sup style="color: gray;">105</sup>. ויש מן הראשונים שכתבו שאינו פורס מצה קודם אמירת ההגדה<sup style="color: gray;">106</sup>. פריסת המצה, לסוברים שנעשית קודם אמירת ההגדה, סידרו אותה ראשונים בסדר הלילה אחר אכילת הכרפס, קודם אמירת ההגדה, בשם "יחץ"<sup style="color: gray;">107</sup>.
<h4>טעם חציית המצה</h4>
בטעם פריסת המצה קודם אמירת ההגדה - לסוברים כן<sup style="color: gray;">108</sup> - נאמרו בראשונים כמה טעמים: א) שהמצה שיש לומר את ההגדה כשהיא מונחת לפניו<sup style="color: gray;">109</sup>, יש לה להיות פרוסה, שנאמר: לֶחֶם עֹנִי<sup style="color: gray;">110</sup>, ודרכו של עני בפרוסה ולא בשלימה<sup style="color: gray;">111</sup>, ויש מוסיפים שהטעם שמסמיכים את פריסת המצה לאמירת ההגדה - ואין מקדימים אותה לקידוש או לאכילת כרפס - הוא כדי להסמיך את פריסת המצה הנעשית משום לחם עוני לאמירת "הא לחמא עניא", שבה מתחיל באמירת ההגדה<sup style="color: gray;">112</sup>. ב) כיון שבפסח בוצע על מצה פרוסה ולא על שלימה<sup style="color: gray;">113</sup>, וקודם הסעודה בלאו הכי יצטרך לפרוס מצה לשתים כדי לבצוע על פרוסה, מקדים ופורס את המצה עתה כדי שיראו התינוקות וישאלו מאיזה טעם עושה כן, ויש להתמיה את התינוקות בליל הסדר שעל ידי כן תאמר ההגדה בדרך שאלה ותשובה<sup style="color: gray;">114</sup>. ג) לסוברים שאף בליל הסדר אם הביאו לפניו מצה שלימה אינו רשאי לפורסה אלא בוצעה כשהיא שלימה, ורק אם הביאו לפניו פרוסה רשאי לבצוע עליה<sup style="color: gray;">115</sup>, מקדים ופורס אותה עתה כדי שבשעה שיבוא לאוכלה ימצאנה פרוסה<sup style="color: gray;">116</sup>.
<h4>החצי של אפיקומן</h4>
החצי שמניחו לאפיקומן, כתבו ראשונים שמניחו במפה<sup style="color: gray;">117</sup>, זכר למה שנאמר ביציאת מצרים: מִשְׁאֲרֹתָם צְרֻרֹת בְּשִׂמְלֹתָם<sup style="color: gray;">118</sup>, וכתבו אחרונים שיש שנותנים אותו על כתפיהם, שנאמר: על שכמם<sup style="color: gray;">119</sup>.
<h4>כשיש לו שתי מצות בלבד</h4>
מי שיש לו שתי מצות בלבד, כתבו אחרונים שאינו בוצע אחת מהן עד אחר ברכת המוציא, ואף על פי שכשיש לו שלש מצות יש לבצוע אחת מהן קודם אמירת ההגדה, לסוברים כן<sup style="color: gray;">120</sup>, שאם יבצע אחת מהן לא ישארו לו שתי מצות שלמות, ואף בליל הסדר יש לברך על שתי מצות שלמות מלבד המצה הפרוסה הנוספת, משום לחם-משנה*, לסוברים כן<sup style="color: gray;">121</sup>.
בן חוץ-לארץ* שיש לו שלש מצות בלבד, שלדעת הסוברים שאף בליל הסדר יש לברך על שתי מצות שלמות<sup style="color: gray;">122</sup>, דינו לאכול בלילה הראשון ממצה אחת בלבד ולהותיר שתי מצות שלמות לליל הסדר השני שנוהג כדין יום-טוב-שני-של-גליות*<sup style="color: gray;">123</sup>, נחלקו אחרונים אם בלילה הראשון בוצע את המצה שאוכל ממנה קודם אמירת ההגדה - לסוברים שבוצע מצה קודם אמירת ההגדה<sup style="color: gray;">124</sup> - או שאינו בוצעה אלא לאחר ברכת המוציא: יש סוברים שאינו בוצעה אלא לאחר ברכת המוציא, כיון שבאופן זה ברכת המוציא היא על המצה שבוצע, שהרי אוכל ממנה בלבד, ואם יבצענה קודם לא קיים לחם משנה, ואף על פי שיש שם שתי שלמות נוספות, אינן חשובות לחם משנה אם אינו מברך על אחת מהן<sup style="color: gray;">125</sup>, ויש סוברים שבוצע קודם אמירת ההגדה, ואף על פי שמברך המוציא על מצה שאינה שלמה, כיון שיש שם שתי מצות שלמות מתקיים דין לחם משנה<sup style="color: gray;">126</sup>.
<h4>"מגיד"</h4>
לאחר שאוכל כרפס - ובוצע את המצה, לסוברים כן - קודם הסעודה, מספר ביציאת מצרים<sup style="color: gray;">127</sup>. סיפור זה נקרא "הגדה"<sup style="color: gray;">128</sup>, וסידרוהו ראשונים בסדר הלילה בשם "מגיד"<sup style="color: gray;">129</sup>. בטעם שמקדים את אמירת ההגדה לסעודה כתבו ראשונים ואחרונים, שהיינו משום שיש לומר את ההגדה על מצה ומרור שיוצא בהם ידי חובה, והיינו קודם אכילתם<sup style="color: gray;">130</sup>.
על המצוה לספר ביציאת מצרים, פרטיה ודיניה, נוסח ההגדה, דברים שונים הנעשים לפני אמירת ההגדה ובמהלכה, כגון מזיגת כוס שני ועקירת השולחן קודם אמירת ההגדה, הגבהת המצה והמרור באמירת "מצה זו" "מרור זה", והברכה הנאמרת בחתימת ההגדה, ע"ע הגדה.
אחר שמספר ביציאת מצרים, קודם הברכה הנאמרת בחתימת ההגדה, אומר חלק מהלל*<sup style="color: gray;">131</sup>, שהלל שיש לאומרו בליל הסדר<sup style="color: gray;">132</sup>, אומרים מקצתו אחר ההגדה ומקצתו אחר ברכת המזון<sup style="color: gray;">133</sup>. על מקור החיוב לומר הלל בליל הסדר, על החלק מההלל שאומר אחר אמירת ההגדה והחלק שאומר אחר ברכת המזון, ועל הטעם שמחלקים את אמירת ההלל לשתי פעמים, ע"ע הלל<sup style="color: gray;">134</sup>. על כך שהלל זה אומרו בישיבה, ואף על פי שבשאר הימים בהם אומרים את ההלל, אומרים אותו בעמידה<sup style="color: gray;">135</sup>, ע"ע הנ"ל<sup style="color: gray;">136</sup>. על הברכה על אמירת הלל בליל הסדר, ע"ע הנ"ל<sup style="color: gray;">137</sup>. על יתר דיני אמירת הלל, ע"ע הנ"ל.
על קריאת הלל בליל פסח בבית הכנסת, ע"ע הלל<sup style="color: gray;">138</sup>.
אחר אמירת ההגדה, שותים את הכוס השניה מארבע כוסות<sup style="color: gray;">139</sup>. על שתיה זו אם מברכים עליה לפניה ולאחריה, ע"ע ארבע כוסות<sup style="color: gray;">140</sup>.
<h4>"רחצה"</h4>
לאחר שאומר את ההגדה ושותה את הכוס, והסעודה לפניו, אם ידוע לו שנגע במקומות המטונפים שבגופו מעת שנטל ידיו לאכילת הכרפס - לסוברים שיש ליטול ידים לכרפס<sup style="color: gray;">141</sup> - חייב ליטול ידיו לאכילת מצה<sup style="color: gray;">142</sup>, ואם לא ידוע לו שנגע, נחלקו ראשונים אם אף על פי שאף מי שלא ידוע לו שנגע במקומות המטונפים שבגופו חייב ליטול ידיו קודם אכילת פת<sup style="color: gray;">143</sup>, מכל מקום פטור מנטילת-ידים*, שהנטילה שנטל לכרפס פוטרתו, או שחייב בנטילה, שהנטילה שנטל לכרפס אינה פוטרתו: יש סוברים שפטור מנטילה, שהנטילה לכרפס פוטרתו<sup style="color: gray;">144</sup>, ויש סוברים שחייב בנטילה<sup style="color: gray;">145</sup>, שהנטילה שנוטלים לאכילת פירות טבולים במשקה אינה פוטרת את הנטילה שיש ליטול לאכילת פת, לסוברים כן<sup style="color: gray;">146</sup>, ועוד - אף לסוברים שנטילה לפירות טבולים במשקה פוטרת את הפת<sup style="color: gray;">147</sup> - שיש לחוש שבשעת אמירת ההגדה וההלל הסיח דעתו ונגע במקומות המטונפים<sup style="color: gray;">148</sup>, ולטעם זה אם בודאי לא הסיח דעתו אינו צריך ליטול<sup style="color: gray;">149</sup>, ויש סוברים שלכתחילה לא יכוון שלא להסיח דעתו, אלא יסיח דעתו ויטול ידיו, שכך סידרו חכמים את סדר הלילה<sup style="color: gray;">150</sup>, ועוד, שאמירת ההגדה היא הפסק בין הנטילה והסעודה, ולכתחילה אין להפסיק בין הנטילה והסעודה, לסוברים כן<sup style="color: gray;">151</sup>, ויש סוברים שאף לכתחילה יכול להתכוון שלא להסיח דעתו ולהפטר בנטילה שנטל לכרפס<sup style="color: gray;">152</sup>, שלא קבעו חכמים נטילה קודם אכילת המצה אלא למי שטעון נטילה<sup style="color: gray;">153</sup>, ואמירת ההגדה אינה חשובה הפסק<sup style="color: gray;">154</sup>.
נטילת הידים לסעודה, סידרוה ראשונים בסדר הלילה בשם "רחצה"<sup style="color: gray;">155</sup>.
<h4>"מוציא" "מצה" "מרור" "כורך" "שלחן עורך"</h4>
אחר אמירת ההגדה, אוכלים מצה*, מרור*<sup style="color: gray;">156</sup> ויתר סעודת הלילה<sup style="color: gray;">157</sup>, ובזמן המקדש אוכלים אף מבשר חגיגת-ארבעה-עשר* ובשר הפסח<sup style="color: gray;">158</sup>, וכשחל ערב פסח בשבת, יש סוברים שאין שם קרבן חגיגה ואין אוכלים אלא קרבן-פסח* בלבד, שכיון שחגיגת-ארבעה-עשר* אינה דוחה את השבת - לסוברים כן<sup style="color: gray;">159</sup> - אין מקריבים חגיגת ארבעה עשר בשנה זו<sup style="color: gray;">160</sup>. בסדר הלילה סידרו ראשונים את אכילת המצה והברכות שמברכים עליה, בשם "מוציא" "מצה", את אכילת המרור שלאחריה בשם "מרור", את אכילת המצה והמרור כרוכים יחד שלאחר אכילת מרור בפני עצמו, בשם "כורך", ואת יתר הסעודה שסועד בשם "שלחן עורך"<sup style="color: gray;">161</sup>.
על המצוה לאכול מצה בליל פסח, שיעור המצה שיש לאכול, סיום זמן האכילה, הסבה באכילה זו, אופני אכילה שונים שיוצאים בהם ושאין יוצאים בהם, על כך שבוצע ממצה שאינה שלמה אלא פרוסה, על הברכה על האכילה, על המחלוקת אם מברך על שתי מצות שאחת מהן שלמה ואחת פרוסה או על שלש מצות ששתים מהן שלמות ואחת פרוסה, על כך שהעליונה יש לה להיות שלמה והפרוסה תחתיה, על המחלוקת על איזו מצה מברך ברכת המוציא ועל איזו מברך על אכילת מצה ומה שעושים כדי לצאת מידי ספק, ע"ע אכילת-מצה*. על כך שנחלקו אם את המצה הנאכלת ללא כריכה עם מרור או עם פסח, מטבל בחרוסת או במלח או שאינו מטבל אותה כלל, ע"ע הנ"ל<sup style="color: gray;">162</sup> וע' חרסת<sup style="color: gray;">163</sup>. על המצוה לאכול מרור בליל פסח, שיעור המרור שיש לאכול, סיום זמן האכילה, ברכה על האכילה, על כך שאין האכילה טעונה הסבה, ועל אופני אכילה שונים שיוצאים בהם ושאין יוצאים בהם, ע"ע מרור. על טיבול המרור בחרוסת, ע"ע הנ"ל<sup style="color: gray;">164</sup> וע' חרסת<sup style="color: gray;">165</sup>. על הברכה על אכילת חגיגת ארבעה עשר, ודינים שונים הנוהגים באכילה זו, ע"ע חגיגת ארבעה עשר. על זמן אכילת הפסח, מקום האכילה, אכילתו בהסבה, הברכה על האכילה, ודינים שונים הנוהגים באכילה, ע"ע אכילת פסחים.
<h4>סדר אכילת מצה, מרור ופסח בזמן המקדש</h4>
בזמן המקדש, שנחלקו תנאים וראשונים בדעתם אם בשר הפסח, המצה והמרור נאכלים כשהם כרוכים יחד<sup style="color: gray;">166</sup>, או שהמצה והמרור נאכלים כשהם כרוכים יחד ובשר הפסח נאכל בפני עצמו<sup style="color: gray;">167</sup>, או שהמצה, המרור ובשר הפסח נאכלים כל אחד בפני עצמו<sup style="color: gray;">168</sup>, אף סדר אכילתם תלוי במחלוקת זו, שלסוברים שהפסח, המצה והמרור נאכלים כשהם כרוכים יחד, אוכל בתחילה מצה בלבד, ובעת אכילת הפסח חוזר ואוכל עמו מצה ומרור כרוכים יחד<sup style="color: gray;">169</sup>, ולסוברים שהמצה והמרור נאכלים כשהם כרוכים יחד אבל בשר הפסח נאכל בפני עצמו, וכן לסוברים שהפסח, המצה והמרור נאכלים כל אחד בפני עצמו, אוכל בתחילת הסעודה את המצה והמרור, ואת הפסח אוכל לאחר מכן<sup style="color: gray;">170</sup>.
<h4>סדר אכילת מצה ומרור בזמן הזה</h4>
בזמן הזה, לסוברים שבזמן המקדש יש לכרוך את המצה והמרור ולאוכלם יחד<sup style="color: gray;">171</sup>, תחילה אוכלים מצה בלא לכורכה עם המרור, ולאחר מכן אוכלים מצה ומרור כרוכים יחד זכר למקדש, ולסוברים שאף בזמן המקדש אוכלים מצה בפני עצמה ומרור בפני עצמו, אף בזמן הזה יש לעשות כן<sup style="color: gray;">172</sup>, וכיון שלא נאמרה הלכה כמי, אוכלים מצה בפני עצמה, לאחר מכן מרור בפני עצמו, ולאחר מכן כורכים שניהם יחד ואוכלים אותם<sup style="color: gray;">173</sup>. על טעם דינים אלו ע"ע אכילת מרור<sup style="color: gray;">174</sup>.
<h4>גדר אכילת מצה שבתחילת הסעודה</h4>
המצה שאוכל בתחילת סעודתו ללא כריכה עם מרור ופסח יחד, לדעת הסוברים שמצות אכילת פסח, מצה ומרור, היא לאוכלם כולם בכריכה אחת<sup style="color: gray;">175</sup>, כתבו ראשונים שבזמן המקדש שמקיים את המצוה כהלכתה, המצה שאוכל בתחילה ללא כריכה אינה לשם חובת מצה אלא כדי לפתוח בסעודתו בלבד<sup style="color: gray;">176</sup>, ובזמן הזה שהן המצה שאוכל בתחילה והן המצה שאוכל בסוף אינן נאכלות בכריכה עם הפסח, נחלקו ראשונים בגדרה: יש סוברים שאף היא אינה אלא כדי לפתוח בסעודתו - ומצות אכילת מצה היא במצה שאוכל בסיום סעודתו לאפיקומן - כבזמן המקדש<sup style="color: gray;">177</sup>, ויש סוברים שהיא לשם מצות אכילת מצה, שכיון שהן המצה שאוכל בתחילה והן המצה שאוכל בסוף אינן נאכלות בכריכה עם הפסח, מקיים את המצוה במצה שאוכל בתחילה לתאבון<sup style="color: gray;">178</sup>.
<h4>ברכה על המצה הנאכלת בתחילה</h4>
המצה שאוכל בתחילת סעודתו, אף לסוברים שאינה נאכלת לשם חובה<sup style="color: gray;">179</sup>, מכל מקום מברך עליה על אכילת מצה, וברכה זו מועילה למצה שיאכל לאחר מכן לשם חובה, ואינו מברך בעת שאוכל מצה לשם חובה, שאי אפשר שלאחר שמילא כריסו ממנה, שכבר אכל מצה שלא לשם חובה, יחזור ויברך עליה<sup style="color: gray;">180</sup>.
<h4>ממצה שאין יוצאים בה ידי חובה</h4>
המצה שאוכל בתחילת הסעודה, יש מן הראשונים שכתבו שלסוברים שאינה נאכלת לשם חובה אלא כדי לפתוח בסעודתו<sup style="color: gray;">181</sup>, לכתחילה יאכלנה מדברים שברכתם המוציא ואין יוצאים בהם ידי חובת מצה כגון סופגנין, אם יש לו מהם, ובאופן זה יברך עליהם המוציא בלבד, וברכת על אכילת מצה יברך כשאוכל מצה לשם חובה בסוף סעודתו, וכך עדיף לפי שמברך על אכילת מצה בעת שאוכל מצה לשם חובה<sup style="color: gray;">182</sup>, ויש שכתבו שבזמן הזה אין לעשות כן, שאין אנו זהירים שלא לאכול מהסופגנין בכמות שאכילת המצה שלאחריה לא תהא אכילה-גסה*<sup style="color: gray;">183</sup>, ויש שכתבו שאף לכתחילה אוכל מצה בתחילה ומברך עליה על אכילת מצה, ואף על פי שאוכל מצה לשם חובה רק בסוף הסעודה<sup style="color: gray;">184</sup>.
אכילת מצה ומרור כרוכים יחד בזמן הזה, נחלקו ראשונים אם מטבל בה בחרוסת, ועל כך ע"ע אכילת מרור<sup style="color: gray;">185</sup> וע' חרוסת<sup style="color: gray;">186</sup>, וכן נחלקו ראשונים אם יש להסב באכילה זו, ועל כך ע"ע אכילת מרור<sup style="color: gray;">187</sup> וע' הסבה<sup style="color: gray;">188</sup>. כריכה זו, יש סוברים שעושים אותה מהמצה השלישית שבשולחן הסדר - לסוברים שיש לברך על שלש מצות<sup style="color: gray;">189</sup> - ועל כך ע"ע אכילת מצה<sup style="color: gray;">190</sup>.
<h4>סדר אכילת הפסח והחגיגה</h4>
בסדר אכילת בשר הפסח והחגיגה נחלקו ראשונים, יש סוברים שאוכל תחילה את בשר החגיגה ולאחר מכן את בשר הפסח מלבד כזית שמותיר ממנו ואוכלו בגמר סעודתו<sup style="color: gray;">191</sup>, ויש סוברים שאוכל תחילה את בשר החגיגה, ובגמר סעודתו את בשר הפסח<sup style="color: gray;">192</sup>, ויש סוברים שאוכל תחילה כזית מבשר החגיגה, לאחר מכן כזית מבשר הפסח, לאחר מכן עוד מבשר החגיגה ובגמר סעודתו את בשר הפסח<sup style="color: gray;">193</sup>, ויש סוברים שאוכל תחילה את בשר הפסח מלבד כזית שמותיר ממנו, לאחר מכן את בשר החגיגה, ובגמר סעודתו כזית מבשר הפסח<sup style="color: gray;">194</sup>, ויש סוברים שאוכל תחילה כזית מבשר הפסח, לאחר מכן את בשר החגיגה, ובגמר סעודתו את שאר בשר הפסח<sup style="color: gray;">195</sup>. על טעמי החולקים בדבר ע"ע חגיגת ארבעה עשר<sup style="color: gray;">196</sup>.
<h4>אכילת ביצים בסעודה</h4>
בסעודה, כתבו אחרונים שנהגו לאכול ביצה - ואף לסוברים שאין צריך לאכול את הביצה שנהגו להניח בשולחן הסדר זכר לחגיגה<sup style="color: gray;">197</sup>, וכן לסוברים שיש לאכול את התבשיל שהניח זכר לחגיגה<sup style="color: gray;">198</sup>, אם הניח תבשיל אחר שאינו ביצה - לפי שהן מאכל אבלים<sup style="color: gray;">199</sup>, ובאכילתן עושים זכר לאבלות על כך שאין אנו יכולים להקריב קרבן פסח לפי שנחרב בית המקדש<sup style="color: gray;">200</sup>, והוסיפו רמז בדבר, שבאותו יום בשבוע בו נופל יום-טוב* ראשון של פסח, נופל אף תשעה-באב*<sup style="color: gray;">201</sup>.
<h4>טיבול המאכלים</h4>
בסעודה, כתבו אחרונים שיש נוהגים שלא לטבל את האוכל, שאין אוכלים בלילה זה אלא שני טיבולים - כרפס ומרור - בלבד, כפי שהבן שואל בסדר ההגדה* "הלילה הזה שני פעמים"<sup style="color: gray;">202</sup>.
<h4>ריבוי אכילה ושתיה</h4>
לא יאכל יותר מדאי בסעודה זו, שלא יבוא לאכול את האפיקומן כשאינו מתאוה לאוכלו, ויש לאכול את האפיקומן אכילה שהוא תאב לה<sup style="color: gray;">203</sup>, וכן לא ישתה יין יותר מדאי בסעודה זו<sup style="color: gray;">204</sup>, שמא ישתכר וירדם מיד אחר גמר הסדר, וחייב אדם לעסוק בהלכות הפסח כל הלילה<sup style="color: gray;">205</sup>.
<h4>אכילת צלי</h4>
יש מקומות שנוהגים שלא לאכול צלי בליל פסח - על המינים שאין אוכלים מהם צלי, עי' להלן<sup style="color: gray;">206</sup> - והיושבים במקומות אלו אין להם לאכול צלי, כמנהג* מקומם<sup style="color: gray;">207</sup> - על החיוב לנהוג כמנהג המקום, ע"ע מנהג - והטעם שנהגו כן, שכיון שקרבן פסח נאכל צלי<sup style="color: gray;">208</sup>, באכילת צלי בליל פסח נראה כאוכל את בשר הפסח חוץ מקום אכילתו<sup style="color: gray;">209</sup>, וכתבו ראשונים ואחרונים שבארצות אשכנז נהגו שלא לאכול צלי<sup style="color: gray;">210</sup>.
<h4>מין הצלי</h4>
צלי שאין אוכלים אותו בליל הסדר במקום שנהגו שלא לאוכלו, הוא בין צלי של בשר כבשים ועיזים, שקרבן פסח בא ממינם<sup style="color: gray;">211</sup>, ובין צלי של בשר עגל ועוף, שאין הפסח בא ממינם, שאף בהם יטעו ויסברו שהם בשר הפסח<sup style="color: gray;">212</sup>. צלי של דבר שאינו טעון שחיטה, כגון צלי של דג וביצה וכיוצא בזה, יש סוברים שאין בהם מנהג שלא לאוכלם, ולפיכך אף במקום שנהגו שלא לאכול צלי אוכלים אותם צלויים<sup style="color: gray;">213</sup>, שבדבר שאינו טעון שחיטה לא יטעו ויסברו שהוא בשר הפסח<sup style="color: gray;">214</sup>, ויש סוברים שאף בהם יש מנהג, ואין אוכלים אותם במקום שנהגו שלא לאכול צלי<sup style="color: gray;">215</sup>, שצלי בצלי מתחלף<sup style="color: gray;">216</sup>.
<h4>בצלי שאינו כשר לקרבן פסח</h4>
צלי שאינו כשר לקרבן פסח, כגון צלי קדרה, וצלי שבישלו קודם לצלייתו או לאחר צלייתו, נחלקו אחרונים אם אוכלים אותו בליל הסדר במקום שנהגו שלא לאכול צלי: א) יש סוברים שאוכלים אותו אף במקום שנהגו שלא לאכול צלי<sup style="color: gray;">217</sup>, שטעם המנהג משום שהאוכלו נראה כאוכל מבשר הפסח<sup style="color: gray;">218</sup>, ובצלי שאינו כשר לפסח אינו נראה כאוכל מהפסח<sup style="color: gray;">219</sup>. ב) ויש סוברים שאין אוכלים אותו, שלא חילקו במנהג בין צלי הכשר לפסח לצלי שאינו כשר לפסח<sup style="color: gray;">220</sup>. ג) ויש סוברים, שצלי קדרה וצלי שבישלו קודם לצלייתו, אין אוכלים אותם, שהאוכלם נראה כאוכל מבשר הפסח שצולים אותו צלי אש<sup style="color: gray;">221</sup>, לפי שאין ניכר על בשר אם נצלה באש או בקדרה ואם התבשל קודם לצלייתו, אבל צלי שבישלו לאחר צלייתו, שעתה נראה כמבושל, אוכלים אותו, שהאוכלו אינו נראה כאוכל מבשר הפסח<sup style="color: gray;">222</sup>, ומכל מקום כתבו שלצורך מי שיש לו קצת חולי יש להקל לאכול צלי קדרה וצלי שבישלו קודם לצלייתו<sup style="color: gray;">223</sup>.
גדי או שה צלוי כולו כאחד, כצליית קרבן פסח שצולים אותו ראשו על כרעיו ועל קרבו, נחלקו תנאים אם אסור לאוכלו בליל פסח - ואף במקום שנהגו לאכול צלי בליל פסח - לפי שנראה כאוכל את בשר הפסח בחוץ, ועל כך ע"ע חשד; מראית העין<sup style="color: gray;">224</sup>.
<h4>"צפון"</h4>
בזמן הזה, שאין לנו קרבן פסח לאוכלו בגמר הסעודה, אוכל מצה בגמר הסעודה<sup style="color: gray;">225</sup>. אכילה זו קרויה "אפיקומן"<sup style="color: gray;">226</sup>, וסידרוה ראשונים בסדר הלילה בשם "צפון"<sup style="color: gray;">227</sup>, לפי שלכתחילה יש לאוכלה מחצי המצה הבצועה<sup style="color: gray;">228</sup> המוצפן במפה<sup style="color: gray;">229</sup>. על הטעם שתיקנו אכילה זו, על גדרה, שיעורה, סיום זמן האכילה, על המחלוקת אם טעונה הסבה, על הסוברים שאוכלים עם המצה מרור בכריכה, ועל דינים שונים הנוהגים באכילה זו, ע"ע אפיקומן.
על כך שנחלקו אמוראים אם בזמן המקדש אחר שאוכל את בשר הפסח בסיום סעודתו אסור לו לאכול עוד, ע"ע אכילת פסחים<sup style="color: gray;">230</sup>.
על כך שנחלקו אמוראים אם בזמן הזה אחר שאוכל את האפיקומן בסיום סעודתו אסור לו לאכול עוד, ע"ע אפיקומן<sup style="color: gray;">231</sup>. על שתיה אחר אפיקומן אם מותרת אף לסוברים שאסור לאכול אחר אפיקומן, ע"ע הנ"ל<sup style="color: gray;">232</sup>.
על מי ששכח לאכול אפיקומן ונזכר אחר שנטל ידיו למים-אחרונים*, או אחר שאמר "הב לן ונברך", או אחר שבירך ברכת המזון, או אחר ששתה את הכוס השלישית, או אחר שאמר הלל, ע"ע אפיקומן<sup style="color: gray;">233</sup>.
<h4>"ברך"</h4>
אחר אכילת האפיקומן, שנסתיימה סעודתו, מברך ברכת-המזון*, וסידרוה ראשונים בסדר הלילה בשם "ברך"<sup style="color: gray;">234</sup>. קודם לברכה מוזגים לו את הכוס שמברך עליה ברכת המזון ושותה אותה לאחר הברכה, והיא כוס שלישית של ארבע כוסות<sup style="color: gray;">235</sup>. על הטעם שמברך על הכוס אף לסוברים שברכת המזון אינה טעונה כוס, ע"ע ארבע כוסות<sup style="color: gray;">236</sup>.
<h4>הכוס</h4>
הכוס שמברך עליה ברכת המזון, שכשאינה נקיה טעונה שטיפה והדחה כדין כוס-של-ברכה*<sup style="color: gray;">237</sup>, יש מן האחרונים שכתבו שאף מי שאינו מקפיד בכל השנה לראות אם היא נקיה, בליל פסח יש לו להקפיד ולראות שהיא נקיה, כדי להדר את המצוה<sup style="color: gray;">238</sup>, ויש מן האחרונים שסוברים שאף אם הכוס נקיה ואינה טעונה שטיפה והדחה, בליל פסח יש לו לשוטפה ולהדיחה כדי להדר את המצוה<sup style="color: gray;">239</sup>.
<h4>זימון</h4>
ברכת המזון שמברך בליל פסח, יש מן האחרונים שכתבו בדעת ראשונים שיהדר לברכה בזמון*<sup style="color: gray;">240</sup>, על ידי שיאכלו שלשה יחד את הסעודה<sup style="color: gray;">241</sup>, כדי שיתחייב בברכת המזון על הכוס, שברכת המזון ביחיד אינה טעונה כוס ובשלשה טעונה כוס, לסוברים כן<sup style="color: gray;">242</sup>, ועוד - אף לסוברים שאינו מתחייב בברכה על הכוס על ידי שיש שם זימון<sup style="color: gray;">243</sup> - שכיון לכתחילה יש לומר את ההלל שנאמר לאחר ברכת המזון בשלשה כדי שיאמר אחד "הודו" ושנים יענו אחריו<sup style="color: gray;">244</sup>, מהדר שיהיו עמו כבר בברכת הזמון, שאף בה כשהם שלשה אחד אומר נברך ושנים עונים אחריו<sup style="color: gray;">245</sup>, ויש ראשונים ואחרונים שכתבו שאף בליל פסח אין צריך להדר לברך בזימון<sup style="color: gray;">246</sup>.
<h4>המזמן</h4>
בזימון שעושים בליל פסח, כתבו ראשונים ואחרונים שנהגו שבעל הבית מזמן<sup style="color: gray;">247</sup>, ויש שנתנו טעם בדבר, לפי שאין נותנים כוס של ברכה לברך אלא לטוב עין שנאמר: טוֹב עַיִן הוּא יְבֹרָךְ<sup style="color: gray;">248</sup>, ובעל הבית נקרא טוב עין, לפי שבשעת אמירת ההגדה הזמין את כל הרוצה לבוא לסעוד עמו באמירת "כל דכפין ייתי וייכול"<sup style="color: gray;">249</sup>.
<h4>"הלל"</h4>
לאחר ברכת המזון ושתיית הכוס השלישי, מוזגים לו כוס רביעי וגומר עליו את ההלל ממקום שפסק בו באמירת ההגדה<sup style="color: gray;">250</sup>. אמירת ההלל סידרוה ראשונים בסדר הלילה בשם "הלל"<sup style="color: gray;">251</sup>.
<h4>כוס של אליהו</h4>
בכוס רביעית, כתבו אחרונים שנהגו למלא כוס אחת יתר על המסובים, ונקראת כוס של אליהו הנביא<sup style="color: gray;">252</sup>, לרמוז שאנו מאמינים שכשם שה' גאלנו ממצרים, כך ישלח לנו את אליהו הנביא לגאלנו עוד<sup style="color: gray;">253</sup>.
<h4>אמירת פסוקי "שפך חמתך"</h4>
אחר שמוזג כוס רביעית, קודם אמירת ההלל, כתבו ראשונים ואחרונים שנוהגים לומר את הפסוקים "שְׁפֹךְ חֲמָתְךָ"<sup style="color: gray;">254</sup>, "שְׁפָךְ עֲלֵיהֶם זַעְמֶךָ"<sup style="color: gray;">255</sup>, "תִּרְדֹּף בְּאַף וְתַשְׁמִידֵם"<sup style="color: gray;">256</sup>, שכיון שאחד מהטעמים שתיקנו חכמים לשתות בליל הסדר ארבע כוסות הוא כנגד ארבע כוסות של פורענות שעתיד הקב"ה להשקות לאומות העולם<sup style="color: gray;">257</sup>, מבקשים על כך על הכוס הרביעית<sup style="color: gray;">258</sup>, ועוד, שהפסוק "לא לנו"<sup style="color: gray;">259</sup> הנאמר לאחר מכן בהלל, עוסק בחבלי משיח ושעבוד מלכויות ומלחמת גוג ומגוג<sup style="color: gray;">260</sup>, ומהם שכתבו שבעת אמירת הפסוקים פותחים את דלת הבית כדי לזכור שליל פסח הוא ליל שימורים, ואין אנו זקוקים לשמירה אחרת<sup style="color: gray;">261</sup>.
על כך שיש לומר את ההלל בשלשה שאחד מהם אומר הודו ושנים עונים אחריו, ועל המחלוקת אם יש לחזור אחר שלשה אנשים גדולים, או שדי באשה ובקטן שהגיע לחינוך, ע"ע הלל<sup style="color: gray;">262</sup>.
על סיום זמן אמירת הלל, שיש סוברים שלסוברים שאפיקומן נאכל עד חצות<sup style="color: gray;">263</sup>, אף הלל זמנו עד חצות, ויש סוברים שאף לדעתם זמנו כל הלילה, ע"ע הלל<sup style="color: gray;">264</sup>.
<h4>הלל שלא במקום סעודה</h4>
הלל, כתבו ראשונים ואחרונים שיכול לאומרו אף שלא במקום סעודה<sup style="color: gray;">265</sup>.
על כך שאחר אמירת הלל אומרים הלל-הגדול*, ושנחלקו אם אומר הלל הגדול על הכוס הרביעית קודם שתייתה או ששותה תחילה את הכוס הרביעית ואומר הלל הגדול על כוס חמישית ששותה אותה לאחר מכן, ועל הלל הגדול מהו, ע"ע הלל הגדול. על טעם עשיית כוס חמישית, לסוברים כן, ע"ע ארבע כוסות<sup style="color: gray;">266</sup>. על כך שיש לומר ברכת-השיר*, ושנחלקו אם אומר אותה לאחר הלל קודם אמירת הלל הגדול או לאחר אמירת הלל הגדול או לאחר הלל ולאחר הלל הגדול, ע"ע ברכת השיר<sup style="color: gray;">267</sup>. על ברכת השיר מהי, ע"ע הנ"ל<sup style="color: gray;">268</sup>.
<h4>"נרצה"</h4>
בסיום סדר הלילה כתבו ראשונים "נרצה"<sup style="color: gray;">269</sup>, שהעושה כסדר זה יהיה רצוי לפני ה'<sup style="color: gray;">270</sup>.
על הפיוטים שיש נוהגים לומר אחר סדר הלילה, ע"ע הגדה<sup style="color: gray;">271</sup>.
<h4>קריאת שיר השירים</h4>
אחר סדר הלילה, כתבו אחרונים שיש נוהגים לקרוא מגילת שיר השירים, לפי שנאמר בה מענין יציאת מצרים - בכתוב: לְסֻסָתִי בְּרִכְבֵי פַרְע֔ה<sup style="color: gray;">272</sup> - וחייב אדם לספר ביציאת מצרים כל הלילה<sup style="color: gray;">273</sup>.
על כך שאסור לשתות יין בין כוס שלישית לרביעית, ועל הסוברים שאף לאחר כוס רביעית אסור לשתות יין - אף לסוברים שמותר לשתות אחר אפיקומן<sup style="color: gray;">274</sup> - ע"ע ארבע כוסות<sup style="color: gray;">275</sup>. על הסוברים שמותר לשתות כוס נוספת אחר כוס רביעית על ידי אמירת הלל הגדול על כוס חמישית, ע"ע הנ"ל<sup style="color: gray;">276</sup>.
על כך שחייב אדם לעסוק בהלכות הפסח ולספר ביציאת מצרים כל הלילה עד שתחטפנו שינה, ע"ע הגדה<sup style="color: gray;">277</sup>.
<h4>ליל שמורים</h4>
בליל הסדר, כתבו ראשונים ואחרונים שאין אומרים על המיטה אלא פרשה ראשונה של שמע וברכת המפיל ולא את יתר הפסוקים שאומרים כדי להגן מן המזיקים, לפי שליל פסח משומר מן המזיקים, שכן דורשים מהכתוב: לֵיל שִׁמֻּרִים <sup style="color: gray;">278</sup>, ויש שכתבו שמטעם זה יש נוהגים שלא לנעול את דלתות החדרים שישנים שם<sup style="color: gray;">279</sup>, ויש שנתנו טעם נוסף בדבר, שליל פסח משומר לגאולה מששת ימי בראשית, שכן דורשים מהכתוב ליל שמרים<sup style="color: gray;">280</sup>, ואם יבוא אליהו ימצא הבית פתוח ונצא לקראתו מהרה<sup style="color: gray;">281</sup>, וכתבו אחרונים שלא נהגו כן, לפי שמצוי היזק גנבים<sup style="color: gray;">282</sup>.
<h4>ליל יום טוב שני של גלויות</h4>
ליל שני של פסח בחוץ לארץ, דינו כלילה הראשון לכל דבר, מלבד הדין שלא לאכול אחר מצה כלום כדי להותיר טעם מצה בפיו, שמעיקר הדין אינו נוהג בשני<sup style="color: gray;">283</sup>, ומכל מקום המהדרים אינם אוכלים לאחר שאכלו מצה באחרונה אף בלילה השני<sup style="color: gray;">284</sup>, וכתבו אחרונים שבלילה זה אף המהדרים יש להם להקל כדעת הסוברים ששתייה אחר אפיקומן מותרת<sup style="color: gray;">285</sup> ולשתות אחר הסעודה שאר משקים שאינם יין - ששתיית יין אחר הסעודה אסורה אף לדעת הסוברים ששתיה אינה מבטלת טעם מצה מפיו, לסוברים כן<sup style="color: gray;">286</sup> - לפי שההמנעות מאכילה אחר אפיקומן בלילה זה אינה אלא הידור<sup style="color: gray;">287</sup>.
<h3><b>כשיש צורך לשנות מהסדר</b></h3>
<h4>כשיש לו כזית מצה שמורה ועוד משאינה שמורה</h4>
מי שיש לו כזית אחד בלבד ממצה שמורה הראויה לצאת בה ידי חובת מצה - שאין יוצאים ידי חובה אלא במצה שמורה, לסוברים כן<sup style="color: gray;">288</sup> - וכזיתים נוספים ממצה שאינה שמורה שאינה ראויה לצאת בה ידי חובת מצה, בזמן הבית שיש לאכול את המצה בכריכה עם הפסח והמרור, לסוברים כן<sup style="color: gray;">289</sup>, אוכל בתחילה מצה שאינה שמורה ומברך עליה המוציא בלבד, ולבסוף אוכל כזית מצה שמורה כרוכה עם הפסח והמרור ומברך על אכילת מצות ומרורים, לפי שיש לאכול את הפסח, המצה והמרור הכרוכים יחד בגמר הסעודה<sup style="color: gray;">290</sup>, אבל בזמן הזה - וכן בזמן הבית לסוברים שהמצה אינה נאכלת כרוכה עם הפסח והמרור<sup style="color: gray;">291</sup> - נחלקו ראשונים: א) יש סוברים שתחילה אוכל מהמצה שאינה שמורה ומברך עליה המוציא, ובגמר סעודתו אוכל כזית מצה שמורה ומברך עליה על אכילת מצה, לפי שיש לאכול מצה באחרונה ולא לאכול אחריה כלום כדי שישאר טעם מצה בפיו, לסוברים כן<sup style="color: gray;">292</sup>, ונחלקו ראשונים ואחרונים מתי אוכל מרור, ומתי כורך מצה שאינה שמורה ומרור - לסוברים שבאכילת מצה שאינה שמורה כרוכה עם מרור מתקיימת בדיעבד אכילת "כורך" זכר למקדש<sup style="color: gray;">293</sup> - יש סוברים שאוכל מרור ומצה שאינה שמורה כרוכה עם מרור אחר אכילת מצה שמורה, כסדר אכילתם במקום שאוכל מצה שמורה בתחילה<sup style="color: gray;">294</sup>, ויש סוברים שאוכלם קודם לאכילת מצה שמורה, שאם יאכלם אחר מצה שמורה, לא ישאר טעם מצה בפיו<sup style="color: gray;">295</sup>, ויש סוברים שאוכל מרור בלבד אחר אכילת מצה שמורה, אבל אינו כורך עמו מצה שאינה שמורה, שבאכילת מצה שאינה שמורה אחר מצה שמורה מבטל טעם מצה מפיו, אבל באכילת מרור אינו מבטל טעם מצה מפיו<sup style="color: gray;">296</sup>. ב) ויש סוברים, שאוכל בתחילה את המצה השמורה ומברך עליה המוציא ועל אכילת מצה, וביתר סעודתו אוכל מהמצה שאינה שמורה, שמוטב לאכול את המצה שמקיים בה את המצוה לתאבון אף על פי שאוכל אחריה את שאר סעודתו, מאשר לאכול את המצה שמקיים בה את המצוה כשהוא שבע ממצה שאינה שמורה<sup style="color: gray;">297</sup>. ג) ויש סוברים, שכשיש לו מלבד כזית מצה שמורה משעת קצירה וכזית או יותר ממצה משומרת משעת לישה ולא משעת קצירה, אוכל בתחילה את המצה השמורה משעת קצירה ומברך עליה המוציא ועל אכילת מצה, ובגמר סעודתו אוכל מהמצה שאינה שמורה אלא משעת לישה, שאף על פי שמצה שאינה שמורה אלא משעת לישה אין יוצאים בה ידי חובה - לסוברים כן<sup style="color: gray;">298</sup> - מכל מקום שם מצה עליה, ולפיכך על ידי שאוכלה בגמר סעודתו נשאר טעם מצה בפיו, אבל אם מלבד כזית מצה שמורה משעת קצירה יש לו עוד ממצה שאינה משומרת אף משעת לישה, שאין עליה שם מצה כלל, אוכל תחילה ממנה ומברך המוציא בלבד ולבסוף אוכל מהמצה השמורה ומברך על אכילת מצה<sup style="color: gray;">299</sup>.
<h4>כשיש לו כשני זיתים מצה שמורה ועוד משאינה שמורה</h4>
מי שיש לו כשני זיתים מצה שמורה, נחלקו ראשונים ואחרונים: יש סוברים שאוכל בתחילה כזית מצה שמורה, אחריה מרור, אחריו כורך מצה שאינה שמורה עם מרור - לסוברים שבאכילת מצה שאינה שמורה כרוכה עם מרור מתקיימת בדיעבד אכילת "כורך" זכר למקדש<sup style="color: gray;">300</sup> - ובגמר סעודתו אוכל כזית מצה שמורה לאפיקומן<sup style="color: gray;">301</sup>, ויש סוברים - לדעת הסוברים שכשיש לו כזית אחד ממצה שמורה אינו אוכלו בתחילה אלא בגמר סעודתו<sup style="color: gray;">302</sup> - שאוכל בתחילה מצה שאינה שמורה ואת שאר סעודתו, ולבסוף אוכל כזית מצה שמורה, אחריה מרור ואחריו כורך מצה שמורה ומרור<sup style="color: gray;">303</sup>.
<h4>כשיש לו כזית מצה שמורה בלבד</h4>
מי שיש לו כזית מצה שמורה בלבד, או שאינו יכול לאכול אלא כזית מצה בלבד, אם יש לו יין לקדש עליו, אחר ששותה כוס שני אוכל את תבשילו, ובגמר סעודתו נוטל ידיו ואוכל כזית מצה ואינו אוכל אחריו, אבל אם אין לו יין לקדש עליו, ועליו לקדש על מצה, שמקדשים על הפת במקום שאין יין<sup style="color: gray;">304</sup>, הואיל ואינו יכול לאכול את תבשילו קודם שיקדש, שאסור לאכול קודם קידוש<sup style="color: gray;">305</sup>, מקדש ואוכל תחילה את המצה, ולאחר מכן אוכל את שאר תבשילו<sup style="color: gray;">306</sup>.
<h4>כשאין לו יין ומקדש על מצה</h4>
מי שאין לו יין - ואף אין לו חמר מדינה, שאם יש לו חמר מדינה מקדש עליו, לסוברים כן<sup style="color: gray;">307</sup> - ועליו לקדש על מצה, נחלקו ראשונים בסדר בו מקדש, אוכל מצה ומרור ואומר את ההגדה: א) יש סוברים שמקדש תחילה על מצה ומברך עליה המוציא בלבד ואוכל ממנה שלא לשם חובה, ולאחר מכן ממשיך את סדר הלילה באמירת ההגדה, אכילת כזית מצה בברכה, והמשך סדר הלילה ממרור ואילך<sup style="color: gray;">308</sup>, לפי שלכתחילה יש לומר את ההגדה על מצה שיוצא בה ידי חובה קודם אכילתה<sup style="color: gray;">309</sup>, ולפי שלכתחילה יש להסמיך את אכילת מצה לאכילת מרור<sup style="color: gray;">310</sup>, וכתבו אחרונים שמהמצה שאוכל תחילה יאכל פחות מכזית, שאם יאכל כזית יהא עליו לברך על אכילת מצה עתה ולא בכזית שיאכל לאחר מכן לשם חובה, שלאחר שמילא כריסו ממצה בכזית אינו חוזר ומברך עליה<sup style="color: gray;">311</sup>. ב) ויש סוברים שמקדש תחילה על המצה, ומברך המוציא, ברכת היום, ברכת על אכילת מצה - וברכת שהחיינו לאחריה<sup style="color: gray;">312</sup> - ואוכל כזית מצה, ולאחר מכן ממשיך את הלילה כסדרו, באמירת ההגדה, אכילת מרור וכריכתו עם מצה והלאה, מלבד כזית מצה שאינו אוכל אחר אמירת ההגדה, שכבר אכלו בקידוש<sup style="color: gray;">313</sup>. ג) ויש סוברים שמקדש תחילה ומברך על המצה אף על אכילת מצה ואוכל כזית מצה, ומיד אחר אכילת המצה אוכל מרור, כדי להסמיך את אכילת מרור לאכילת מצה, ולאחר מכן אומר את ההגדה<sup style="color: gray;">314</sup>. ד) ויש סוברים שתחילה אומר את ההגדה, לאחר אמירתה מקדש על המצה ומברך המוציא ועל אכילת מצה ואוכל כזית, ולאחר אכילת המצה אוכל מרור וכורך וממשיך את סדר הלילה, כדי שההגדה תאמר קודם אכילת מצה ומרור, וכדי שהכרפס - שלדעה זו נאכל קודם אמירת ההגדה<sup style="color: gray;">315</sup> - יאכל קודם הסעודה ולא בתוכה, שיש לאוכלו קודם הסעודה בלבד, לסוברים כן<sup style="color: gray;">316</sup>.
<h4>סדר אכילת כרפס באופן זה</h4>
כשאין לו יין ומקדש על מצה, לסוברים שמקדש אחר אמירת ההגדה<sup style="color: gray;">317</sup> כתבו ראשונים שאוכל כרפס קודם ההגדה, ואף על פי שעדיין לא קידש, ואסור לאכול קודם קידוש<sup style="color: gray;">318</sup>, התירו לו לאכול כדי לקיים את תקנת אכילת כרפס<sup style="color: gray;">319</sup>, ולסוברים שמקדש בתחילת הסדר<sup style="color: gray;">320</sup> כתבו ראשונים ואחרונים שאוכל כרפס לאחר הקידוש ואכילת המצה<sup style="color: gray;">321</sup>, ונחלקו אחרונים: יש סוברים שהיינו לדעת הסוברים שהטעם שתיקנו לאכול כרפס הוא כדי שבאכילת מרור לאחר מכן יתמהו התינוקות על אכילת ירק נוסף וישיבו להם שהוא למצות מרור<sup style="color: gray;">322</sup>, שלטעם זה אין חילוק אם אוכל את הכרפס קודם סעודתו או בתוכה, אבל לסוברים שטעם התקנה הוא כדי להתמיה את התינוקות על אכילת הכרפס עצמו<sup style="color: gray;">323</sup>, אינו אוכל כרפס, שאין התמיהה אלא על ירק הנאכל קודם הסעודה ולא על ירק הנאכל בתוך הסעודה<sup style="color: gray;">324</sup>, ויש סוברים, שאף לסוברים שטעם התקנה הוא כדי להתמיה את התינוקות על אכילת הכרפס עצמו, אוכל כרפס, שאף באכילת כרפס בתוך סעודתו יש תמיהה לתינוקות<sup style="color: gray;">325</sup>.
על מי שאין לו יין בכדי כל ארבעת הכוסות איזה מהן יקדים, ע"ע ארבע כוסות<sup style="color: gray;">326</sup>.
על מי שיש לו ירק מאחד המינים שיוצאים בהם ידי חובת מרור בלבד, ואין לו מין ירק נוסף לכרפס, שיש לו לאכול מהמרור שתי פעמים<sup style="color: gray;">327</sup>, ונחלקו באיזו מהם מברך על אכילת מרור, ע"ע אכילת מרור<sup style="color: gray;">328</sup>.
<h3><b>שולחן הסדר</b></h3>
שולחנו של אדם בליל פסח, יש להניח עליו מצות, מרור וחרוסת<sup style="color: gray;">329</sup>, בזמן בית המקדש אף בשר קרבן פסח<sup style="color: gray;">330</sup> ובשר קרבן חגיגת-ארבעה-עשר*<sup style="color: gray;">331</sup>, ובזמן הזה שאין לנו קרבן פסח וחגיגה, יש להניח עליו שני תבשילים<sup style="color: gray;">332</sup> - עליהם, עי' להלן<sup style="color: gray;">333</sup> - זכר לפסח ולחגיגה<sup style="color: gray;">334</sup>. הכרפס, בזמן חכמים שהיה כל אחד מהמסובים אוכל משולחן קטן שלפניו והיו מוליכים ומביאים את השולחן עצמו, יש סוברים שמביאים אותו בפני עצמו קודם הבאת השולחן, ואת השולחן עם הדברים שעליו מביאים אחר אכילתו<sup style="color: gray;">335</sup>, ויש סוברים שמניחים אותו בשולחן, וקודם אכילתו מביאים את השולחן עם הדברים שעליו והוא בכללם<sup style="color: gray;">336</sup>, ובזמננו שהכל אוכלים משולחן אחד גדול שאין מוליכים ומביאים אותו, וכבר מתחילת הסדר השולחן נמצא במקום עריכת הסדר ועליו הדברים שאוכלים אותם בליל הסדר<sup style="color: gray;">337</sup>, אף את הכרפס מביאים לשולחן<sup style="color: gray;">338</sup>, והוא הדין למי המלח או החומץ בהם טובלים את הירק שמביאים לכרפס, לסוברים כן<sup style="color: gray;">339</sup>, ונחלקו אחרונים אם מניחים את מי המלח באותה קערה בה מניחים את שאר הדברים שיש להביא לשולחן: יש שכתבו שמניחים אותם באותה קערה<sup style="color: gray;">340</sup>, ויש שכתבו שמנהגנו שאין מניחים אותם באותה קערה אלא במקום אחר בשולחן<sup style="color: gray;">341</sup>.
<h4>המצות</h4>
במנין המצות שיש להניח על השולחן נחלקו ראשונים ואחרונים: יש סוברים שיש להניח שלש מצות, שלדעתם מברכים על שלש מצות<sup style="color: gray;">342</sup>, ויש סוברים שיש להניח שתי מצות, שלדעתם מברכים על שתי מצות<sup style="color: gray;">343</sup>.
<h4>שני התבשילים</h4>
במינם של שני התבשילים שיש להניח על השולחן, נחלקו אמוראים: א) רב יוסף סובר שיש להביא שני תבשילים של בשר, שכיון שתבשילים אלו באים זכר לקרבן פסח וקרבן חגיגה<sup style="color: gray;">344</sup>, מביאים אותם ממין בשר כפסח וחגיגה<sup style="color: gray;">345</sup>. ב) ויש סוברים בדעת רבינא, שכתבשיל בשר די בעצם שיש עליה מעט בשר, וכתבשיל נוסף די ברוטב בו נתבשל הבשר<sup style="color: gray;">346</sup>, ונחלקו ראשונים ואחרונים אם לדעה זו ניתן להביא כתבשיל נוסף מלבד בשר, אף ביצה וכיוצא בה, כשם שדי ברוטב לתבשיל שני, או שאף כתבשיל נוסף מלבד בשר יש להביא מין בשר בדוקא: יש סוברים שאין להביא אלא מין בשר ולא ביצה וכיוצא בה<sup style="color: gray;">347</sup>, ויש סוברים שניתן להביא אף ביצה וכיוצא בה<sup style="color: gray;">348</sup>. ג) ויש סוברים בדעת רב הונא וחזקיה - ויש סוברים כן אף בדעת רבינא<sup style="color: gray;">349</sup> - שאין צריך שני מיני בשר בדוקא, אלא ניתן להביא אף סלק ואורז וכיוצא בהם<sup style="color: gray;">350</sup>, ויש סוברים שלרבינא ניתן להביא אפילו שני תבשילים כל שהם, כגון עצם שאין עליה בשר וכגון רוטב שנתבשל בו בשר<sup style="color: gray;">351</sup>. ד) ויש סוברים בדעת רב הונא וחזקיה, שיש להביא שני מינים שאינם מיני בשר בדוקא, שאם יביא מיני בשר זכר לפסח וחגיגה ויאכלם, נראה כאוכל קדשים בחוץ<sup style="color: gray;">352</sup>. להלכה נחלקו ראשונים ואחרונים: יש סוברים שהלכה כרב יוסף<sup style="color: gray;">353</sup>, ויש סוברים שהלכה כרבינא<sup style="color: gray;">354</sup>, שהוא אמורא אחרון והלכה-כבתראי*<sup style="color: gray;">355</sup>, ולסוברים שהלכה כרבינא - לדעת הסוברים שלרבינא ניתן להביא אף ביצה וכיוצא בה כתבשיל שני - כתבו ראשונים שנהגו להביא כשני תבשילים, תבשיל של בשר והוא זרוע, וביצה<sup style="color: gray;">356</sup>, בשר כנגד הפסח וביצה כנגד החגיגה<sup style="color: gray;">357</sup>, וכתבו ראשונים רמז בהבאת זרוע, כנגד הזרוע הנטויה בה הוציאנו ה' ממצרים<sup style="color: gray;">358</sup>, ויש ראשונים שכתבו רמז אף לביצה, שביצה בארמית "ביעא", ו"בעא" בארמית היינו רצה, לרמז על כך שרצה ה' להוציאנו ממצרים<sup style="color: gray;">359</sup>, ויש שכתבו טעם להבאת הביצה, שביצה היא מאכל אבלים, ומזכירים בכך את האבלות על חורבן בית המקדש, שמחמתו אין אנו מקריבים פסח וחגיגה<sup style="color: gray;">360</sup>.
<h4>צלי ומבושל</h4>
שני תבשילי בשר שיש להביא, לסוברים כן<sup style="color: gray;">361</sup>, יש מן הראשונים שסוברים שיש להביא אחד צלי ואחד מבושל, צלי כנגד הפסח שאינו נאכל אלא צלי<sup style="color: gray;">362</sup> ומבושל כנגד חגיגת ארבעה עשר שנאכלת הן צלי והן מבושל - לסוברים כן<sup style="color: gray;">363</sup> - ובכך הם חשובים שני תבשילים<sup style="color: gray;">364</sup>, ויש מן הראשונים שסוברים שניתן להביא אף שני מיני צלי או שני מיני מבושל, ואף כשעשיית שניהם באותו אופן הם חשובים כשני תבשילים<sup style="color: gray;">365</sup>, ואף על פי שתבשילים אלו באים זכר לפסח ולחגיגה<sup style="color: gray;">366</sup>, והפסח אינו נאכל אלא צלי וכן החגיגה אינה נאכלת אלא צלי - לסוברים כן<sup style="color: gray;">367</sup> - מכל מקום לא הצריכו להביא זכר להם צלי בדוקא, לפי שתבשילים אלו אינם אלא זכר בעלמא לפסח וחגיגה<sup style="color: gray;">368</sup>, ולדעתם יש מן האחרונים שכתבו להקפיד להביא את שני המינים ממבושל ולא מצלי, כיון שלכתחילה יש לאכול את שני התבשילים בליל פסח - לסוברים כן<sup style="color: gray;">369</sup> - ואין אוכלים צלי בליל פסח במקום שנהגו שלא לאוכלו<sup style="color: gray;">370</sup>, ויש סוברים, שלסוברים שיש להביא שני תבשילי בשר או לכל הפחות עצם שיש בה מעט בשר ורוטב של בשר, כעין פסח וחגיגה<sup style="color: gray;">371</sup>, אף יש להביאם עשויים כעין פסח וחגיגה, ולפיכך כנגד הפסח שאינו נאכל אלא צלי, יש להביא צלי, וכנגד החגיגה, לסוברים שאינה נאכלת אלא צלי, יש להביא צלי, ולסוברים שנאכלת הן צלי והן מבושל, ניתן להביא הן צלי והן מבושל<sup style="color: gray;">372</sup>, ולדעה זו יש מן האחרונים שכתבו שנהגו במקומם לצלות אף את הביצה שמביאים זכר לחגיגה<sup style="color: gray;">373</sup>, לחוש לשיטת הסוברים שלהלכה חגיגת ארבעה עשר אינה נאכלת אלא צלי<sup style="color: gray;">374</sup>, ויש שכתבו להיפך, שנכון לבשלה, לפי שנוהגים לאכול ביצים בליל פסח<sup style="color: gray;">375</sup>, ואין אוכלים ביצה צלויה בליל הפסח במקום שנהגו שלא לאכול צלי, לסוברים כן<sup style="color: gray;">376</sup>.
<h4>הבשר</h4>
הבשר ממנו יש להביא את התבשילים - לסוברים שיש להביא תבשילי בשר<sup style="color: gray;">377</sup> - נחלקו בו ראשונים ואחרונים: יש ראשונים ואחרונים שסוברים שיש להביא בשר בהמה<sup style="color: gray;">378</sup>, ויש מן הראשונים שמשמע מדבריהם שיש להביא בשר שה או טלה, הכשרים לקרבן פסח<sup style="color: gray;">379</sup>, ויש מן הראשונים שכתבו שמביאים בשר עגל ובקר<sup style="color: gray;">380</sup>, ויש אחרונים שסוברים שאפשר להביא אף בשר עוף<sup style="color: gray;">381</sup>, ויש סוברים בדעת אמוראים, שאף בשר דגים חשוב בשר לענין זה<sup style="color: gray;">382</sup>.
<h4>דג וביצה שעליו</h4>
דג וביצה שדרך להניחה עליו, אמר חזקיה - ויש שכתבו כן אף בדעת רבינא<sup style="color: gray;">383</sup> - שאף על פי שרגילות להביאם יחד, אינם חשובים כתבשיל אחד אלא כשני תבשילים, ומביאים אותם לסוברים שמביאים אף תבשילים שאינם מבשר בהמה או עוף<sup style="color: gray;">384</sup>.
<h4>צליית תבשיל הבשר</h4>
צליית תבשיל הבשר שבא זכר לפסח - לסוברים שזכר לפסח יש להביא בשר צלי<sup style="color: gray;">385</sup> - כתבו ראשונים שעושים אותה כדרך שהיו צולים את קרבן פסח, שאין צולים אותו בשפוד של עץ, שבכך הבשר מתחמם מהמים שזבים מהעץ והוא כמבושל, ולא בשל מתכת, שבכך הבשר מתחמם מחום המתכת ואינו צלי אש<sup style="color: gray;">386</sup>, ולפיכך צולים את התבשיל על גבי גחלים<sup style="color: gray;">387</sup>.
צליית תבשיל הבשר, יש מן הראשונים שכתבו שטוב לעשותה בערב פסח אחר שעה שישית, שבזמן זה הוא זמן הקרבת הפסח<sup style="color: gray;">388</sup>.
<h4>מפרקת של עוף</h4>
מפרקת של עוף - לסוברים שמביאים אף בשר עוף<sup style="color: gray;">389</sup> - היו שנהגו להביאה, וכתבו אחרונים שאין מעלה בהבאת מפרקת משאר איברים<sup style="color: gray;">390</sup>.
<h4>בשנה בה ערב פסח חל בשבת</h4>
בשנה בה ערב פסח חל בשבת, נחלקו ראשונים אם כיון שבזמן שהיה בית המקדש קיים לא היו מקריבים בשנה זו חגיגת ארבעה עשר, שאינה דוחה שבת, לסוברים כן<sup style="color: gray;">391</sup>, אף בזמן הזה אין מביאים תבשיל זכר לחגיגה: יש סוברים שאין מביאים<sup style="color: gray;">392</sup>, ויש סוברים שמביאים<sup style="color: gray;">393</sup>, שאם לא יביאו יסברו שהתבשיל הוא כקדשים ממש, ואינו אלא זכר בעלמא למקדש<sup style="color: gray;">394</sup>, ועוד שיש לחשוש שאף בשאר שנים לא יביאו תבשיל זכר לחגיגה<sup style="color: gray;">395</sup>, וכתבו ראשונים שאף לדעה זו העושה תבשיל אחד בלבד אין מזהירים אותו לעשות שנים<sup style="color: gray;">396</sup>.
<h4>אכילת התבשילים</h4>
התבשילים שמביאים לשולחן זכר לפסח ולחגיגה, כשאין בהם משום המנהג שלא לאכול צלי בליל הפסח במקום שנהגו שלא לאוכלו, כגון שהם מבושלים, או בדברים שאוכלים אותם צלויים אף במקום שנהגו שלא לאכול צלי - עליהם, עי' לעיל<sup style="color: gray;">397</sup> - נחלקו אחרונים אם יש לאוכלם בסעודת הלילה, זכר לאכילת הפסח והחגיגה: יש סוברים שיש לאוכלם<sup style="color: gray;">398</sup>, ויש סוברים שאין צריך לאוכלם, ולא עוד אלא שאם התבשיל הוא של בשר אסור לאוכלו, שכיון שבא זכר לקרבן, באכילתו נראה כאוכל קדשים בחוץ<sup style="color: gray;">399</sup>.
<h4>סדור השולחן</h4>
באופן בו יש לסדר על השולחן את הדברים שמביאים אליו בליל הסדר, נאמרו באחרונים כמה אופנים: יש שכתבו שיסדרם באופן שהנאכל תחילה יהיה קרוב יותר מהנאכל אחריו, כדי שבנטילתו את הנאכל תחילה לא יוצרך לעבור על פני דברים שאינו אוכל אותם עדיין ולהניחם, ויש בכך משום אין-מעבירין-על-המצוות*, ולפיכך הכרפס והחומץ או מי המלח בהם טובלים אותו - לסוברים שמניחים אותם באותה קערה בה מניחים את שאר הדברים שיש להביאם לשולחן<sup style="color: gray;">400</sup> - סמוכים אליו מן הכל, לאחריהם מצות, לאחריהם מרור ולאחריו חרוסת, שכך סדר אכילתם<sup style="color: gray;">401</sup>, ולאחריהם הזרוע והביצה, שהביצה - וכן הזרוע, לסוברים כן<sup style="color: gray;">402</sup> - אינה נאכלת אלא בעת הסעודה, לאחר המצה והמרור, והזרוע אינו נאכל כלל, לסוברים כן<sup style="color: gray;">403</sup>. ויש שכתבו, שאת הכרפס ומי המלח יש להניח סמוך אליו מן המצה כדי שלא יעביר על המצוות באכילת הכרפס כשהמצה סמוכה אליו, אבל את הזרוע והביצה ניתן להניח אף בסמוך אליו מהכרפס ומהמצה, שהמצה שאכילתה מצוה<sup style="color: gray;">404</sup>, יש בכך שיעבור עליה כדי לאכול את הכרפס הרחוק ממנה משום אין מעבירין על המצוות, אבל הזרוע והביצה שאינם באים אלא זכר למקדש אבל אין מצוה בהבאתם ובאכילתם<sup style="color: gray;">405</sup>, אין בכך שיעבור על פניהם כשיאכל את הכרפס והמצה משום אין מעבירין על המצוות, ומטעם זה, לדעת הסוברים שחרוסת אינה מצוה<sup style="color: gray;">406</sup>, ניתן להניח את החרוסת סמוך אליו מהכרפס ומהמצה, וכתבו עוד שאף את המרור ניתן להניח סמוך אליו מהכרפס ומהמצה, שאין בכך שיעבור על פניו לאכול את הכרפס והמצה משום אין מעבירין על המצוות, ואף על פי שאכילת מרור בזמן הזה היא מצוה מדרבנן<sup style="color: gray;">407</sup>, שכיון שאינו חביב לאדם אין לחוש בכך שאף כשהוא סמוך אליו אינו מקדים אותו<sup style="color: gray;">408</sup>. ויש שכתבו סדר אחר - על פי הקבלה<sup style="color: gray;">409</sup> - שמניחים את המצות, ועליהם זרוע מימין, ביצה משמאל, ומרור ביניהם סמוך אליו מהם מעט, חרוסת תחת הזרוע, כרפס תחת הביצה, ומרור שכורכו עם המצה ביניהם סמוך אליו מהם מעט<sup style="color: gray;">410</sup>, ויש שכתבו להשוות את סדר הקבלה עם הסדר שמחמת האיסור להעביר על המצוות, שיסדר על המצות שלש שורות, ברחוקה ממנו זרוע מימין וביצה משמאל, באמצעית מרור מימין וחרוסת משמאל, ובקרובה אליו כרפס מימין ומי מלח משמאל<sup style="color: gray;">411</sup>.
<h4>אחר אכילת הכרפס</h4>
הכרפס והחומץ או מי המלח שמטבלים אותו בהם, יש אחרונים שכתבו שאינם צריכים להיות על השולחן אלא עד זמן אכילת הכרפס, אבל אין צריך לשייר ממנו על השולחן כדי שישאר על השולחן לאחר מכן, וכן אם נשאר מותר לו לסלקו מהשולחן<sup style="color: gray;">412</sup>, ויש אחרונים שכתבו שעל פי הקבלה צריך להיות הכרפס על השולחן אף לאחר שאוכלים ממנו, עד לאחר אכילת מצה ומרור, כדי שיהיה סדר השולחן שלם כל אותו זמן<sup style="color: gray;">413</sup>.
מצה, מרור וחרוסת, נחלקו אמוראים לפני מי מהמסובים יש להביא אותם: א) רב שימי בר אשי אומר שיש להביאם לפני כל אחד ואחד מהמסובים, ולא די בהבאתם לפני בעל הבית בלבד והוא יחלק לכל המסובים<sup style="color: gray;">414</sup>, ובטעם הדבר כתבו ראשונים שהיינו כדי שהמסובים יסמיכו את אכילתם לברכה שמברכים על אכילת המצה והמרור, שברכת-המצוות* יש להסמיכה לקיום המצוה עליה מברכים<sup style="color: gray;">415</sup>, וטעם נוסף נראה מדברי ראשונים, שיש לומר את ההגדה על מצה ומרור<sup style="color: gray;">416</sup>, ואמירת ההגדה על מצה ומרור אינה אלא כשהם מונחים לפניו ממש<sup style="color: gray;">417</sup>, ולטעם זה כתבו ראשונים שלא נאמרו הדברים אלא בזמנם שכל אחד היה מיסב על שולחן בפני עצמו, אבל בימינו שהכל יושבים בשולחן אחד, אף כשיש מצה ומרור לפני בעל הבית בלבד, חשובה אמירת ההגדה של יתר המסובים כאמירה על מצה ומרור, לפי שהמצה והמרור עמם בשולחן<sup style="color: gray;">418</sup>. ב) ורב הונא אומר שמביאים אותם לפני מי שקורא את ההגדה לבדו, ואין צריך להביא לפני כל אחד ואחד מהמסובים<sup style="color: gray;">419</sup>. הלכה כרב הונא<sup style="color: gray;">420</sup>.
<h3><b>הנהגת דרך חירות</b></h3>
<h4>דרך חירות</h4>
ליל פסח, אמרו חכמים שחייב בו אדם לראות את עצמו כאילו הוא יצא משיעבוד מצרים<sup style="color: gray;">421</sup>, שאם לא היה ה' מוציא את אבותינו ממצרים, אף אנו היינו משועבדים<sup style="color: gray;">422</sup> - וכן מצינו בכתוב שאנו חשובים כאילו יצאנו ממצרים, שנאמר: בעבור זה עשה ה' לי בצאתי ממצרים<sup style="color: gray;">423</sup>, ונאמר: ואותנו הוציא משם<sup style="color: gray;">424</sup>, ונאמר: וזכרת כי עבד היית בארץ מצרים וַיֹּצִאֲךָ ה' אלהיך משם<sup style="color: gray;">425</sup> - ותיקנו לשתות בליל פסח ארבע כוסות של יין ולסעוד בהסבה*, לפי שיש בהם דרך חירות<sup style="color: gray;">426</sup> - על פרטי מצוות אלו ע"ע ארבע כוסות וע' הסבה - וכן כתבו ראשונים שיש לאדם לסדר את שולחנו בליל פסח בכלים נאים כפי כחו<sup style="color: gray;">427</sup>, שיש בכך דרך חירות<sup style="color: gray;">428</sup>, שדרך אדון המשחרר את עבדו לתת לו כלי זהב וכסף<sup style="color: gray;">429</sup>, ויש שנהגו להניח על שולחן מיוחד כלים נאים שהיו ברשותם במשכון, ואף על פי שלא השתמשו בהם בסעודה, שמכל מקום יש בראייתם דרך חירות<sup style="color: gray;">430</sup>, וכן כתבו אחרונים שבמזיגת היין לכוס בארבע הכוסות, בעל הבית לא ימזוג בעצמו לכוסו אלא אדם אחר ימזוג יין לכוסו, דרך חירות<sup style="color: gray;">431</sup>, ויש מן האחרונים שכתבו שלא אמרו כן אלא ביין שלהם שהיה חי והיו מוזגים אותו במים מבושלים, שזו אינה מלאכת בעל הבית אלא מלאכת המשרת, אבל ביינות שלנו שהם מזוגים בעל הבית ממלא את כוסו<sup style="color: gray;">432</sup>, וכן יש שכתבו ללבוש בליל פסח בגדי צבעונים, דרך חירות<sup style="color: gray;">433</sup>, וכן כתבו אחרונים שנוהגים ללבוש בשעת הסדר בגד לבן הנקרא "קיטל"<sup style="color: gray;">434</sup>, שדרך חירות היא בלבישת בגד לבן ונקי<sup style="color: gray;">435</sup>, ויש שכתבו בטעם לבישתו להיפך, שהואיל ומרבים בכלים נאים ויש לחוש שתזוח דעתו עליו, לובשים בגד לבן הדומה לבגדי מתים כדי להכניע את לבבו<sup style="color: gray;">436</sup>.
<h4>באבל</h4>
אבל על אביו ואמו בתוך י"ב חודש - וכן אבל על אחד מקרוביו בתוך ל' יום ולא נהג אבלות ז' ימים קודם הרגל, שאבל שנהג אבלות ז' ימים הרגל מבטל ממנו אבלות של ל' יום<sup style="color: gray;">437</sup> - כתבו אחרונים שלא ינהג בדבר שיש בו דרך חירות, מלבד מצות הסבה - ומצות ארבע כוסות - שיש לו לקיים, שאף על פי שהטעם שתיקנוה חכמים הוא משום דרך חירות, מכל מקום לא חילקו חכמים בתקנתם וחייבו אף את האבל<sup style="color: gray;">438</sup>, ולפיכך לא ילבש "קיטל" לסוברים שלבישתו היא דרך חירות<sup style="color: gray;">439</sup>.
<h2>סוטה</h2>
<b>הגדרת הערך -</b> אשת איש שזינתה בודאי או בספק על ידי קינוי וסתירה.
סוטה נקראת כן לפי שסטתה מבעלה<sup style="color: gray;">1</sup>.
סוטה אסורה לבעלה ולבועלה<sup style="color: gray;">2</sup>, ולכהונה<sup style="color: gray;">3</sup>, ומפסידה את כתובתה<sup style="color: gray;">4</sup>.
<h3><b>בודאי</b></h3>
<h4>האיסור</h4>
סוטה בודאי, יש מן הראשונים שכתבו שודאי היינו שראו עדים את הבועל והאשה כמכחול בשפופרת<sup style="color: gray;">5</sup>. ויש מן הראשונים שכתבו שראו אותם כדרך המנאפים<sup style="color: gray;">6</sup>. על אשת-איש* שראו בה דבר מכוער אם חשוב כראו שזינתה, ע"ע כעור<sup style="color: gray;">7</sup>. על אשת איש שיצא קול* שזינתה אם חשוב כעדים, ע"ע קול וע' כעור. על אשת איש שהתיחדה עם אחר אם חשוב כזנות, ע"ע יחוד<sup style="color: gray;">8</sup>.
סוטה בודאי אסורה לבעלה<sup style="color: gray;">9</sup>, והוא שזינתה ברצון<sup style="color: gray;">10</sup>, מן הכתוב: ונטמאה<sup style="color: gray;">11</sup>, ודורשים שאסורה לבעל<sup style="color: gray;">12</sup>. איסורה הוא לא-תעשה*, מן הכתוב האמור במחזיר-גרושתו*: לא יוכל בעלה הראשון וגו' לשוב לקחתה וגו' אחרי אשר הטמאה<sup style="color: gray;">13</sup>, ואין "אחרי אשר הטמאה" מוסב על מחזיר גרושתו - שאיסורו הוא אפילו כשלא נבעלה לאחר<sup style="color: gray;">14</sup>, ועוד שבעילת הגרושה שנישאת היתה בהיתר, ואינה נקראת טומאה<sup style="color: gray;">15</sup> - אלא לרבות סוטה שנסתרה<sup style="color: gray;">16</sup>, היינו שנבעלה<sup style="color: gray;">17</sup>, שאף היא בכלל לא תעשה זה<sup style="color: gray;">18</sup>. ויש מן הראשונים שכתבו שאף אסורה בעשה*, מן הכתוב: ונטמאה<sup style="color: gray;">19</sup>. ויש מן הראשונים שנראה מדבריהם שאין בה עשה<sup style="color: gray;">20</sup>. מלקות* על לאו זה, יש מן האחרונים שכתבו בדעת ראשונים שלוקה<sup style="color: gray;">21</sup>, ויש מן האחרונים שכתבו בדעתם שבאופן שלא גרשה, אינו לוקה, ובאופן שגרשה וחזר ולקחה, לוקה<sup style="color: gray;">22</sup>. על דעות נוספות במלקות על לאו זה, ע"ע לאו-שבכללות<sup style="color: gray;">23</sup>.
סוטה אחר שגרשה כתבו אחרונים שאינה אסורה על בעלה בלא קידושין אלא מחמת איסור הנדרש מן הכתוב: ונטמאה<sup style="color: gray;">24</sup>, ואינה אסורה מן הכתוב: לא יוכל בעלה<sup style="color: gray;">25</sup>, שנכתב בו: לקחתה<sup style="color: gray;">26</sup>, שהתורה אסרתה דרך לקיחה היינו קידושין<sup style="color: gray;">27</sup>. וע"ע מחזיר גרושתו.
סוטה בודאי יוצאת מבעלה, ואפילו יש לה בנים ממנו<sup style="color: gray;">28</sup>.
<h4>גדר האוסר</h4>
בגדר האוסר לבעלה, יש מן הראשונים שכתבו שהוא מעילתה בו, שהכתוב קורא עליה: מעלה מעל באישה<sup style="color: gray;">29</sup>. ויש מן הראשונים והאחרונים שנראה בדבריהם שהוא האיסור שעברה בזנותה<sup style="color: gray;">30</sup>. ויש מן האחרונים שכתבו בדעת ראשונים שגדר האיסור הוא שם זונה שעליה<sup style="color: gray;">31</sup>.
<h4>חובת הפרשתה</h4>
סוטה ודאית, אפילו לא נתברר הדבר אלא על ידי קינוי-וסתירה* ועד-אחד*, כופים את הבעל ומפרישים אותו ממנה<sup style="color: gray;">32</sup>. ויש מן הראשונים והאחרונים בדעת ראשונים שכתבו שכופים לגרשה<sup style="color: gray;">33</sup>, לפי שחוששים שיבא עליה<sup style="color: gray;">34</sup> או כדי שלא תתעגן<sup style="color: gray;">35</sup>. ויש מן הראשונים והאחרונים שכתבו שאין צריך לגרשה<sup style="color: gray;">36</sup>, שאין חוששים שמא יבא עליה לפי ששונא אותה ומאוסה היא בעיניו<sup style="color: gray;">37</sup>. להתיחד עימה, לסוברים שצריך לגרשה<sup style="color: gray;">38</sup>, אסור להתיחד עימה<sup style="color: gray;">39</sup>. לסוברים שאין צריך לגרשה<sup style="color: gray;">40</sup>, יש מן הראשונים והאחרונים שכתבו שאף להתיחד עימה מותר<sup style="color: gray;">41</sup>. ויש מן האחרונים שכתבו בדעת הראשונים שאף לסוברים שאין צריך לגרשה, להתיחד עימה אסור<sup style="color: gray;">42</sup>.
בעל שקנא לאשתו ונסתרה שאסורה עליו<sup style="color: gray;">43</sup>, יש מן הראשונים שכתבו שאין כופים אותו לפרוש ממנה<sup style="color: gray;">44</sup>. יש מן הראשונים שכתבו וכן מן האחרונים כתבו מסתימת הפוסקים שמפרישים אותו ממנה<sup style="color: gray;">45</sup>. להתיחד עמה, כתבו אחרונים שאף לסוברים שבזינתה בודאי, מותר להתיחד עימה<sup style="color: gray;">46</sup>, בנאסרה משום קינוי וסתירה אסור, לפי שאינו אלא מספק ואינה מאוסה עליו כל כך<sup style="color: gray;">47</sup>.
<h4>אשת קטן</h4>
אשת קטן* – על ידי יבום*, לסוברים כן<sup style="color: gray;">48</sup>, או שקדש לו אביו, לסוברים כן<sup style="color: gray;">49</sup> – שזינתה, יש מן הראשונים שכתבו שאינה נאסרת<sup style="color: gray;">50</sup>, לפי שנתמעטה מן הכתוב: אשת איש<sup style="color: gray;">51</sup>, ודורשים למעט אשת קטן<sup style="color: gray;">52</sup>, שאין לו אישות גמורה<sup style="color: gray;">53</sup>, או לפי שאין חייבים מיתה על אשת קטן<sup style="color: gray;">54</sup>. ויש מן הראשונים שכתבו שנאסרת<sup style="color: gray;">55</sup>. וע"ע יבום<sup style="color: gray;">56</sup>.
אשת קטן מדברי חכמים, באופן שהיתה זקוקה לו מן התורה, שנפלה לפניו ליבום<sup style="color: gray;">57</sup>, לסוברים שיבומו אינו קונה אלא מדברי חכמים<sup style="color: gray;">58</sup>, יש מן הראשונים סוברים שנאסרת, שכל-דתקון-רבנו-כעין-דאוריתא-תקון*<sup style="color: gray;">59</sup>. ויש מן הראשונים שכתבו שאינה נאסרת, שחכמים לא החמירו באישות מדבריהם להאסר בזנות<sup style="color: gray;">60</sup>. ויש מן האחרונים שכתבו שאף לסוברים שאשת איש מדברי חכמים, נאסרת לבעלה<sup style="color: gray;">61</sup>, אשת קטן אינה נאסרת, שנתמעטה אף בקידושין מדברי תורה<sup style="color: gray;">62</sup>. באופן שלא היתה זקוקה לו, כגון שקדש לו אביו אשה, לסוברים שמקודשת מדברי חכמים<sup style="color: gray;">63</sup>, כתבו אחרונים שאף לסוברים שבזקוקה לו נאסרת<sup style="color: gray;">64</sup>, באינה זקוקה לו אינה נאסרת, לפי שיכול לבטל הקידושין<sup style="color: gray;">65</sup>.
<h4>קטנה</h4>
סוטה קטנה* - שהגיעה לעונת הפעוטות*<sup style="color: gray;">66</sup> - נחלקו בה ראשונים ואחרונים בדעת תנאים ואמוראים: יש מן הראשונים והאחרונים שכתבו בדעת תנאים ואמוראים שמותרת לבעלה<sup style="color: gray;">67</sup>, לפי שלדעתם פיתוי קטנה חשוב אונס<sup style="color: gray;">68</sup>, לפי שדעתה קלה להתפתות<sup style="color: gray;">69</sup>, או לפי שאין לה תאוה לדבר<sup style="color: gray;">70</sup>, ויש מן האחרונים שכתבו שלדעתם האוסר הוא המעשה והרצון<sup style="color: gray;">71</sup>, ולקטנה חסר ברצון, ולפיכך מותרת<sup style="color: gray;">72</sup>. ויש מן האחרונים שכתבו שנלמד מן הכתוב: והיא<sup style="color: gray;">73</sup>, למעט קטנה, שאף שנתפשה מותרת<sup style="color: gray;">74</sup>, ויש מן האחרונים שכתבו שרצון של קטנה דינו כאונס, שהרי פטרה אותה התורה מעונשים<sup style="color: gray;">75</sup>, ואף לענין זנות אף על פי שעושה ברצון, דינה כאנוסה<sup style="color: gray;">76</sup>. ויש מן האחרונים שכתבו בדעת ראשונים שקטנה פחות מבת שתים עשרה - היינו קטנה בת מיאון*<sup style="color: gray;">77</sup> - שאין חוששים שהיא גדולה*, והיא אשת-איש* מדברי חכמים<sup style="color: gray;">78</sup>, מותרת, לפי שפיתויה אונס, אלא שקטנה בת שתים עשרה, אף על פי שבדקנוה ולא הביאה סימנים, שמעיקר הדין היא קטנה<sup style="color: gray;">79</sup>, חוששים שהביאה סמנים ונשרו, והיא גדולה, ויש לה רצון, לפי שהיא אשת איש מן התורה<sup style="color: gray;">80</sup>, ולפיכך אסורה לבעלה<sup style="color: gray;">81</sup>. ויש מן הראשונים ואחרונים שכתבו בדעת תנאים ואמוראים שאסורה לבעלה<sup style="color: gray;">82</sup>: יש מן הראשונים ואחרונים בדעת ראשונים שכתבו שסוטה קטנה שהשיאה אביה<sup style="color: gray;">83</sup>, אסורה לבעלה<sup style="color: gray;">84</sup>, וקטנה בת מיאון, מותרת לבעלה<sup style="color: gray;">85</sup>. בטעם הדבר שבהשיאה אביה אסורה לבעלה, יש מן הראשונים ואחרונים שכתבו בדעת תנאים ואמוראים לפי שלדעתם פיתוי קטנה חשוב רצון<sup style="color: gray;">86</sup>, שהוא חשוב מעילה בבעלה<sup style="color: gray;">87</sup>, ומהם שכתבו, שלדעתם המעשה הוא האוסר ואונס הוא פְטור<sup style="color: gray;">88</sup>, ופיתוי קטנה אינו חשוב אונס לפטור<sup style="color: gray;">89</sup>. ויש מן האחרונים שכתבו, שמדברי סופרים החשיבו פיתויה לרצון, ואסורה מדברי סופרים<sup style="color: gray;">90</sup>. ויש מן הראשונים שחילקו שקטנה שיש לה דעת רצון ותאוה, כגון בת עשר ומעלה או פחות לפי דעתה, פיתויה חשוב רצון, וקטנה שאין לה דעת רצון ותאוה, כגון עד גיל שש או יותר לפי דעתה, פיתויה חשוב אונס<sup style="color: gray;">91</sup>. ויש מן האחרונים שכתבו שבאופן שהיה הפיתוי על ידי הבועל, שנשמעה לו, פיתויה חשוב אונס, שכן דרך קטנים להשמע לגדולים, ובאופן שלא היה פיתוי מצד הבועל, אלא מעצמה נתפתתה, חשוב פיתויה רצון, לפי שניכר רצונה מתוך מעשיה<sup style="color: gray;">92</sup>. ויש מן האחרונים שכתבו שבאופן שמעשיה מוכיחים על מחשבתה למעול בבעלה, כגון שהשיאה אביה, שמעשה זנות הוא ודאי מעילה בבעל<sup style="color: gray;">93</sup>, אסורה, ובאופן שאין מעשיה מוכיחים על מחשבתה, כגון בת מיאון, שאפשר שמחשבתה למאן בבעלה, אינה אסורה<sup style="color: gray;">94</sup>. ויש מן האחרונים שכתבו שהוא ספק* אם הוא רצון או אונס, לפי שאין יודעים אם יכולה לעמוד על עצמה ולא להתפתות, וכשזינתה, חוששים שהיה ברצון, ואסורה<sup style="color: gray;">95</sup>, או שלדעתם ספק סוטה הוא כודאי<sup style="color: gray;">96</sup>. קטנה שהיא פחות מעונת הפעוטות, פיתויה אונס, שאינה יודעת ענין בעל כלל<sup style="color: gray;">97</sup>.
בטעם שקטנה בת מיאון מותרת, לסוברים שפיתוי קטנה חשוב רצון<sup style="color: gray;">98</sup>, יש מן הראשונים שכתבו לפי שהיא אשת-איש* מדברי חכמים, שהיא כפנויה שזינתה<sup style="color: gray;">99</sup>. ויש מן האחרונים שכתבו לפי שהוא ספק שמא אינה רוצה כלל את קידושיה, והוא כמיאון, ובטלו הקידושין למפרע<sup style="color: gray;">100</sup>. ויש מן האחרונים שכתבו לפי שאין לה תאוה וזנותה היא כמיאון<sup style="color: gray;">101</sup>.
סוטה קטנה, אף על פי שאינה עוברת איסור כשמזנה, שקטנה פטורה מכל המצות<sup style="color: gray;">102</sup>, מכל מקום אסורה לבעלה, לסוברים כן<sup style="color: gray;">103</sup>, לפי שמעלה בו מעל<sup style="color: gray;">104</sup>.
<h4>שוטה</h4>
סוטה שוטה, יש מן האחרונים שכתבו שלסוברים שקטנה אסורה אף שוטה אסורה, ולסוברים שקטנה מותרת, אף שוטה מותרת<sup style="color: gray;">105</sup>. ויש מן האחרונים שכתבו שאף לסוברים שקטנה אסורה, שוטה חשובה אנוסה ומותרת<sup style="color: gray;">106</sup>. ויש מן האחרונים שכתבו בדעת ראשונים שאף לסוברים שקטנה אנוסה ומותרת, שוטה אסור, לפי שקטנה אין לה תאוה<sup style="color: gray;">107</sup>, ושוטה יש לה תאוה<sup style="color: gray;">108</sup>. וע"ע שוטה.
<h4>חרשת</h4>
סוטה חרשת, יש מן האחרונים שכתבו שלסוברים שקטנה אסורה, אף חרשת אסורה, ולסוברים שקטנה מותרת, אף חרשת מותרת<sup style="color: gray;">109</sup>. ויש מן האחרונים שכתבו שאף לסוברים שקטנה מותרת<sup style="color: gray;">110</sup>, חרשת אסורה<sup style="color: gray;">111</sup>, לפי שקטנה אין לה תאוה<sup style="color: gray;">112</sup>, וחרשת יש לה תאוה<sup style="color: gray;">113</sup> או לפי שאינה יכולה למאן<sup style="color: gray;">114</sup>. וע"ע חרש<sup style="color: gray;">115</sup>.
<h4>שפחה חרופה</h4>
שפחה-חרופה* שזינתה, אינה נאסרת לבעלה, לפי שאין חייבים מיתה על בעילתה<sup style="color: gray;">116</sup>. על יבמה שזינתה ע"ע יבמה לשוק<sup style="color: gray;">117</sup>.
<h4>על ידי קטן</h4>
אשת איש שנבעלה על ידי קטן פחות מבן תשע, אינה אסורה לבעלה, לפי שאין ביאתו ביאה<sup style="color: gray;">118</sup>.
<h4>על ידי גוי</h4>
סוטה עם גוי, יש מן הראשונים שכתבו שאינה נאסרת לבעלה<sup style="color: gray;">119</sup>, לפי שביאת גוי אינה ביאה<sup style="color: gray;">120</sup>, ואין חייבים מיתה על ביאתו<sup style="color: gray;">121</sup>. ויש מן הראשונים והאחרונים שכתבו שנאסרת<sup style="color: gray;">122</sup>, שביאת גוי חשובה ביאה לענין זה<sup style="color: gray;">123</sup>, או לפי שלדעתם האיסור לבעלה תלוי בשם זונה שעליה<sup style="color: gray;">124</sup>, ואף שביאת גוי אינה חשובה ביאה, מכל מקום שם זונה עליה<sup style="color: gray;">125</sup>, או לפי שמכל מקום אדם הוא ויש כאן מעילה בבעלה<sup style="color: gray;">126</sup>. ויש מן האחרונים שכתבו בדעת ראשונים שאסורה מדברי חכמים<sup style="color: gray;">127</sup>.
<h4>על ידי בהמה</h4>
סוטה עם בהמה אינה נאסרת, לפי שאין זנות לבהמה<sup style="color: gray;">128</sup>, ויש מן האחרונים שכתבו בדעת ראשונים שלפי שאין זנות לבהמה נתמעטה מן הכתוב: איש<sup style="color: gray;">129</sup>.
<h4>באונס</h4>
אשת ישראל שנאנסה, מותרת לבעלה<sup style="color: gray;">130</sup>, מן הכתוב: והיא לא נתפשה<sup style="color: gray;">131</sup> שמשמע שאם נתפשה, מותרת<sup style="color: gray;">132</sup>. בגדר הפטור יש מן האחרונים שכתבו שכדי לאסור צריך מעשה ורצון, ובאונס שאין רצון, חסר בסיבת האיסור<sup style="color: gray;">133</sup>. ויש מן האחרונים שכתבו שאונס הוא פטור ככל התורה, שאף שיש מעשה האוסר, האונס מפקיע מהאיסור<sup style="color: gray;">134</sup>. תחילתה באונס וסופה ברצון, אבוה דשמואל סובר שאסורה<sup style="color: gray;">135</sup>, לפי שלדעתו המעשה והרצון אוסרים<sup style="color: gray;">136</sup>, וכיון שבסופה היתה ברצון יש כאן רצון ומעשה<sup style="color: gray;">137</sup>. ורב ורבא סוברים שמותרת, לפי שעל ידי אונס תחילת הבעילה, נכנס בה הרצון<sup style="color: gray;">138</sup>, ולדעתם המעשה הוא סיבת האיסור<sup style="color: gray;">139</sup>, ומעשה שהרצון שבו בא על ידי אונס שאין בידה שלא לרצות, יש בו פטור אונס<sup style="color: gray;">140</sup>.
סוטה שאין העדים מעידים אם זינתה ברצון או באונס, אסורה בודאי, לפי שסתם מזנה בחזקת רצון היתה<sup style="color: gray;">141</sup>. וע"ע אנוסה<sup style="color: gray;">142</sup>.
קטנה שהכניסה עצמה לפיתוי, כגון שנסתרה אחר קינוי וסתירה, יש מן האחרונים שכתבו שאף לסוברים שפיתוי קטנה הוא אונס, כשהכניסה עצמה היא כמכניסה עצמה לאונס, שחשוב רצון, ואסורה<sup style="color: gray;">143</sup>.
<h4>שוגגת שסוברת שמותר</h4>
סוטה הנשואה שסברה שמותר לזנות, יש מן הראשונים והאחרונים שכתבו שאסורה לבעלה<sup style="color: gray;">144</sup>, בטעם האיסור יש מן הראשונים שכתבו שהוא מדברי חכמים, שקנסו אשה שנשאה לאחר, שהיה לה לבדוק<sup style="color: gray;">145</sup>, ויש מן הראשונים שכתבו לפי שגדר האוסר אשה שזינתה לבעלה הוא מחמת שמעלה בו מעל<sup style="color: gray;">146</sup>, וכל שזינתה ברצון, אף בלא שעברה איסור, היא מועלת בבעלה<sup style="color: gray;">147</sup>. ויש מן האחרונים שכתבו שחשובה קרובה למזיד<sup style="color: gray;">148</sup>, לסוברים שאומר-מותר* חשוב קרוב למזיד<sup style="color: gray;">149</sup>, או לפי שהתכונה לזנות, ואף אם יאמרו לה שאסור, קשה לה הפרישה, ואין-אפוטרופוס-לעריות*<sup style="color: gray;">150</sup>. ויש מן האחרונים שכתבו לפי שהבעל אוסר את האשה על הבועל<sup style="color: gray;">151</sup>. ויש מן האחרונים שכתבו שמותרת לבעלה, לפי שלא עברה על איסור במזיד<sup style="color: gray;">152</sup>.
סוטה הארוסה שסברה שמותר לזנות, יש מן האחרונים שכתבו שלסוברים שטעם איסור נשואה שזינתה הוא משום שמעלה בבעלה<sup style="color: gray;">153</sup>, ארוסה אינה אסורה, לפי שכל שלא נכנסה לרשותו אין זנותה חשובה מעילה<sup style="color: gray;">154</sup>.
<h4>שוגגת שסברה שבעלה הוא</h4>
סוטה שוגגת, שסברה שבעלה הוא, מותרת<sup style="color: gray;">155</sup>, שהשגגה יש בה צד אונס<sup style="color: gray;">156</sup>, ואין כאן מעילה בבעל<sup style="color: gray;">157</sup>.
<h4>פיקוח נפש</h4>
זינתה לצורך פקוח-נפש*, אפילו באופן שאינה מחויבת ליהרג ולא לעבור<sup style="color: gray;">158</sup>, לסוברים שטעם האיסור לבעל בזנות הוא משום מעילתה בו<sup style="color: gray;">159</sup>, אסורה לבעלה<sup style="color: gray;">160</sup>. ולסוברים שטעם איסורה לבעלה משום עבירת האיסור<sup style="color: gray;">161</sup>, יש מן האחרונים שכתבו שאף בפקוח נפש חשובה עבירה<sup style="color: gray;">162</sup>. ויש מן האחרונים שחלקו שבאנסוה על הביאה בהפחדת מיתה, מותרת לבעלה, ובאנסוה בהריגה סתם, והיא מסרה עצמה לביאה להצילה, אסורה לבעלה, לפי שיש לה רצון להציל הנפש, ואינו חשוב אונס<sup style="color: gray;">163</sup>.
<h4>הוא בפיקוח נפש והיא נתרצית</h4>
סוטה שאיימו על הבועל שאם לא יבא עליה יהרגוהו והיא נתרצתה להצילו, יש מן האחרונים שכתבו שמותרת, לפי שהיא חשובה אנוסה<sup style="color: gray;">164</sup>. ויש מן האחרונים שכתבו שאסורה<sup style="color: gray;">165</sup> לפי שחשובה ברצון, הואיל ונהנית<sup style="color: gray;">166</sup>, או לפי שהיא מועלת בבעלה<sup style="color: gray;">167</sup>.
<h4>הוא שוגג והיא מזידה</h4>
סוטה מזידה שהבועל היה שוגג, אסורה<sup style="color: gray;">168</sup>, שהתר אונס נכתב בה<sup style="color: gray;">169</sup> . או שנתמעט מן הכתוב: לטמאה בה<sup style="color: gray;">170</sup>, שהדבר תלוי בה<sup style="color: gray;">171</sup>.
<h4>ברצון הבעל</h4>
זינתה ברצון והסכמת הבעל, יש מן האחרונים שכתבו שלסוברים שטעם האיסור לבעל בזנות הוא משום מעילתה בו<sup style="color: gray;">172</sup>, אינה נאסרת, שברצונו והסכמתו אינה מעילה בו<sup style="color: gray;">173</sup>. ויש מן האחרונים שכתבו שנאסרת, לפי שהיא מעילה בבעל בעיני שאר בני אדם<sup style="color: gray;">174</sup>.
<h4>בועל שאין חייבת עליו מיתה</h4>
בועל שאין הסוטה מתחייבת מיתה בבעילתו, יש מן האחרונים שכתבו שאינה נאסרת על בעלה<sup style="color: gray;">175</sup>. ויש מן האחרונים שכתבו שנאסרת<sup style="color: gray;">176</sup>.
<h4>באבר מת</h4>
סוטה שנבעלה באבר מת, יש מן האחרונים סוברים שאינה נאסרת, שלדעתם היא ביאה שאין חייבים בה מיתה, וכן הלכה<sup style="color: gray;">177</sup>, וכל ביאה שאין חייבים עליה מיתה, אינה אוסרת<sup style="color: gray;">178</sup>, ולסוברים שהיא ביאה שחייבים עליה מיתה<sup style="color: gray;">179</sup>, נאסרת<sup style="color: gray;">180</sup>. ויש מן האחרונים סוברים שנאסרת, שלהאסר על הבעל אין צריך ביאה שחייבים בה מיתה<sup style="color: gray;">181</sup>. ויש מן האחרונים שחלקו שאדם שיכול לבעול באבר חי ובעל באבר מת, אינה נאסרת, ואדם שבטבעו אינו יכול לבעול אלא באבר מת, נאסרת<sup style="color: gray;">182</sup>.
<h4>בקינוי וסתירה</h4>
סוטה שקינא לה בעלה, ונסתרה ונטמאה בודאי, כגון בעדים* או בעד-אחד*, יש מן האחרונים שכתבו בדעת ראשונים שאף באופנים שבסתם זנות אינה נאסרת על בעלה, כגון ביבמה שזינתה, לסוברים כן<sup style="color: gray;">183</sup>, או אשת קטן שזינתה, לסוברים כן<sup style="color: gray;">184</sup>, או שנבעלה באבר מת, לסוברים כן<sup style="color: gray;">185</sup>, בזינתה אחר קינוי-וסתירה*, נאסרת<sup style="color: gray;">186</sup>, לפי שבקינוי וסתירה נאסרת משום קפידת הבעל<sup style="color: gray;">187</sup>. ובדעת ראשונים אחרים כתבו שאינה נאסרת, לפי שאין סוטה נאסרת משום קפידת הבעל, אלא משום חשש הזנות, וכל שאינה נאסרת בסתם זנות, אינה נאסרת אף בקינוי וסתירה<sup style="color: gray;">188</sup>.
<h4>אשת איש מדברי חכמים</h4>
אשת איש מדברי חכמים, כגון אשת חרש* או קטנה* שהשיאוה אמה ואחיה<sup style="color: gray;">189</sup> או אשת איש שנתגרשה בגט* הכשר מן התורה ופסול מדברי חכמים<sup style="color: gray;">190</sup>, שזינתה, יש מן הראשונים והאחרונים שכתבו שאינה נאסרת על בעלה<sup style="color: gray;">191</sup>, שכל שאינה אשת איש מן התורה הרי היא כפנויה<sup style="color: gray;">192</sup>, שחכמים לא החמירו לאסרה על בעלה<sup style="color: gray;">193</sup>. ויש מן האחרונים שכתבו שאסורה לבעלה<sup style="color: gray;">194</sup>, שענין קידושין הוא שאסורה על כל העולם וכשמזנה נאסרת לבעלה<sup style="color: gray;">195</sup>, או לפי שכל-דתקון-רבנן-כעין-דאורייתא-תקון*<sup style="color: gray;">196</sup>.
<h4>נאמנות עד אחד בה</h4>
סוטה, אין עד-אחד* נאמן לאוסרה לבעלה בעודה תחתיו<sup style="color: gray;">197</sup>. אחר שגרשה יש מן האחרונים שצדדו בדעת אחרונים אחרים שנאמן, לפי שאינה תחתיו ועדותו אינה מוציאתה ממנו, ואינו חשוב דבר-שבערוה*<sup style="color: gray;">198</sup>. ויש מן האחרונים שכתבו שאינו נאמן<sup style="color: gray;">199</sup>, לפי שמעשה הזנות שנאמר עליו איסור טומאה<sup style="color: gray;">200</sup>, חשוב דבר שבערוה<sup style="color: gray;">201</sup> או לפי שכל עדות ע אשת איש החמורה חשוב דבר שבערוה<sup style="color: gray;">202</sup>. להתירה לו, יש מן האחרונים שכתבו שאינו נאמן<sup style="color: gray;">203</sup>, לפי שחשוב דבר-שבערוה*, שעל הסוטה אמר הכתוב: כי מצא בה ערות דבר<sup style="color: gray;">204</sup>, ומכתוב זה דורשים בגזרה-שוה* דבר דבר מן הכתוב על פי שנים עדים יקום דבר<sup style="color: gray;">205</sup> שאין דבר שבערוה פחות משנים<sup style="color: gray;">206</sup>. ויש מן האחרונים שכתבו שעד אחד נאמן להתירה לבעלה<sup style="color: gray;">207</sup>, לפי שאינו מוציא אשה מתחת בעלה ולאסרה עליו, ואין בה אלא איסור לא-תעשה*<sup style="color: gray;">208</sup>, אינו חשוב דבר שבערוה<sup style="color: gray;">209</sup>, ועוד שעל מעשה הזנות אומר שלא היה כלל ואין כאן דבר שבערוה<sup style="color: gray;">210</sup>.
לאוסרה על הבועל, יש מן האחרונים שכתבו שאף לסוברים שלענין לאסרה על בעלה אינו נאמן, לאסרה על הבועל נאמן, שאינו חשוב דבר שבערוה<sup style="color: gray;">211</sup>.
על נאמנות עד אחד בסוטה אחר קינוי וסתירה, ע"ע וע' קנוי וסתירה. על עדות על אשת איש שזינתה, אם צריכה להאמר בפני הבעל והאשה, ע"ע עדות. על חיוב מיתה על זנות, ע"ע חיבי מיתות בית דין<sup style="color: gray;">212</sup>.
<h3><b>בספק על ידי קינוי וסתירה</b></h3>
ספק סוטה, שנסתפק הדבר על ידי שבעלה קינא לה ונסתרה<sup style="color: gray;">213</sup>, אסורה עליו<sup style="color: gray;">214</sup>, מן הכתוב: ונטמאה<sup style="color: gray;">215</sup>, ודורשים שאשת איש שאחרי קינוי וסתירה ספק זינתה, אסורה<sup style="color: gray;">216</sup>, שאסרה הכתוב עד שיתברר הספק על ידי השקאתה<sup style="color: gray;">217</sup>, ואף על פי שהיה לנו להתירה מחמת שיש לה חזקת התר<sup style="color: gray;">218</sup>, מכל מקום אסורה, לפי שהספק בה כודאי<sup style="color: gray;">219</sup>, וחזקה* לא נאמרה אלא בספק<sup style="color: gray;">220</sup>, או לפי שהורעה החזקה מחמת הקינוי והסתירה<sup style="color: gray;">221</sup>, שיש רגלים לדבר<sup style="color: gray;">222</sup>, או לפי שעל דיני סוטה, חזקה אינה מועילה<sup style="color: gray;">223</sup>. ויש מן האחרונים שכתבו שאף בלא חזקה היה לנו להתירה, לפי שעל ידי הקינוי והסתירה אינו מתעורר ספק כלל, שהרי אין אוסרים על היחוד*<sup style="color: gray;">224</sup>, ובקינוי וסתירה חידשה התורה שאסורה<sup style="color: gray;">225</sup>. על גדר האיסור, עי' להלן<sup style="color: gray;">226</sup>.
על הקינוי והסתירה הגורמים לדיניה, ע"ע קנוי וסתירה. על ברור הדבר על ידי השקאתה מי סוטה ודיניה, ע"ע השקאת סוטה. על המגילה הנמחית במי סוטה, ע"ע מגילת סוטה. על מנחתה ודיניה, ע"ע מנחת סוטה.
<h4>שם האיסור</h4>
באיסורה לבעלה נחלקו ראשונים: יש מן הראשונים שכתבו שיש בה לא-תעשה*<sup style="color: gray;">227</sup> – הנאמר לענין סוטה ודאית<sup style="color: gray;">228</sup> - ולוקה עליה, לפי שספק בה כודאי<sup style="color: gray;">229</sup>, שלדעתם היינו שנוקטים שזינתה ודאי<sup style="color: gray;">230</sup>. ויש מן הראשונים שכתבו שאינה בלאו גמור, לפי שהוא ספק אם נטמאה<sup style="color: gray;">231</sup>, לפי שלדעתם ספק כודאי שנאמר בה, אינו אלא שנתחדש בה דין ודאי<sup style="color: gray;">232</sup>, וסוברים שאינו אלא לענין הדינים הכתובים בפרשתה, ולא תעשה שאינו כתוב בפרשתה, אין לענינו דין ודאי<sup style="color: gray;">233</sup>. ולדעתם וכן כתבו ראשונים ואחרונים בדעת ראשונים יש בה איסור עשה*, מן הכתוב: ונטמאה<sup style="color: gray;">234</sup>, הנאמר לאסור את הבעל<sup style="color: gray;">235</sup>. ולדעתם כתבו ראשונים שלוקה מכת-מרדות*<sup style="color: gray;">236</sup>.
<h4>גדר האוסר</h4>
בגדר האוסר יש מן האחרונים שכתבו בדעת ראשונים שהוא משום קפידת הבעל<sup style="color: gray;">237</sup>. ויש מן האחרונים שכתבו בדעת ראשונים שהוא משום ביאת איסור<sup style="color: gray;">238</sup>.
<h4>ספק כודאי</h4>
איסור הסוטה בספק שעל ידי קינוי וסתירה הוא כודאי<sup style="color: gray;">239</sup>, לפי שרגלים לדבר שנבעלה<sup style="color: gray;">240</sup>. יש מן האחרונים שכתבו שהתורה הגדירה את איסורה כאיסור טומאה<sup style="color: gray;">241</sup>, ועליו נאמר שהוא כודאי<sup style="color: gray;">242</sup>, ויש מן האחרונים שכתבו שהוא חידוש באיסור סוטה שהוא כודאי<sup style="color: gray;">243</sup>, שהרי אסרתה תורה כנגד החזקה, לסוברים שיש לה חזקת התר<sup style="color: gray;">244</sup>, או לסוברים שחזקת התר שלה התערערה<sup style="color: gray;">245</sup>, שהרי אסרתה התורה לבועל אף באופן ששניהם טוענים בודאי שלא נטמאה<sup style="color: gray;">246</sup>, או שהרי אסרתה התורה מפורש לתרומה, ואף על פי שבלא איסור מפורש אסורה מספק<sup style="color: gray;">247</sup>. בגדר האיסור כודאי כתבו אחרונים שיש מן הראשונים סוברים שהוא שמחזיקים שזינתה ודאי<sup style="color: gray;">248</sup>, ויש ראשונים סוברים שהוא אסור אף אם לפי האמת לא נבעלה<sup style="color: gray;">249</sup>, שאף שהוא ספק, גזרה התורה שיש בה דין ודאי<sup style="color: gray;">250</sup>, והוא איסור בפני עצמו – מן הכתוב: ונטמאה הנאמר בספק סוטה<sup style="color: gray;">251</sup> - שבספק יש איסור ודאי<sup style="color: gray;">252</sup>. ויש מן הראשונים שכתבו שלענין דינים שהם חומרא, נאמר שהיא כודאי<sup style="color: gray;">253</sup>. ויש מן האחרונים שכתבו שרק על דינים שאמרה התורה טומאה, הוא כודאי, אבל לענין שאר איסורים, כגון איסור זונה, לא נאמר שהוא כודאי<sup style="color: gray;">254</sup>. וע"ע ספק טומאה. ויש מן האחרונים שכתבו בדעת אמוראים בירושלמי שאינו דין מיוחד כודאי, אלא שמשום הקינוי והסתירה שהם רגלים לדבר, נוטה הדבר לאיסור<sup style="color: gray;">255</sup>.
<h4>ספק ברשות הרבים</h4>
סוטה שנסתפק לנו אם זינתה ברשות-הרבים*, יש מן האחרונים שמשמע מדבריהם שמותרת<sup style="color: gray;">256</sup>, לפי שלדעתם איסורה הוא איסור טומאה<sup style="color: gray;">257</sup>. ויש מן האחרונים שכתבו שבאופן שחשובה סתירה<sup style="color: gray;">258</sup>, אסורה, ובאופן שאינה חשובה סתירה<sup style="color: gray;">259</sup>, מותרת, לפי שלדעתם איסורה הוא חידוש באיסור סוטה<sup style="color: gray;">260</sup>, ולענין איסורים לא נאמר חילוק בין רשות היחיד לבין רשות הרבים<sup style="color: gray;">261</sup>. ויש מן האחרונים שכתבו שזנות חשובה לעולם כרשות-היחיד*<sup style="color: gray;">262</sup>. וע"ע ספק-טומאה.
<h4>ספק באין דעת לישאל</h4>
ספק סוטה שאין לבועל ולסוטה דעת לישאל<sup style="color: gray;">263</sup>, יש מן האחרונים שכתבו שמותרת<sup style="color: gray;">264</sup>, לפי שלדעתם איסורה הוא איסור טומאה<sup style="color: gray;">265</sup>, ובטומאה כל שאין בו דעת לישאל, טהור<sup style="color: gray;">266</sup>. ויש מן האחרונים שכתבו שאסורה, לפי שלדעתם איסורה הוא חידוש באיסור לטומאה<sup style="color: gray;">267</sup>, ולענין איסורים לא נאמר חילוק בין אין בו דעת לישאל לבין יש בו דעת לישאל<sup style="color: gray;">268</sup>.
<h4>ספק בלא קינוי וסתירה</h4>
ספק סוטה, שנסתפק הדבר בלא קינוי וסתירה, אם חשוב כודאי, נחלקו בו ראשונים ואחרונים בדעת אמוראים, יש מן האחרונים שכתבו וכן כתבו אחרונים בדעת ר' יוחנן בירושלמי<sup style="color: gray;">269</sup> שאינו כודאי<sup style="color: gray;">270</sup>, לפי שאין רגלים לדבר<sup style="color: gray;">271</sup>, או לפי שספק כודאי הוא מדיני הקינוי, וכשאין קינוי לא נאמר דין ודאי<sup style="color: gray;">272</sup> או לפי שהסוטה לא גרמה לעצמה להאסר<sup style="color: gray;">273</sup> או לפי שבלא קינוי וסתירה אינו חשוב שהוחזק ספק, שלא נחשדו בנות ישראל על העריות*, וכל שלא הוחזק ספק, לא שייך ספק כודאי<sup style="color: gray;">274</sup>. ויש מן הראשונים והאחרונים שכתבו וכן כתבו אחרונים בדעת סתם ירושלמי<sup style="color: gray;">275</sup> שהוא כודאי<sup style="color: gray;">276</sup>. ויש מן האחרונים שכתבו בדעת ראשונים שבאופן שהספק נולד בהיותה אשת איש, הספק כודאי, ובאופן שהספק הוא אם זינתה קודם היותה אשת איש, לדעת סתם ירושלמי<sup style="color: gray;">277</sup>, הוא כודאי, ולדעת ר' יוסי בירושלמי<sup style="color: gray;">278</sup> וסתם בבלי<sup style="color: gray;">279</sup>, אינו כודאי<sup style="color: gray;">280</sup>. ויש מן האחרונים שכתבו שבספק אם ברצון או באונס, אינו כודאי, לפי שאינו ספק טומאה שלכל הצדדים היתה טומאה, שאף לצד האונס נטמאה, אלא שהאונס מתירה<sup style="color: gray;">281</sup>, ובשאר ספקות, הוא ספק טומאה ואסורה כודאי<sup style="color: gray;">282</sup>.
<h4>בנסתרה עם שנים</h4>
קינא לה בעלה שלא להסתר עם שנים<sup style="color: gray;">283</sup>, ונסתרה עם שניהם כאחד, לסוברים שאסורה לשניהם<sup style="color: gray;">284</sup>, יש מן האחרונים שכתבו שבאופן שנסתרה כדי טומאה לאחד, אינה אסורה כודאי אלא ככל ספק-אסור*, לפי שאי אפשר שאסורה לשניהם<sup style="color: gray;">285</sup>, ואין מעמידים אותם על חזקת התר<sup style="color: gray;">286</sup>, לסוברים שיש לאשת-איש* חזקת התר לאחר התרה מבעלה<sup style="color: gray;">287</sup>, לפי שהוא ספק אחד על שניהם<sup style="color: gray;">288</sup>. ויש מן האחרונים שכתבו שאסורה כודאי, שבמקום שאין חזקת התר, חידשה התורה שאסורה אף באופן שודאי אינו יכול להיות<sup style="color: gray;">289</sup>.
<h4>על ידי קטן</h4>
סוטה שבעלה קינא לה מקטן בן תשע<sup style="color: gray;">290</sup>, שביאתו ביאה<sup style="color: gray;">291</sup>, ונסתרה איתו, נאסרת לבעלה<sup style="color: gray;">292</sup>. קטן פחות מבן תשע, אינה נאסרת<sup style="color: gray;">293</sup>, יש מן האחרונים שכתבו בדעת ראשונים שהוא מסברא<sup style="color: gray;">294</sup>, שאין ביאתו ביאה לכל דבר<sup style="color: gray;">295</sup>, וכל ביאה שאינו חייב מיתה בה, אינו נאסר בה<sup style="color: gray;">296</sup>. ויש מן הראשונים שכתבו שנתמעט מן הכתוב: איש<sup style="color: gray;">297</sup>, לפי שלדעתם אף בביאה שאינו חייב בה מיתה אפשר שנאסרת על בעלה, לפי שמקפיד על כך<sup style="color: gray;">298</sup>, ומשום מיעוט הכתוב בלבד מותרת<sup style="color: gray;">299</sup>.
<h4>בא עליה באיסור</h4>
סוטה שבעלה בא עליה באיסור, יש מן האחרונים שכתבו שאין לה לסייע לו, אף שיודעת שטהורה היא, לפי שלדעתם איסורה לו הוא ודאי, אף אם לפי האמת לא נטמאה<sup style="color: gray;">300</sup>.
סוטה שבא בעלה עליה קודם ששתתה, שנעשית זונה*, לסוברים כן<sup style="color: gray;">301</sup>, ונתברר בעדים לאחר מכן שלא נטמאה, יש מן האחרונים שכתבו שחשובה זונה, לפי שבשעה שבא עליה היה איסורה ודאי<sup style="color: gray;">302</sup>. ויש מן האחרונים שכתבו שאינה חשובה זונה, לפי שרק בספק היה לנו להחזיקה שאסורה לבעלה כודאי זינתה<sup style="color: gray;">303</sup>, וכל שנתברר שלא זינתה נתברר שלא היתה אסורה כלל<sup style="color: gray;">304</sup>.
<h4>איסור לסוטה שיודעת שטהורה</h4>
סוטה ספק שהיא עצמה יודעת שלא זינתה, יש מן האחרונים סוברים שאסורה לבעלה, לפי שלדעתם איסור סוטה הוא איסור בפני עצמו שכל שקינא לה בעלה ונסתרה, אסורה<sup style="color: gray;">305</sup>. ויש מן האחרונים שכתבו בדעת תנאים שלפי שבעלה עובר איסור, לפי שעליו אסרה התורה שאינו יודע<sup style="color: gray;">306</sup>, אף היא אסורה מן הכתוב: איש איש<sup style="color: gray;">307</sup> ודרש ר' עקיבא שאסורה אשה כאיש<sup style="color: gray;">308</sup>. ויש מן האחרונים סוברים שכל שהיא יודעת האמת ואין לה ספק, מותרת, לפי שלא נאמר איסור אלא למסופק בדבר<sup style="color: gray;">309</sup>.
<h3><b>האיסור לבועל ולנסתר עמה</b></h3>
אשת איש שזינתה או שבעלה קינא לה ונסתרה, אסורה על הבועל או הנסתר עמה<sup style="color: gray;">310</sup>. שנאמר: ונטמאה<sup style="color: gray;">311</sup>, ודורשים ו המיותר, שכשם שנטמאה לבעל נטמאה אף לבועל או לנסתר עמה<sup style="color: gray;">312</sup>, או שנאמר פעמים נטמאה<sup style="color: gray;">313</sup>, ודורשים אחד לבעל ואחד לבועל או לנסתר עמה<sup style="color: gray;">314</sup>.
<h4>שם האיסור</h4>
בשם האיסור לנסתר עמה נחלקו ראשונים ואחרונים: יש מן הראשונים סוברים שהוא בלא-תעשה<sup style="color: gray;">315</sup>. ויש מן הראשונים והאחרונים סוברים שהוא איסור עשה*<sup style="color: gray;">316</sup>. ויש הסוברים שהוא אזהרה, ואין לה עיקר מן התורה<sup style="color: gray;">317</sup>.
<h4>גדר האיסור</h4>
בגדר האיסור לבועל, יש מן האחרונים סוברים שהוא משום שאסר אותה על בעלה<sup style="color: gray;">318</sup>. ויש מן האחרונים סוברים שהוא משום מעשה הטומאה שעשה<sup style="color: gray;">319</sup>.
<h4>אסורה עד שתשתה</h4>
סוטה שקינא לה בעלה ונסתרה, אסורה לנסתר עמה עד שתשתה מי-סוטה*<sup style="color: gray;">320</sup>, וכל שלא שתתה, אף על פי שהוא מחמת הבעל, כגון שאמר איני משקה<sup style="color: gray;">321</sup>, אסורה<sup style="color: gray;">322</sup>, שאין לה תקנה אלא בשתית המים<sup style="color: gray;">323</sup>. בזמן הזה, שאין השקאת מי סוטה, אסורה לו לעולם<sup style="color: gray;">324</sup>.
<h4>בטוענים ודאי שטהורה</h4>
סוטה שקינא לה בעלה ונסתרה, וטוענים האשה והנסתר עמה שלא נטמאה, ואין הבעל רוצה להשקותה<sup style="color: gray;">325</sup>, יש מן האחרונים שכתבו שאסורים<sup style="color: gray;">326</sup>, לפי שעשתה התורה את האיסור כודאי<sup style="color: gray;">327</sup> או לפי שהוא איסור מחודש לנסתר עמה, לפי שמחמתו אסורה לבעל<sup style="color: gray;">328</sup>. ויש מן האחרונים שכתבו שכל שאסורה מחמת הבעל שאינו רוצה להשקותה, וטוענים ודאי שלא נטמאה, מותרת לנסתר עמה<sup style="color: gray;">329</sup>.
<h4>הוא מזיד ואשת ישראל שוגגת או אנוסה</h4>
אשת ישראל שזינתה שוגגת או אנוסה – שמותרת לבעלה<sup style="color: gray;">330</sup> - והבועל מזיד, יש מן האמוראים שנראה בדבריהם וכן כתבו ראשונים ואחרונים שמותרת לבועל<sup style="color: gray;">331</sup>, שמסברא אין לאוסרה על הבועל כשאינה נאסרת על בעלה<sup style="color: gray;">332</sup>, או לפי שהכל תלוי באשה<sup style="color: gray;">333</sup>, מן הכתוב: לטמאה בה<sup style="color: gray;">334</sup>, והיינו לפי שהאיסור לבועל הוא משום טומאת האשה<sup style="color: gray;">335</sup>, וכל שאינה נאסרת על בעלה, לא נטמאה<sup style="color: gray;">336</sup>, שאין שם סוטה עליה, שעיקר שם סוטה הוא משום איסורה לבעל, וכשאין שם סוטה עליה, אינה אסורה לבועל<sup style="color: gray;">337</sup>, או שכך הוא הלימוד מן הכתוב: ונטמאה<sup style="color: gray;">338</sup> לאיסור הבעל<sup style="color: gray;">339</sup> והבועל<sup style="color: gray;">340</sup>, שכשם שאסורה לבעל אסורה לבועל<sup style="color: gray;">341</sup>, שאיסורה לבועל משום שאסרה על בעלה<sup style="color: gray;">342</sup>. ויש מן האמוראים בירושלמי שאמרו וכן כתבו אחרונים בדעת אמוראים אחרים בבבלי שאסור בה<sup style="color: gray;">343</sup>, לפי שהמעשה שלו במזיד, אוסר אותה עליו<sup style="color: gray;">344</sup>. ויש מן האחרונים שכתבו בדעת ראשונים שאסורה על הבועל משום קנס<sup style="color: gray;">345</sup>.
<h4>כשהבעל מאמינה</h4>
אשה שאמרה שזינתה והאמינה בעלה, שאסורה עליו אפילו אם חזרה בה האשה, ששויא אנפשה חתיכה דאיסורא<sup style="color: gray;">346</sup>, יש מן האחרונים שכתבו שאף על הבועל, אף על פי שמכחיש, אסורה, הואיל ונאסרה מחמתו על בעלה<sup style="color: gray;">347</sup>.
<h4>כשהבעל אינו יודע</h4>
סוטה שאין הבעל יודע שזינתה, כגון כשאין עדים בדבר, ולפיכך סובר שמותרת לו, כתבו ראשונים שאף לסוברים שכשמותרת לבעל מותרת לבועל<sup style="color: gray;">348</sup>, באינו יודע, אסורה לבועל<sup style="color: gray;">349</sup>, שלפי האמת אסורה לבעל<sup style="color: gray;">350</sup>. ויש מן האחרונים שכתבו שכל שאין הבעל יודע שאשתו זינתה, ולכך בפועל מותרת לו, לסוברים שכשמותרת לבעל מותרת לבועל<sup style="color: gray;">351</sup>, אף לבועל מותרת<sup style="color: gray;">352</sup>.
<h4>הוא מזיד ואשת כהן אנוסה</h4>
אשת כהן שנאנסה והבועל מזיד, יש מן הראשונים והאחרונים שכתבו שאסור בה<sup style="color: gray;">353</sup>, לפי שנאסרה לבעלה כהן<sup style="color: gray;">354</sup>, וכל בועל שמחמתו נאסרה אשה על בעלה, נאסר בה<sup style="color: gray;">355</sup>. ויש מן האחרונים שכתבו שמותרת<sup style="color: gray;">356</sup>, לפי שהאיסור לבועל התלוי באיסור לבעל נאמר באשת ישראל, ואין לך בו אלא חידושו שהיא ברצון<sup style="color: gray;">357</sup> או לפי שהמיעוט שנאמר על אונס<sup style="color: gray;">358</sup>, על כל הפרשה נאמר<sup style="color: gray;">359</sup>.
אשת כהן שנאנסה, שהיתה אסורה לבעלה כהן, כגון שנאנסה קודם לכן, יש מן האחרונים שכתבו שמותרת לבועל שני, שהרי לא אסרה על בעלה<sup style="color: gray;">360</sup>. ויש מן האחרונים שנסתפקו בדבר<sup style="color: gray;">361</sup>.
<h4>הוא שוגג והיא מזידה</h4>
סוטה שהיה בועלה שוגג, יש מן האמוראים בירושלמי וכן יש מן הראשונים שפסקו שאסור בה<sup style="color: gray;">362</sup>, מן הכתוב: לטמאה בה<sup style="color: gray;">363</sup>, לפי שכל שאסר אותה לבעלה אסור בה<sup style="color: gray;">364</sup>.
<h4>בועל שני</h4>
סוטה האסורה, וזינתה שנית עם בועל שני, יש מן האחרונים שכתבו שמן התורה מותרת לשני, לפי שלא אסרה על בעלה, שהיתה כבר אסורה עליו משום הבועל הראשון<sup style="color: gray;">365</sup>, ומהם שכתבו שאסורה משום קנס<sup style="color: gray;">366</sup>. ויש מן האחרונים שכתבו שאסורה על השני<sup style="color: gray;">367</sup> ואפילו הוא שוגג אם היא מזידה<sup style="color: gray;">368</sup>, לפי שלדעתם האיסור לבועל הוא משום המעשה שלו<sup style="color: gray;">369</sup> או לפי שאף הזנות עם השני היא סיבה לאסרה על בעלה<sup style="color: gray;">370</sup>.
<h4>בגוי שנתגיר</h4>
בועל גוי שנתגיר, יש מן הראשונים והאחרונים שכתבו שמותר בה<sup style="color: gray;">371</sup>, לפי שביאתו אינה חשובה ביאה<sup style="color: gray;">372</sup>, או לפי שהיתה אסורה עליו קודם שבא עליה<sup style="color: gray;">373</sup>, או לפי שגר* שנתגיר כקטן שנולד<sup style="color: gray;">374</sup>. ויש מן הראשונים והאחרונים בדעת ראשונים שכתבו שאסור בה<sup style="color: gray;">375</sup>, לפי שביאתו חשובה ביאה לענין זה<sup style="color: gray;">376</sup>, ולדעתם מה שהיתה אסורה עליו אינה מתירתו<sup style="color: gray;">377</sup>.
<h4>באסורה עליו קודם הזנות</h4>
בועל, שהסוטה היתה אסורה עליו באיסור אחר קודם הזנות, כגון שהיתה אחות אשתו<sup style="color: gray;">378</sup>, יש מן הראשונים שנראה בדבריהם שלא נאסר בה באיסור סוטה, ומותר בה כשניתר האיסור האחר, כגון שמתה אשתו וניתר באחותה<sup style="color: gray;">379</sup>, לפי שאין לדרוש עליה: ונטמאה<sup style="color: gray;">380</sup>, שהרי בשעת הזנות היתה אסורה עליו<sup style="color: gray;">381</sup>, או לפי שאין-אסור-חל-על-אסור*<sup style="color: gray;">382</sup>. ויש מן האחרונים שנראה בדבריהם שאסור בה<sup style="color: gray;">383</sup>, שדורשים ונטמאה<sup style="color: gray;">384</sup> לזמן שאחר מיתת אשתו<sup style="color: gray;">385</sup>, או דורשים שנטמאה אם לא היה איסור אחר<sup style="color: gray;">386</sup>, או שדורשים שנטמאה באיסור של טומאה<sup style="color: gray;">387</sup>, או סברא שהיא ככל סוטה אלא שאיסורה מיתלי תלי עד שיותר איסור אחות אשה<sup style="color: gray;">388</sup>.
<h4>באסורה לבעל קודם הזנות</h4>
סוטה שהיתה אסורה לבעלה קודם הזנות, כגון אלמנה-לכהן-גדול* או ממזרת לישראל, יש מן האחרונים שכתבו לדעת רבא שפרש את המשנה שאלמנה לכהן גדול וממזרת לישראל אינן שותות מי סוטה<sup style="color: gray;">389</sup>, לענין כתובה*<sup style="color: gray;">390</sup>, שאינה נאסרת לבועל, לפי שלדעתו האיסור לבועל הוא משום שאסרה על בעלה<sup style="color: gray;">391</sup>. ולדעת ר' יהודה מדיסקרתא נאסרת לבועל<sup style="color: gray;">392</sup>, לפי שלדעתו האיסור לבועל משום מעשה הזנות שלו<sup style="color: gray;">393</sup>. ויש מן האחרונים שכתבו שלדברי הכל אסורה משום הכתוב: אחרי אשר הוטמאה<sup style="color: gray;">394</sup>, שנאמר בכל אשה שנבעלה לאחר<sup style="color: gray;">395</sup>.
<h4>איסורה על ידי שתית מי סוטה</h4>
סוטה האסורה על בעלה על ידי קינוי-וסתירה*, שדינה שתשתה מי סוטה<sup style="color: gray;">396</sup>, שתתה והיתה טהורה, מותרת לבעלה<sup style="color: gray;">397</sup>. שתתה ומתנונת והולכת כדרך ניוון סוטה, בבטן וירך<sup style="color: gray;">398</sup>, אסורה לבעלה<sup style="color: gray;">399</sup>. שתתה והיתה מתנוונת והולכת שלא כדרך ניוון סוטה, כגון שראשה ואבריה כבדים, מותרת לבעלה<sup style="color: gray;">400</sup>. וע"ע השקאת סוטה<sup style="color: gray;">401</sup>.
<h4>בנתברר שאינה אשת איש</h4>
אשת איש שזינתה והתברר שלא היתה אשת איש באותה שעה, כגון שבשעת הזנות היה בעלה מת ונודע לה לאחר הזנות, מותרת לבועל<sup style="color: gray;">402</sup>.
על אשת איש שספק אם זינתה, אם מעמידים על חזקה, ע"ע חזקה דמעיקרא<sup style="color: gray;">403</sup>.
<h3><b>לכהן ולתרומה</b></h3>
<h4>האיסור לכהן</h4>
סוטה, אף באופן שנסתפק הדבר על ידי שבעלה קינא לה ונסתרה<sup style="color: gray;">404</sup>, אסורה לכהן<sup style="color: gray;">405</sup>, יש מן התנאים סוברים שדורשים מן הכתוב: ונטמאה הכתוב ארבע פעמים<sup style="color: gray;">406</sup>, לבעל<sup style="color: gray;">407</sup> לבועל<sup style="color: gray;">408</sup> ולתרומה<sup style="color: gray;">409</sup>, ודורשים שאף לכהן אסורה<sup style="color: gray;">410</sup>, ויש מן התנאים סוברים שאין דורשים אלא מן הכתוב שלוש פעמים, לבעל לבועל ולתרומה, ולכהונה אסורה מקל וחומר מאיסורה בתרומה<sup style="color: gray;">411</sup>. יש מן הראשונים שכתבו שסוטה האסורה משום קנוי-וסתירה* הוא איסור מספק<sup style="color: gray;">412</sup>, לפי שלדעתם איסור לכהן נלמד בקל וחומר מאיסור בתרומה<sup style="color: gray;">413</sup>, וכיון שלתרומה הוא ספק<sup style="color: gray;">414</sup>, אף לכהן הוא ספק.
<h4>גדר האיסור</h4>
בגדר האיסור יש מן האחרונים שכתבו שמה שנטמאה לבעלה היא האוסרתה לכהונה<sup style="color: gray;">415</sup>. ויש מן האחרונים שכתבו שמעשה הזנות הוא האוסרה לכהונה<sup style="color: gray;">416</sup>.
<h4>אשת כהן באונס</h4>
<blockquote>אשת כהן שנאנסה, אסורה לבעלה, מן הכתוב: והיא לא נתפשה<sup style="color: gray;">417</sup>, שבאשת ישראל דורשים שבאונס מותרת<sup style="color: gray;">418</sup>, מיעט הכתוב: היא, שיש אחרת האסורה, היינו אשת כהן<sup style="color: gray;">419</sup>. איסורה הוא משום הלאו הנאמר בסוטה ודאית<sup style="color: gray;">420</sup>, שלא מיעטה הכתוב ממנו<sup style="color: gray;">421</sup>. על איסורה משום זונה, ע"ע אשת כהן<sup style="color: gray;">422</sup>.</blockquote>
<h4>אשת ישראל באונס</h4>
<blockquote>אשת ישראל שנאנסה רב ששת אמר שאסורה לכהונה<sup style="color: gray;">423</sup>, בטעם הדבר שאסורה, יש מן הראשונים שכתבו שהאיסור לכהונה הנלמד מן הכתוב: ונטמאה<sup style="color: gray;">424</sup> לא נאמר בו מיעוט באונס<sup style="color: gray;">425</sup>, לפי שלדעתם הטומאה לבעל היא האוסרתה לכהונה<sup style="color: gray;">426</sup>. ויש מן הראשונים שכתבו שאסורה מטעמים אחרים<sup style="color: gray;">427</sup>, לפי שלדעתם מעשה הזנות אוסרה משום טומאה לכהונה<sup style="color: gray;">428</sup>, ובאונס אינו חשוב מעשה זנות<sup style="color: gray;">429</sup>. בדעת רבה שאמר שאשת כהן שנאנסה אסורה לכהונה יש מן הראשונים סוברים שאף אשת ישראל אסורה<sup style="color: gray;">430</sup>. ויש מן הראשונים סוברים שאשת ישראל מותרת<sup style="color: gray;">431</sup>, שמתוך שהותר לבעלה הותרה אף לכהונה<sup style="color: gray;">432</sup>.</blockquote>
<h4>האיסור בתרומה</h4>
סוטה, אף באופן שנסתפק הדבר על ידי שבעלה קינא לה ונסתרה<sup style="color: gray;">433</sup>, אסורה באכילת תרומה<sup style="color: gray;">434</sup>, מן הכתוב: ונטמאה הכתוב שלוש פעמים<sup style="color: gray;">435</sup>, ומאחד מהם דורשים שאסורה בתרומה<sup style="color: gray;">436</sup>. יש מן הראשונים שכתבו שלסוטה ודאית<sup style="color: gray;">437</sup>, הוא איסור ודאי, ולסוטה מספק<sup style="color: gray;">438</sup>, הוא איסור מספק<sup style="color: gray;">439</sup>, לפי שלדעתם הכתוב נאמר בסוטה ודאי, ובספק סוטה, אף על פי שלענין איסור לבעלה אף בספק סוטה הוא איסור ודאי<sup style="color: gray;">440</sup>, לענין תרומה וכהונה אינו אלא ספק, וחוששים לאיסור, ואין מעמידים על חזקתה<sup style="color: gray;">441</sup>, או שלדעתם ספק כודאי הנאמר בסוטה הוא איסור בפני עצמו<sup style="color: gray;">442</sup> ואינו נאמר אלא למי שנוגע לו, כגון הבעל, ולמי שאינו נוגע לו, כגון לבית-דין*, נשאר ספק<sup style="color: gray;">443</sup>. ויש מן האחרונים שכתבו שהסוטה עצמה שיודעת שלא זינתה, מותרת בתרומה, והאיסור בתרומה הוא כלפי בית-דין, שעליהם למונעה מלאכול תרומה או שלא להאכילה בתרומה<sup style="color: gray;">444</sup>.
<h3><b>הפסד זכויותיה</b></h3>
<h4>סוטה ודאית</h4>
<blockquote>סוטה ודאית - אפילו סברה שמותר לזנות<sup style="color: gray;">445</sup> - אינה גובה עיקר ותוספת כתובתה ולא אחד מתנאי כתובתה<sup style="color: gray;">446</sup>. נכסי-מלוג* הקיימים, אינה מפסידה, שאין קיימים, מפסידה<sup style="color: gray;">447</sup>. נכסי-צאן-ברזל*, יש מן האחרונים שכתבו בדעת ראשונים שאינה מפסידה, לפי שהוא כמו חוב בעלמא<sup style="color: gray;">448</sup>. ויש מן הראשונים והאחרונים שכתבו בדעת ראשונים שמפסידה<sup style="color: gray;">449</sup>, לפי שמיד שהכניסתם לו חשובים ברשותו<sup style="color: gray;">450</sup>. ויש מן הראשונים והאחרונים בדעת ראשונים שכתבו שנכסים הקיימים אינה מפסידה, ואם אינם קיימים, אין מוציאים מהבעל<sup style="color: gray;">451</sup>. בטעם שאינם כחוב בעלמא, כתבו אחרונים לפי שמעיקר הדין אינו חייב באחריותם, וחכמים תקנו שחייב<sup style="color: gray;">452</sup>. להלכה בין נכסי מילוג ובין נכסי צאן ברזל, הקיימים יש לה, ושאינם קיימים, אין לה<sup style="color: gray;">453</sup>. מעות נדוניה שהכניסה לו, יש מן האחרונים שכתבו בדעת ראשונים שיש לה, לפי שהוא כמו חוב בעלמא<sup style="color: gray;">454</sup>. ויש מן האחרונים שכתבו שחשובים כאינם קיימים, שלהוצאה ניתנו<sup style="color: gray;">455</sup>. ויש מן האחרונים שכתבו בדעת ראשונים שהמעות עצמם שקבל, חשובים קיימים, ומעות שהוציאם, חשובים אינם קיימים<sup style="color: gray;">456</sup>, ואפילו לדעתם, חפצים הקיימים שקנה במעות שקבל, חשובים קיימים<sup style="color: gray;">457</sup>. בטעם שמפסידה כתבו ראשונים לפי שמעשיה גרמו לה להאסר על בעלה<sup style="color: gray;">458</sup>, ואין הבעל מתחייב בהם אלא על דעת שלא תזנה תחתיו<sup style="color: gray;">459</sup>. בגדר סיבת ההפסד יש מן האחרונים שכתבו שגרימתה לאוסרה לבעלה מפסידה כתובתה<sup style="color: gray;">460</sup>. ויש מן האחרונים שכתבו שעצם מעשה זנות מפסידה כתובתה<sup style="color: gray;">461</sup>. את מה שהכניסה לו מפסידה משום קנס<sup style="color: gray;">462</sup>.</blockquote>
<h4>ספק סוטה</h4>
<blockquote>ספק סוטה שאינה יכולה לשתות מי-סוטה*, משעת סתירה, כגון ארוסה<sup style="color: gray;">463</sup> או איסורי לאו<sup style="color: gray;">464</sup>, אין לה כתובה<sup style="color: gray;">465</sup>.</blockquote>
<h4>מחמת הבעל</h4>
<blockquote>ספק סוטה שאינה יכולה לשתות מי סוטה מחמת הבעל, כגון מת הבעל<sup style="color: gray;">466</sup>, וטוענת ברי שטהורה, בית הלל אומרים אין לה כתובה<sup style="color: gray;">467</sup>, שכיון שעשתה אותה התורה ספק – היינו שספק סוטה כודאי<sup style="color: gray;">468</sup> - אינה נאמנת בטענת ברי<sup style="color: gray;">469</sup>. או לפי שאסרה עצמה בפשיעותה, וכל שאין לה טענה שישקנה ויברר<sup style="color: gray;">470</sup>, אינה גובה כתובה<sup style="color: gray;">471</sup>. ובית שמאי אומרים גובה כתובתה<sup style="color: gray;">472</sup>, לפי שבשעת סתירה ראויה לשתיה<sup style="color: gray;">473</sup>. בזמן הזה שאין השקאת מי-סוטה*<sup style="color: gray;">474</sup>, מפסידה כתובתה, לפי שהיא גרמה להאסר, שנסתרה בזמן שאינה יכולה ליבדק<sup style="color: gray;">475</sup>.</blockquote>
<h4>קטנה</h4>
<blockquote>קטנה שזינתה, לסוברים שפיתוי קטנה אונס<sup style="color: gray;">476</sup>, יש לה כתובה, ולסוברים שפיתוי קטנה חשוב רצון ואסורה לבעלה<sup style="color: gray;">477</sup>, אינה מפסדת אלא עיקר כתובה ותוספת, אבל מה שהכניסה לו, אינה מפסידה, שאין קנס בקטנה<sup style="color: gray;">478</sup>, או לפי שהם ברשותה, שקטנה אינה יכולה להקנות<sup style="color: gray;">479</sup>.</blockquote>
<h4>אנוסה</h4>
<blockquote>אשת איש שנאנסה, אפילו אשת כהן שנאסרת עליו<sup style="color: gray;">480</sup>, יש לה כתובה<sup style="color: gray;">481</sup>, לפי שנסתחפה שדהו<sup style="color: gray;">482</sup>, שקדושתו אוסרתו בה<sup style="color: gray;">483</sup>.</blockquote>
<h4>שוגגת</h4>
<blockquote>סוטה בשגגה, שסברה שבעלה הוא, אפילו באשת כהן שנאסרת עליו<sup style="color: gray;">484</sup>, יש מן האחרונים שכתבו בדעת ראשונים שאינה מפסידה כתובתה<sup style="color: gray;">485</sup>.</blockquote>
<h4>מחזיר סוטתו</h4>
<blockquote>מחזיר ספק סוטתו, לסוברים שאינה נעשית זונה* בביאתו<sup style="color: gray;">486</sup>, או מחזיר סוטתו אמרו בגמרא שנחלקו תנאים אם יש לה כתובה: לסוברים בטעם ששניות* אין להם כתובה משום שהוא איסור מדברי חכמים<sup style="color: gray;">487</sup>, מחזיר סוטתו שהוא איסור מן התורה, יש לה כתובה<sup style="color: gray;">488</sup>, ולסוברים בטעם ששניות אין להם כתובה משום שהיא מרגילה אותו לעבירה<sup style="color: gray;">489</sup>, אף במחזיר סוטתו אין לה כתובה, לפי שהיא מרגילתו לעבירה<sup style="color: gray;">490</sup>, שהרי אינה נעשית זונה<sup style="color: gray;">491</sup>, ואין הולד פסול<sup style="color: gray;">492</sup>.</blockquote>
<h4>תפיסת קידושין</h4>
סוטה שגרשה בעלה והחזירה, תופסים בה קדושין*<sup style="color: gray;">493</sup>, מן הכתוב: להיות לו לאשה<sup style="color: gray;">494</sup>. סוטה שנתקדשה לבועלה, יש מן הראשונים שכתבו שתופסים לו בה קידושין<sup style="color: gray;">495</sup>. ויש מן הראשונים שכתבו שלא תופסים לו בה קידושין, לפי שלא נאמר עליו הויה בכתוב<sup style="color: gray;">496</sup>.
<h4>ממזר</h4>
בן הסוטה מבעלה, יש מן הראשונים שכתבו שהוא ממזר* מדברי חכמים<sup style="color: gray;">497</sup>. ויש מן הראשונים שכתבו שאינו ממזר<sup style="color: gray;">498</sup>, שלא קנסו בה חכמים<sup style="color: gray;">499</sup>.
<h3><b>סוטה דרבנן</b></h3>
<blockquote>סוטה מדרבנן היא אשת איש שהעידו על בעלה שמת ונישאת לאחר, ובא בעלה, שמן התורה מותרת לחזור לבעלה ומדרבנן אסורה לו<sup style="color: gray;">500</sup>. אשת איש שעד-אחד* העיד שבעלה מת והתירוה לינשא, ונישאת לאחר – אפילו - ובא בעלה, תצא מזה ומזה<sup style="color: gray;">501</sup>, שהיא כסוטה<sup style="color: gray;">502</sup>, וגזרו חכמים לאסרה<sup style="color: gray;">503</sup>. יש מן האחרונים שכתבו שלפרוש ממנה בלבד אינו מועיל, וצריכה לצאת בגט<sup style="color: gray;">504</sup>. ויש מן האחרונים שכתבו שכשאין האשה תובעת גט, פורש ממנה בלבד<sup style="color: gray;">505</sup>. בטעם הדבר שצריכה לצאת מן הראשון בירושלמי אמרו וכן יש מן הראשונים שכתבו בדעת תנאים שקנסוה לצאת מבעלה, לפי שנישאת לאחר בלא שבדקה היטב אם בעלה מת<sup style="color: gray;">506</sup>, ויש מן הראשונים והאחרונים שכתבו לפי שהיא פושעת<sup style="color: gray;">507</sup>, ויש מן הראשונים שכתבו בדעת תנאים שכדי שלא יאמרו שהראשון מחזיר גרושתו, שהרי צריכה גט מן השני<sup style="color: gray;">508</sup>, אסרוה לראשון<sup style="color: gray;">509</sup>. קדשה השני ולא נשאה, מותרת לחזור לראשון<sup style="color: gray;">510</sup>, ואין חוששים שמא יאמרו גרשה הראשון ונשאה השני, ונמצאת אשת איש נישאת בלא גט, לסוברים כן<sup style="color: gray;">511</sup>, לפי שאין קונסים<sup style="color: gray;">512</sup>, שלא עשתה איסור<sup style="color: gray;">513</sup>, או לפי שתולים שיאמרו קידושי טעות היו, או תנאי היה בקידושיה ולא נתקיים<sup style="color: gray;">514</sup>. נכנסה לחפה* ולא נבעלה, יש מן הראשונים ואחרונים בדעת ראשונים שכתבו שאסורה לראשון<sup style="color: gray;">515</sup>, לפי שאף חופה היא נשואין*<sup style="color: gray;">516</sup>, ואין תנאי* בנישואין<sup style="color: gray;">517</sup>, ואין לתלות שיאמרו שתנאי היה בנישואין<sup style="color: gray;">518</sup>. ויש מן האחרונים שכתבו בדעת ראשונים שמותרת לראשון, שלא עשתה איסור<sup style="color: gray;">519</sup>.</blockquote>
<h4>צריכה גט</h4>
<blockquote>סוטה דרבנן היוצאת מן הראשון ומן השני<sup style="color: gray;">520</sup>, לדעת סתם משנה צריכה גט מזה ומזה<sup style="color: gray;">521</sup>, מן הראשון צריכה גט לפי שהיא אשתו<sup style="color: gray;">522</sup>, בטעם שצריכה גט מן השני, יש מן הראשונים שכתבו גזירה שמא יאמרו גרשה הראשון ונשאה השני, ונמצאת אשת-איש* נישאת בלא גט<sup style="color: gray;">523</sup>, ואין תולים שיאמרו קידושי השני קדושי טעות, משום קנס<sup style="color: gray;">524</sup>, כדי לעגן אותה שלא תנשא בלא גט<sup style="color: gray;">525</sup> או כדי לחזק האיסור על הראשון<sup style="color: gray;">526</sup>. ויש מן הראשונים והאחרונים שכתבו שעיקר הטעם הוא כדי לחזק איסורו של הראשון, שכל שהשני לא נתן גט אסורה על הראשון והולד ממנו ממזר<sup style="color: gray;">527</sup>, ובצרוף לטעם שיאמרו גרש זה ונשאה השני ונמצאת אשת איש יוצאת בלא גט<sup style="color: gray;">528</sup>. לדעת סתם גמרא לדעת ר' שמעון אינה צריכה גט מן השני, לפי שלדעתו אינה אלא כאשת איש שזינתה במזיד<sup style="color: gray;">529</sup>.</blockquote>
<h4>כתובה</h4>
<blockquote>סוטה דרבנן, מן השני אין לה כתובה<sup style="color: gray;">530</sup>, לפי שאינה אשתו<sup style="color: gray;">531</sup>. נטלה כתובה ממנו קודם שבא הראשון, אינה מוציאה ממנו<sup style="color: gray;">532</sup>. מן הראשון, לדעת סתם משנה מפסידה את כתובתה<sup style="color: gray;">533</sup>, לסוברים שכתובה מדברי חכמים<sup style="color: gray;">534</sup>, לפי שתקנו כתובה כדי שלא תהיה קלה בעיניו להוציאה<sup style="color: gray;">535</sup>, וזו רצו חכמים שתהיה קלה בעיניו להוציאה<sup style="color: gray;">536</sup>, ואפילו לסוברים שכתובתה מן התורה<sup style="color: gray;">537</sup>, מפסידה, משום קנס<sup style="color: gray;">538</sup>. אפילו תפשה, מוציאים ממנה<sup style="color: gray;">539</sup>. לדעת ר' יוסי יש לה כתובה*<sup style="color: gray;">540</sup>. להלכה אין לה כתובה<sup style="color: gray;">541</sup>. וע"ע כתובה<sup style="color: gray;">542</sup>.</blockquote>
<h4>תנאי כתובה</h4>
<blockquote>סוטה דרבנן, תנאי-כתובה* דהיינו מזונות ובלאות ופדיונה וכתובת-בנין-דיכרין*, מפסידה<sup style="color: gray;">543</sup>, לפי שתנאי כתובה ככתובה<sup style="color: gray;">544</sup>, וקנסו אף על זרעה<sup style="color: gray;">545</sup>. בלאות קיימים, שסתם סוטה אינה מפסידה<sup style="color: gray;">546</sup>, יש מן הראשונים שכתבו שאף סוטה דרבנן אינה מפסידה<sup style="color: gray;">547</sup>. ויש מן הראשונים שכתבו שמפסידה<sup style="color: gray;">548</sup>, לפי שהחמירו בה, לפי שהיא קרובה לטעות ולסמוך על העד<sup style="color: gray;">549</sup>.</blockquote>
<h4>בת ישראל או לוי או כהן</h4>
<blockquote>סוטה דרבנן, שהיתה בת ישראל* נפסלת מן הכהונה*<sup style="color: gray;">550</sup>, לפי שהיא זונה*<sup style="color: gray;">551</sup>. היתה בת לוי*, נפסלת מן המעשר*<sup style="color: gray;">552</sup> משום קנס<sup style="color: gray;">553</sup>. היתה בת כהן* נפסלת מן התרומה*<sup style="color: gray;">554</sup>, ואפילו תרומה דרבנן<sup style="color: gray;">555</sup>.</blockquote>
<h4>הולד</h4>
<blockquote>סוטה דרבנן, לדעת סתם משנה הולד מן הראשון ומן השני ממזר*<sup style="color: gray;">556</sup>, מן השני מדברי תורה<sup style="color: gray;">557</sup>, ומן הראשון מדברי חכמים<sup style="color: gray;">558</sup>, יש מן הראשונים והאחרונים בדעת ראשונים שכתבו שהוא משום קנס<sup style="color: gray;">559</sup>, לפי שעשאוה כאשת-איש* מדבריהם<sup style="color: gray;">560</sup> או לפי שעברה על איסורה בו<sup style="color: gray;">561</sup>. ויש מן האחרונים שכתבו בדעת ראשונים שהוא משום שלא יאמרו גרשה הראשון ונשאה לשני<sup style="color: gray;">562</sup>. ר' שמעון אומר מן הראשון הולד כשר<sup style="color: gray;">563</sup>. מת הראשון, יש מן הראשונים והאחרונים בדעת ראשונים שכתבו שהולד מן השני כשר<sup style="color: gray;">564</sup>, לפי שלא גזרו חכמים על ולד הבועל כשאין גזירה על ולד הבעל<sup style="color: gray;">565</sup>. ויש מן הראשונים שכתבו הולד ממזר מדברי חכמים<sup style="color: gray;">566</sup>. גרשה הראשון, יש מן הראשונים והאחרונים בדעת ראשונים שכתבו שהולד מן השני כשר<sup style="color: gray;">567</sup>, לפי שאינה אשת איש<sup style="color: gray;">568</sup>, ולדעתם. ויש מן הראשונים והאחרונים שכתבו שהולד ממזר מדברי חכמים<sup style="color: gray;">569</sup>, משום שעברה על איסורה בו<sup style="color: gray;">570</sup>, וקנסוה<sup style="color: gray;">571</sup> כדי שתבדוק קודם שתינשא<sup style="color: gray;">572</sup>. גרשה השני, יש מן הראשונים והאחרונים שכתבו שהולד מן הראשון כשר<sup style="color: gray;">573</sup>, לפי שאין זנותה קיימת<sup style="color: gray;">574</sup>, ולפי שאיסורו קל, שלא שייך בו כלל ממזר מן התורה<sup style="color: gray;">575</sup>. ויש מן האחרונים שכתבו בדעת ראשונים שהולד ממזר<sup style="color: gray;">576</sup>.</blockquote>
<h4>ירושה</h4>
<blockquote>סוטה דרבנן לדעת סתם תנאים בתוספתא וכן יש מן הראשונים שכתבו בדעת תנאים במשנה שאין בעלה הראשון ולא השני יורשים אותה<sup style="color: gray;">577</sup>, לפי שלדעתם ירושת-הבעל* מדברי חכמים<sup style="color: gray;">578</sup>, וכדי שלא לחלק אמרו שכשם שאינו זכאי במציאתה<sup style="color: gray;">579</sup> ובמעשה ידיה<sup style="color: gray;">580</sup>, אינו זכאי בירושתה<sup style="color: gray;">581</sup>. ר' אליעזר אומר שהראשון יורשה<sup style="color: gray;">582</sup>, וכן סתמו הראשונים - מסתימת המשנה<sup style="color: gray;">583</sup> - שיורשה, שאין סיבה להפסידו, לפי שלא עשה איסור<sup style="color: gray;">584</sup>, לפי שלדעתם ירושת הבעל מן התורה<sup style="color: gray;">585</sup>.</blockquote>
<h4>מציאתה</h4>
<blockquote>סוטה דרבנן, לדעת סתם תנאים אין לבעלה את מציאתה<sup style="color: gray;">586</sup>, כדי שתהיה איבה בינו לבינה<sup style="color: gray;">587</sup>. לדעת ר' אליעזר בעלה הראשון זכאי במציאתה<sup style="color: gray;">588</sup>, שלא קנסו את הבעל להפסיד, שלא עשה איסור<sup style="color: gray;">589</sup>. וע"ע בעל<sup style="color: gray;">590</sup>.</blockquote>
<h4>פירות נכסי מלוג</h4>
<blockquote>סוטה דרבנן, פירות נכסי-מלוג* שאכלו בין הראשון ובין השני, אין חייבים לשלם לה<sup style="color: gray;">591</sup> - אף לסוברים שאין לה כתובה<sup style="color: gray;">592</sup>, ופירות נתקנו כנגד פדיונה<sup style="color: gray;">593</sup> - משום קנס<sup style="color: gray;">594</sup>. פירות שנטל הבעל הראשון ועדין קיימים, אינה מוציאה ממנו, שהיתה לו זכות בהם<sup style="color: gray;">595</sup>. פירות שנטל השני ועדין קיימים, מוציאה ממנו, שלא היתה לו זכות בהם מעולם<sup style="color: gray;">596</sup>. פירות שאכל השני אחר שבא הראשון, אמרו בירושלמי שמוציאה ממנו<sup style="color: gray;">597</sup>.</blockquote>
<h4>מעשי ידיה</h4>
<blockquote>סוטה דרבנן, לדעת סתם תנאים אין לבעלה את מעשי ידיה<sup style="color: gray;">598</sup>, לפי שנתקנו כנגד מזונותיה<sup style="color: gray;">599</sup>, ואין לה מזונות<sup style="color: gray;">600</sup>. לדעת ר' אליעזר בעלה הראשון זכאי במעשי ידיה<sup style="color: gray;">601</sup>, שלא קנסו את הבעל להפסיד, שלא עשה איסור<sup style="color: gray;">602</sup>.</blockquote>
<h4>הפרת נדריה</h4>
<blockquote>סוטה דרבנן, לדעת סתם תנאים אין בעלה מפר נדריה<sup style="color: gray;">603</sup>, כדי שאם תדור, תתגנה עליו<sup style="color: gray;">604</sup> או לפי שאינה נודרת על דעתו, שהרי עומד לגרשה<sup style="color: gray;">605</sup>. לדעת ר' אליעזר בעלה הראשון מפר נדריה<sup style="color: gray;">606</sup>, שלא קנסו את הבעל להפסיד, שלא עשה איסור<sup style="color: gray;">607</sup>.</blockquote>
<h4>להיטמא לה</h4>
<blockquote>סוטה דרבנן, אין בעלה מיטמא לה<sup style="color: gray;">608</sup>, לפי שאין אדם ניטמא לאשתו האסורה לו<sup style="color: gray;">609</sup>.</blockquote>
<h4>בשני עדים</h4>
<blockquote>אשת-איש*, שהעידו שני עדים* שבעלה מת, ונישאת לאחר, ובא בעלה, נחלקו תנאים ואמוראים בדעת תנאים אם קנסו בה: ר' שמעון אומר וכן יש מן האמוראים סוברים בדעת חכמים שמותרת לחזור לו<sup style="color: gray;">610</sup>, לפי שהיתה אנוסה<sup style="color: gray;">611</sup>. ויש מן האמוראים סוברים בדעת חכמים שחולקים שאסורה לו, וצריכה גט<sup style="color: gray;">612</sup>, שאף בשני עדים קנסו<sup style="color: gray;">613</sup>, שלא חילקו<sup style="color: gray;">614</sup>, או לפי שאם היתה מדקדקת היתה יודעת שלא מת, ויש כאן מעילה בבעלה<sup style="color: gray;">615</sup>. לשני, לסוברים שמותרת לבעלה הראשון, יש מן האחרונים שכתבו בדעת ראשונים שמותרת<sup style="color: gray;">616</sup>. ויש מן האחרונים שכתבו בדעת ראשונים שאסורה<sup style="color: gray;">617</sup>. להלכה יש מן הראשונים שפסקו שאסורה לזה ולזה עם כל דיני סוטה דרבנן<sup style="color: gray;">618</sup>. ויש מן הראשונים שפסקו שלכתחילה לא תחזור לבעלה הראשון, ואם חזרה, אינה צריכה לצאת<sup style="color: gray;">619</sup>.</blockquote>
<h4>בערוה על השני</h4>
<blockquote>סוטה דרבנן, שהיתה ערוה שלא על ידי קדושין*<sup style="color: gray;">620</sup> על השני, אינה צריכה ממנו גט<sup style="color: gray;">621</sup>, לפי שאין חשש שהשני נשאה<sup style="color: gray;">622</sup>, ואף לסוברים שסוטה דרבנן צריכה גט מטעם איסורו של ראשון<sup style="color: gray;">623</sup>, כיון שהוא בצרוף החשש שיאמרו שגרש הראשון ונשא השני<sup style="color: gray;">624</sup>. היתה ערוה שעל ידי קידושין לשני, כגון שהיתה אחותה מקודשת לו<sup style="color: gray;">625</sup>, והעידו שמתו בעלה ואחותה, ונשאה בעל האחות - שמותרת לו אחר מיתתה<sup style="color: gray;">626</sup> - ובאו בעלה ואחותה, שהיא אשת הנושאה, ונתברר שהיא ערוה עליו, יש מן התנאים סוברים שאינה צריכה גט מן השני ור' עקיבא אומר שצריכה גט מן השני<sup style="color: gray;">627</sup>, לפי שאף בה חוששים שיאמרו אשת איש יוצאת בלא גט<sup style="color: gray;">628</sup>, שיאמרו שתנאי היה בקידושי אחותה ולא נתקיים, ובטלו קידושי האחות, ותפסו קידושיה<sup style="color: gray;">629</sup>. היתה אחותה נשואה לשני, יש מן האמוראים סוברים שאף לסוברים שבמקודשת, צריכה גט, בנשואה, אינה צריכה גט, שאין חשש שיאמרו שהיה תנאי בנישואי אחותה, לפי שתנאי אינו מבטל נשואין* או שאינו שכיח שיתבטלו נישואין מחמת תנאי<sup style="color: gray;">630</sup>. ויש מן הגאונים שכתבו צריכה גט<sup style="color: gray;">631</sup>, ובדעתם כתבו אחרונים שכשבאה לפנינו, אינה צריכה גט, לפי שרואים כולם שאינה מקודשת, וכשרק שמעו שהיא חייה ואינה לפנינו, צריכה גט, לפי שלא שמעו כולם שהם חיים ויאמרו שיוצאת בלא גט<sup style="color: gray;">632</sup>. הלכה כר' עקיבא<sup style="color: gray;">633</sup>. פנויה, שהעידו שמתה אחותה ונשאה בעל האחות, לסוברים שבנשואה צריכה גט מן השני<sup style="color: gray;">634</sup>, יש מן האחרונים שכתבו בדעת הראשונים שאינה צריכה ממנו גט<sup style="color: gray;">635</sup>. ויש מן הראשונים והאחרונים בדעת ראשונים שכתבו שצריכה ממנו גט<sup style="color: gray;">636</sup>.</blockquote>
<h4>זינתה</h4>
<blockquote>אשת איש שהותרה על פי עד אחד או שני עדים וזינתה עם אחר ובא בעלה, יש מן האחרונים שכתבו שלבעלה מותרת, לפי שאין חשש שיאמרו גרש זה ונשא זה. לשני אסורה, לפי שעשה איסור<sup style="color: gray;">637</sup>.</blockquote>
<h4>אנסוה להינשא</h4>
<blockquote>אשת איש שאנסוה להינשא, מותרת לבעלה הראשון<sup style="color: gray;">638</sup>.</blockquote>
<h4>סברה שלא נתקדשה</h4>
<blockquote>אשה שהיה חשש שנתקדשה לאחד וסברה שלא נתקדשה, ונישאה לאחר, תצא מזה ומזה, שהיה לה לברר אם באמת נתקדשה<sup style="color: gray;">639</sup>. באיסורה, יש מן האחרונים שכתבו בדעת ראשונים שהוא מן התורה<sup style="color: gray;">640</sup>, ויש מן האחרונים שכתבו בבדעת ראשונים שאסורה מדברי חכמים<sup style="color: gray;">641</sup>. הורו לה בית-דין* שאין חשש שנתקדשה ומותרת להינשא, יש מן הראשונים שכתבו שמותרת לבעלה<sup style="color: gray;">642</sup>, לפי שלא היה לה לדקדק, ואינה מועלת בבעלה<sup style="color: gray;">643</sup>. ויש מן האחרונים שכתבו שאסורה לו מן התורה<sup style="color: gray;">644</sup>. ויש מן האחרונים שכתבו בדעת ראשונים שאסורה לו מדברי חכמים<sup style="color: gray;">645</sup>. וע"ע הוראת ב"ד: גדרה, ובדעתם יש מן האחרונים שכתבו שקטנה מותרת, שבקטנה לא גזרו<sup style="color: gray;">646</sup>.</blockquote>
<h4>קטנה שספק למי מקודשת</h4>
קטנה שבאו עדים שמקודשת לאחד ואביה אומר שקדשה לאחר, יש מן הראשונים והאחרונים שכתבו שתצא מזה ומזה<sup style="color: gray;">647</sup>, לפי שאסורה לבעל ולבועל<sup style="color: gray;">648</sup>, ויש מן האחרונים שכתבו שאסורה מטעם אחר<sup style="color: gray;">649</sup>. ויש מן האחרונים שכתבו שמותרת, לפי שהיא כהורו לה בית דין שמותרת להינשא<sup style="color: gray;">650</sup>, ואנוסה היא<sup style="color: gray;">651</sup>.
<h4>באשת איש מדברי חכמים</h4>
אשת-איש* מדברי חכמים, כגון הנשואה לחרש*<sup style="color: gray;">652</sup> או קטנה בת מיאון<sup style="color: gray;">653</sup>, ונשאה בנישואין מן התורה לאחר, אמרו בירושלמי וכן כתבו ראשונים שתצא מזה ומזה<sup style="color: gray;">654</sup>, גזירה משום אשת איש מן התורה<sup style="color: gray;">655</sup>. ויש מן הראשונים והאחרונים שכתבו שמותרת לבעלה<sup style="color: gray;">656</sup>, לפי שבקידושין מדברי חכמים לא תקנו שתצא מזה ומזה<sup style="color: gray;">657</sup> או לפי שלא עברה איסור מן התורה<sup style="color: gray;">658</sup>. ובדעתם יש מן האחרונים שכתבו שהנישאת מחמת ששמעה שבעלה מת, תצא מזה ומזה, שגזרו בה לפי שדומה לאשת איש מן התורה, ששמעה שמת בעלה ונישאת לאחר, והנישאת לאחר שלא מחמת ששמעה שמת בעלה, מותרת לבעלה, שאינה דומה לאשת איש מן התורה שנישאת לאחר חמת ששמעה שמת בעלה, ולפיכך לא גזרו בה<sup style="color: gray;">659</sup>. הולד מן השני, יש מן הראשונים שכתבו שאינו ממזר<sup style="color: gray;">660</sup>, לפי שבנישואין מדברי חכמים די בקנס שתצא<sup style="color: gray;">661</sup>. ויש מן הראשונים שכתבו שהוא ממזר מדברי חכמים<sup style="color: gray;">662</sup>. קדשה אחר ולא נשאה, אמרו בירושלמי וכן יש מן הראשונים שכתבו שגרשה האחד מותרת לשני<sup style="color: gray;">663</sup>, ואין חוששים שיאמרו גרשה ונמצא מחזיר גרושתו<sup style="color: gray;">664</sup>, שהכל יודעים שקידושיהם מדברי חכמים<sup style="color: gray;">665</sup>. ויש מן הראשונים שכתבו שאסורה לראשון<sup style="color: gray;">666</sup>. וע"ע חרש<sup style="color: gray;">667</sup>.
<h2>סוכה</h2>
<b>הגדרת הערך</b> - הסוכה הכשירה לקיום מצות ישיבת-סוכה
<h3><b>ענינה</b></h3>
<h4>מצוה בעשייתה</h4>
עשיית סוכה אם יש בה מצוה, נחלקו ראשונים ואחרונים: יש סוברים שיש בה מצוה<sup style="color: gray;">1</sup>, לפי שהתורה צותה את מצות ישיבת-סוכה* בלשון עשייה, "חג הסוכות תעשה לך"<sup style="color: gray;">2</sup>. ויש סוברים שאינה אלא הכשר מצוה לישיבת סוכה<sup style="color: gray;">3</sup>. ויש שכתבו שהיא תלויה במחלוקת בין הבבלי לירושלמי, אם מברכים על עשייתה, על מחלוקת זו, עי' להלן<sup style="color: gray;">4</sup>.
<h4>ברכת-המצוות* בעשייתה</h4>
העושה סוכה, נחלקו התלמודים אם מברך ברכה על העשיה: בברייתא בירושלמי אמרו שכשעושה לעצמו מברך "לעשות סוכה"<sup style="color: gray;">5</sup>, ואם עושה סוכה לחברו, אומר "לעשות - לו<sup style="color: gray;">6</sup> – סוכה לשמו"<sup style="color: gray;">7</sup> - או: לשמה<sup style="color: gray;">8</sup> - ויש גורסים בירושלמי, שכשעושה סוכה לאחר מברך "על עשיית סוכה"<sup style="color: gray;">9</sup>. והטעם, יש שכתבו, שלדעת הירושלמי ישנה מצוה בעשייתה<sup style="color: gray;">10</sup>, ויש שכתבו, שאינה אלא הכשר מצוה, ומכל מקום לדעת הירושלמי מברכים אף על הכשר מצוה<sup style="color: gray;">11</sup>, ויש שכתבו, שכיון שלדעת הירושלמי לכתחילה יש לעשות את הסוכה לשמה, לסוברים כן<sup style="color: gray;">12</sup>, יש לברך על עשייתה<sup style="color: gray;">13</sup>. בבבלי אמרו שאין מברכים על העשיה<sup style="color: gray;">14</sup>, אם משום שכל מצוה שעשייתה כשרה בגוי, אין מברכים עליה, לסוברים כן<sup style="color: gray;">15</sup>, או משום שכל שאין המצוה נגמרת על ידי עשיה זו – כגון בסוכה, שגמר מצותה היא הישיבה בה – אין מברכים עליה<sup style="color: gray;">16</sup>. והלכה שאין מברכים על העשיה<sup style="color: gray;">17</sup>.
<h4>ברכת הזמן בעשייתה</h4>
העושה סוכה, אמרו בברייתא שאם עושה לעצמו – ולא לאחר<sup style="color: gray;">18</sup> - מברך ברכת-הזמן*, דהיינו "שהחיינו"<sup style="color: gray;">19</sup>. והטעם, לפי שהיא מצוה שיש בה שמחה<sup style="color: gray;">20</sup>, או משום שהיא מצוה הבאה מזמן לזמן<sup style="color: gray;">21</sup>.
בעל הסוכה, שחברו עושה לו את סוכתו, נראה מדברי ראשונים, וכן יש אחרונים שכתבו, שאינו מברך בשעת עשיה<sup style="color: gray;">22</sup>, ויש מהאחרונים שכתבו שמברך<sup style="color: gray;">23</sup>.
יש מן הראשונים והאחרונים שכתבו, שדוקא כשעשאה תוך שלושים יום קודם לחג, הוא שמברך, שבתוך זמן זה חל עליו חיוב לעסוק בסוכה, אבל לפני שלושים יום, אינו מברך<sup style="color: gray;">24</sup>, ויש מהאחרונים שכתבו, שאפילו בעשאה מתחילת השנה מברך בעשייתה<sup style="color: gray;">25</sup>.
היתה הסוכה בנויה ועומדת – אפילו עומדת לפני שלושים יום קודם החג<sup style="color: gray;">26</sup>, ואפילו עשאה לשם חג<sup style="color: gray;">27</sup>, לסוברים שצריכה עשיה לשם חג<sup style="color: gray;">28</sup> - אם יכול לחדש בה דבר – על אופן החידוש עי' להלן - יחדש בה דבר ויברך<sup style="color: gray;">29</sup>, שחידושו כעשייתו<sup style="color: gray;">30</sup>, ואם אינו יכול, יברך שהחיינו כשיכנס לישב בה<sup style="color: gray;">31</sup>. אופן החידוש, יש ראשונים שכתבו שפורס בתוכה כרים וכסתות<sup style="color: gray;">32</sup>, או שאוסף לתוכה את הכסאות<sup style="color: gray;">33</sup>, או שמטאטאה<sup style="color: gray;">34</sup>, או שמעטרה בנויי סוכה<sup style="color: gray;">35</sup>, ויש ראשונים שחולקים על זה וסוברים שדברים אלו אינם חשובים חידוש, אלא צריך לעשות חידוש דוקא בסוכה עצמה<sup style="color: gray;">36</sup>, בסכך<sup style="color: gray;">37</sup>, או בדפנות הנצרכות להכשרה<sup style="color: gray;">38</sup>. בדעת רב כהנא<sup style="color: gray;">39</sup> שהיה מברך ברכת הזמן על כוס של ברכה בשעת קידוש בליל ראשון של חג<sup style="color: gray;">40</sup>, פירשו ראשונים שלא היה מברך כלל בשעת עשיית הסוכה<sup style="color: gray;">41</sup>, ויש ראשונים שכתבו, שמלבד מה שהיה מברך בשעת עשיית סוכה, היה מברך גם בשעת הקידוש<sup style="color: gray;">42</sup>, על הנפקא מינה במחלוקת זו, אם מי שברך בשעת עשיה, צריך לברך שוב כשנכנס לישב בה, ע"ע ברכת הזמן: על המצות<sup style="color: gray;">43</sup>. ולמעשה, כתבו הרבה ראשונים שהמנהג הוא שאין מברכים ברכת הזמן בשעת העשיה<sup style="color: gray;">44</sup>, והטעם, לפי שאין הכל עושים סוכות בעצמם, הנהיגו שיברכו כולם דוקא כשנכנס לישב בה<sup style="color: gray;">45</sup>, או משום שכל שהוא הכנה לחג נהוג להמתין עם ברכתו עד לחג<sup style="color: gray;">46</sup>.
<h4>סוכה דירת ארעי; סוכה דירת קבע</h4>
סוכה אם צריכה להעשות בצורה של קבע – שראויה להשתמש בה בקביעות, כמו בבית<sup style="color: gray;">47</sup> - או בצורה של עראי ("סוכה דירת קבע בעינן; סוכה דירת עראי בעינן"), אמר אביי, שנחלקו בה תנאים בכמה ענינים<sup style="color: gray;">48</sup>, וכדלהלן: רבי שסובר שמידות רוחב סוכה הן ארבע על ארבע אמות<sup style="color: gray;">49</sup>, וכן בית שמאי שסוברים שרוחבה כדי ראשו ורובו ושלחנו<sup style="color: gray;">50</sup>, סוברים דירת קבע בעינן<sup style="color: gray;">51</sup>, ובית הלל שסוברים ששיעורו כדי ראשו ורובו<sup style="color: gray;">52</sup>, סוברים דירת עראי בעינן<sup style="color: gray;">53</sup>; רבי יאשיה שסובר שדפנות נקראות "סוכה"<sup style="color: gray;">54</sup>, סובר שדירת קבע בעינן<sup style="color: gray;">55</sup>, אבל חכמים שחולקים וסוברים שאינן נקראות סוכה<sup style="color: gray;">56</sup>, סוברים דירת ארעי בעינן<sup style="color: gray;">57</sup>; רבי יהודה שסובר שסוכה גבוהה למעלה מעשרים אמה כשרה<sup style="color: gray;">58</sup>, סובר דירת קבע בעינן<sup style="color: gray;">59</sup>, וחכמים שסוברים שלמעלה מעשרים פסולה<sup style="color: gray;">60</sup>, סוברים דירת עראי בעינן<sup style="color: gray;">61</sup>; רבי שמעון שסובר שצריך שלש דפנות כהלכתן ורביעית אפילו טפח<sup style="color: gray;">62</sup>, סובר דירת קבע בעינן<sup style="color: gray;">63</sup>, וחכמים שסוברים ששתים כהלכתן, ושלישית אפילו טפח<sup style="color: gray;">64</sup>, סוברים דירת עראי בעינן<sup style="color: gray;">65</sup>; רבן גמליאל שסובר שסוכה בראש העגלה<sup style="color: gray;">66</sup>, או בראש הספינה פסולה<sup style="color: gray;">67</sup>, סובר דירת קבע בעינן<sup style="color: gray;">68</sup>, ורבי עקיבא שסובר שהן כשרות<sup style="color: gray;">69</sup>, סובר דירת עראי בעינן<sup style="color: gray;">70</sup>; רבי אליעזר שסובר שסוכה שאין לה גג, פסולה<sup style="color: gray;">71</sup>, סובר דירת קבע בעינן<sup style="color: gray;">72</sup>, וחכמים שסוברים שהיא כשרה<sup style="color: gray;">73</sup>, סוברים דירת עראי בעינן<sup style="color: gray;">74</sup>; אחרים, היינו רבי מאיר, שסובר שסוכה עגולה פסולה<sup style="color: gray;">75</sup>, סובר סוכה דירת קבע בעינן<sup style="color: gray;">76</sup>, ושאר התנאים שמכשירים<sup style="color: gray;">77</sup>, סוברים סוכה דירת עראי בעינן<sup style="color: gray;">78</sup>.
וכתבו ראשונים, שאין כל התנאים שסוברים דירת קבע, שהובאו לעיל, מודים לחבריהם שבכל הדברים שנזכרו צריך סוכת קבע, אלא כל אחד מהם סובר שלדברים מסוימים הצריכו דירת קבע<sup style="color: gray;">79</sup>.
ולהלכה, כתבו ראשונים, שפוסקים - בדרך כלל<sup style="color: gray;">80</sup> - שסוכה דירת עראי בעינן, לפי שכל הסוברים שדירת קבע בעינן, עומדים בשיטה אחת, ואין-הלכה-כשיטה*<sup style="color: gray;">81</sup>, לבד משתי הלכות, ואלו הן, לגבי שיעור רוחב סוכה, שנפסק כבית שמאי<sup style="color: gray;">82</sup>, ולגבי סוכה שאין לה גג, שפסקו שפסולה<sup style="color: gray;">83</sup>, ונחלקו ראשונים, יש שכתבו, שאף בשתי הלכות אלו לא פסקו שדירת קבע בעינן, אלא הטעם שפסקו כן הוא מטעמים אחרים<sup style="color: gray;">84</sup>, ויש ראשונים שסוברים שבשתי הלכות אלו פסקו שסוכה דירת קבע בעינן, שדוקא לענין זה הצריכו קביעות בסוכה<sup style="color: gray;">85</sup>.
<h4>לשם חג</h4>
סוכה אם צריכה עשייה לשם מצות סוכה, כתבו ראשונים שנחלקו תנאים בדבר: בית שמאי סוברים, צריכה<sup style="color: gray;">86</sup>, ולמדו כן מהכתוב: חַג הַסֻּכֹּת תַּעֲשֶׂה לְךָ שִׁבְעַת יָמִים<sup style="color: gray;">87</sup>, סוכה העשויה לשם חג<sup style="color: gray;">88</sup>, שכאילו נכתב "סוכות תעשה לחג"<sup style="color: gray;">89</sup>, ובית הלל סוברים, אינה צריכה<sup style="color: gray;">90</sup>, שהם דורשים את הכתוב לענין אחר<sup style="color: gray;">91</sup>.
<h4>חידוש דבר בסוכה</h4>
סוכה שלא עשאה לשם החג, לסוברים שאינה צריכה לשם חג<sup style="color: gray;">92</sup>, אמרו בירושלמי, שמכל מקום, קודם החג צריך לחדש בה דבר<sup style="color: gray;">93</sup>, לשם מצוה<sup style="color: gray;">94</sup>, וכתבו ראשונים ואחרונים, שחידוש זה אינו נצרך אלא מדרבנן<sup style="color: gray;">95</sup>, ואינו אלא לכתחילה<sup style="color: gray;">96</sup>, ולמצוה מן המובחר<sup style="color: gray;">97</sup> והטעם, יש שכתבו, שהירושלמי סובר שעשיית הסוכה יש בה מצוה<sup style="color: gray;">98</sup>, ולכן לכתחילה יחדש בה דבר<sup style="color: gray;">99</sup>, ויש שכתבו, שהוא ככל דבר מצוה שלכתחילה צריכה עשיה לשם המצוה<sup style="color: gray;">100</sup>, ויש שכתבו, כדי שתהא ישיבתו בסוכה ניכרת שהיא לשם מצוה<sup style="color: gray;">101</sup>, ויש שכתבו, שהוא משום חיבוב המצוה<sup style="color: gray;">102</sup>. ויש מן הראשונים והאחרונים שסוברים שבלא חידוש דבר הסוכה פסולה<sup style="color: gray;">103</sup>, שהם סוברים שלדעת הירושלמי - וכן לדעת הספרי והתוספתא<sup style="color: gray;">104</sup> - דעת הכל סוכה צריכה עשייה לשם חג, והמחלוקת היא, שלבית שמאי צריכה כולה עשייה לשם חג, ולבית הלל, די במה שמחדש בה דבר<sup style="color: gray;">105</sup>, ואם לא חידש בה דבר אינו יוצא ידי חובה<sup style="color: gray;">106</sup>. ויש מן הראשונים שחולקים על כל זה, ולדעתם לא אמרו בירושלמי שצריך לחדש בה דבר, אלא לענין ברכת הזמן בעשייתה<sup style="color: gray;">107</sup>.
בדעת הבבלי, שלא הזכירו שצריך לחדש בה דבר, יש שכתבו שהבבלי חולק בזה על הירושלמי, ולסוברים שסוכה אינה צריכה עשייה לשם חג<sup style="color: gray;">108</sup>, אין צריך לחדש בה דבר<sup style="color: gray;">109</sup>.
שיעור הדבר שצריך לחדש בסוכה, אמרו בירושלמי, טפח<sup style="color: gray;">110</sup>, היינו טפח על טפח<sup style="color: gray;">111</sup> או כלשהו על פני כל הסוכה<sup style="color: gray;">112</sup>, באורכה או ברוחבה<sup style="color: gray;">113</sup>. ואופן החידוש, כתבו ראשונים, שמגביה ומפקפק את הסכך כשיעור שאמרו<sup style="color: gray;">114</sup>. חידוש בדפנות, כתבו אחרונים שאינו חשוב חידוש<sup style="color: gray;">115</sup>.
<h4>לשם צל</h4>
הסוכה צריכה שתהא עשייתה לצל, וסוכה שלא עשאה לצל פסולה<sup style="color: gray;">116</sup>. וכך הוא פירוש הכתוב: חג הסכת תעשה<sup style="color: gray;">117</sup>, עשה לשם סוכה, היינו לשם סכך שמצל<sup style="color: gray;">118</sup>. וכתבו ראשונים, שסוכה שעשאה לצניעות, אינה חשובה כנעשית לצל ופסולה<sup style="color: gray;">119</sup>, ויש מן האחרונים שכתבו בדעת ראשונים, שכל דבר שמטרתו להגן מבחוץ, הן מהחמה והן מעין הרואה או מגנבים, הרי זה בכלל העשויה לצל<sup style="color: gray;">120</sup>.
סוכה העשויה לשם מצות ישיבת-סוכה*, אין צריך שתהא עשייתה לשם צל<sup style="color: gray;">121</sup>.
סוכה שאין יודעים אם עשייתה הייתה לשם צל וכשרה, או לצניעות ופסולה – כגון סוכות גנב"ך ורקב"ש, על סוכות אלו עי' להלן – כתבו ראשונים, שאם הסוכה מסוככת יפה – שצלתה מרובה מחמתה<sup style="color: gray;">122</sup> - מוכח שעשייתה היתה לצל, וכשרה<sup style="color: gray;">123</sup>.
<h4>סוכת גנב"ך</h4>
סוכה שנעשית עבור אלו שאינם חייבים בישיבת-סוכה* - על האישים הפטורים ע"ע ישיבת סוכה<sup style="color: gray;">124</sup> - אם נעשית לצל, כשרה, וכן אותה שאמרו שסוכת גויים או נשים או בהמות או כותים שהיא כשרה, אם נעשית לצל<sup style="color: gray;">125</sup>, יש ראשונים שפירשו שהיינו סוכה שנעשית עבורם<sup style="color: gray;">126</sup>.
סוכה שעשאה מי שאינו חייב בישיבת סוכה, אם נעשית לצל כשרה<sup style="color: gray;">127</sup> - לסוברים, וכן הלכה, שאין צריך עשיה לשם חג<sup style="color: gray;">128</sup> - שכן שנינו בברייתא שסוכת גויים כשרה<sup style="color: gray;">129</sup>, והיינו סוכה שעשאה גוי<sup style="color: gray;">130</sup>, וכן אותה ששנינו שסוכת נשים או בהמות או כותים כשרה<sup style="color: gray;">131</sup>, יש ראשונים ואחרונים שפירשו, שהיינו סוכה שנעשית על ידם<sup style="color: gray;">132</sup>. ויש מן הראשונים והאחרונים שסוברים, שלשיטות שכל שאינו מצווה במצוה, אינו כשר בהכנתה – כגון נשים שפטורות מציצית*<sup style="color: gray;">133</sup>, אינן כשרות בהכנתן<sup style="color: gray;">134</sup> - כל אלו שאינם חייבים בישיבת סוכה – ובכללם קטן<sup style="color: gray;">135</sup> - אינם כשרים - לכתחילה<sup style="color: gray;">136</sup> - בעשיית סוכה<sup style="color: gray;">137</sup>.
סוכת קטן, דנו בו אחרונים אם מועילה כוונתו לצל, יש שכתבו שמועילה, וסוכתו כשרה<sup style="color: gray;">138</sup>, ויש שצידדו להכשירה כשגדול מחשב בשעת עשיה שתהא לצל<sup style="color: gray;">139</sup>. על הסוברים לפוסלו מחמת שאינו מחויב בדבר, עי' לעיל<sup style="color: gray;">140</sup>.
<h4>סוכת רקב"ש</h4>
סוכת הרועים – שומרי הצאן שיושבים בה בשרב<sup style="color: gray;">141</sup> - או סוכת קייצים - שומרי קציעות השטוחים בשדה ליבוש<sup style="color: gray;">142</sup> - או בורגנין – שומרי העיר<sup style="color: gray;">143</sup> - או שומרי פירות, אף על פי שסוכות אלו אינן קבועות - שדרכם של אלו ללכת ממקום למקום עם סוכתם<sup style="color: gray;">144</sup> - מכל מקום, אם נעשה לצל כשרה<sup style="color: gray;">145</sup>. בתוספתא אמרו שסוכת רועים וקייצים, פסולה<sup style="color: gray;">146</sup>, וכתבו אחרונים שהתוספתא שנויה בדעת רבי יהודה שסובר "סוכה דירת קבע בעינן"<sup style="color: gray;">147</sup>, ולדעתו כיון שאינה קבועה, אינה סוכת קבע<sup style="color: gray;">148</sup>.
סוכות גנב"ך ורקב"ש, כיון שלא נעשו לשם מצוה, יש אחרונים שכתבו, שלדעת הירושלמי והספרי, סוכות אלו צריך לחדש בהן דבר<sup style="color: gray;">149</sup>, על הטעם שצריך לחדש בה דבר, ועל אופן עשיית החידוש, עי' לעיל<sup style="color: gray;">150</sup>.
<h4>סוכה ישנה</h4>
סוכה ישנה, שעשאה זמן רב קודם החג, ולא פירש שעשייתה היא לשם החג<sup style="color: gray;">151</sup> – על שיעור הזמן עי' להלן – נחלקו בה תנאים: בית שמאי אומרים פסולה<sup style="color: gray;">152</sup>, שסוכה צריכה להעשות לשם החג<sup style="color: gray;">153</sup>, ובית הלל אומרים כשרה<sup style="color: gray;">154</sup>, שאינה צריכה עשייה לשם החג<sup style="color: gray;">155</sup>. בירושלמי אמרו - לדעת בית הלל<sup style="color: gray;">156</sup> - שצריך לחדש בה דבר לשם החג<sup style="color: gray;">157</sup>, וכן יש אחרונים שכתבו, שאותה שאמרו בספרי שסוכה ישנה פסולה, לגורסים כן<sup style="color: gray;">158</sup>, היינו לדעת בית הלל, משום שצריך לחדש בה דבר<sup style="color: gray;">159</sup>, על הטעם שצריך לחדש בה דבר, ועל אופן עשיית החידוש, עי' לעיל<sup style="color: gray;">160</sup>. הזמן שתחשב הסוכה לישנה, הוא, בעשאה יותר משלושים יום קודם החג, אבל תוך שלושים יום אינה סוכה ישנה<sup style="color: gray;">161</sup>, שתוך שלושים יום, שהוא זמן ששואלים ודורשים בהלכות החג<sup style="color: gray;">162</sup>, סתם העושה סוכה לשם חג הוא עושה, אבל יותר משלושים יום, סתם העושה סוכה, אינו עושה לשם החג<sup style="color: gray;">163</sup>. סוכה שעשאה לשם החג, אפילו מתחילת השנה, לדעת הכל כשרה<sup style="color: gray;">164</sup>, וכתבו ראשונים ואחרונים, שאפילו לדעת הירושלמי אינו צריך לחדש בה דבר<sup style="color: gray;">165</sup>, ויש מן האחרונים שכתבו, שלדעת הירושלמי, צריך לחדש בה דבר<sup style="color: gray;">166</sup>. הלכה כבית הלל שסוכה ישנה כשרה<sup style="color: gray;">167</sup>, ואם צריך לחדש בה דבר, נחלקו ראשונים ואחרונים, יש סוברים שאין צריך<sup style="color: gray;">168</sup>, ויש סוברים שצריך<sup style="color: gray;">169</sup>, מהם שסוברים שצריך רק לכתחילה<sup style="color: gray;">170</sup>, ומהם שסוברים שאם לא חידש בה דבר, פסולה<sup style="color: gray;">171</sup>.
<h4>ביתו של כל השנה</h4>
בית שדר שם כל ימות השנה - אף על פי שתקרתו עשויה נסרים שכשרים לסיכוך מן התורה<sup style="color: gray;">172</sup> - פסולה לסוכה<sup style="color: gray;">173</sup>. והטעם, נחלקו ראשונים: יש שכתבו שהיא גזירת הכתוב, לפי שהתורה אמרה לשון "סוכה" למדו מכך חכמים "סוכה ולא ביתו של כל השנה"<sup style="color: gray;">174</sup>. ויש ראשונים שכתבו שפסול משום תעשה ולא מן העשוי<sup style="color: gray;">175</sup>, שהרי תקרה זו לא נעשית מתחלה לשם צל<sup style="color: gray;">176</sup>. על הטעם לפסול גם משום שבישיבתו בביתו אין ניכר שישיבתו היא לשם סוכה, לסוברים כן, עי' להלן.
<h4>בית שעשאה לשם דירה</h4>
בית שעשאה לשם דירה, ותקרתו מנסרים שכשרים לסיכוך מן התורה<sup style="color: gray;">177</sup> – אף על פי שלא דר שם<sup style="color: gray;">178</sup> - פסולה<sup style="color: gray;">179</sup>, משום תעשה ולא מן העשוי<sup style="color: gray;">180</sup>, שהרי לא עשאה לצל אלא לשם דירה<sup style="color: gray;">181</sup>. על הטעם לפסול גם משום "גזירת תקרה", לסוברים כן, עי' להלן<sup style="color: gray;">182</sup>.
<h4>סוכה שדר שם כל השנה</h4>
סוכה שדר שם כל השנה, יש ראשונים שסוברים שפסולה<sup style="color: gray;">183</sup>, ולדעתם אותה שאמרו ששתי סוכות של יוצרים – יוצרי כלי חרס<sup style="color: gray;">184</sup> – זו לפנים מזו, הפנימית אינה סוכה, והחיצונית כשרה לסוכה<sup style="color: gray;">185</sup>, הטעם שהפנימית פסולה, הוא, שכיון שדר שם כל השנה, אין ישיבתו בה בחג הסוכות ניכרת שהיא לשם סוכה<sup style="color: gray;">186</sup>.
<h4>סוכה שעשאה לשם דירה</h4>
סוכה שעשאה לשם דירה או לאוצר, יש ראשונים שכתבו שפסולה<sup style="color: gray;">187</sup>, ולדעתם אותה שאמרו שסוכות של יוצרי כלי חרס הפנימית פסולה<sup style="color: gray;">188</sup>, הטעם הוא משום שאינה עשויה לצל אלא לדירה, או לאוצר<sup style="color: gray;">189</sup>, ואינו יכול לכוין שמעתה תשמש סוכה זו לשם סוכה, שכיון שעשאה בפסול, פסולה משום תעשה ולא מן העשוי<sup style="color: gray;">190</sup>.
<h4>עומדת ברוח מצויה</h4>
סוכה שאינה יכולה לעמוד ברוח המצויה ביבשה, פסולה<sup style="color: gray;">191</sup>, אם יכולה לעמוד ברוח שאינה מצויה ביבשה, כשרה<sup style="color: gray;">192</sup>, אפילו אם אינה עומדת בפני רוח שאינה מצויה בים<sup style="color: gray;">193</sup>. סוכה שעומדת בפני רוח המצויה ביבשה, אבל אינה עומדת בפני רוח המצויה בים – שהיא כרוח שאינה מצויה ביבשה<sup style="color: gray;">194</sup> – נחלקו תנאים: רבן גמליאל סובר, שפסולה<sup style="color: gray;">195</sup>, ורבי עקיבא סובר, שכשרה<sup style="color: gray;">196</sup>, וכן שנינו שסוכה בראש הספינה כשרה<sup style="color: gray;">197</sup>, והיינו בעומדת ברוח מצויה ביבשה<sup style="color: gray;">198</sup>. בטעם המחלוקת, אמר אביי, שנחלקו אם הסוכה צריכה להיות דירת קבע או דירת ארעי ("סוכה דירת קבע בעינן; סוכה דירת עראי בעינן")<sup style="color: gray;">199</sup>, שרבן גמליאל סובר שסוכה דירת קבע בעינן, ולכן צריכה לעמוד גם ברוח מצויה של ים, ורבי עקיבא סובר שסוכה דירת עראי בעינן, וכיון שיכולה לעמוד ברוח מצויה ביבשה, כשרה<sup style="color: gray;">200</sup>. והלכה כרבי עקיבא<sup style="color: gray;">201</sup>. בטעם שסוכה שאינה עומדת ברוח מצויה ביבשה פסולה, יש ראשונים שכתבו, לפי שאינה חשובה אפילו דירת עראי<sup style="color: gray;">202</sup>, ויש שכתבו, משום שכל מחיצה שאינה עומדת ברוח מצויה ביבשה אינה מחיצה<sup style="color: gray;">203</sup>. והטעם שסוכה שאינה עומדת ברוח שאינה מצויה בים כשרה, כתבו ראשונים, לפי שאפילו לסובר שסוכה דירת קבע בעינן, סוכה העומדת ברוח המצויה בים, חשובה דירת קבע<sup style="color: gray;">204</sup>.
<h4>עומדת ברוח מצויה רק על ידי דבר אחר</h4>
סוכה שמחמת עצמה אינה יכולה לעמוד ברוח מצויה, אבל מחמת דבר אחר עומדת היא ברוח מצויה, כגון שעשאה במקום מוקף מחיצות, יש אחרונים שנראה מדבריהם שכשרה<sup style="color: gray;">205</sup>.
<h4>אין לה קבע</h4>
סוכה שאין לה קבע – על מהותה עי' להלן – יש מהאמוראים שאומר שלדעת רבי יהודה שאמר שהסומך סוכתו על כרעי המטה פסולה<sup style="color: gray;">206</sup>, היינו משום שסוכה זו אין לה קבע<sup style="color: gray;">207</sup>. בדעת האמורא שאמר טעם אחר בדברי רבי יהודה<sup style="color: gray;">208</sup>, יש ראשונים שכתבו, שמודה גם לטעם של חבירו שפסולה משום שאין לה קבע<sup style="color: gray;">209</sup>. ובפירוש אין לה קבע, מצינו כמה דעות: א) בירושלמי יש שאומר, שמדובר שעשה סוכתו על גבי המטה, ורבי יהודה פוסל משום שאינה גבוהה עשרה טפחים מהמטה לסכך<sup style="color: gray;">210</sup>, וכתבו ראשונים שזה הפירוש של אין לה קבע<sup style="color: gray;">211</sup>. והיינו דוקא כשהסוכה נסמכת על המטה, וכיון שאין הסוכה יכולה לעמוד בלא המטה, נמצא שהמטה היא כקרקע הסוכה, ויש למדוד עשרה טפחים מהמטה לסכך, אבל אם הסוכה נסמכת על עמודים, כיון שהסכך יכול לעמוד בלא המטה, אין צריך אלא שיהיו עשרה טפחים מהקרקע עד לסכך<sup style="color: gray;">212</sup>. בדעת חכמים שבמשנה, יש ראשונים שכתבו, שאינם חולקים על רבי יהודה, שרבי יהודה לא בא אלא לפרש דבריהם, שהרי לדעת הכל אין הסוכה כשרה אלא בגבוהה עשרה טפחים<sup style="color: gray;">213</sup>, והלכה שסוכה שאין לה קבע, היינו שאיננה גבוהה עשרה טפחים, פסולה<sup style="color: gray;">214</sup>, ואם הסכך נסמך על עמודים, ולא על המטה, ויש עשרה טפחים מהקרקע עד לסכך, כשרה, ואף על פי שכרעי המטה משמשות כדפנות הסוכה, ואם תנטל המטה, אין כאן דפנות, כיון שעתה יש לה דפנות<sup style="color: gray;">215</sup>. ב) ויש ראשונים שכתבו, שהסוכה עשויה על גבי המטה, ואין לה קבע היינו שהסוכה מטלטלת על ידי המטה<sup style="color: gray;">216</sup>. ולדעתם רבי יהודה לשיטתו, שסוכה דירת קבע בעינן<sup style="color: gray;">217</sup>, וכיון שמטלטת איננה דירת קבע<sup style="color: gray;">218</sup>. והיינו דוקא כשהסכך נסמך על דבר המטלטל – כגון המטה - אבל כשהסכך נסמך על גבי עמודים, כשרה<sup style="color: gray;">219</sup>. ולטעם זה, יש ראשונים שכתבו, שלדעת רבי יהודה – ורבן גמליאל<sup style="color: gray;">220</sup> - סוכה בראש העגלה פסולה משום שמטלטלת<sup style="color: gray;">221</sup>, והוא הדין סוכה שסמכה על תיבה או שידה או מגדל, שהם דברים שמטלטלים<sup style="color: gray;">222</sup>, אבל סוכה העשויה על גבי ספינה, אף על פי שמטלטת בים, יש ראשונים שכתבו שכשרה, לפי שדרכה להטלטל, חשובה קבע<sup style="color: gray;">223</sup>. ויש ראשונים שכתבו, שרבי יהודה אינו פוסל סוכה בראש העגלה והספינה, כיון שמטלטלת עם קרקעיתה, ואינה דומה לסוכה על גבי המטה<sup style="color: gray;">224</sup>. וחכמים חולקים וסוברים שסוכה שמטלטלת כשרה, וכן שנינו שסוכה בראש העגלה כשרה<sup style="color: gray;">225</sup>, ופירשוהו ראשונים, אף על פי שמטלטלת<sup style="color: gray;">226</sup>, וכן הלכה<sup style="color: gray;">227</sup>. ג) ויש ראשונים שפירשו, שלא קבע את הסוכה על המטה, אלא שסכך הסוכה נסמך על הסוכה, וכיון שפעמים אדם נצרך ליטול את המטה, ואם יטלנה הסוכה נופלת שהרי נסמכת עליה, ונמצא שהסוכה אינה אלא עראית, ולרבי יהודה שסובר דירת קבע בעינן<sup style="color: gray;">228</sup>, הסוכה פסולה, אבל לחכמים שסוברים סוכה דירת עראי בעינן<sup style="color: gray;">229</sup>, כשרה<sup style="color: gray;">230</sup>. ד) ויש שפירשו בדומה לזה, אלא שלדעתם לא נחלקו אם סוכה דירת קבע בעינן, אלא נחלקו אם כיון שהאדם צריך תדיר למטה, הרי זו כמו סוכה שאינה יכולה לעמוד ברוח מצויה שאינה סוכה<sup style="color: gray;">231</sup>. ה) ויש שפירשו, שמדובר שהפך את המטה, כך שרגלי המטה כלפי מעלה, וסיכך על רגלי המטה, ורבי יהודה סובר שכיון שאין הדרך להניח כך את המטה הרי הוא עתיד להופכה שתעמוד כדרכה, ופסולה<sup style="color: gray;">232</sup>.
<h4>סוכה שאולה וגזולה</h4>
סוכה שאולה, נחלקו בה תנאים אם יוצאים בה ידי חובה, ועל כך ע"ע לכם<sup style="color: gray;">233</sup>, ולהלכה, יוצאים בה ידי חובה<sup style="color: gray;">234</sup>. סוכה גזולה, פסולה, ואין יוצאים בה ידי חובה, ועל כך ע"ע הנ"ל<sup style="color: gray;">235</sup>.
על קרקע גזולה, כגון התוקף חברו והוציאו מסוכתו, שהיא תלויה במחלוקת אם קרקע נגזלת, ע"ע הנ"ל<sup style="color: gray;">236</sup>.
על הגוזל עצים וסיכך בהן סוכתו, שיוצא בה חובה, ועל הטעם לכך ע"ע הנ"ל<sup style="color: gray;">237</sup>.
הגוזל סוכה העשויה בראש העגלה או בראש הספינה, אינו יוצא בה ידי חובה, שסוכה גזולה היא<sup style="color: gray;">238</sup>.
סוכה שבנאה ראובן בחצרו של שמעון, מדעתו, ובא שמעון ותקף את ראובן והוציאו מסוכתו, פסולה משום סוכה גזולה, ואינה חשובה סוכה שאולה, כיון שאינה עומדת ברשותו של ראובן<sup style="color: gray;">239</sup>.
על סוכה של שותפים, אם יוצאים בה ידי חובה, ע"ע לכם<sup style="color: gray;">240</sup>.
סוכה של כל בני הבית, כתבו ראשונים, שאפילו לסובר שסוכה שאולה אין יוצאים בה ידי חובה<sup style="color: gray;">241</sup>, יוצאים בה בני הבית<sup style="color: gray;">242</sup>, שאפשר שמהכתוב: בסכת תשבו<sup style="color: gray;">243</sup>, יש לרבות סוכה אחת לכל בני הבית, על פי הכלל של "תשבו כעין תדורו"<sup style="color: gray;">244</sup>, וכשם שבדירה יושבים איש וביתו כך בסוכה יש להם לשבת יחד<sup style="color: gray;">245</sup>.
על סוכה הגזולה מהעכו"ם, אם יוצאים בה ידי חובה, ע"ע לכם<sup style="color: gray;">246</sup>.
על מחלוקת האחרונים ביושב בסוכה של הפקר, ואינו מתכוין לזכות בה, אם יוצא בה לדעת הסוברים שיוצאים בסוכה שאולה, ע"ע לכם<sup style="color: gray;">247</sup>.
<h4>תעשה ולא מן העשוי</h4>
הדין של "תעשה-ולא-מן-העשוי*" פוסל בסוכה<sup style="color: gray;">248</sup>, מן התורה<sup style="color: gray;">249</sup>, ולמדוהו מהכתוב: חג הסכת תעשה<sup style="color: gray;">250</sup>, ולא מן העשוי<sup style="color: gray;">251</sup>, שכאילו נאמר תעשה סוכה<sup style="color: gray;">252</sup>. ובגדר דין זה מצינו שני אופנים: א) שצריך שבעשיית הסכך תיהיה עשייה ממש, ולא שתהא נעשית מאליה<sup style="color: gray;">253</sup>, ולכן, אותה שאמרו שהחוטט בגדיש לעשות לו סוכה, אינה סוכה<sup style="color: gray;">254</sup>, יש ראשונים ואחרונים שפירשו, שכיון שאינו נוגע בו לעשות שום מעשה, אלא הסיכוך נעשה מאיליו, הרי זו פסולה<sup style="color: gray;">255</sup>. ב) וכן מצינו שדבר שתחילת עשייתו הייתה בפסול, פסול משום תעשה ולא מן העשוי<sup style="color: gray;">256</sup>. ולכן חבילות של קש – שמצד עצמן כשרות לסכך - שהניחן על סוכתו כדי ליבשן, ונמלך בדעתו להשאירן שם לצורך הסוכה, הסוכה פסולה משום תעשה ולא מן העשוי<sup style="color: gray;">257</sup>, שכיון שהניחן שלא לשם צל, נמצא שעשייה זו הייתה בפסול, ושוב אין מועיל מה שבדעתו להשאירן שם לשם צל<sup style="color: gray;">258</sup>. וכן אמרו, שאם הדלה את ענפי הגפן או הדלעת או הקיסוס על גבי סוכתו, בעודם מחוברים לקרקע, הסוכה פסולה, משום תעשה ולא מן העשוי<sup style="color: gray;">259</sup>, אפילו לאחר שקצצן, לסוברים כן וכן הלכה<sup style="color: gray;">260</sup>, והיינו משום שעשייתו הייתה בפסול<sup style="color: gray;">261</sup>. ויש ראשונים שפירשו כן גם לגבי החוטט בגדיש שאינה סוכה<sup style="color: gray;">262</sup>, שכיון שהסכך שבגדיש לא הונח לשם צל, הרי שבשעת עשייתו הוא נעשה בפסול<sup style="color: gray;">263</sup>.
"תעשה ולא מן העשוי" אינו פוסל אלא בסכך, אבל דפנות הסוכה, אין בהם משום תעשה ולא מן העשוי<sup style="color: gray;">264</sup>.
<h4>תעשה ולא מן העשוי בסכך קודם לדפנות</h4>
בסדר הנחת הסכך, נחלקו ראשונים ואחרונים: א) יש סוברים, שאין להניחה קודם שיעשה את הדפנות, משום תעשה ולא מן העשוי<sup style="color: gray;">265</sup>, שהם סוברים שבשעה שמניח את הסכך בלא דפנות, כיון שאין כאן עדין סוכה כשרה, הרי שהסכך נעשה בפסול, ושוב אי אפשר להכשירו על ידי עשיית הדפנות, כיון שאינו עושה מעשה בסכך, הרי זה נפסל משום תעשה ולא מן העשוי, ולדעתם אותה שמצינו בחוטט בגדיש לעשות סוכה, שאפילו אם הניח את הגדיש לשם צל, כל שלא הניח בה בתחילה חלל טפח, פסולה, הטעם הוא משום שבעשיית הגדיש לא היו בו דפנות<sup style="color: gray;">266</sup>. אם בשעת עשיית הסכך היו שם דפנות, אפילו רק בגובה טפח, שהוא שיעור אוהל, אינו נחשב כנעשה בפסול, ולאחר מכן ישלים את שיעור הדפנות, והסוכה כשרה<sup style="color: gray;">267</sup>, ומהם שהוסיפו, שדי שבשעת הנחת הסכך, תהיה שם דופן אחת בכל אורך הסוכה בגובה טפח, או אפילו רק ברוחב שבעה טפחים, כדי להכשירה<sup style="color: gray;">268</sup>. על סוכה שנעשתה כהלכתה, ונפלו הדפנות, אם לדעה זו יש בהחזרתן משום תעשה ולא מן העשוי, עי' לעיל<sup style="color: gray;">269</sup>. ב) ויש סוברים, שאין איסור להניח את הסכך קודם לדפנות, ואין בכך משום תעשה ולא מן העשוי<sup style="color: gray;">270</sup>, כיון שבשעת עשיית הסכך הרי הוא מצל תחתיו, הרי שלא נעשה כלל בפסול, ומה בכך שאין שם דפנות<sup style="color: gray;">271</sup>, אלא שמהם שהוסיפו, שלכתחילה יניח את הסכך לאחר עשיית הדפנות<sup style="color: gray;">272</sup>.
<h4>מיעוט שיעור האויר או הסכך הפסול</h4>
סוכה פסולה שמתקן בה את המקום הפוסל להכשירה, נראה מדברי ראשונים, שכיון שעושה מעשה בפועל במקום הפסול עצמו להכשירו, אין בכך חסרון של תעשה ולא מן העשוי<sup style="color: gray;">273</sup>, ולכן, סוכה גדולה שיש בה אויר שלושה טפחים – שזהו השיעור לפוסלה<sup style="color: gray;">274</sup> - ומיעט את אוירה בסכך פסול, כשרה<sup style="color: gray;">275</sup>. וכן אם היה בה סכך פסול ארבעה טפחים – שזהו השיעור לפוסלה, לסוברים כן<sup style="color: gray;">276</sup> – ומיעטה על ידי אויר, שהסיר חלק מהסכך הפסול, כתבו ראשונים שכשרה<sup style="color: gray;">277</sup>, ויש מן האחרונים שכתבו, שכשיש בה סכך פסול ארבעה טפחים, אי אפשר להכשירה על ידי אויר, ולדעתם יש בכך משום תעשה ולא מן העשוי<sup style="color: gray;">278</sup>.
<h4>נעשה בכשרות, ואח"כ נפסל</h4>
על דבר שבתחילת עשייתו היה כשר, ואחר כך נפסל מחמת דבר מסוים, שיש אחרונים שסוברים, שכיון שתחילתו בכשרות אין בתיקונו שאחר כך מחמת תעשה ולא מן העשוי, ע"ע תעשה ולא מן העשוי. וכן סכך שהונח כשהיו דפנות, ואחר כך נפלו הדפנות, כתבו אחרונים שאין בהחזרת הדפנות משום תעשה ולא מן העשוי<sup style="color: gray;">279</sup>.
<h4>עשויה לכל שבעת ימי החג</h4>
סוכה, אם צריך שתהא עשייתה לכל שבעת ימי חג הסוכות, נחלקו תנאים, רבי אליעזר אומר, שצריך שתהא עשויה לכל שבעת הימים<sup style="color: gray;">280</sup>, אבל סוכה שאינה עשויה לכל ימי החג, פסולה<sup style="color: gray;">281</sup>, ולמד כן מהכתוב: חג הסכת תעשה לך שבעת ימים<sup style="color: gray;">282</sup>, ודרש, עשה סוכה הראויה לשבעה<sup style="color: gray;">283</sup>, כלומר שמיועדת לשימוש לכל ימי החג<sup style="color: gray;">284</sup>. וחכמים סוברים שאף סוכה שאינה עשויה לכל החג כשרה<sup style="color: gray;">285</sup>, ולדעתם יש לדרוש את הכתוב כאילו נאמר "עשה סוכה בחג"<sup style="color: gray;">286</sup>. על מחלוקת נוספת שלהם, אם צריך לקיים מצות ישיבת-סוכה* בסוכה אחת כל ימי החג, ע"ע ישיבת סוכה<sup style="color: gray;">287</sup>.
<h4>בנייתה בחול המועד</h4>
עשיית הסוכה בחול-המועד*, שכבר אין ראוי להשתמש בה כל ימי החג, נחלקו תנאים, רבי אליעזר אומר שאין עושים סוכה בחול המועד<sup style="color: gray;">288</sup>, שהרי לא תהא ראויה לשבעה, ולדעתו, סוכה שאינה ראויה לכל החג, פסולה<sup style="color: gray;">289</sup>. וחכמים אומרים שעושים סוכה גם בחול המועד<sup style="color: gray;">290</sup>, שלדעתם אין צריך שתהא ראויה דוקא לשבעה<sup style="color: gray;">291</sup>. ומודה רבי אליעזר, שאם נפלה סוכתו בחול המועד, שחוזר ובונה אותה<sup style="color: gray;">292</sup>. על ההיתר לבנותה בחול המועד, ועל אופני בנייתה, ע"ע חול המועד: בצורך המועד<sup style="color: gray;">293</sup>.
<h4>ראויה לשימוש כל שבעת ימי החג</h4>
סוכה, צריכה להעשות באופן שאפשר להשתמש בה כל ימי חג הסוכות, ואם אי אפשר להשתמש בה באחד מימי החג, פסולה<sup style="color: gray;">294</sup>. ודרשו כן מהכתוב: חג הסכת תעשה לך שבעת ימים<sup style="color: gray;">295</sup>, שסוכה הראויה לשבעה, שמה סוכה, אבל סוכה שאינה ראויה לשבעה, אין שמה סוכה<sup style="color: gray;">296</sup>. וראויה לשימוש היינו, שאין כל איסור מן התורה להשתמש בה אפילו בימי שבת* ויום-טוב*<sup style="color: gray;">297</sup>. סוכה שראויה לשימוש בשבת מן התורה, אבל מדרבנן אסורה לשימוש, נחלקו בה תנאים, וכך שנינו בברייתא, העושה סוכתו על גבי בהמה, רבי מאיר מכשיר, ורבי יהודה פוסל<sup style="color: gray;">298</sup>, שאסור, מדרבנן, לעלות על גבי בהמה בשבת ויום טוב<sup style="color: gray;">299</sup>. ובמשנה שנינו, שהעושה סוכתו על גבי הגמל – שעשה שם דפנות בין חטוטרותיה וסיכך עליהן<sup style="color: gray;">300</sup> - כשרה, אלא שאין עולין עליה ביום טוב<sup style="color: gray;">301</sup>, וכן שנינו שם, שהעושה סוכתו בראש האילן כשרה, ואין עולין לה ביום טוב<sup style="color: gray;">302</sup>, משום גזירה שמא יתלוש מהאילן<sup style="color: gray;">303</sup>, והמשנה היא כדעת רבי מאיר<sup style="color: gray;">304</sup>, וכן הלכה<sup style="color: gray;">305</sup>. על אופני הסוכה שבראש האילן, עי' להלן.
סוכה בראש האילן ששנינו שכשרה ואין עולין לה ביום טוב<sup style="color: gray;">306</sup>, היינו שעשויה באופן ששתי דפנות באילן ואחת בידי אדם, או באופן ששתים בידי אדם ואחת באילן<sup style="color: gray;">307</sup>, ופירושו, שסמך קרקעית הסוכה רובו באילן, ועשה סביבה בראש האילן שתי מחיצות -סמוכות זו לזו<sup style="color: gray;">308</sup> - ואחת עשה בידי אדם בארץ, וסמך קצת קרקעית הסוכה באמצע הדופן, והגביה הדופן ממנו למעלה עשרה, או שעשה בדומה לזה על ידי שתים בידי אדם ואחת באילן<sup style="color: gray;">309</sup>, שבאופנים אילו ינטל האילן, אין הסוכה יכולה לעמוד, ונמצא משתמש באילן<sup style="color: gray;">310</sup>. ויש שפירשו, שמדובר שהסוכה בנויה על הקרקע, והאילנות הן דפנותיה, שתים או אחת מהן, וסיכך על גבי האילנות, ואסרו להכנס לסוכה זו ביום טוב, שמא יניח כליו על הסכך, ונמצא שמשתמש באילן<sup style="color: gray;">311</sup>. אבל באופן שעשויה שלושה בידי אדם ואחת באילן, מותר לעלות בה ביום טוב<sup style="color: gray;">312</sup>, לפי שהסוכה יכולה לעמוד גם אם ינטל האילן<sup style="color: gray;">313</sup>, וכך שנינו, זה הכלל כל שינטל האילן ויכולה לעמוד בפני עצמה, כשרה, ועולין לה ביום טוב<sup style="color: gray;">314</sup>. ולכן גם באופן שעשויה שתים בידי אדם, אבל אין שתי דפנות אלו סמוכות, אלא זו כנגד זו, ואחת באילן, כשרה, שיכולה לעמוד גם ללא האילן<sup style="color: gray;">315</sup>. על טעם שסוכות אלו אינן פסולות משום שהסכך נסמך על דבר הפסול לסכך ("מעמיד"), עי' להלן: הסיכוך.
<h4>החוטט בגדיש לעשות סוכה</h4>
החוטט – כלומר חופר<sup style="color: gray;">316</sup> - בגדיש לעשות לו סוכה - שנוטל קש מתוך אמצע הגדיש ומוציאן ונעשה שם חלל כשיעור סוכה – פסולה<sup style="color: gray;">317</sup>, מן התורה, משום תעשה ולא מן העשוי<sup style="color: gray;">318</sup>. על גדר פסול זה בסוכה עי' לעיל<sup style="color: gray;">319</sup>. בירושלמי יש שסובר – באופן שחטט בה לשם צל<sup style="color: gray;">320</sup> - שפסולה מפני שהיא נראית כאוצר<sup style="color: gray;">321</sup>, שגזרו בה חכמים לפוסלה, שלא ילך אדם למקום שלא עשאה לשם צל אלא להכניס בה אוצרו, וישב שם<sup style="color: gray;">322</sup>, ולדעה זו, בדיעבד אם ישב בסוכה זו, יש גורסים בירושלמי שיצא ידי חובתו<sup style="color: gray;">323</sup>.
אם בשעת עשיית הגדיש עשה בה חלל בגובה טפח ברוחב שבעה טפחים - דהיינו רוחב שבעה על שבעה טפחים<sup style="color: gray;">324</sup> - ואחר כך חטט בגדיש להשלים את שיעור גובהה לעשרה טפחים, כשרה<sup style="color: gray;">325</sup>, וביארו ראשונים, שכיון שעשה בה חלל בגובה טפח, שהוא שיעור אוהל<sup style="color: gray;">326</sup>, חשוב הגדיש שמעל לחלל כסכך - הואיל ועשאה לצל<sup style="color: gray;">327</sup>, להניח בה כלים וכדומה<sup style="color: gray;">328</sup> - ואחר כך כשחוטט להשלים את שיעור גובה הסוכה אינו אלא משלים את גובה הדפנות, ובדפנות אין חסרון של תעשה ולא מן העשוי<sup style="color: gray;">329</sup>. לדעה שטעם הפסול בחוטט בגדיש הוא משום שנראית כאוצר<sup style="color: gray;">330</sup>, יש שגורסים שאפילו הניח בה בתחילה חלל - טפח<sup style="color: gray;">331</sup> - היא פסולה, שעדיין יש לגזור שמא ילך לסוכה שלא נעשתה לצל<sup style="color: gray;">332</sup>.
ונחלקו ראשונים ואחרונים: יש סוברים שאין חילוק באופן החטיטה, והן אם הניח בתחילה חלל טפח סמוך לקרקע, ואחר כך חטט בחלל מלמטה למעלה שיעור של עשרה טפחים, והן אם הניח חלל טפח למעלה, ואחר כך חטט בה מלמעלה למטה<sup style="color: gray;">333</sup>, שכל גובה הגדיש שמעל לחלל חשוב כסכך עבה, ואינו אלא ממעטו<sup style="color: gray;">334</sup>. ויש סוברים שאין הסוכה כשרה אלא אם הניח בה חלל למעלה, ועתה חוטט בה מלמעלה למטה, אבל בהניח את החלל למטה סמוך לקרקע, אין מועיל בו חטיטה מלמטה למעלה, שלדעתם הגדיש מלמעלה לא הונח לשם צל אלא לייבשו<sup style="color: gray;">335</sup>.
<h3><b>מדותיה</b></h3>
<h4>גבוהה יותר מעשרים אמה</h4>
סוכה שגבוהה יותר מעשרים אמה, נחלקו בה תנאים: תנא קמא פוסלה<sup style="color: gray;">336</sup>, ור' יהודה מכשירה<sup style="color: gray;">337</sup>, והלכה שפסולה<sup style="color: gray;">338</sup>. בטעם שפסולה, נאמרו בתלמוד כמה דעות: א) לדעת רבה, מהכתוב "לְמַעַן יֵדְעוּ דֹרֹתֵיכֶם כִּי בַסֻּכּוֹת הוֹשַׁבְתִּי אֶת בְּנֵי יִשְׂרָאֵל"<sup style="color: gray;">339</sup>, יש ללמוד שצריך שהאדם ידע - כלומר שיהא ניכר לו<sup style="color: gray;">340</sup> וירגיש<sup style="color: gray;">341</sup> - שהוא יושב בצל סוכה<sup style="color: gray;">342</sup>, ולמעלה מעשרים אמה, שאין עינו של אדם שולטת – שאינו רואה את הסכך<sup style="color: gray;">343</sup>, כשאינו מעיין לראות<sup style="color: gray;">344</sup> - אינו יודע שהוא יושב בצל סוכה<sup style="color: gray;">345</sup>. ב) לדעת רבי זירא, מהכתוב "וסכה תהיה לצל"<sup style="color: gray;">346</sup>, יש ללמוד שאין נקרא סכך, אלא העשוי לצל, ולכן צריך שהצל בסוכה יגיע מהסכך, ובסוכה גבוהה יותר מעשרים אמה, הצל נעשה מחמת הדפנות ולא מחמת הסכך<sup style="color: gray;">347</sup>. ג) לדעת רבא, מהכתוב "בסכת תשבו שבעת ימים"<sup style="color: gray;">348</sup>, יש ללמוד שצריך שהסוכה תהיה ראויה לעמוד שבעה ימים ואין צריך יותר, דהיינו דירת ארעי, וסוכה גבוהה יותר מעשרים אמה צריך לעשות את יסודותיה חזקים כדירת קבע, ולא שהקפידה תורה על חוזקן של הדפנות, אלא על שיעור גובה שאפשר לעשותו ארעי<sup style="color: gray;">349</sup>.
<h4>טעמו של רבי יהודה</h4>
בטעמו של ר' יהודה שמכשיר סוכה גבוהה יותר מעשרים אמה, אמרו בתלמוד, שלדעת רבה שסובר שצריך שהיושב בסוכה ידע שהוא יושב בצל סוכה<sup style="color: gray;">350</sup>, ר' יהודה סובר שגם בסכך למעלה מעשרים אמה האדם יודע שהוא יושב בצל סוכה<sup style="color: gray;">351</sup>. אביי אמר, שהוא סובר שסוכה דירת קבע בעינן<sup style="color: gray;">352</sup>. ויש מהאחרונים שכתבו, שהוא חולק גם על שאר הטעמים שאמרו אמוראים בדעת תנא קמא, דהיינו, שהכתוב "למען ידעו דורותיכם" אינו אלא ציווי לידיעה לדורות, והכתוב "וסוכה תהיה לצל יומם מחורב", אינו בא לומר שכל סוכה תהיה לצל, אלא שהסוכות שיהיו לימות המשיח יעשו צל<sup style="color: gray;">353</sup>.
<h4>בדפנות מגיעות לסכך</h4>
סוכה גבוהה למעלה מעשרים אמה, והיו דפנותיה מגיעות עד לסכך, נחלקו אמוראים אם לדעת תנא קמא הסוכה כשרה: לדעת רבי יאשיה בשם רב, כשרה<sup style="color: gray;">354</sup>, לפי שהוא סובר כדעת רבה, שטעם הפסול של סוכה גבוהה הוא מחמת שאין עיני האדם שולטת בגובה זה<sup style="color: gray;">355</sup>, ולדעתו היינו דוקא כשאין הדפנות מגיעות לסכך, אבל כשהדפנות מגיעות לסכך, עיני האדם שולטות גם בגבוהה יותר מעשרים אמה<sup style="color: gray;">356</sup>, אבל לשאר הדעות שאינם סוברים כרבה<sup style="color: gray;">357</sup>, גם בדפנות מגיעות לסכך הסוכה פסולה<sup style="color: gray;">358</sup>. יש מן הראשונים שפסקו כטעמו של רבה, ובסוכה שדפנותיה מגיעות לסכך, אפילו גבוהה יותר מעשרים אמה, כשרה<sup style="color: gray;">359</sup>, והרבה ראשונים חולקים ואינם פוסקים כרבה<sup style="color: gray;">360</sup>, ולמעשה, סוכה שגבוהה יותר מעשרים אמה פסולה בכל אופן<sup style="color: gray;">361</sup>.
<h4>רחבה יותר מד' אמות</h4>
סוכה שרחבה יותר מארבע אמות על ארבע אמות, וגבוהה יותר מעשרים אמה, נחלקו אמוראים אם לדעת תנא קמא כשרה: לדעת רב הונא בשם רב, כשרה<sup style="color: gray;">362</sup>, שהוא סובר כרבי זירא, שטעם פסול סוכה גבוהה הוא משום שבגובה זה אין צל מחמת הסכך<sup style="color: gray;">363</sup>, והיינו דוקא כשאינה רחבה יותר מארבע אמות על ארבע אמות, אין הסכך מצל בגובה זה, אבל ברחבה יותר מארבע אמות על ארבע אמות, אפילו בגובה רב הסכך מצל תחתיו<sup style="color: gray;">364</sup>, ונחלקו ראשונים, יש סוברים שאם רחבה יותר מד' אמות, יכול להגביה את הסוכה בלא שיעור<sup style="color: gray;">365</sup>, לפי שידעו חכמים שברחבה יותר מד' אמות, אפילו גבוהה הרבה, אי אפשר שהסכך לא יצל מעט בסוכה<sup style="color: gray;">366</sup>, ויש סוברים שיכול להגביה את הסוכה לפי חשבון של ד' אמות לעשרים אמה<sup style="color: gray;">367</sup>, שדוקא בכך הסכך מצל על היושב תחתיו<sup style="color: gray;">368</sup>. לדעת שאר האמוראים, אפילו רחבה ד' אמות פסולה<sup style="color: gray;">369</sup>. והלכה שפסולה<sup style="color: gray;">370</sup>.
<h4>כשרחבה יותר משיעור ראשו ורובו ושולחנו</h4>
סוכה שרחבה יותר משיעור ראשו ורובו ושולחנו – שהוא שבעה טפחים<sup style="color: gray;">371</sup> - וגבוהה יותר מעשרים אמה, נחלקו אמוראים: רב חנן בר רבה בשם רב סובר שגם לדעת תנא קמא היא כשרה<sup style="color: gray;">372</sup>, ושאר האמוראים סוברים שפסולה<sup style="color: gray;">373</sup>, והלכה שפסולה<sup style="color: gray;">374</sup>.
<h4>כשרק הדפנות גבוהות</h4>
סוכה גבוהה שפסולה, היינו דוקא לגבי גובה הסכך, ולכן אם היו דפנותיה גבוהות יותר מעשרים אמה, והסכך נמצא למטה מעשרים אמה, כיון שאין הולכים אלא אחר גובה הסכך, הסוכה כשרה<sup style="color: gray;">375</sup>, ואף על פי שכשהדפנות גבוהות צריך לעשותן קבע, מכל מקום כיון שמן הדין אין אנו צריכים את המשך גובה הדפנות שלמעלה מגובה הסכך, שוב אין בהן דין דפנות<sup style="color: gray;">376</sup>.
<h4>חלק מעובי הסכך בתוך עשרים</h4>
סכך עבה שהניחוהו באופן שחלקו התחתון נמצא למטה מעשרים אמה, וחלקו העליון למעלה מעשרים אמה<sup style="color: gray;">377</sup>, נחלקו אמוראים בדין ובטעם: א) לדעת רבה - בלשון ראשון - הסוכה פסולה<sup style="color: gray;">378</sup>, והטעם, לפי שיש לחשוש שהסכך שלמטה מעשרים ינטל, ונמצא כל הסכך למעלה מעשרים, וכיון שסוכה עשויה ליחיד, לא ישים על ליבו לתקנו<sup style="color: gray;">379</sup>, או שכיון שמצות ישיבת-סוכה* היא מן התורה<sup style="color: gray;">380</sup>, החמירו חכמים לפוסלה, מחשש שינטל הסכך התחתון<sup style="color: gray;">381</sup>. ב) וכן אמר רבה בר רב עולה סובר שפסולה<sup style="color: gray;">382</sup>. ג) ללשון שני סובר רבה שכשרה<sup style="color: gray;">383</sup>, והטעם, או משום שכיון שסוכה ליחיד עשויה, אין לחשוש שינטל הסכך התחתון, וישב בסוכה פסולה, לפי שהיושב שם יזדרז לתקנו, שהרי יודע שאין אחרים שיתקנוה, או שלפי שמצות ישיבת סוכה מן התורה, דיני התורה אינם צריכים חיזוק, ולכן ודאי שאם ינטל הסכך התחתון, היושב שם יתקנו<sup style="color: gray;">384</sup>. ד) רבא סובר שכשרה<sup style="color: gray;">385</sup>, כיון ששיעור עשרים אמה, היינו לחלל הסוכה, ולכן כל שחלל הסוכה אינו יותר מעשרים אמה, הסוכה כשרה<sup style="color: gray;">386</sup>. ומסקנת הגמרא כרבא<sup style="color: gray;">387</sup>, וכן הלכה<sup style="color: gray;">388</sup>.
<h4>הוצין יורדים לתוך עשרים</h4>
סכך שהוא גבוה למעלה מעשרים אמה, והוצין – ענפים קטנים עם העלים – של הסכך יורדים למטה מעשרים אמה, אם יש בהוצין אלו שיעור של "צלתן מרובה מחמתן", הסוכה כשרה<sup style="color: gray;">389</sup>, כיון שהוצין אלו הם סכך הסוכה<sup style="color: gray;">390</sup>, ומודדים את חלל הסוכה מההוצין ולמטה<sup style="color: gray;">391</sup>.
<h4>גבוהה פחות מעשרה טפחים</h4>
סוכה שאינה גבוהה עשרה טפחים, פסולה<sup style="color: gray;">392</sup>.
<h4>הוצין יורדים למטה מעשרה</h4>
סוכה שגבוהה עשרה טפחים, והוצין – ענפים קטנים עם העלים – יורדים לתוך עשרה טפחים, סבר אביי לומר, שכל שאין בהוצין שיעור של צלתן מרובה מחמתן, הסוכה כשרה, כשם שלענין סוכה שגבוהה יותר מעשרים אמה, הוצין שחמתן מרובה מצלתן אינם ממעטים משיעור גובה הסוכה<sup style="color: gray;">393</sup>, ואמר לו רבא, שאינו דומה, לפי שלענין גובה עשרה טפחים, כל שיש בה הוצין שיורדים לתוכה, הרי זו דירה סרוחה<sup style="color: gray;">394</sup>, כלומר דירה שאי אפשר לדור בה, שההוצין מונעים מהאדם לשבת בה<sup style="color: gray;">395</sup>, ולכן צריך עשרה טפחים של חלל פנוי<sup style="color: gray;">396</sup>. וכתבו ראשונים, שהיא פסולה<sup style="color: gray;">397</sup>, ויש מן הראשונים שנראה בדעתם שאינה פסולה, אלא שצריך להזהר לכתחילה שלא ירדו ההוצין לתוך עשרה טפחים<sup style="color: gray;">398</sup>, שלדעתם אין כאן סוכה פסולה, אלא רק חשש שהיושב שם שלא בנוח יצא מהסוכה, כשם שחששו בסוכה שריחה רע<sup style="color: gray;">399</sup>. סוכה גדולה – יותר מז' טפחים – שיש בה מעט הוצין, אם יש שם מקום של ז' טפחים על ז' טפחים שאין בה הוצין, הסוכה כשרה<sup style="color: gray;">400</sup>.
<h4>מיעוט שיעור הסוכה בכרים וכסתות</h4>
הניח כרים או כסתות על קרקע הסוכה, אינם ממעטים את שיעור הסוכה<sup style="color: gray;">401</sup>, שהרי עתיד לפנותם, ולא יניחם שם לכל ימי הסוכות, מפני הפסד ממונו<sup style="color: gray;">402</sup>, ואפילו אם ביטלם אין ביטולו ביטול, שבטלה-דעתו-אצל-כל-אדם*<sup style="color: gray;">403</sup>.
<h4>מיעוטה בתבן או עפר</h4>
הניח בה תבן או עפר, ובטלו, הרי זה בטל, וממעט את שיעור גובה הסוכה<sup style="color: gray;">404</sup>. הניח בה תבן סתם, שאין ידוע אם עתיד לפנותו, אינו בטל, שכיון שראוי לבהמה או להסקה או לטיט, מן הסתם אינו מבטלו<sup style="color: gray;">405</sup>. הניח בה עפר, ועתיד לפנותו משם, אינו בטל<sup style="color: gray;">406</sup>. הניח בה תבן או עפר, ואינו עתיד לפנותם משם, או שהניח עפר סתם, נחלקו תנאים: חכמים סוברים שאינו בטל<sup style="color: gray;">407</sup>, ורבי יוסי סובר שבטל<sup style="color: gray;">408</sup>. והלכה כחכמים<sup style="color: gray;">409</sup>.
<h4>שיעור זמן הביטול</h4>
שיעור הזמן שצריך לבטל את החפץ כדי שיחשב ביטול, נחלקו ראשונים: יש שכתבו שהוא לכל שבעת ימי החג<sup style="color: gray;">410</sup>, ואין צריך יותר, שהרי בטלו לכל זמן מצות סוכה<sup style="color: gray;">411</sup>. ויש שכתבו שצריך ביטול לעולם<sup style="color: gray;">412</sup>.
<h4>מיעוטה על ידי מטה</h4>
סוכה שעשאה על גבי מטה, היינו שסיכך על מוטות הקבועים במטה, המטה ממעטת את גובה הסוכה, ולכן צריך שיהא בין המטה לסכך עשרה טפחים, אבל אם אין הסכך נסמך על המטה, אלא עמודים בקרקע, אין המטה ממעטת את שיעור הסוכה, לפי שאין המטה קבועה בסוכה ויכול להוציאה<sup style="color: gray;">413</sup>.
<h4>אצטבא כנגד דופן אמצעית</h4>
היתה גבוהה יותר מעשרים אמה, ובנה בה אצטבא – שטח מוגבה – סמוך לדופן האמצעית של הסוכה – שסתם סוכה היא בת שלש דפנות<sup style="color: gray;">414</sup> - על פני כולה, כלומר שמגיעה האצטבא לשתי הדפנות מהצד, באופן שמשפת האצטבא ולמעלה עד לסכך אינו יותר מעשרים אמה, אם יש ברוחב אותה אצטבא שיעור של סוכה קטנה – שבעה טפחים על שבעה טפחים<sup style="color: gray;">415</sup>, ויש שהוסיפו: "ומשהו"<sup style="color: gray;">416</sup> – מקום האצטבא כשר לסוכה<sup style="color: gray;">417</sup>, כיון שיש לאצטבא שלוש דפנות<sup style="color: gray;">418</sup>.
שאר הסוכה שלא במקום האצטבא, נחלקו בה ראשונים: יש סוברים שגם היא כשרה<sup style="color: gray;">419</sup>, מדין "פסל היוצא מן הסוכה נידון כסוכה"<sup style="color: gray;">420</sup>, שלדעתם סכך הנמצא למעלה מעשרים אמה אינו סכך פסול בעצמו<sup style="color: gray;">421</sup>, ויש שהוסיפו לבאר, שרואים כאילו האצטבא נמשכת לשאר הסוכה<sup style="color: gray;">422</sup>. ויש סוברים שפסולה<sup style="color: gray;">423</sup>, שלדעתם סכך למעלה מעשרים אמה, חשוב סכך פסול, שאין אומרים בו פסל היוצא מן הסוכה נידון כסוכה<sup style="color: gray;">424</sup>.
על אצטבא שבנויה בצד הסוכה, באופן שאין בינה לבין הדופן שכנגדה ארבע אמות, שהיא כשרה מדין "דופן-עקומה", וכן על אצטבא באמצע הסוכה שאומרים בה דופן עקומה מכל צד, ע"ע דופן עקומה: בפסול גובה<sup style="color: gray;">425</sup>.
על אצטבא שגבוהה עשרה טפחים, שנחלקו בה ראשונים אם מחמת שחשובה רשות בפני עצמה אין אומרים בה דופן עקומה, ע"ע הנ"ל<sup style="color: gray;">426</sup>.
על מקום שתחת הדופן עקומה, שנחלקו בו אם הוא כשר ומותר לישב תחתיו, ע"ע הנ"ל: במקום העיקום<sup style="color: gray;">427</sup>.
<h4>חקק להשלימה לגובה י' טפחים</h4>
על סוכה שאינה גבוהה עשרה טפחים, וחקק בקרקע כדי להשלימה לעשרה טפחים, שכל שיש משפת החקק עד לדפנות פחות משלושה טפחים הסוכה כשרה, מדין לבוד*, ע"ע: בסוכה<sup style="color: gray;">428</sup>. חקק זה, כתבו ראשונים שצריך שיהיה ברוחבו שיעור הכשר סוכה<sup style="color: gray;">429</sup>, ואם אין שם שיעור רוחב של סוכה כשרה בגובה עשרה טפחים, הרי זו דירה סרוחה, ופסולה<sup style="color: gray;">430</sup>.
על מחלוקת ראשונים בפירוש הלבוד כאן, אם רואים כאילו החקק מגיע עד לדפנות, ולכן גם המקום שמהחקק עד לדפנות חשוב סוכה כשרה, או שעל ידי הלבוד נחשבות הדפנות סמוכות לסכך שכנגד החקק, ולכן אין הסוכה כשרה אלא בתוך החקק, ע"ע הנ"ל: שם<sup style="color: gray;">431</sup>. בטעם שלדעה שאין הסוכה כשרה אלא בתוך החקק, אין מכשירים את המקום שמהחקק לדפנות מדין "פסל היוצא מן הסוכה נידון כסוכה"<sup style="color: gray;">432</sup>, כתבו אחרונים, לפי שכאן אין למקום זה דפנות כשרות בגובה עשרה, ובלא דפנות כשרות אין מכשירים על ידי דין "פסל היוצא מן הסוכה"<sup style="color: gray;">433</sup>.
<h4>מידת רוחבה</h4>
שיעור רוחב הסוכה, נחלקו בה תנאים: בית הלל אומרים, כדי שתהא מחזקת בתוכה ראשו ורובו של אדם<sup style="color: gray;">434</sup>, ששיעור מקום ישיבתו של אדם הוא ששה טפחים<sup style="color: gray;">435</sup>, ובית שמאי אומרים שתהא מחזקת ראשו ורובו ושולחנו<sup style="color: gray;">436</sup>, והיינו שבעה על שבעה טפחים<sup style="color: gray;">437</sup>, ששיעור שולחנו הוא טפח<sup style="color: gray;">438</sup>. ורבי סובר ששיעורה ארבע על ארבע אמות<sup style="color: gray;">439</sup>. והלכה כבית שמאי<sup style="color: gray;">440</sup>, וסוכה שאין בה שבעה על שבעה טפחים פסולה<sup style="color: gray;">441</sup>. סוכה שהיא גדולה הרבה כשרה<sup style="color: gray;">442</sup>.
<h4>הטעם</h4>
בטעמם של בית שמאי, אמר אביי, שהם סוברים ש"סוכה דירת קבע בעינן"<sup style="color: gray;">443</sup>, וסוכה שאין בה כדי ראשו ורובו ושולחנו, אינה ראויה לשימוש<sup style="color: gray;">444</sup>. ונחלקו ראשונים: יש סוברים שגם למסקנת הגמרא, טעמם של בית שמאי מחמת שצריכה להיות דירת קבע<sup style="color: gray;">445</sup>, ואף על פי שלהלכה סוכה דירת עראי בעינן<sup style="color: gray;">446</sup>, מכל מקום לענין רוחב הסוכה הלכה כבית שמאי, כיון שצריך מקצת קבע, ובאין בה כדי שבעה על שבעה טפחים אין זו אלא דירה סרוחה<sup style="color: gray;">447</sup>. ויש סוברים, שלמסקנא טעמם של בית שמאי הוא, שבסוכה שאינה מחזקת גם את שולחנו, יש לחשוש שמא ימשך אחר שולחנו שאינה בתוך סוכתו ויצא מן הסוכה, ופסולה<sup style="color: gray;">448</sup>, ואפילו אוכל בסוכה ופתו בידו, או שישן או מטייל בה, שאינו זקוק לשולחן, מכל מקום הסוכה פסולה, שכיון שאינה ראויה לאכילה כדרכה, כלומר עם שולחן, אינה סוכה<sup style="color: gray;">449</sup>. יש מן האחרונים שכתבו, ששיעור שבעה על שבעה טפחים, הוא הלכה-למשה-מסיני*<sup style="color: gray;">450</sup>.
<h4>ז' על ז' בריבוע</h4>
שבעה על שבעה טפחים שאמרו, אם צריך שיהיו דוקא בצורת ריבוע, נחלקו אחרונים: יש שכתבו, שאין צריך, ולכן סוכה שארוכה הרבה ואין ברוחבה ז' טפחים, כשרה<sup style="color: gray;">451</sup>, והרבה כתבו שצריך דוקא ז' על ז'<sup style="color: gray;">452</sup>, שהרי באינה רחבה אלא טפח, וודאי שהיא פסולה, אפילו ארוכה הרבה, לפי שאינה ראויה לדיורים כלל, וממה שלא נתנו חכמים שיעור אימתי כשרה ואימתי פסולה, מוכח שז' על ז' שאמרו הוא דוקא כשהוא מרובע<sup style="color: gray;">453</sup>.
<h4>ז' על ז' בגובה הכשר סוכה</h4>
ז' על ז' שהצריכו ברוחב הסוכה, כתבו ראשונים ואחרונים שצריך להיות בכל גובה הכשר סוכה – דהיינו י' טפחים<sup style="color: gray;">454</sup> - אבל אם רחבה ז' על ז' רק בקרקע, פסולה<sup style="color: gray;">455</sup>, שזו היא דירה סרוחה<sup style="color: gray;">456</sup>. ויש מן האחרונים שכתבו בדעת ראשונים, שאין צריך רוחב ז' על ז' אלא בקרקע הסוכה<sup style="color: gray;">457</sup>.
<h3><b>הדפנות</b></h3>
<h4>מנין הדפנות</h4>
מנין הדפנות לסוכה, נחלקו תנאים: חכמים בברייתא אומרים, וכן אמרו במשנה, שלש דפנות<sup style="color: gray;">458</sup>. ורבי שמעון אומר, ארבע דפנות<sup style="color: gray;">459</sup>. והלכה כחכמים<sup style="color: gray;">460</sup>.
<h4>טעם המחלוקת</h4>
בטעם מחלוקת זו נאמרו כמה פירושים בתלמודים: א) בתלמוד בבלי, ללשון אחת, חכמים סוברים יש-אם-למסורת*, שיש לדרוש את המקרא לפי הכתיב בלא הניקוד<sup style="color: gray;">461</sup>, ובתורה, בענין מצות הסוכה, כתוב "בסכת" "בסכת" "בסכות"<sup style="color: gray;">462</sup>, שנים בכתיב חסר, ואחד מלא<sup style="color: gray;">463</sup>, הרי כאן ארבע פעמים לשון "סוכה"<sup style="color: gray;">464</sup>, ואחת מהן נצרכת כדי ללמוד ממנה מצות ישיבת סוכה<sup style="color: gray;">465</sup>, ומשלוש הלשונות הנותרות למדים שסוכה כשרה בשלש דפנות<sup style="color: gray;">466</sup>. ור' שמעון סובר יש אם למקרא, שיש לדרוש את המקרא לפי קריאתו עם הניקוד<sup style="color: gray;">467</sup> - כלומר "בסוכות"<sup style="color: gray;">468</sup> - והרי כאן שש פעמים, וכיון ש"בסוכות" אחת נצרכת למצות ישיבת סוכה, נותרו ארבע לשונות של סוכה, ללמוד מהן שסוכה כשרה בארבע דפנות<sup style="color: gray;">469</sup>. ב) לשון אחרת אומרת, שלדעת הכל יש אם למקרא, ולאחר ש"בסוכות" אחת נצרכת למצות סוכה, נותרו ארבע פעמים "סוכה", ונחלקו אם סיכוך הסוכה מצריך לימוד בפני עצמו, לדעת חכמים "סוכה" אחת נצרכת ללמוד ממנה את סיכוך הסוכה, ונמצא שיש ללמוד מהנותרות, להצריך שלש דפנות<sup style="color: gray;">470</sup>, אבל ר' שמעון סובר, שסיכוך הסוכה אינו מצריך לימוד בפני עצמו<sup style="color: gray;">471</sup>, שכן ממשמעות "בסוכת" עצמה, יש ללמוד שסוכה צריכה סיכוך, שאין הסוכה נקראת אלא על שם הסכך<sup style="color: gray;">472</sup>. ג) לשון אחרת אומרת, שלדעת הכל יש אם למסורת, ולאחר שאחת מהן נצרכת למצות סוכה, נותרו שלש "סוכה" ללמוד מהן שלש דפנות, אלא שר' שמעון סובר, שאותה הלכה-למשה-מסיני* שדופן אחת שיעורה טפח<sup style="color: gray;">473</sup>, באה לרבות דופן רביעית – של טפח - לסוכה<sup style="color: gray;">474</sup>, אבל חכמים חולקים, ולא באה אותה הלכה למשה מסיני לרבות עוד דופן<sup style="color: gray;">475</sup>. ד) לשון אחרת אומרת, שלדעת הכל יש אם למסורת, ונמצא שיש במקרא ארבע פעמים "סוכה", אלא, שלדעת ר' שמעון דורשין-תחילות*, ויש לדרוש גם את הפעם הראשונה שנמנית סוכה בתורה, למנין הדפנות<sup style="color: gray;">476</sup>, אף על פי שהיא נצרכת גם למצוה עצמה<sup style="color: gray;">477</sup>, אבל לחכמים אין דורשין תחילות, ומהפעם הראשונה שנמנית סוכה בתורה, אין לדרוש למנין הדפנות<sup style="color: gray;">478</sup>, לפי שהיא נצרכת למצות סוכה עצמה<sup style="color: gray;">479</sup>. ה) בדעת רב מתנה, יש ראשונים שפירשו, שר' שמעון למד כן מהכתוב: וְסֻכָּה תִּהְיֶה לְצֵל יוֹמָם מֵחֹרֶב וּלְמַחְסֶה וּלְמִסְתּוֹר מִזֶּרֶם וּמִמָּטָר<sup style="color: gray;">480</sup>, ובלא ארבע מחיצות אין כאן מחסה<sup style="color: gray;">481</sup>, שהרוח מכניסה את זרם המים דרך הדופן הפרוצה<sup style="color: gray;">482</sup>. ו) בירושלמי אמרו, ללשון אחת, שלדעת חכמים כיון שלשון "בסכת" נאמרה בתורה שלש פעמים, הרי כאן שלש, ואחת מהן יש למעט, לפי שהיא נצרכת לסיכוך, נותרו שתים ללמוד מהן שתי דפנות, ובאה אותה הלכה למשה מסיני, לרבות דופן נוספת, נמצא שסוכה צריכה שלש דפנות. ור' שמעון סובר, שיש להוסיף דופן רביעית, כיון ש"בסוכת" אחת היא בכתיב מלא, יש ללמוד ממנה עוד דופן<sup style="color: gray;">483</sup>. ז) ללשון אחרת, לדעת חכמים, מהכתוב וְסֻכָּה תִּהְיֶה לְצֵל, למדנו שסוכה צריכה סיכוך – כלומר, מתיבת "לצל"<sup style="color: gray;">484</sup> - ומתיבת "בסכת" שנאמרה בתורה שלש פעמים, יש ללמוד שלש דפנות, ור' שמעון סובר, שיש להוסיף דופן רביעית, כיון ש"בסוכת" אחת היא בכתיב מלא<sup style="color: gray;">485</sup>. ח) ללשון אחרת, חכמים ור' שמעון נחלקו בצורה בה יש לדרוש את הכתוב "וסוכה תהיה וגו'", שחכמים דרשוהו: "וסכה תהיה לצל יומם מחרב", הרי כאן אחת, "למחסה ולמסתור", הרי כאן עוד אחת – ואינם שתים, שענינם הוא אחד<sup style="color: gray;">486</sup> - "מזרם וממטר" עוד אחת – שכשם שהיא מחסה מזרם, כך גם ממטר<sup style="color: gray;">487</sup> - ונמצא שיחד יש כאן שלש, ללמוד מהן מנין הדפנות, אבל ר' שמעון דורש "מזרם וממטר" שיש כאן שתים, ונמצא שיש ללמוד מכאן ארבע דפנות<sup style="color: gray;">488</sup>.
לאותן הלשונות שחכמים ור' שמעון למדו את דינם מהכתוב "וסוכה תהיה"<sup style="color: gray;">489</sup>, יש אחרונים שכתבו, שאין זו דרשה גמורה, שהרי פסוק זה הוא מדברי-קבלה*, ואין למדים דברי תורה מדברי קבלה<sup style="color: gray;">490</sup>, וביארו, שעיקר הדרשה היא מ"בסוכת", והפסוק וסוכה תהיה, רק מגלה (גילוי-מילתא-בעלמא*) כיצד לדרוש את "בסוכת"<sup style="color: gray;">491</sup>.
ר' שמעון שמצריך ארבע דפנות, אמר אביי, שגם הוא מהסוברים, שהסוכה צריכה להיות בנויה באופן של דירת קבע ("סוכה דירת קבע בעינן")<sup style="color: gray;">492</sup>, וכתבו אחרונים, שחכמים שהצריכו רק שלש דפנות, סוברים שסוכה אינה צריכה להיות דירת קבע אלא דירת עראי<sup style="color: gray;">493</sup>.
<h4>שיעורי אורכן</h4>
שיעור אורכן של דפנות הסוכה, אמרו בברייתא, שאחת מהן די לה בשיעור טפח*<sup style="color: gray;">494</sup> - על מקורה וגדרה של הלכה זו, עי' להלן<sup style="color: gray;">495</sup> - אבל שאר הדפנות צריכות להיות "כהלכתן"<sup style="color: gray;">496</sup>, והיינו כשיעור אורך מידת סוכה כשרה<sup style="color: gray;">497</sup> - על מידות הסוכה, עי' לעיל: מדותיה – ונמצא שלחכמים צריך שתי דפנות כהלכתן, ושלישית אפילו טפח, ולר' שמעון שלש דפנות כהלכתן, ורביעית אפילו טפח<sup style="color: gray;">498</sup>. והלכה, שצריך שתים כהלכתן, ושלישית אפילו טפח<sup style="color: gray;">499</sup>.
<h4>מקור "דופן טפח"</h4>
מקורה של ההלכה שאחת הדפנות די לה בטפח<sup style="color: gray;">500</sup>, היא הלכה-למשה-מסיני*<sup style="color: gray;">501</sup>. בדעת הסוברים שמהכתובים אנו לומדים שתי דפנות לחכמים ושלש דפנות לרבי שמעון<sup style="color: gray;">502</sup>, ואמרו על כך בירושלמי, שהדופן הנוספת היא מדבריהם<sup style="color: gray;">503</sup>, יש מהאחרונים שפירשו שהיינו שאינה אלא מדרבנן<sup style="color: gray;">504</sup>.
<h4>גדר דופן טפח</h4>
בגדרה של הלכה זו, דנו אחרונים, אם באה ההלכה לחדש שדופן שלישית די לה בטפח, או שהלכה היא, שדופן טפח חשובה כאילו היא סותמת את כל אותו הצד<sup style="color: gray;">505</sup>, ויש ראשונים שנראה מדבריהם, וכן יש אחרונים שכתבו, שרואים את אותו הטפח כאילו הוא משוך לכל האורך<sup style="color: gray;">506</sup>.
<h4>דפנות מחוברות ("עריבן")</h4>
"כהלכתן" ששנו חכמים<sup style="color: gray;">507</sup> - מלבד מה שהוא כשיעור אורך סוכה כשרה<sup style="color: gray;">508</sup> – אם פירושו שהדפנות צריכות להיות מחוברות, כתבו ראשונים, שנחלקו אמוראים בדבר: רב יהודה סובר שאין צריך<sup style="color: gray;">509</sup>, ורבי סימון – ויש אומרים ר' יהושע בן לוי – סובר שצריכות להיות מחוברות<sup style="color: gray;">510</sup>. והלכה שצריכות להיות מחוברות<sup style="color: gray;">511</sup>. הלכה זו ששתי דפנות צריכות להיות מחוברות, נחלקו אחרונים אם היא מן התורה: יש שכתבו שאינה אלא מדרבנן<sup style="color: gray;">512</sup>. ויש שכתבו שהיא מן התורה<sup style="color: gray;">513</sup>, ובכלל ההלכה למשה מסיני<sup style="color: gray;">514</sup>. בטעם הלכה זו, יש ראשונים שכתבו, שעל ידי ששתי הדפנות מחוברות ואין ריוח ביניהן נראה כבית<sup style="color: gray;">515</sup>, ואינו נראה כמקום מפולש<sup style="color: gray;">516</sup>. על לבוד*, שמועיל להחשיב את שתי הדפנות למחוברות, ע"ע לבוד<sup style="color: gray;">517</sup>.
<h4>סוכה כמבוי ודופן טפח</h4>
סוכה העשויה כמבוי מפולש, כלומר ששתי דפנות שלמות עומדות לאורך הסוכה, זו כנגד זו, ובאחת משתי הרוחות הנותרות הניח דופן בשיעור טפח – שוחק<sup style="color: gray;">518</sup> - נחלקו בה אמוראים: א) רב יהודה אומר כשרה<sup style="color: gray;">519</sup>, שלדעתו אין צריך ששתי הדפנות יהיו מחוברות<sup style="color: gray;">520</sup>. באופן הנחת אותה דופן טפח, נחלקו ראשונים, יש שפירשו שמניחה סמוך לאחת הדפנות השלמות<sup style="color: gray;">521</sup>, ויש שפירשו, שמניח דופן של טפח שוחק בריחוק פחות מג' טפחים<sup style="color: gray;">522</sup>. ב) ורבי סימון - ויש אומרים: רבי יהושע בן לוי – אמר, שפסולה<sup style="color: gray;">523</sup>, לפי שצריך שתי דפנות מחוברות<sup style="color: gray;">524</sup>. ונחלקו ראשונים: יש שכתבו, שאפילו בסוכה קטנה דופן טפח אינה מועילה, ואפילו יניח דופן של טפח שוחק בין שתי הדפנות, שבאופן זה יש כאן לבוד לשתי הדפנות<sup style="color: gray;">525</sup>, שהרי עדיין אין כאן שתי דפנות מחוברות<sup style="color: gray;">526</sup>. ויש שכתבו שבסוכה קטנה מועילה הנחת דופן של טפח שוחק באמצע<sup style="color: gray;">527</sup>. והלכה כרבי סימון<sup style="color: gray;">528</sup>.
<h4>סוכה כמבוי ופס ד' טפחים</h4>
סוכה העשויה כמבוי – על צורתו עי' לעיל – והעמיד פס – דופן<sup style="color: gray;">529</sup> – של ארבעה טפחים - ומשהו<sup style="color: gray;">530</sup> - ביניהן, במרחק פחות משלושה טפחים סמוך לאחת הדפנות, ועל ידי לבוד יש כאן דופן של ז' טפחים כשיעור סוכה, אמר ר' סימון – ויש אומרים ר' יהושע בן לוי – שהיא כשרה<sup style="color: gray;">531</sup>. וכן יש ראשונים שכתבו, שגם אותה שאמר רב אמי – ויש גורסים רב אסי<sup style="color: gray;">532</sup> או ר' יוסי<sup style="color: gray;">533</sup> - שפס ארבע ומשהו מתיר דופן סוכה<sup style="color: gray;">534</sup>, היינו סוכה העשויה כמבוי<sup style="color: gray;">535</sup>. וכתבו ראשונים, שאפילו בסוכה גדולה פס של ד' טפחים ומשהו מכשירתה<sup style="color: gray;">536</sup>. וכן הלכה<sup style="color: gray;">537</sup>.
<h4>אופן העמדת הטפח בשתי דפנות מחוברות</h4>
סוכה ששתי דפנותיה מחוברות – כמין גא"ם - נחלקו אמוראים, וגאונים וראשונים בדעתם, באופן העמדת דופן טפח למחיצה שלישית: א) יש סוברים שמעמידה סמוך לאחת הדפנות<sup style="color: gray;">538</sup>, כדי שתהא עוד זוית לסוכה<sup style="color: gray;">539</sup>, או, כדי שתהא לאותה דופן טפח עמידה חזקה על ידי חיבורה לאחת הדפנות<sup style="color: gray;">540</sup>. מהם שכתבו כן בדעת רב שאמר שמניחה כנגד היוצא<sup style="color: gray;">541</sup>, ומהם שכתבו כן בדעת רב כהנא ורב אסי שאמרו שמעמידה כנגד ראש תור<sup style="color: gray;">542</sup>, ומהם שכתבו כן בדעת שמואל בירושלמי, שאמר שאת אותה דופן טפח יכול להעמיד אפילו כנוסה ורואין אותה כאילו יוצאת<sup style="color: gray;">543</sup>, ופירשו, שאפילו יעמידנה סמוך לאחת הדפנות, רואים את הדופן כאילו היא נמשכת לכל אותה הרוח<sup style="color: gray;">544</sup>. ב) ויש סוברים שמעמידה בסוף הרוח השלישית ממול הקצה של אחת הדפנות<sup style="color: gray;">545</sup>, והטעם, יש שכתבו, שאם לא יעמידנה בקצה, אינה מתירה את הסוכה אלא כנגד אותו הטפח<sup style="color: gray;">546</sup>, ויש שכתבו, שהוא כדי שתהא לסוכה כצורת הפתח, ויהיה היכר לפתחה<sup style="color: gray;">547</sup>. מהם שסוברים שזהו שאמר רב, שמעמיד את הטפח כנגד היוצא<sup style="color: gray;">548</sup>, וכן לדעתם זהו הפירוש בדברי רב בירושלמי, שאמר שאותה דופן טפח צריכה להיות משוכה מן הכותל<sup style="color: gray;">549</sup>, ומהם שסוברים כן בדעת רב כהנא ורב אסי שאמרו שיעמידנו כנגד ראש תור<sup style="color: gray;">550</sup>. ג) ויש סוברים שיעמידו ברוח השלישית, ואין קפידא במקום הנחתו, ובלבד שירחיקנו טפח מאחת הדפנות המחוברות, ולדעתם זהו שאמר רב "כנגד היוצא"<sup style="color: gray;">551</sup>, ולדעתם, כך אמר רב בירושלמי "צריכה שתהא משוכה מן הכותל טפח"<sup style="color: gray;">552</sup>. ד) ויש סוברים שמעמידו בפינה של הסוכה ממול שתי הדפנות באלכסון<sup style="color: gray;">553</sup>, שבכך נראית סוכה עם ארבע דפנות<sup style="color: gray;">554</sup>, וסתומה לכל רוח<sup style="color: gray;">555</sup>, ולדעתם זהו שאמרו רב כהנא ורב אסי שמעמידו כנגד ראש תור<sup style="color: gray;">556</sup>. ה) ויש סוברים שמעמידו סמוך לאחת הדפנות באלכסון, באופן שפונה לכיון הדופן השניה, ונראית כמשמשת כשתי דפנות, ונמצאת כאילו יש לסוכה ארבע דפנות<sup style="color: gray;">557</sup>, ולדעתם זהו שאמרו רב כהנא ורב אסי, שיעמידנו כנגד ראש תור<sup style="color: gray;">558</sup>. ו) ר' סימון – ויש אומרים רבי יהושע בן לוי – אומר, שמעמיד דופן של טפח שוחק – היינו טפח ומשהו<sup style="color: gray;">559</sup> - במרחק של פחות משלשה טפחים מאחת הדפנות, וכל פחות משלשה טפחים הרי זה לבוד<sup style="color: gray;">560</sup>. וכן הלכה<sup style="color: gray;">561</sup>.
<h4>צורת הפתח בדופן ג'</h4>
סוכה שיש לה שתי דפנות שלמות, אם צריך – או מועיל - להכשירה ברוח השלישית על ידי צורת-הפתח*, נחלקו אמוראים בדבר, וראשונים בדעתם: א) יש אמוראים שסוברים שאינה צריכה, וסוכה זו ניתרת דוקא על ידי העמדת דופן טפח ברוח שלישית<sup style="color: gray;">562</sup>. בדעת רבא שחולק, נאמרו כמה לשונות בתלמוד, ונחלקו ראשונים בפירושם: ב) יש סוברים, שצריך לעשות מאותה דופן טפח צורת הפתח, והיינו, שמעמיד קנה ברוחב חצי טפח סמוך לקצה אחת הדפנות, וקנה חצי טפח בקצה אותה הרוח, ומניח קנה על גביהן<sup style="color: gray;">563</sup>, ולדעתם, זו היא שאמרו ללשון אחת, שאינה ניתרת אלא בצורת הפתח<sup style="color: gray;">564</sup>. ואף על פי שלכל דיני צורת הפתח – כגון לענין כלאים ושבת – די בקנה כל שהוא מכל צד, ואין צריך שיעור חצי טפח<sup style="color: gray;">565</sup>, ביארו ראשונים, שכיון שנאמרה כאן הלכה שדופן שלישית צריכה טפח, יש לעשות צורת הפתח על ידי קנים שיחד יש בהם שיעור טפח<sup style="color: gray;">566</sup>, ויש ראשונים שביארו, שבסוכה החמירו חכמים שצריכה מחיצות הניכרות, ועל ידי שיש בשני הקנים טפח, ניכרת המחיצה<sup style="color: gray;">567</sup>. ג) ויש סוברים, שמלבד מה שמעמיד טפח שוחק בריחוק של מעט משלושה טפחים בקצה אחת הדפנות, צריך גם צורת הפתח, והיינו, שמעמיד עוד קנה בקצה אותה הרוח, ומניח קנה עליו ועל הדופן טפח<sup style="color: gray;">568</sup>, ולדעתם, זו היא שאמרו ללשון אחת – וכן סובר רב כהנא<sup style="color: gray;">569</sup> - שצריכה גם צורת הפתח<sup style="color: gray;">570</sup>. ד) ויש סוברים, שמעמיד דופן טפח סמוך לאחת הדפנות, ומעמיד קנה כל שהוא בקצה אותה הרוח, וקנה על גביהן<sup style="color: gray;">571</sup>, ולדעתם זו היא שאמרו ללשון אחת, שאינה ניתרת אלא בצורת הפתח <sup style="color: gray;">572</sup>. ה) ויש סוברים, שמעמיד קנה בצד אחד סמוך לאחת הדפנות, ועוד קנה בקצה אותה הרוח, ולדעתם זו היא שאמרו שאינה ניתרת אלא בצורת הפתח<sup style="color: gray;">573</sup>, ומהם שביארו,שדופן טפח שאמרו, אינה בדוקא טפח, אלא שצריך להעמיד קנים לעשות על ידם צורת הפתח<sup style="color: gray;">574</sup>. ו) ויש סוברים, שהרוח השלישית ניתרת גם על ידי העמדת קנה כל שהוא סמוך לאחת הדפנות, ועוד קנה כל שהוא בקצה אותה הרוח<sup style="color: gray;">575</sup>, ולדעתם זו היא שאמרו ללשון אחת, שניתרת גם על ידי צורת הפתח<sup style="color: gray;">576</sup>. ז) ויש סוברים, שהרוח השלישית ניתרת או על ידי העמדת דופן טפח שוחק בריחוק של פחות משלושה טפחים מאחת הדפנות, או על ידי העמדת טפח סמוך לאחת הדפנות יחד עם צורת הפתח<sup style="color: gray;">577</sup>, ולדעתם זו היא שאמרו ללשון אחת שניתרת גם על ידי צורת הפתח<sup style="color: gray;">578</sup>. ח) ויש סוברים שהרוח השלישית ניתרת דוקא על ידי דופן טפח עם צורת הפתח, אלא שאין צריך דופן אחת בשיעור טפח, אלא יכול להניח חצי טפח מצד אחד וחצי טפח בקצה וקנה על גביהן<sup style="color: gray;">579</sup>, ולדעתם זו היא שאמרו שאינה ניתרת אלא בצורת הפתח<sup style="color: gray;">580</sup>. ט) ויש סוברים, שברוח השלישית מעמיד דופן טפח שוחק בריחוק של מעט פחות משלשה טפחים, וברוח רביעית מעמיד צורת הפתח<sup style="color: gray;">581</sup>, ולדעתם זו היא שאמרו שצריכה גם צורת הפתח<sup style="color: gray;">582</sup>. ולהלכה, מעמיד דופן טפח שוחק בפחות משלושה טפחים סמוך לאחת הדפנות, ועושה לה צורת הפתח<sup style="color: gray;">583</sup>, על ידי שיעמיד קנה בסוף אותו הרוח, ויניח עוד קנה עליו ועל הדופן טפח<sup style="color: gray;">584</sup>.
במה דברים אמורים, בסוכה ששתי דפנותיה מחוברות<sup style="color: gray;">585</sup>, בסוכה העשויה כמבוי, שעושה לה פס ד' ומשהו ומעמידה בפחות מג' טפחים סמוך לדופן<sup style="color: gray;">586</sup>, נחלקו ראשונים: יש סוברים שאינה צריכה צורת הפתח<sup style="color: gray;">587</sup>, ויש אחרונים מצדדים לומר, שלדעה זו, אפילו סוכה גדולה מאוד, אינה צריכה צורת הפתח<sup style="color: gray;">588</sup>, ויש סוברים, שצריכה גם צורת הפתח<sup style="color: gray;">589</sup>.
צורת הפתח שהצריכו מלבד הטפח שוחק, לסוברים כן<sup style="color: gray;">590</sup>, יש ראשונים ואחרונים שסוברים, שאינה אלא מדרבנן, שהרי מן התורה די בשלישית אפילו טפח<sup style="color: gray;">591</sup>, ויש אחרונים שכתבו בדעת ראשונים שצריכה צורת הפתח מן התורה<sup style="color: gray;">592</sup>, וביארו, שמלבד מה שלמדו מהכתובים את מנין הדפנות<sup style="color: gray;">593</sup>, צריך גם שהסוכה תהא חשובה כרשות בפני עצמה, ולכן צריך לסותמה על ידי צורת הפתח<sup style="color: gray;">594</sup>.
אורכה של צורת הפתח – בסוכה גדולה, שהיא יותר מז' טפחים - אם צריכה להיות בצורה שסותמת את כל אורך הרוח השלישית, נחלקו ראשונים: יש סוברים שצריכה להיות לכל האורך, עד סוף הדופן שכנגדה<sup style="color: gray;">595</sup>. ויש סוברים שאינה צריכה להיות לכל האורך, אלא די שתהא באופן שיש בין קנה לחברו ארבעה - או שלשה<sup style="color: gray;">596</sup> - טפחים<sup style="color: gray;">597</sup>, ועל ידי שמעמיד את צורת הפתח סמוך לדופן טפח שוחק העומד בפחות משלשה טפחים לאחת הדפנות, יש כאן מחיצה בשיעור סוכה<sup style="color: gray;">598</sup>, שבדופן שלישית אפילו פרוץ מרובה על העומד כשר<sup style="color: gray;">599</sup>.
<h4>אם דופן נקראת סוכה</h4>
דפנות הסוכה אם גם הן נקראות "סוכה" – כשם שעל שם הסכך נקראת סוכה - נחלקו תנאים: ר' יאשיה סובר, שגם דופן נקראת סוכה<sup style="color: gray;">600</sup>, ולמד כן מהכתוב: וסכת על הארן את הפרכת<sup style="color: gray;">601</sup>, שהפרכת שהיא דופן, נקראת בכתוב בלשון סוכה<sup style="color: gray;">602</sup>. וחכמים סוברים שאינן נקראות סוכה<sup style="color: gray;">603</sup>, ואין ללמוד מהכתוב הנאמר, לפי שהוראת הכתוב היא לכופף את הפרכת מעט למעלה, כעין גג<sup style="color: gray;">604</sup>, ואף על פי שלמדנו את מנין הדפנות מהכתוב "בסכת"<sup style="color: gray;">605</sup>, אינו משום שמשמעות סוכה הוא גם על הדפנות, אלא למדו כך מייתור לשון "בסכת"<sup style="color: gray;">606</sup>. על חילוקי הדינים שיוצאים ממחלוקת זו, עי' להלן, וע"ע דופן עקומה<sup style="color: gray;">607</sup>.
<h4>מין הדפנות</h4>
דברים הפסולים לסכך – כגון דבר המקבל טומאה, או דבר שאין גידולו מן הארץ<sup style="color: gray;">608</sup> - אם כשרים לדפנות, כתבו ראשונים ואחרונים, שלסוברים, וכן הלכה, שדופן אינה נקראת סוכה<sup style="color: gray;">609</sup>, דפנות הסוכה אין בהן את הדינים שיש בסכך, ומותר לעשות את הדפנות מכל דבר<sup style="color: gray;">610</sup>, וכן שנינו: וכולן כשרין לדפנות<sup style="color: gray;">611</sup>, והיינו, שכל הפסולים לסכך, כשרים לדפנות<sup style="color: gray;">612</sup>, וכן אמרו בתלמוד שדפנות מברזל כשרות<sup style="color: gray;">613</sup>. בדעת הסוברים שדופן נקראת סוכה<sup style="color: gray;">614</sup>, נחלקו ראשונים ואחרונים: יש שכתבו, שהם סוברים שכל דבר שפסול לסכך בו, פסול גם לדפנות<sup style="color: gray;">615</sup>, ולדעתם כך אמרו בירושלמי, שמהכתוב "וסכת על הארן"<sup style="color: gray;">616</sup> למדנו שעושים דפנות סוכה דוקא מדבר שאינו מקבל טומאה<sup style="color: gray;">617</sup>, והיינו לדעה שדופן נקראת סוכה<sup style="color: gray;">618</sup>. ויש שכתבו, שהם סוברים שאף דבר שפסול לסכך, כשר לדפנות<sup style="color: gray;">619</sup>, שלא פסלו מחמת "דופן נקראת סוכה", אלא חמתה מרובה מצלתה בדפנות<sup style="color: gray;">620</sup>, וכן אמרו בירושלמי, לגירסתם, שמהכתוב: וסכת על הארן את הפרכת<sup style="color: gray;">621</sup>, למדנו, שגם דופן קרוי סכך, ומכך שהפרכת היא דבר המקבל טומאה, יש ללמוד שדפנות כשרות גם מדבר המקבל טומאה<sup style="color: gray;">622</sup>, והוא הדין לשאר דברים שפוסלים סכך, שהם כשרים לדפנות<sup style="color: gray;">623</sup>. ויש מן הראשונים שכתבו, שלדעת הירושלמי דברים הפסולים לסכך מן התורה, פסולים גם לדפנות, אבל דברים שאין פסולם לסכך אלא מדרבנן, כשרים לדפנות<sup style="color: gray;">624</sup>, ואותה ששנינו שכולן כשרין לדפנות<sup style="color: gray;">625</sup>, פירושו, שדוקא דברים שפסולים לסכך מדרבנן – כגון חבילי קש ועצים<sup style="color: gray;">626</sup>, שנזכרו באותה משנה - לא גזרו לפוסלם בדפנות, אבל דברים שפסולים לסכך בהם מן התורה – כגון דבר המקבל טומאה או שאין גידולו מן הארץ<sup style="color: gray;">627</sup> – פסולים גם לדפנות<sup style="color: gray;">628</sup>, ולדעתם יש לחוש לדברי הירושלמי<sup style="color: gray;">629</sup>. להלכה, כל הדברים כשרים לעשות מהם דפנות<sup style="color: gray;">630</sup>, שדופן אינה נקראת סוכה<sup style="color: gray;">631</sup>. ויש מן האחרונים שכתבו, שראוי להחמיר ולא לעשות דפנות שמקבלים טומאה, או שאין גידולם מן הארץ<sup style="color: gray;">632</sup>.
על דפנות מדבר שפסול לסכך, אם פסול כשמעמיד עליו את הסכך, מדין "מעמיד", עי' להלן<sup style="color: gray;">633</sup>.
<h4>בעלי חיים</h4>
מחיצה העשויה מבעלי חיים, נחלקו בה תנאים, רבי מאיר פוסל ורבי יהודה מכשיר<sup style="color: gray;">634</sup>, על מחלוקת זו ע"ע בעלי חיים<sup style="color: gray;">635</sup>, על מחלוקת אמוראים אם נחלקו התנאים בדין חישינן-למיתה*, או שנחלקו בחשש שמא תברח, ע"ע חישינן למיתה: בחשש ביטול מצוה<sup style="color: gray;">636</sup>. פיל קשור, לדעת הכל כשר למחיצה, שכיון שקשור אין חוששים שיברח, ואפילו אם ימות, יש בנבלתו שיעור גובה לדופן הסוכה<sup style="color: gray;">637</sup>. והלכה שבעלי חיים כשרים לדופן<sup style="color: gray;">638</sup>, על ידי שיקשרם<sup style="color: gray;">639</sup>.
<h4>חמתה מרובה מצלתה מחמת דפנות</h4>
חמתה מרובה מצלתה בדפנות, היינו שהחמה נכנסת לסוכה יותר מהצל, כגון שעשה דפנות מקנים במרווח של פחות משלשה טפחים ביניהם<sup style="color: gray;">640</sup>, או שהדפנות אינן עבות, ונכנסת החמה דרכן<sup style="color: gray;">641</sup>, נחלקו תנאים בדבר: חכמים סוברים שהסוכה כשרה<sup style="color: gray;">642</sup>, שדופן אינה נקראת סוכה, להצריך בה דיני סכך<sup style="color: gray;">643</sup>, ור' יאשיה סובר שפסולה<sup style="color: gray;">644</sup>, שלדעתו דופן נקראת סוכה<sup style="color: gray;">645</sup>, ולמד כן מהכתוב: וסכת על הארן את הפרכת<sup style="color: gray;">646</sup>, שהפרכת שהיא דופן נקראת סכך, ומכאן שבדפנות חמתן מרובה מצלתן פוסלת כמו בסכך<sup style="color: gray;">647</sup>. ואמר אביי, שר' יאשיה הוא גם מהסוברים שסוכה צריכה להיות כדירת קבע<sup style="color: gray;">648</sup>, והרי בדירה אין דרך החמה להכנס הרבה דרך הדפנות<sup style="color: gray;">649</sup>, ויש מן הראשונים שכתבו, שכל הסוברים שסוכה צריכה להיות דירת קבע<sup style="color: gray;">650</sup>, סוברים כר' יאשיה<sup style="color: gray;">651</sup>, אבל מהרבה ראשונים נראה שחולקים וסוברים ששאר הסוברים דירת קבע בעינן, אינם מודים לר' יאשיה בדין זה<sup style="color: gray;">652</sup>. והלכה, שבדפנות חמתן מרובה מצלתן כשרה<sup style="color: gray;">653</sup>, ואפילו הסוכה מלאה כולה חמה, כשרה<sup style="color: gray;">654</sup>.
<h4>צורת הפתח לדפנות</h4>
צורת הפתח אם מועיל להחשב דופן לסוכה, היינו לשתים כהלכתן ושלישית טפח, נחלקו ראשונים: יש סוברים שאף על פי שמועיל מן התורה<sup style="color: gray;">655</sup>, כשם שמועיל לכל דיני מחיצה<sup style="color: gray;">656</sup>, מכל מקום מדרבנן אינו מועיל<sup style="color: gray;">657</sup>, שהחמירו בה להצריך מחיצות הניכרות<sup style="color: gray;">658</sup>. ויש שנראה שסוברים שצורת הפתח מועיל אפילו מדרבנן<sup style="color: gray;">659</sup>.
<h4>דיומדין</h4>
סוכה העשויה מדיומדין, היינו פסים העשויים כמין גא"ם, בארבע פינות זו כנגד זו<sup style="color: gray;">660</sup>, וסיכך על גבם, נחלקו תנאים, רבי יעקב סובר שכשרה<sup style="color: gray;">661</sup>, כשם שדיומדין חשובים מחיצה לענין שבת<sup style="color: gray;">662</sup>, ואפילו אין בדיומדין אלא טפח לכאן ולכאן, כשרה<sup style="color: gray;">663</sup>, ואף על פי שלענין שבת צריך שיעור אמה<sup style="color: gray;">664</sup>, סובר רבי יעקב שדוקא בשבת החמירו, אבל בסוכה די בטפח<sup style="color: gray;">665</sup>. ולפיכך אם נעץ ארבעה קונדסים – עמודים – בארץ, רואים אם אפשר לחקוק בהם כך שיהא בהם דיומדים ברוחב טפח לכאן ולכאן, וסיכך על גבם כשרה<sup style="color: gray;">666</sup>. וחכמים חולקים וסוברים, שאין הסוכה כשרה אלא בשתי דפנות כהלכתן ושלישית טפח<sup style="color: gray;">667</sup>, וכן הלכה<sup style="color: gray;">668</sup>.
על נעץ ארבעה קונדסים בגג, וסיכך על גבם, שנחלקו בהם תנאים, ואמוראים בדעתם, אם כשרה משום גוד-אסיק*, ע"ע: בסוכה<sup style="color: gray;">669</sup>.
על סוכה בשבת, שדיומדין כשרים בה, משום מגו דהוי דופן לענין שבת, הוי דופן לענין סוכה<sup style="color: gray;">670</sup>, ע"ע מגו דהוי דופן<sup style="color: gray;">671</sup>.
<h4>אכסדרה</h4>
על סיכך על גבי אכסדרה*, על פירושה ע"ע אכסדרה, שאם אין ברוחבה ארבעה טפחים, רואים את מחיצות הבתים כדפנות לסוכה, מחמת דין של דופן-עקומה*, ע"ע<sup style="color: gray;">672</sup>.
על אכסדרה שרחבה ארבעה טפחים, וסיכך על גבה, שדנים להכשירה משום פי-תקרה* יורד וסותם, או באופן שיש לה פצימים – עמודים – שאין ביניהם שלושה טפחים, משום לבוד*, ע"ע אכסדרה<sup style="color: gray;">673</sup>, וע' לבוד: בסוכה<sup style="color: gray;">674</sup>, וע' פי תקרה<sup style="color: gray;">675</sup>.
<h4>פי תקרה</h4>
על החשבת דפנות סוכה מדין פי-תקרה*, ע"ע.
<h4>עומדת ברוח מצויה</h4>
על דפנות הסוכה שצריכות לעמוד ברוח, מדין כל מחיצה שאינה עומדת ברוח מצויה אינה מחיצה, ע"ע מחיצה, ושם שצריכה לעמוד בלא להתנועע, על שיעור הנענוע, ושאר פרטי ההלכות, ע"ש<sup style="color: gray;">676</sup>. ואותה ששנינו שהעושה סוכתו בין האלנות, והאלנות דפנותיה, כשרה<sup style="color: gray;">677</sup>, היינו דוקא כשעומדת ברוח מצויה<sup style="color: gray;">678</sup>, וכן כשענפי האילן משמשות כדופן, צריך לקושרן<sup style="color: gray;">679</sup>, או שימלא את הענפים בתבן שלא ינועו<sup style="color: gray;">680</sup>.
<h4>פרוץ מרובה בשתי הדפנות</h4>
בשתי הדפנות כהלכתן, הנצרכות להכשר סוכה, אם יש בהן הרבה פתחים עד שהפרוץ – היינו האויר – מרובה על העומד – על הסתום – נחלקו ראשונים, ואחרונים בדעתם: א) יש סוברים, שבשתי הדפנות פרוץ מרובה פוסל<sup style="color: gray;">681</sup>, שבמחיצות אלו צריך שיהא בהן עומד מרובה על הפרוץ<sup style="color: gray;">682</sup>. ב) ויש סוברים שבשתי הדפנות כהלכתן, צריך מחיצה של שיעור הכשר סוכה, היינו ז' טפחים, של עומד מרובה, ונמצא שבסוכה קטנה צריך בשתי הדפנות עומד מרובה, אבל בסוכה גדולה, המשך הדפנות כשרות גם כשהפרוץ שבהן מרובה על העומד<sup style="color: gray;">683</sup>, כיון שיש בה כבר דפנות בשיעור הכשר סוכה<sup style="color: gray;">684</sup>. ג) ויש סוברים ששתי הדפנות בשיעור הכשר סוכה צריכות להיות עומד ממש, ולא מועיל בהן עומד מרובה, ולא לבוד ולא צורת הפתח, ובסוכה גדולה יכול להמשיך את הדפנות על ידי צורת הפתח, ופרוץ מרובה<sup style="color: gray;">685</sup>. ד) ויש סוברים ששתי הדפנות בהכשר סוכה צריכות להיות עומד ממש במקום אחד, ואת המשך הדפנות בסוכה גדולה יכול לעשות בפרוץ מרובה, גם ללא צורת הפתח<sup style="color: gray;">686</sup>. ה) ויש סוברים שאף בשתי הדפנות פרוץ מרובה כשר<sup style="color: gray;">687</sup>, ואין צריך עומד בשיעור הכשר סוכה<sup style="color: gray;">688</sup>, ואפילו כשהפרצות ללא צורת הפתח<sup style="color: gray;">689</sup>, ויש מן האחרונים שביארו, שכיון שהקילו בסוכה שדי לה בשתיים כהלכתן ושלישית טפח<sup style="color: gray;">690</sup>, מסתבר שבאותן שתיים רגילים לעשות פתחים<sup style="color: gray;">691</sup>, ולדעתם, ר' שמעון שסובר שצריך שלוש דפנות ורביעית טפח<sup style="color: gray;">692</sup>, סובר שפרוץ מרובה בדפנות הסוכה פוסלה<sup style="color: gray;">693</sup>. ו) ויש סוברים שלא התירו פרוץ מרובה אלא בסוכה גדולה, לפי שצריך שבצירוף כל העומד שבכל המחיצות יהיה שם עומד בשיעור הכשר סוכה, אפילו אין העומד במקום אחד, אלא שלדעתם, גם צורת הפתח חשוב כעומד<sup style="color: gray;">694</sup>.
<h4>פרוץ מרובה ברוח השלישית</h4>
פרוץ מרובה על העומד ברוח השלישית, היינו שברוח שהניח בה דופן טפח וצורת הפתח, יש שם עוד פרוץ שמרובה על העומד, כתבו ראשונים שכשרה<sup style="color: gray;">695</sup>, כשם שהקלו ברוח זו שדי לה בטפח<sup style="color: gray;">696</sup>, או בפס ארבעה, בסוכת מבוי<sup style="color: gray;">697</sup>, ולדעתם על זה אמרו בברייתא, שסוכה ניתרת בפרוץ מרובה על העומד<sup style="color: gray;">698</sup>.
<h4>פרוץ מרובה כשמצרף את כל הדפנות</h4>
באופן שאם מצרף את כל דפנות הסוכה, את השתיים כהלכתן, ואת שאר הרוחות, ונמצא שהפרוץ שבהן מרובה על העומד, כתבו ראשונים שהסוכה כשרה<sup style="color: gray;">699</sup>, ולדעתם זו היא שאמרו בברייתא, שהסוכה ניתרת בפרוץ מרובה על העומד<sup style="color: gray;">700</sup>. והטעם, יש אחרונים שכתבו, שכיון שהקילו ששלישית די לה בטפח, יש ללמוד מכך שלא הקפידו שתהא הסוכה מוקפת מכל רוחותיה בעומד מרובה<sup style="color: gray;">701</sup>.
ולמעשה, כתבו אחרונים, ששתי הדפנות צריכות להיות עומד מרובה על הפרוץ, ורק אם בצירוף כל הרוחות נמצא שהפרוץ מרובה על העומד, כשרה<sup style="color: gray;">702</sup>.
<h4>צורת הפתח שרחבה יותר מעשר אמות</h4>
צורת הפתח שרחבה יותר מעשר אמות, נחלקו ראשונים: יש שכתבו, שברחבה יותר מעשר אמות צריך שלא יהיה שם פרוץ מרובה על העומד<sup style="color: gray;">703</sup>, ופתח של עשר אמות בלא צורת הפתח, דינו כיותר מעשר אמות עם צורת הפתח<sup style="color: gray;">704</sup>. ויש שכתבו, שאין הבדל בין רחבה פחות מעשר לרחבה יותר מעשר, ובכל אופן חשובה צורת הפתח<sup style="color: gray;">705</sup>.
<h4>דין לבוד בדפנות הסוכה</h4>
על השלמת הדפנות לשיעור הכשר סוכה על ידי דין לבוד*, ע"ע: בסוכה<sup style="color: gray;">706</sup>.
<h4>מחיצות של שתי או ערב</h4>
מחיצה העשויה משתי או ערב, אם כשרה למחיצות סוכה, נחלקו ראשונים ואחרונים בדעתם: א) יש סוברים, שבדפנות סוכה כשרות מחיצות של שתי או של ערב<sup style="color: gray;">707</sup>. ב) ויש סוברים שבסוכה שיש לה שלוש דפנות מחיצות של שתי או ערב פסולה, אבל ביש לה ארבע דפנות, כשרה<sup style="color: gray;">708</sup>. ג) ויש סוברים שמחיצה של שתי כשרה בסוכה, אבל של ערב אינה כשרה<sup style="color: gray;">709</sup>. ד) ויש סוברים שאין מועיל כלל בסוכה מחיצות של שתי בלבד או של ערב בלבד<sup style="color: gray;">710</sup>.
<h4>המנהג בדפנות שלמות</h4>
כיון שדיני המחיצות רבים הם, ואין הכל בקיאים בהם, כתבו הפוסקים, שנוהגים לעשות את דפנות הסוכה ממחיצות שלמות<sup style="color: gray;">711</sup>.
<h4>דבר העומד לאיבוד</h4>
דבר העומד לאיבוד מחמת איסורו, אם כשר לעשיית דפנות, עי' להלן: דינים נוספים<sup style="color: gray;">712</sup>.
<h4>סוכה עגולה</h4>
סוכה עגולה, נחלקו בה תנאים, אחרים – היינו רבי מאיר<sup style="color: gray;">713</sup> – אומרים שפסולה<sup style="color: gray;">714</sup>, לפי שאין לה זוויות<sup style="color: gray;">715</sup>, ופירש אביי, לפי שהם סוברים ש"סוכה דירת קבע בעינן"<sup style="color: gray;">716</sup>, וסוכה עגולה אינה ראויה לדירה<sup style="color: gray;">717</sup>, ושאר תנאים סוברים שכשרה<sup style="color: gray;">718</sup>. והלכה שכשרה<sup style="color: gray;">719</sup>.
על שיעור הקף סוכה עגולה, לסוברים ששיעור רוחב סוכה הוא ארבע אמות על ארבע אמות<sup style="color: gray;">720</sup>, ולסוברים, וכן הלכה, שהוא שבעה על שבעה טפחים<sup style="color: gray;">721</sup>, ע"ע הקף: ביחס לריבוע<sup style="color: gray;">722</sup>. ולהלכה צריך שיהא בה כדי לרבע בתוכה שבעה על שבעה טפחים<sup style="color: gray;">723</sup>.
<h4>העמדתן דרך גדילתן</h4>
כשעושה את הדפנות מקנים או עצים, אין צריך להעמידן דוקא דרך גדילתן – כפי שצריך בלולב* כדי לצאת בו ידי נטילת-לולב*<sup style="color: gray;">724</sup> - שהרי הדפנות כשרות מכל דבר<sup style="color: gray;">725</sup>.
<h3><b>הסכך</b></h3>
<h4>הסכך הכשר והפסול</h4>
דברים שפסולים לסכך בהם, מצינו בהם כמה מינים. יש שהם פסולים לסכך מן התורה, והם: דבר שאין גידולו מן הארץ; דבר שמקבל טומאה; דבר שמחובר לקרקע. ויש שהם פסולים מדרבנן: מהם שיש בהם פסול בעצמם, כגון דבר שאינו מקבל טומאה אלא מדרבנן, ומהם שגזרו שלא לסכך בהם, אם מחמת חשש שיבוא לסכך בדברים הפסולים מן התורה, ואם מחמת דברים שאין נוח לאדם לישב תחתיהם, וחששו שיקום ויצא מסוכתו ולא יקיים מצות ישיבת סוכה. ועל כל זה, עי' להלן.
<h4>גידולו מן הארץ ואינו מקבל טומאה</h4>
סכך אינו כשר – מן התורה - אלא אם גידולו מן הארץ, ואינו מקבל טומאה<sup style="color: gray;">726</sup>. ובמקור הדין, נחלקו אמוראים: א) ריש לקיש סובר, שמהכתוב: ואד יעלה מן הארץ<sup style="color: gray;">727</sup>, למדנו שעננים גידולם מן הארץ<sup style="color: gray;">728</sup>, וכיון שמצות סוכה היא זכר לענני הכבוד שהיו במדבר, לסוברים כן<sup style="color: gray;">729</sup>, יש ללמוד את דינה מעננים, וכשם שעננים גידולם מן הארץ ואינם מקבלים טומאה – שאין טומאה אלא באדם או כלים או אוכלים ומשקים<sup style="color: gray;">730</sup> - כך גם הסכך<sup style="color: gray;">731</sup>. לסוברים שאף במדבר היו לעם ישראל סוכות ממש<sup style="color: gray;">732</sup>, אי אפשר ללמוד את דיני הסוכה מעננים<sup style="color: gray;">733</sup>. ב) רב דימי בשם ר' יוחנן אומר, שלמדוהו מהכתוב: חג הסכות תעשה לך<sup style="color: gray;">734</sup>, ומהלשון "חג" דרשו להקיש סוכה לקרבן חגיגה*, מה חגיגה הוא דבר שאינו מקבל טומאה, וגם גידולו מן הארץ – שלדעתו כל בהמה חשובה גידולי קרקע, כיון שניזונת וגדלה מן הצומח בקרקע<sup style="color: gray;">735</sup> - כך גם הסכך<sup style="color: gray;">736</sup>. ויש מפרשים את הלימוד מחגיגה, שהוא מן הלחם (הסולת), שמביאים עמה<sup style="color: gray;">737</sup>, שהוא גידולי קרקע<sup style="color: gray;">738</sup>. ודחו בתלמוד את הדרשה הזו, כיון שאם כן, אין לסכך אלא בבעלי חיים בלבד<sup style="color: gray;">739</sup>. ג) רבין בשם ר' יוחנן סובר, שלמדו כן מהכתוב: חַ֧ג הַסֻּכֹּ֛ת תַּעֲשֶׂ֥ה לְךָ֖ שִׁבְעַ֣ת יָמִ֑ים בְּאָ֨סְפְּךָ֔ מִֽגָּרְנְךָ֖ וּמִיִּקְבֶֽךָ<sup style="color: gray;">740</sup>, שיש לסכך בפסולת גורן ויקב<sup style="color: gray;">741</sup>, היינו קשים, שהם פסולת גורן, וזמורות ואשכולות ריקנים, שהם פסולת יקב<sup style="color: gray;">742</sup> שכיון שנאמר "מגרנך" "מיקבך", יש ללמוד, שאינו מסכך בגורן ויקב עצמו, אלא בפסולת<sup style="color: gray;">743</sup>. ד) רב חסדא סובר, שלמדנו מהציווי שנאמר כשעלו מן הגולה שיעשו סוכות: צְא֣וּ הָהָ֗ר וְהָבִ֙יאוּ֙ עֲלֵי־זַ֙יִת֙ וַעֲלֵי־עֵ֣ץ שֶׁ֔מֶן וַעֲלֵ֤י הֲדַס֙ וַעֲלֵ֣י תְמָרִ֔ים וַעֲלֵ֖י עֵ֣ץ עָבֹ֑ת לַעֲשֹׂ֥ת סֻכֹּ֖ת<sup style="color: gray;">744</sup>, הרי שלא הובאו בפסוק אלא דברים שהם גידולי קרקע ואינם מקבלים טומאה<sup style="color: gray;">745</sup>.
על דברים שפסולים משום שאין גידולם מן הארץ, ע"ע גדולי קרקע: בסוכה. וכן מתכות ועפר, אינם חשובים גידולו מן הארץ, ואין מסככין בהם<sup style="color: gray;">746</sup>. וכן שיפודים, ששנינו שאין מסככים בהם<sup style="color: gray;">747</sup>, יש שפירשו שמדובר בשיפודי מתכת<sup style="color: gray;">748</sup>.
<h4>עורות בעלי חיים</h4>
בעלי חיים, אף על פי שלדברים מסוימים חשובים גידולי קרקע<sup style="color: gray;">749</sup>, אין מסככים בעור שלהן<sup style="color: gray;">750</sup> - או בעצמות<sup style="color: gray;">751</sup> - אפילו כשאינם מקבלים טומאה, כגון שמחוסרים מלאכה<sup style="color: gray;">752</sup>, לפי שבסוכה צריך דבר שיוצא ממש מן הארץ<sup style="color: gray;">753</sup>.
<h4>פסול "מחובר לקרקע"</h4>
דבר שמחובר לקרקע, אין מסככין בו<sup style="color: gray;">754</sup>, מן התורה<sup style="color: gray;">755</sup>, ואם סיכך בענפי גפן או שאר ענפים בעודם מחוברים לקרקע, הסוכה פסולה<sup style="color: gray;">756</sup>. והטעם, כתבו ראשונים ואחרונים, שהוא בכלל הלימוד שצריך לסכך בדומה לפסולת גורן ויקב<sup style="color: gray;">757</sup>, ופסולת גורן ויקב אינם מחוברים לקרקע<sup style="color: gray;">758</sup>. ויש ראשונים שכתבו, שהוא מחמת הפסול של תעשה-ולא-מן-העשוי*, שכיון שהוא מחובר לקרקע הרי לא נעשה בו מעשה כלל<sup style="color: gray;">759</sup>.
<h4>דבר שמקב"ט מדרבנן</h4>
דבר שאינו מקבל טמאה אלא מדרבנן, כתבו ראשונים ואחרונים שאין מסככים בו<sup style="color: gray;">760</sup>. ויש שסוברים שמסככים בו<sup style="color: gray;">761</sup>.
<h4>היה ראוי לקבל טומאה, ונטהר</h4>
דבר שהיה ראוי לקבל טומאה, ואחר כך נטהר מלקבל טומאה, כגון כלי שנשבר ואין בשבר שיעור הראוי לקבלת טומאה, או בגד שבלה ושוב אין בו שיעור לקבל טומאה, אין מסככין בו<sup style="color: gray;">762</sup>. וכן שנינו בברייתא, שמחצלת שעשויה משיפא או מגמי, אפילו אם נפחתה פחות מהשיעור שראויה לקבל טומאה, אין מסככין בה<sup style="color: gray;">763</sup>, שגזרו חכמים על כל דבר שבא מכלי שלם או בגד, שאין מסככין בו<sup style="color: gray;">764</sup>, שמא יבוא לסכך בשברי כלים או בגדים שעדיין מקבלים טומאה<sup style="color: gray;">765</sup>, וכן אותה ששנינו שארוכות המיטה פסולות לסכך<sup style="color: gray;">766</sup>, כתבו ראשונים, שאפילו אי אפשר עוד להשתמש בהן כלל, אין לסכך בהן, לפי שהיו ראוים לקבל טומאה<sup style="color: gray;">767</sup>. באופן שמטהרו בכוונה לשם סכך, יש מהאחרונים שכתבו, שמותר לסכך בו<sup style="color: gray;">768</sup>.
על שיעור בגד לענין קבלת טומאה, ע"ע בגד: שעורו, ושם אם יש בזה הבדל בין עשיר לעני<sup style="color: gray;">769</sup>.
<h4>סוגי דברים המקבלים טומאה</h4>
כל הכלים שמקבלים טומאה אין מסככין בהם<sup style="color: gray;">770</sup>. על פרטי דיני כלים שמקבלים טומאה, ע"ע טומאת כלים וע' כלים. וכן שיפודים ששנינו שפסולים לסכך<sup style="color: gray;">771</sup>, יש שפירשו שמדובר בשיפודי מתכת, ופסולים משום שהם מקבלים טומאה<sup style="color: gray;">772</sup>.
פשוטי כל עץ שאינם מקבלים טמאה אפילו מדרבנן<sup style="color: gray;">773</sup>, מותר לסכך בהם<sup style="color: gray;">774</sup>.
שיפודים של עץ, נחלקו אחרונים אם כשרים לסכך בהם: יש שכתבו שפסולים<sup style="color: gray;">775</sup>, ולדעתם אותה ששנינו שאין מסככין בשיפודין<sup style="color: gray;">776</sup>, היינו שיפודים של עץ<sup style="color: gray;">777</sup>, ואף על פי שהם פשוטי כלי עץ שאינם מקבלים טומאה<sup style="color: gray;">778</sup>, יש שכתבו, שמכל מקום מדרבנן אין לסכך בהם<sup style="color: gray;">779</sup>, ויש שכתבו, שכיון שהם משמשי האדם וכליו הם מקבלים טומאה<sup style="color: gray;">780</sup>. ויש חולקים וסוברים, שמותר לסכך בהם, לפי שאינם מקבלים טומאה<sup style="color: gray;">781</sup>. ויש שהוסיפו, שאפילו אם השיפודים מקבלים טמאה מדרבנן, מסככין בהם, שלדעתם דבר שמקבל טומאה רק מדרבנן מסככין בו<sup style="color: gray;">782</sup>.
שיפודים של עץ, שיש בראשם מתכת, פסולים לסכך<sup style="color: gray;">783</sup>, שעל ידי המתכת העץ מקבל טמאה<sup style="color: gray;">784</sup>. וכן שיפודים של מתכת שיש להם בית יד של עץ פסולים לסכך<sup style="color: gray;">785</sup>.
אותה ששנינו שארוכות המיטה פסולים לסכך<sup style="color: gray;">786</sup>, אף על פי שהיא מעץ, היינו משום שמדובר בארוכה ושתי כרעים - היינו הצד הארוך של המטה עם שתי רגלים – או בקצרה ושתי כרעים<sup style="color: gray;">787</sup>, שכיון שאפשר להשתמש בהם לישיבה או לשכיבה, מטמאים הם טומאת מדרס<sup style="color: gray;">788</sup>.
דבר שגזרו חכמים שלא לסכך בו, אין גוזרים עליו עוד גזרה אחרת, שאין גזרה-לגזרה*, ומותר לסכך בו, וכגון פשוטי כלי עץ שבאופנים מסוימים יש סוברים שגזרו שלא לסכך בו<sup style="color: gray;">789</sup>, אם נשבר ואין בו עוד שיעור קבלת טומאה, מותר לסכך בו<sup style="color: gray;">790</sup>.
<h4>ארבע מינים</h4>
סכך הסוכה, אם צריך להיות דוקא מארבעה-מינים*, נחלקו תנאים: רבי יהודה סובר שאין כשר לסכך אלא אחד מארבעה מינים<sup style="color: gray;">791</sup>, ולמד כן מקל וחומר, מה מצות נטילת-לולב*, שהיא קלה, שהרי אינה נוהגת אלא ביום<sup style="color: gray;">792</sup>, אין מקיימים אותה אלא בארבעה מינים<sup style="color: gray;">793</sup>, סוכה, שהיא חמורה הימנה, שמצות הישיבה בה היא הן ביום והן בלילה<sup style="color: gray;">794</sup>, קל וחומר שאין מקיימים אותה אלא במינים אלו<sup style="color: gray;">795</sup>. ואותה ששנינו שרבי יהודה מכשיר לסכך בנסרים של ארז שאין בהם ארבעה טפחים<sup style="color: gray;">796</sup>, מדובר בהדס, שגם הוא בכלל מיני ארז<sup style="color: gray;">797</sup>. ורבי מאיר סובר שאין צריך דוקא מינים אלו<sup style="color: gray;">798</sup>, וכן אמרו חכמים<sup style="color: gray;">799</sup>, והטעם שאין אומרים קל וחומר זה, לפי שעל פי קל וחומר זה נמצא גם קולא, שאם אין לו לאדם ארבעה מינים אלו יבטל ממצות סוכה, וכל דין שאתה דן תחילתו להחמיר וסופו להקל אינו דין<sup style="color: gray;">800</sup>, ועוד, שהתורה אמרה "בסוכות תשבו"<sup style="color: gray;">801</sup> – ולא אמרה בסוכה – משמע סוכה של כל דבר<sup style="color: gray;">802</sup>. ועוד שהרי נאמר: צְא֣וּ הָהָ֗ר וְהָבִ֙יאוּ֙ עֲלֵי־ זַ֙יִת֙ וַעֲלֵי־עֵ֣ץ שֶׁ֔מֶן וַעֲלֵ֤י הֲדַס֙ וַעֲלֵ֣י תְמָרִ֔ים וַעֲלֵ֖י עֵ֣ץ עָבֹ֑ת לַעֲשֹׂ֥ת סֻכֹּ֖ת כַּכָּתֽוּב<sup style="color: gray;">803</sup>, הרי שסכך כשר גם משאר דברים<sup style="color: gray;">804</sup>. וכן הלכה<sup style="color: gray;">805</sup>.
<h4>גזירת חבילה</h4>
חבילי קש, או חבילי עצים, או חבילי זרדין, שנינו במשנה שאין מסככין בהן<sup style="color: gray;">806</sup>, כשהן קשורות<sup style="color: gray;">807</sup>. ואף על פי שהן ממין הכשר לסכך, הטעם הוא, לפי שחששו שפעמים החבילות מונחות לייבוש ולא לשם צל, והאדם ימלך בדעתו להשאירן שם לשם סוכה, וסוכה זו פסולה משום תעשה ולא מן העשוי<sup style="color: gray;">808</sup>, ומשום כך גזרו שלא לסכך כלל בחבילות<sup style="color: gray;">809</sup>. הניח את החבילה לשם סיכוך, והתירה, כתבו ראשונים, שכשרה, כיון שאין חבילה אסורה אלא משום גזרה<sup style="color: gray;">810</sup>, או משום שההתרה חשובה כ"מעשה"<sup style="color: gray;">811</sup>. ויש ראשונים שסוברים, שצריך התרה ונענוע<sup style="color: gray;">812</sup>.
חבילה שהניחה לייבוש, ונמלך בדעתו להשאירן לשם סכך, נחלקו ראשונים כיצד מכשירה, יש סוברים שמתירן ואין צריך לנענען, שהתרת הקשר חשוב "מעשה", ואם התירן לשם צל, אין כאן תעשה ולא מן העשוי<sup style="color: gray;">813</sup>. ויש סוברים שצריך להתירן ולנענען<sup style="color: gray;">814</sup>. ויש סוברים שאם הגביהן והניחן אין צריך להתירן<sup style="color: gray;">815</sup>, שכיון שטורח לתקן את סוכתו, אין לחשוש שישב בסוכה שפסולה משום תעשה ולא מן העשוי<sup style="color: gray;">816</sup>.
מנין הקנים להחשב חבילה, אמרו בירושלמי, שאין חבילה פחותה מכ"ה<sup style="color: gray;">817</sup>, וכן כתבו ראשונים<sup style="color: gray;">818</sup>, שאין הדרך לעשות חבילות ליבשן פחות מזה<sup style="color: gray;">819</sup>. ויש ראשונים שכתבו, שמשלושה קנים חשוב חבילה<sup style="color: gray;">820</sup>, ולדעתם הבבלי חולק על הירושלמי<sup style="color: gray;">821</sup>.
<h4>גזירת תקרה</h4>
נסרים של עץ – שמצד מינם כשרים לסכך – רחבים – על מידת רוחבם עי' להלן – אמר רבי מאיר, שפסולים לסכך<sup style="color: gray;">822</sup>, מדרבנן<sup style="color: gray;">823</sup>, שהוא סובר שיש "גזירת תקרה"<sup style="color: gray;">824</sup>, והיינו שכיון שרגילים לעשות את תקרת הבית מנסרים אלו, יש לגזור שלא לסכך בהם, שלא יבוא אדם לישב תחת תקרת ביתו שהיא וודאי פסולה<sup style="color: gray;">825</sup>. בדעת רבי יהודה נחלקו אמוראים: לדעת רב, רבי יהודה מתיר לסכך בנסרים, שאינו סובר שיש "גזירת תקרה"<sup style="color: gray;">826</sup>, ולפי רב, נחלקו תנאים אלו דוקא בנסרים שרוחבם ארבעה טפחים<sup style="color: gray;">827</sup>, שברוחב זה רגילים לעשות את תקרת הבית<sup style="color: gray;">828</sup>, אבל בנסרים פחות מארבעה טפחים, לדעת הכל מותר לסכך<sup style="color: gray;">829</sup>, שאין רוב התקרות עשויות מהם, ואין טעם לגזור בהם שאינם דומים לתקרה<sup style="color: gray;">830</sup>. ולדעת שמואל, אף רבי יהודה סובר שיש "גזירת תקרה"<sup style="color: gray;">831</sup>, ובנסרים שרוחבם ארבעה טפחים, לדעת הכל גזרו שלא לסכך בהם<sup style="color: gray;">832</sup>, שדומים לתקרת הבית<sup style="color: gray;">833</sup>, ונחלקו דוקא בנסרים שרחבים פחות מארבעה טפחים – אבל לא פחות משלשה טפחים<sup style="color: gray;">834</sup> - שרבי יהודה סובר, שעל פחות מארבעה טפחים אין לגזור, שאין חשוב שיעור מקום בפחות מארבעה<sup style="color: gray;">835</sup>, ורבי מאיר סובר, שמשלשה טפחים יש לגזור, לפי שיצא מתורת לבוד*<sup style="color: gray;">836</sup>. בביאור הגזרה, לסוברים כן, יש ראשונים שכתבו, שחששו שהאדם העושה את הסוכה יבוא לשבת תחת תקרת ביתו<sup style="color: gray;">837</sup>, ויש ראשונים שכתבו, שחששו גם מאדם אחר הרואה את הנסרים בסוכה<sup style="color: gray;">838</sup>. ולהלכה, אסור לסכך בנסרים שרחבים ארבעה<sup style="color: gray;">839</sup>. ויש ראשונים שכתבו שאין לסכך אפילו בפחות מארבעה טפחים<sup style="color: gray;">840</sup>, והטעם, שדוקא בזמן התלמוד שלא היו רגילים לעשות את תקרת הבית מנסרים פחות מארבעה, אין לגזור בהם מחמת שנראה כביתו של כל השנה, אמנם בזמן שרגילים לעשות את תקרות הבית מנסרים שרוחבם פחות מד' טפחים – ואפילו פחות מג' טפחים<sup style="color: gray;">841</sup> – אין לסכך בהם, שאינה נראית סוכה אלא בית<sup style="color: gray;">842</sup>. ונוהגים שלא לסכך כלל בנסרים<sup style="color: gray;">843</sup>.
העמיד את הנסרים על צדם – לסוברים שגזרו בהם<sup style="color: gray;">844</sup> – נחלקו אמוראים, אמר רב הונא שפסולה<sup style="color: gray;">845</sup>, שכיון ששם סכך פסול עליהם, דינם ככל סכך פסול, כגון שיפודים של מתכת, שפסולים בעצמם, ואין הבדל בצורת הנחתם<sup style="color: gray;">846</sup>. ורב חסדא ורבה בר רב הונא סברו לומר, שכשרה<sup style="color: gray;">847</sup>, שכיון שאין הדרך לעשות כן בתקרת הבית, אין טעם לגזור בהם<sup style="color: gray;">848</sup>, אבל חזרו בהם ומודים שפסולה<sup style="color: gray;">849</sup>, וכן הלכה<sup style="color: gray;">850</sup>.
<h4>גדר סכך למעלה מעשרים אמה</h4>
סכך המונח למעלה מעשרים אמה, שהסוכה פסולה<sup style="color: gray;">851</sup>, נחלקו ראשונים אם הוא חשוב סכך פסול: יש סוברים שהוא חשוב סכך פסול, שהרי הוא פוסל את הסוכה<sup style="color: gray;">852</sup>, ולדעתם, סוכה תחת סוכה, כשסכך העליונה למעלה מעשרים אמה מקרקע התחתונה, התחתונה פסולה, לפי שמעליה סכך פסול<sup style="color: gray;">853</sup>. ויש סוברים שאינו חשוב סכך פסול, שהרי אין כל פסול בסכך עצמו, אלא שכשהסכך למעלה מעשרים הסוכה היא שפסולה<sup style="color: gray;">854</sup>, ולדעתם, סוכה תחת סוכה כשהסכך של העליונה למעלה מעשרים מקרקע התחתונה, אין סכך העליונה פוסל את התחתונה<sup style="color: gray;">855</sup>.
<h4>דבר העומד לאיבוד</h4>
על דבר העומד לאיבוד מחמת איסורו, אם כשר לסכך, עי' להלן: דינים נוספים<sup style="color: gray;">856</sup>.
<h4>סכך שפסולו מדרבנן, בשעת הדחק</h4>
דברים שאינם פסולים לסכך אלא מדרבנן, כתבו הפוסקים, שבשעת הדחק, שאין לו סכך אחר, מותר לסכך בהם<sup style="color: gray;">857</sup>, ועוד, שבספק יש להקל, כדין ספק דרבנן לקולא<sup style="color: gray;">858</sup>.
<h3><b>הסיכוך</b></h3>
<h4>צלתה מרובה מחמתה</h4>
בשיעור הסכך, שנינו במשנה שאם חמתה מרובה מצלתה פסולה<sup style="color: gray;">859</sup>, אלא צריך שתהא צלתה מרובה מחמתה<sup style="color: gray;">860</sup>. בטעם שסוכה שחמתה מרובה מצלתה פסולה, מצינו כמה דעות: א) יש ראשונים שכתבו, שהמיעוט בטל ברוב, והרי הוא כמי שאינו<sup style="color: gray;">861</sup>, ולדעה זו, יש מן הראשונים והאחרונים שביארו, שהכוונה על הצל, שהוא בטל ברוב החמה שבסוכה<sup style="color: gray;">862</sup>. ויש שביארו, שהכוונה על הסכך עצמו שמיעוטו בטל ברוב האויר<sup style="color: gray;">863</sup>. ויש אחרונים שכתבו, שאין הכוונה מדין בטול-ברוב*, אלא מדין רובו-ככולו*<sup style="color: gray;">864</sup>. ב) ויש שכתבו, כיון שבאופן זה תהא החמה מרובה על הצל, ולדעתם, נתנה הלכה שלא תהא החמה מרובה על הצל<sup style="color: gray;">865</sup>. ג) ויש שכתבו, שכשחמתה מרובה מצלתה, אינו חשוב כלל סכך<sup style="color: gray;">866</sup>.
בגדר צלתה מרובה מחמתה, יש ראשונים שסוברים שצריך שבפועל תהא צלתה מרובה מחמתה, ויש סוברים שאפילו אם בפועל אין צלתה מרובה, אבל על ידי הלכה מסוימת – כגון לבוד* – רואים את הסכך כמונח בצורה שנעשית צלתה מרובה, הסוכה כשרה<sup style="color: gray;">867</sup>.
<h4>סכך ואויר שווים</h4>
סוכה שהסכך והאויר שווים בה, אמרו בירושלמי, שכשרה<sup style="color: gray;">868</sup>, אלא שאם סיכך בענפי אילן - וכדומה<sup style="color: gray;">869</sup> - פסולה<sup style="color: gray;">870</sup>, והטעם, יש מן האחרונים שביארו, לפי שדרכם להפרד, ואם אין הסכך מרובה על האויר עתיד להיות האויר מרובה על הסכך<sup style="color: gray;">871</sup>. בדעת הבבלי, נחלקו ראשונים: א) יש סוברים שהיא פסולה<sup style="color: gray;">872</sup>, ואף על פי שפרוץ כעומד – היינו כששיעור הכשר והפסול שווים – להלכה, כשר בסוכה<sup style="color: gray;">873</sup>, מכל מקום, לדעתם, כאן הסוכה פסולה, והטעם, לפי שמלבד הדין של שיעור הסכך עצמו, נתנה הלכה שצריך צל בסוכה<sup style="color: gray;">874</sup>, ולדעתם, דרכה של החמה להתפשט יותר בסוכה למטה, ונמצא שלמטה חמתה מרובה מצלתה<sup style="color: gray;">875</sup>. ב) ויש סוברים שהיא כשרה<sup style="color: gray;">876</sup>, והטעם, יש מהם שסוברים, שאין כשרות הסוכה תלויה כלל בחמה וצל<sup style="color: gray;">877</sup>, וכיון שהסכך והאויר שווים, הלכה היא שפרוץ כעומד כשר<sup style="color: gray;">878</sup>, אלא שהוסיפו, שצריך לבדוק אם חציה מסוככת על ידי בדיקה במקום הסכך עצמו, אבל אם עומד מלמטה ורואה שחציה מסוככת וחציה אויר, פסולה, שלדעתם, מרחוק נראה האויר מועט מכפי שהוא, ונמצא שבאמת הסכך מועט מהאויר<sup style="color: gray;">879</sup>. ויש מהם סוברים, שדרך הצל להתרבות למטה בסוכה, וכיון שלמטה הצל מרובה על החמה, הסוכה כשרה<sup style="color: gray;">880</sup>. והלכה שפסולה<sup style="color: gray;">881</sup>.
<h4>חמה וצל שווים למטה</h4>
כשלמטה בסוכה הצל והחמה שווים, נחלקו ראשונים: יש שכתבו, שכשרה<sup style="color: gray;">882</sup>, שלדעתם דרך החמה להתפשט יותר למטה, ובאופן זה, ודאי שמלמעלה הסכך מרובה על האויר<sup style="color: gray;">883</sup>. ויש שכתבו שפסולה<sup style="color: gray;">884</sup>, שלדעתם, דרך הצל להתפשט יותר, ונמצא שלמעלה הסכך מועט מהאויר<sup style="color: gray;">885</sup>. והלכה שכשרה<sup style="color: gray;">886</sup>, ויש שכתבו להחמיר<sup style="color: gray;">887</sup>.
<h4>צלתה מרובה למעלה וחמתה מרובה למטה</h4>
כשלמעלה צלתה מרובה מחמתה, ולמטה חמתה מרובה מצלתה – לסוברים שנתנה הלכה שלמטה בסוכה לא תהא חמתה מרובה מצלתה<sup style="color: gray;">888</sup> - כתבו אחרונים שכשרה<sup style="color: gray;">889</sup>, והטעם, יש שכתבו, שכיון שלמעלה בפועל הסכך מרובה על האויר, שוב אין דנים על הצל והחמה שבסוכה<sup style="color: gray;">890</sup>. ויש מהם שכתבו, שבאופן שלמעלה הסכך מרובה אפילו במשהו, וודאי שלמטה מחמת הסכך עצמו לא תהא החמה מרובה מהצל, ואם ימצא שלמטה חמתה מרובה אין זה כי אם מחמת סיבה אחרת<sup style="color: gray;">891</sup>. ויש מן הראשונים והאחרונים שכתבו, שאם בסוכה למטה חמתה מרובה מצלתה, אפילו אם למעלה יש רוב סכך, ואפילו אין החמה מתרבה למטה אלא על ידי חור קטן בסכך, פסולה<sup style="color: gray;">892</sup>.
<h4>חלקה צלתה מרובה וחלקה חמתה מרובה</h4>
סוכה שחלקה מסוככת בשיעור שצלתה מרובה מחתמה, וחלקה – כשאין בה שיעור סוכה כשרה<sup style="color: gray;">893</sup> -מסוככת בסכך קלוש שבה חמתה מרובה מצלתה, אם רוב הסכך צלתה מרובה מהחמה, ורק מיעוט משטח הסוכה חמתה מרובה מצלתה, וכשנחשב את כל הסוכה, תהא צלתה מרובה מחמתה, הסוכה כשרה<sup style="color: gray;">894</sup>, ומותר לישב גם תחת המקום שחמתה מרובה<sup style="color: gray;">895</sup>. אבל, אם ברוב שטחה חמתה מרובה מצלתה, ובמיעוטה צלתה מרובה מחמתה, אפילו כאשר נחשב את כל הסוכה יחד תהא צלתה מרובה מחמתה, פסולה<sup style="color: gray;">896</sup>.
סוכה גדולה שברובה צלתה מרובה מחמתה, ויש בה מקום בשיעור של סוכה קטנה – דהיינו ז' על ז' טפחים<sup style="color: gray;">897</sup> ­­- שחמתו מרובה מצלתו, וכאשר נחשב את כל הסוכה כולה תהא צלתה מרובה מחמתה, נחלקו ראשונים ואחרונים אם המקום שחמתו מרובה מצלתו כשר לישיבה תחתיו: א) יש שכתבו שאפשר שפסול<sup style="color: gray;">898</sup>, שכיון שיש בו שיעור סוכה לעצמו, יתכן שאינו מצטרף עם שאר הסוכה<sup style="color: gray;">899</sup>. ב) ויש סוברים שהוא כשר<sup style="color: gray;">900</sup>.
<h4>עובי הסכך</h4>
סיכך בסכך עבה, אף על פי שאין הכוכבים נראים דרכו, אמרו במשנה ובברייתא שהיא כשרה<sup style="color: gray;">901</sup>. סיכך בסכך עבה כל כך, שאפילו כוכבי חמה – על מהותם עי' להלן – אינם נראים דרכו, נחלקו תנאים: בית שמאי סוברים שהסוכה פסולה<sup style="color: gray;">902</sup>, שאינו דומה לסוכה<sup style="color: gray;">903</sup>, ובית הלל סוברים שכשרה<sup style="color: gray;">904</sup>, וכן אמרו בירושלמי בסתם שכשרה<sup style="color: gray;">905</sup>, וכן הלכה<sup style="color: gray;">906</sup>. לענין לכתחילה, אמרו בירושלמי שצריך שיראו כוכבי חמה<sup style="color: gray;">907</sup>, כדי שיהא ניכר שהוא דר בסוכה<sup style="color: gray;">908</sup>, או, שכן הוא משמעות לשון סוכה הנאמר בתורה, שסתם סכך דרכו להיות כן<sup style="color: gray;">909</sup>, וכן כתבו ראשונים להלכה, שצריך לכתחילה שיראו כוכבי חמה<sup style="color: gray;">910</sup>, ויש מן הראשונים שסוברים שאף לכתחילה אין צריך שיראו כוכבי חמה<sup style="color: gray;">911</sup>. ונחלקו ראשונים ואחרונים בפירוש כוכבי חמה: יש שפירשו שהם ניצוצי השמש<sup style="color: gray;">912</sup>, ויש שפירשו שהם כוכבי הלילה הגדולים<sup style="color: gray;">913</sup>, שמחמת גודלם נראים גם ביום, ולכן נקראים כוכבי חמה<sup style="color: gray;">914</sup>.
<h4>חורים וסדקים בסכך</h4>
סכך דק מאוד, ויש בו הרבה חורים וסדקים, אם בכללותו צלתו מרובה מחמתו, כשרה<sup style="color: gray;">915</sup>, ואין חוששים שמא לאחר זמן יתמעט הסכך, ולא יתן דעתו על כך, ותהא החמה רבה על הצל<sup style="color: gray;">916</sup>, ובלבד שלא יהא אויר במקום אחד בשיעור ג' טפחים<sup style="color: gray;">917</sup>, ועל כך ועל שאר פרטי אויר בסכך, עי' להלן<sup style="color: gray;">918</sup>.
<h4>סוכה מדובללת</h4>
על סוכה שסככה אינו עשוי בשוה אלא קנה עולה וקנה יורד ("סוכה מדובללת"), שאף על פי שהקנים רחבים פחות מטפח - שאין להחשיבם כמונחים זה לצד זה משום חבוט-רמי* - כל שהקנה העולה והקנה היורד רחוקים זה מזה פחות משלשה טפחים כשירה, שהם נחשבים כסכך אחד, משום לבוד, ע"ע לבוד: בסוכה<sup style="color: gray;">919</sup>. על מחלוקת ראשונים אם כשעתה שאין הסככה שוה, חמתה מרובה מצלתה, אם כשרה, ועל דינים נוספים, ע"ע הנ"ל: שם<sup style="color: gray;">920</sup>.
על סוכה שסככה אינו עשוי בשוה אלא קנה עולה וקנה יורד, והקנים רחבים טפח, שנחלקו אמוראים אם הסוכה כשרה משום "חבוט רמי", ע"ע חבוט רמי: בסוכה<sup style="color: gray;">921</sup>, ושם שהלכה שכשרה, על שאר פרטי הדינים בזה, ע"ע הנ"ל: שם.
<h4>סכך שאין הגשמים יכולים לירד דרכו</h4>
המסכך את סוכתו באופן שאין הגשמים יכולים לירד דרך הסכך לתוך הסוכה, נחלקו ראשונים ואחרונים: א) יש שכתבו שאם היה הסכך עבה כל כך עד שאין הגשמים נכנסים דרכו – כלל<sup style="color: gray;">922</sup> - פסולה<sup style="color: gray;">923</sup>, והטעם, יש שכתבו, שהסוכה צריכה להעשות באופן עראי ("סוכה דירת עראי בעינן")<sup style="color: gray;">924</sup>, וכיון שעיקר הסוכה על שם הסכך, אם אין הסכך עשוי באופן עראי הסוכה פסולה<sup style="color: gray;">925</sup>, ויש שכתבו שהוא משום ההלכה שהסכך צריך להעשות דוקא לצל, ולא למניעת גשמים<sup style="color: gray;">926</sup>, ויש שכתבו, שהוא משום שבכך אינה נראית סוכה אלא כביתו של כל השנה<sup style="color: gray;">927</sup>. ולדעה זו, נראה מדברי ראשונים וכן כתבו אחרונים, שלסוברים שטעם הפסול משום דירת עראי, הפסול הוא מן התורה<sup style="color: gray;">928</sup>, ויש שכתבו שפסול מדרבנן<sup style="color: gray;">929</sup>, שלדעתם הטעם הוא משום שנראית כביתו<sup style="color: gray;">930</sup>. ונחלקו אחרונים: יש שסוברים שדוקא כשהסכך תקוע במסמרים פסולה<sup style="color: gray;">931</sup>, ויש סוברים שאפילו כשאינו תקוע פסולה<sup style="color: gray;">932</sup>. ב) ויש מכשירים<sup style="color: gray;">933</sup>. ג) ויש אחרונים שכתבו בדעת ראשונים, שיש לחלק, שסוכה שאינה עשויה לשם חג – כגון סוכת רועים וקייצים<sup style="color: gray;">934</sup> - אם הגשמים יורדים לתוכה, פסולה, שכן מוכח מכך שאין הגשמים יורדים בה שעשאה לדור בה כל השנה, ואינה סוכה אלא ביתו של כל השנה, אבל בסתם סוכה שעשויה לשם חג, אפילו הגשמים יורדים בה, כשרה<sup style="color: gray;">935</sup>.
<h4>אינו דומה לבית ואין הגשמים יורדים בו</h4>
באופן שאין הסוכה דומה לבית כלל – כגון החוטט בגדיש<sup style="color: gray;">936</sup> - יש אחרונים שכתבו, שאפילו אין הגשמים יורדים לתוכה, כשרה לדעת הכל, שלדעתם טעם הפסול הוא משום שנראית כביתו של כל השנה, ובאינו דומה לבית אין טעם לפוסלו<sup style="color: gray;">937</sup>. ויש שכתבו, שפסולה<sup style="color: gray;">938</sup>, לסוברים שהפסול הוא מן התורה משום "דירת עראי"<sup style="color: gray;">939</sup>.
<h4>סיכוך שיש בו אויר, ובצורה שאין הגשם נכנס</h4>
סיכך בצורה שיש רווח ואויר בין הקורות, אלא שבנוי בצורה שאין הגשמים נכנסים לסוכה<sup style="color: gray;">940</sup> - לסוברים שצריך שיכנסו גשמים לסוכה<sup style="color: gray;">941</sup> - דנו הפוסקים אם מחמת שיש רווח בסכך אינו חשוב דירת קבע והסוכה כשרה, או שכיון שבפועל אין הגשמים נכנסים, פסולה<sup style="color: gray;">942</sup>.
<h4>סכך פסול</h4>
סכך פסול במקום אחד בסוכה, פעמים שהוא פוסל את כל הסוכה, ופעמים שרק המקום עצמו פסול מלישב תחתיו, ופעמים שאינו פוסל כלל, ותלוי בשיעור הסכך הפסול, וגודל הסוכה, וצורת הנחתו, ועל כך עי' להלן.
<h4>דופן עקומה</h4>
על סכך פסול שמונח בצד הסוכה סמוך לדופן, שעד ארבע אמות הסוכה כשרה מדין דופן-עקומה*, ע"ע. על הישיבה תחת אותו מקום עיקום, ע"ע הנ"ל: במקום העיקום<sup style="color: gray;">943</sup>.
<h4>שיעור סכך פסול באמצע</h4>
שיעור סכך פסול באמצע הסוכה, הפוסל את הסוכה, נחלקו בו אמוראים: א) בישיבת סורא אמרו בשם רבנן דבי רב, ובישיבת נהרדעא בשם שמואל, שסכך פסול פוסל באמצע בארבעה טפחים<sup style="color: gray;">944</sup>, היינו ארבעה על ארבעה טפחים<sup style="color: gray;">945</sup>, שכן מצינו בכמה מקומות שארבעה טפחים הוא מקום חשוב לעצמו<sup style="color: gray;">946</sup>. ב) רבה אמר, ובישיבת נהרדעא אמרו בשם רב – ובירושלמי אמרוהו ר' יוחנן וריש לקיש<sup style="color: gray;">947</sup> - שפוסל בארבע אמות<sup style="color: gray;">948</sup>, שכך נאמרה הלכה למשה מסיני<sup style="color: gray;">949</sup>. והלכה שפוסל בארבעה טפחים<sup style="color: gray;">950</sup>, ויש שפסקו שפוסל בארבע אמות<sup style="color: gray;">951</sup>.
<h4>סכך פסול המונח בשיפוע</h4>
סכך פסול המונח בשיפוע, כתבו אחרונים, שאין מודדים את שיעורו בשיפוע, אלא במשך רוחבו כאילו הוא ישר<sup style="color: gray;">952</sup>.
על סכך פסול שאין בו שיעור לפסול במקום אחד אלא על ידי דין לבוד*, שיש סוברים שאין אומרים בזה לבוד להחמיר, ע"ע לבוד: להחמיר<sup style="color: gray;">953</sup>.
על מקום שבאים לדון כאחד דין חבוט רמי ודין לבוד, ועל ידי כך להחמיר, כגון שבכך נמצא סכך פסול בשיעור הפוסל, שכתבו אחרונים שאפילו לסוברים שאומרים לבוד להחמיר, אין דנים אותם יחד להחמיר, ע"ע לבוד: להחמיר<sup style="color: gray;">954</sup>.
<h4>צירוף סוגי פסול שונים</h4>
שני סככים פסולים, שכל אחד מהם פסולו מחמת איסור אחר – כגון סכך שפסולו משום מקבל טומאה, וסכך שפסולו משום מחובר לקרקע – שמונחים זה לצד זה, ואין בכל אחד שיעור הפוסל, כתבו אחרונים שמצטרפים יחדיו לשיעור הפוסל<sup style="color: gray;">955</sup>. סכך שפסולו מן התורה עם סכך שפסולו רק מדרבנן, יש אחרונים שמצדדים לומר, שאינם מצטרפים לפסול<sup style="color: gray;">956</sup>.
על סוכה קטנה, שסכך פסול פוסל בה בשיעור אחר, מטעם אחר, עי' להלן<sup style="color: gray;">957</sup>.
<h4>שיעור אויר</h4>
שיעור האויר בסכך שיש בו כדי לפסול את הסוכה – על האופנים בהם הוא פוסל, עי' להלן – הוא בשלושה טפחים<sup style="color: gray;">958</sup>, והיינו שלושה על שלושה טפחים<sup style="color: gray;">959</sup>, בין בסוכה גדולה בין בסוכה קטנה, ובין באמצע ובין מן הצד<sup style="color: gray;">960</sup>.
על אויר פחות משלושה טפחים, שאינו פסול את הסוכה כיון שאומרים בו לבוד*, ע"ע<sup style="color: gray;">961</sup>.
על אויר פחות משלושה, שנחלקו ראשונים אם ישנים תחתיו, ובאילו אופנים, ע"ע הנ"ל<sup style="color: gray;">962</sup>.
<h4>ישיבה תחת סכך פסול ואויר</h4>
סכך פסול או אויר, בשיעור שהם פוסלים – על שיעורם עי' לעיל - אבל אינם מונחים בצורה שפוסלת את הסוכה – על האופנים שהם פוסלים, עי' להלן – כתבו ראשונים, שמכל מקום, המקום עצמו חשוב פסול, ואסור לישב ולישן תחתיו<sup style="color: gray;">963</sup>.
<h4>אופנים של אויר או סכך פסול שפוסלים</h4>
סוכה שיש לה שלוש דפנות, ויש בה סכך פסול או אויר במקום אחד לכל אורך הסוכה, כלומר רצועה של סכך פסול או אויר מהדופן האמצעית עד לפתח הסוכה, אם יש ברוחבה של הרצועה שיעור הפוסל – על שיעור זה עי' לעיל – הסוכה פסולה, שנמצא שהסכך הפסול או האויר מחלקים את הסוכה לאורכה, ואין לה שלוש דפנות<sup style="color: gray;">964</sup>.
באופן שהסכך הפסול או האויר מונחים לאורך הסוכה, ברצועה מאמצע הדופן האמצעית, אבל אינם מגיעים עד לפתח, אלא יש בפתח סכך כשר בשיעור סוכה כשרה, יש מהאחרונים שכתבו בדעת ראשונים, שאפשר שהסוכה שכשרה, כיון שיש לה שתי דפנות מהצדדים, והדופן האמצעית חשובה כדופן שלישית שדי בה אפילו טפח<sup style="color: gray;">965</sup>. ועוד כתבו, שאפשר שאפילו נשאר שם סכך כשר פחות משיעור סוכה, מצטרף כל הסכך לשיעור סוכה, והסוכה כשרה<sup style="color: gray;">966</sup>.
סכך פסול או אויר המונחים לכל רוחב הסוכה, בסוכה שיש לה שלוש דפנות, כלומר רצועה שהולכת מדופן אחת לדופן שכנגדה, ויש ברצועה שיעור הפוסל – על שיעורו עי' לעיל – אם יש מהדופן האמצעית ועד לסכך הפסול ז' טפחים על ז' טפחים, שזהו שיעור הכשר סוכה, אותו המקום כשר, שהרי יש שם שיעור סוכה עם שלוש דפנות<sup style="color: gray;">967</sup>. אבל המקום שלצד פתח הסוכה, פסול<sup style="color: gray;">968</sup>, שאין לו שלוש דפנות<sup style="color: gray;">969</sup>.
<h4>סכך פסול ואויר כשאינם מחלקים את הסוכה</h4>
סכך פסול או אויר בשיעור שפוסלים – על שיעורם עי' לעיל – המונחים באמצע הסוכה, ומהצדדים מונח סכך כשר, היינו באופן שאין רצועה של סכך פסול או אויר לכל אורך או רוחב הסוכה, אם יש מהסכך הפסול או האויר עד לדופן האמצעית שיעור הכשר סוכה, כתבו ראשונים שכל הסוכה כשרה, שהמקום שמפתח הסוכה ועד לסכך הפסול בכלל "פסל היוצא מן הסוכה" שנידון כסוכה עצמה<sup style="color: gray;">970</sup>. ועוד הוסיפו, שאפילו אין מהדופן האמצעית עד לסכך הפסול שיעור סוכה, מצרפים את כל הסכך הכשר שמחובר מהצדדים לשיעור סוכה, וכל הסוכה כשרה<sup style="color: gray;">971</sup>, ויש מן האחרונים שכתבו, שהיינו דוקא לסוברים ששיעור הכשר סוכה אינו צריך להיות דוקא בריבוע<sup style="color: gray;">972</sup>, אבל לסוברים שצריך דוקא בריבוע, אין מצרפים את כל הסכך מהצדדים לשיעור הכשר סוכה, והסוכה פסולה<sup style="color: gray;">973</sup>. ויש מן הראשונים שחולקים על כל זה, וסוברים, שסכך פסול או אויר בשיעור שהם פוסלים, פוסלים הם את הסוכה, אף על פי שאינם נמצאים לכל אורכה או רוחבה<sup style="color: gray;">974</sup>.
<h4>ישיבה תחת סכך פסול פחות מד' טפחים</h4>
סכך פסול משלושה טפחים עד ארבעה טפחים – כשאינו פוסל את הסוכה - נחלקו ראשונים אם מותר לישב ולישן תחתיו: יש סוברים שמותר<sup style="color: gray;">975</sup>, ויש סוברים שאסור<sup style="color: gray;">976</sup>, כיון שיצא מתורת לבוד*<sup style="color: gray;">977</sup>.
<h4>סכך כשר ופסול בשווה</h4>
סכך פסול וסכך כשר המונחים זה לצד זה בכמות שווה, ואין בסכך הפסול במקום אחד שיעור הפוסל, נחלקו אמוראים, לדעת רב פפא הסוכה כשרה, ולדעת רב הונא בנו של רב יהושע פסולה<sup style="color: gray;">978</sup>, שנחלקו אם פרוץ כעומד מותר או אסור<sup style="color: gray;">979</sup>, על טעם וגדר מחלוקת זו, ע"ע פרוץ כעומד. ואותה ששנינו שסוכה שיש בה שיפודים – שפסולים לסכך – והניח ביניהם סכך כשר, אם יש ריוח כמותם, כשרה<sup style="color: gray;">980</sup>, פירשוה לדעת רב הונא שמדובר שהסכך מרובה מעט מהשיפודים<sup style="color: gray;">981</sup>.
<h4>צירוף סכך פסול ואויר בסוכה גדולה</h4>
סכך פסול ואויר, שאין בכל אחד מהם שיעור הפוסל – על שיעורם עי' לעיל – אינם מצטרפים יחד בסוכה גדולה לשיעור הפוסל, והסוכה כשרה<sup style="color: gray;">982</sup>. ובטעם הדבר מצינו כמה דעות בראשונים ואחרונים: לדעת האמוראים ששיעור סכך פסול הוא בארבע אמות<sup style="color: gray;">983</sup>, א) יש שכתבו, כיון שסכך פסול נאמר בו הלכה-למשה-מסיני* שאינו פוסל אלא בארבע אמות, ואינו מצטרף עם אויר ששיעורו שונה<sup style="color: gray;">984</sup>. ב) ויש שכתבו, שסכך פסול בארבע אמות, שיעורו מחמת שזהו מקום חשוב, אבל אויר פוסל משום שמחלק את הסוכה<sup style="color: gray;">985</sup>. ג) ויש שכתבו, שסכך פסול שיעורו באמות, אבל אויר שיעורו בטפחים<sup style="color: gray;">986</sup>. ולדעת האמוראים שסוברים שסכך פסול שיעורו בארבעה טפחים<sup style="color: gray;">987</sup>, ד) יש שכתבו שסכך פסול טעם פסולו הוא משום שזהו מקום חשוב לעצמו, אבל אויר טעמו משום שמחלק את הסוכה<sup style="color: gray;">988</sup>. ה) ויש שכתבו, שאפילו אם טעם פסולם של אויר וסכך פסול שוה, מכל מקום כיון שאין שיעורם שוה, שזה בארבעה טפחים וזה בשלושה טפחים, אינם ראוים להצטרף<sup style="color: gray;">989</sup>.
<h4>ישיבה תחת סכך פסול כשמצורף לאויר</h4>
סכך פסול, שאין בו שיעור לפסול אלא בצירוף אויר שסמוך לו, שאינם מצטרפים לפסול<sup style="color: gray;">990</sup>, יש מהאחרונים שכתבו, שמכל מקום אין לישב תחת הסכך הפסול, שלדעתם כל שיש הפסק של ארבעה טפחים בלא סכך כשר, אין לישב תחתיו<sup style="color: gray;">991</sup>, אבל מדברי ראשונים נראה, וכן כתבו אחרונים, שכיון שאינם מצטרפים לפסול, מותר אף לישב תחת הסכך הפסול<sup style="color: gray;">992</sup>. על ישיבה תחת האויר כשאין בו שיעור לפסול, ע"ע לבוד: בסוכה<sup style="color: gray;">993</sup>.
<h4>סכך פסול בסוכה קטנה</h4>
בסוכה קטנה, אם יש בה סכך פסול שלושה טפחים במקום אחד, כתבו ראשונים שהסוכה פסולה<sup style="color: gray;">994</sup>, שבשלושה טפחים שוב אין בו תורת לבוד*, וחשוב הוא למעט שיעור סוכה<sup style="color: gray;">995</sup>. וביארו אחרונים, שכיון ששלושה טפחים אין בהם דין לבוד, הרי שאינו בטל לסכך הכשר, ואינו מצטרף להשלים את שיעור סוכה<sup style="color: gray;">996</sup>. ונחלקו ראשונים ואחרונים: יש סוברים שדוקא כשצריך את כל השלושה טפחים כדי להשלים שיעור סוכה, אינם מצטרפים, אבל באופן שאין צריך את כל השלושה טפחים כדי להשלים שיעור סוכה – היינו בסוכה שרחבה יותר מז' על ז' טפחים – מצטרף הסכך הפסול כדי להכשיר את הסוכה<sup style="color: gray;">997</sup>, ואף לדעה זו, יש שכתבו, שהיינו דוקא כשהסכך הפסול פחות מד' טפחים, אבל בד' טפחים, אין מצרפים אפילו חלק ממנו להשלים שיעור סוכה<sup style="color: gray;">998</sup>. ויש סוברים שאפילו כשאין צריך את כל השלושה טפחים להשלמת שיעור סוכה, אי אפשר לצרף את הסכך הפסול, והסוכה פסולה<sup style="color: gray;">999</sup>, אלא שיש מהם שסוברים, שבאופן שהסכך הפסול מונח בצד ברוח רביעית – בסוכה של שלוש דפנות – וצריך להשלים שיעור סוכה בפחות משלושה טפחים, אפשר לצרף את הסכך הפסול ולהכשירה, או באופן שמונח בצד הדופן, שאומרים על חלקו דופן-עקומה*, והשאר פחות משלושה מצטרף להשלים<sup style="color: gray;">1000</sup>. ויש מן הראשונים שכתבו – לסוברים שסכך פסול שיעורו בארבע אמות - שבסוכה קטנה סכך פוסל בארבעה טפחים<sup style="color: gray;">1001</sup>, שנמצא רוב הסוכה מסוככת בסכך פסול<sup style="color: gray;">1002</sup>.
על סכך פסול בסוכה קטנה, שכשאין בו שלושה טפחים, הסוכה כשרה משום לבוד*, ע"ע<sup style="color: gray;">1003</sup>. על מחלו' ראשונים אם ישנים תחתיו, ע"ע הנ"ל<sup style="color: gray;">1004</sup>.
<h4>צירוף סכך פסול ואויר בסוכה קטנה</h4>
בסוכה קטנה, סכך פסול ואויר שאין באחד מהם שיעור הפוסל – על שיעורם עי' לעיל – מצטרפים יחד לשיעור הפוסל, ופוסלים את הסוכה<sup style="color: gray;">1005</sup>. והטעם, לדעת אביי משום ששיעורם שוה<sup style="color: gray;">1006</sup>, שפוסלים בשלושה טפחים, לסוברים כן<sup style="color: gray;">1007</sup>, ולסוברים שסכך פסול שיעורו בארבעה טפחים<sup style="color: gray;">1008</sup>, פירושו, ששווים בכך ששיעורם בטפחים, ולא באמות<sup style="color: gray;">1009</sup>, ולדעת רבה, משום שחסר בשיעור הסוכה<sup style="color: gray;">1010</sup>, כלומר, בין באויר ובין בסכך כשר, נחסר משיעור הסוכה<sup style="color: gray;">1011</sup>, לסוברים שסכך פסול פוסל בארבעה טפחים, פירושו, שנמצא שרובה של הסוכה אינה מסוככת בסכך כשר<sup style="color: gray;">1012</sup>.
<h4>סוכה תחת אילן וסכך פסול</h4>
העושה סוכתו תחת האילן, שנינו שפסולה, וכאילו עשאה בתוך הבית<sup style="color: gray;">1013</sup>. ולמדו כן מהכתוב: בסכת<sup style="color: gray;">1014</sup>. על האופנים שפסולה, עי' להלן.
סוכה תחת האילן שפסולה, כתבו ראשונים ואחרונים, שהוא אפילו כשאין ריוח אויר בין סכך הסוכה לענפי האילן<sup style="color: gray;">1015</sup>.
<h4>קדמה הסוכה לסכך הפסול</h4>
כשקדמה הסוכה לסכך הפסול שלמעלה, נחלקו ראשונים: א) יש סוברים שכל שקדמה הסוכה לסכך הפסול, אין הסכך הפסול פוסלה, כיון שכבר היתה מסוככת כהלכתה, אין הסכך הפסול מוסיף בה כלום, ואפילו היה הסכך הפסול צלתו מרובה מחמתו<sup style="color: gray;">1016</sup>. ב) ויש סוברים, שדוקא אם היה זמן שהסוכה אין צלתה מרובה מחמתה אלא בצירוף הסכך הפסול שמלמעלה, אפילו אם אחר כך יניח עוד סכך בסוכה, עד שתהא צלתה מרובה בלא צירוף הסכך הפסול, הסוכה פסולה, כיון שתוספת הסכך לסוכה כבר אינו נצרך ואינו מועיל, אבל אם היתה הסוכה צלתה מרובה מחמתה קודם שבא הסכך הפסול מלמעלה, הסוכה כשרה<sup style="color: gray;">1017</sup>. ג) ויש סוברים שבכל אופן אין הבדל בין קדמה הסוכה, לבין קדם הסכך הפסול<sup style="color: gray;">1018</sup>.
<h4>סוכה תחת סכך פסול שחמתו מרובה</h4>
סוכה תחת סכך פסול, והסכך הפסול חמתו מרובה מצלתו, וסכך הסוכה צלתו מרובה מחמתו אפילו אם ינטל הסכך שכנגד הסכך הפסול, אין הסכך הפסול פוסל את הסכך שתחתיו<sup style="color: gray;">1019</sup>.
<h4>סכך פסול אם פוסל סכך כשר שכנגדו</h4>
סכך פסול שחמתו מרובה מצלתו, אם הוא פוסל את סכך הסוכה שתחתיו כנגדו, כשהסוכה צלתה מרובה מחמתה, נחלקו ראשונים: א) יש סוברים שהוא פוסל<sup style="color: gray;">1020</sup>, כיון שהצל על אותו המקום נעשה מחמת הסכך הפסול שלמעלה<sup style="color: gray;">1021</sup>, ונמצא שהסכך התחתון שכנגדו פסול, שאינו עשוי לצל<sup style="color: gray;">1022</sup>, ולפיכך, סוכה שלולי הסכך שכנגד הסכך הפסול, אין צלתה מרובה מחמתה, פסולה<sup style="color: gray;">1023</sup>, וכן אם יש בסכך הפסול שלמעלה שיעור הפוסל במקום אחד – על שיעורו עי' לעיל<sup style="color: gray;">1024</sup> - הרי הוא פוסל את שכנגדו, והסוכה פסולה<sup style="color: gray;">1025</sup>. ב) ויש סוברים שאינו פוסל<sup style="color: gray;">1026</sup>, שהרי אף אם ינטל הסכך הפסול, סכך הסוכה צלתו מרובה<sup style="color: gray;">1027</sup>.
<h4>צירוף סכך פסול לסוכה שתחתיה לשיעור צלתה מרובה</h4>
סוכה תחת סכך פסול, ואין הסוכה צלתה מרובה מחמתה אלא בצירוף צל הסכך הפסול, הסוכה פסולה<sup style="color: gray;">1028</sup>.
<h4>ערבוב ובטול סכך פסול בסכך כשר</h4>
סכך פסול שעירבבו עם סכך כשר, והסכך הכשר מרובה מהפסול, נחלקו ראשונים: א) יש סוברים שכיון שערבבן והסכך הפסול אינו ניכר לעצמו, הרי הוא בטל ברוב הסכך הכשר, ומועיל הביטול לצרף את הסכך הפסול לשיעור צלתה מרובה מחמתה<sup style="color: gray;">1029</sup>, והיינו כשהסכך הפסול חמתו מרובה, אבל אם צלתו מרובה אינו בטל<sup style="color: gray;">1030</sup>, ויש שסוברים, שאפילו היה הסכך הפסול צלתו מרובה, הוא בטל לסכך הכשר<sup style="color: gray;">1031</sup>. ב) ויש סוברים שהסכך הפסול בטל לסכך הכשר, ומועיל שלא יפסול, אלא שמכל מקום אינו מצטרף להשלים שיעור צלתה מרובה<sup style="color: gray;">1032</sup>, ולכן אם הסכך הכשר אין צלתו מרובה מחמתו, אין הסכך הפסול מצטרף להכשירו<sup style="color: gray;">1033</sup>. ג) ויש סוברים שהסכך הפסול אינו בטל כלל לסכך הכשר<sup style="color: gray;">1034</sup>, והטעם, כיון שהסכך הפסול ניכר בפני עצמו ואפשר לבררו, אינו בטל ברוב<sup style="color: gray;">1035</sup>. אלא שמהם שסוברים שאין צריך כאן דין בטול ברוב, לפי שאפילו היו בסכך הכשר והפסול בשווה, הסוכה כשרה<sup style="color: gray;">1036</sup>. ד) ויש שמחלקים בזה, שסתם סכך פסול בטל ברוב, אבל סכך שפסולו מחמת שמחובר לקרקע, אינו בטל<sup style="color: gray;">1037</sup>.
על הטעם שיש סוברים שאין אומרים כאן אין-מבטלין-אסור-לכתחלה*, ע"ע<sup style="color: gray;">1038</sup>.
<h4>גילוי דעת שאינו חפץ בצל הפסול</h4>
סוכה תחת סכך פסול, כגון תחת אילן, וגילה דעתו שאין רצונו בצל הבא מחמת הפסול, על ידי שחבט באילן להשיר את עליו, יש מן הראשונים שכתבו, שכיון שגילה דעתו שוב אין הסכך הפסול מצטרף לסוכה שתחתיה לפוסלה<sup style="color: gray;">1039</sup>, והיינו כשהסכך הפסול חמתו מרובה מצלתו<sup style="color: gray;">1040</sup>, ומהרבה ראשונים נראה, שאין גילוי דעתו מועילה בזה<sup style="color: gray;">1041</sup>.
<h4>סוכה תחת סוכה</h4>
סוכה הבנויה על גבי סוכה, ואפשר לדור בסוכה העליונה, שנינו במשנה, שהסוכה העליונה כשרה והתחתונה פסולה<sup style="color: gray;">1042</sup>, ולמדו כן מהכתוב "בסכת" בכתיב חסר<sup style="color: gray;">1043</sup>, שאין כשרה אלא סוכה אחת, אבל סוכה תחת סוכה פסולה<sup style="color: gray;">1044</sup>, לפי שיש לה שני סככים<sup style="color: gray;">1045</sup>. באופן שאי אפשר לדור כלל בעליונה - כלומר שסכך של התחתונה אינו מחזיק כרים וכסתות של עליונה על גביו<sup style="color: gray;">1046</sup> – אף התחתונה כשרה<sup style="color: gray;">1047</sup>. באופן שאי אפשר לדור בעליונה אלא על ידי הדחק – שהוא רופף, ובהנחת כרים וכסתות על גביו הוא מתנועע<sup style="color: gray;">1048</sup> - פירשו בתלמוד שבזה נחלקו תנאים, תנא קמא סובר, שהתחתונה פסולה, ורבי יהודה סובר שהתחתונה כשרה<sup style="color: gray;">1049</sup>, וביארו ראשונים, שרבי יהודה לשיטתו שסובר "סוכה דירת קבע בעינן"<sup style="color: gray;">1050</sup>, וכיון שאינה ראויה לדיורים אלא בשעת הדחק, אינה אלא דירת עראי, ואין עליה שם סוכה כדי שתחשב הסוכה שתחתיה סוכה תחת סוכה, אבל חכמים סוברים שסוכה דירת עראי בעינן, וחשובה סוכה<sup style="color: gray;">1051</sup>. והלכה כתנא קמא<sup style="color: gray;">1052</sup>.
<h4>אופנים של סוכה תחת סוכה לפוסלן ולהכשירן</h4>
סוכה תחת סוכה, פעמים ששתיהן כשרות, ופעמים שתיהן פסולות, פעמים שהתחתונה כשרה והעליונה פסולה, ופעמים שהתחתונה פסולה והעליונה כשרה, וכדלהלן: כשהתחתונה חמתה מרובה מצלתה והעליונה צלתה מרובה, שתיהן כשרות, בתנאי שסכך העליונה בתוך עשרים אמה<sup style="color: gray;">1053</sup>, מקרקע התחתונה<sup style="color: gray;">1054</sup>, שכיון שהתחתונה חמתה מרובה, אין סככה חשוב סכך, ונמצא שסכך העליונה הוא סכך גם של התחתונה<sup style="color: gray;">1055</sup>.
כששתיהן צלתן מרובה מחמתן, וסכך העליונה למעלה מעשרים אמה - מסכך התחתונה<sup style="color: gray;">1056</sup> – שתיהן פסולות<sup style="color: gray;">1057</sup>, התחתונה לפי שיש מעליה סכך של העליונה, והעליונה משום שסככה למעלה מעשרים אמה<sup style="color: gray;">1058</sup>.
כשהתחתונה צלתה מרובה מחמתה והעליונה חמתה מרובה מצלתה, התחתונה כשרה, לפי שמסוככת כראוי, וכיון שהעליונה חמתה מרובה אין סככה חשוב סכך, והעליונה פסולה, שהרי חמתה מרובה<sup style="color: gray;">1059</sup>. על מחלוקת ראשונים אם באופן זה כשסכך העליונה למעלה מעשרים אמה מקרקע התחתונה, אם הוא חשוב סכך פסול, ופוסל את התחתונה, עי' לעיל<sup style="color: gray;">1060</sup>.
כששתיהן צלתן מרובה מחמתן, וסכך העליונה תוך עשרים אמה – מסכך התחתונה<sup style="color: gray;">1061</sup> – התחתונה פסולה, שנמצא שיש לה שני סככים, והעליונה כשרה, שהרי עשויה כראוי<sup style="color: gray;">1062</sup>.
<h4>שיעור הרווח להחשיבם כשני סככים</h4>
בשיעור הרווח בין הסככים, שעל ידי ריוח זה חשובים הם שני סככים, כדי לפסול את התחתונה, נחלקו אמוראים: רב הונא אומר ששיעורו טפח<sup style="color: gray;">1063</sup>, אבל פחות מטפח חשובים הם כסכך אחד<sup style="color: gray;">1064</sup>, שכן מצינו שיעור לענין אהל-המת*<sup style="color: gray;">1065</sup>. רב חסדא ורבה בר רב הונא אומרים, ארבעה טפחים<sup style="color: gray;">1066</sup>, שלא מצינו מקום חשוב פחות מארבעה טפחים<sup style="color: gray;">1067</sup>. ושמואל אמר, עשרה טפחים<sup style="color: gray;">1068</sup>, כשם שאין סוכה כשרה בפחות מעשרה טפחים גובה<sup style="color: gray;">1069</sup>, כך אינה נפסלת בפחות מעשרה טפחים בין הסככים<sup style="color: gray;">1070</sup>. ולהלכה, יש ראשונים שכתבו, ששיעורו בעשרה טפחים<sup style="color: gray;">1071</sup>, ויש שפוסקים ארבעה טפחים<sup style="color: gray;">1072</sup>.
על הטעם שאין אומרים בסכך העליון חבוט רמי והרי הוא כאילו ירד על סכך הסוכה התחתונה והכל סכך אחד, ע"ע חבוט רמי: בסוכה<sup style="color: gray;">1073</sup>.
<h4>פרס סדין עליה או תחתיה</h4>
פירס על הסוכה סדין מפני החמה, או שתלה את הסדין תחת הסכך מפני הנשר – שלא ינשרו העלים<sup style="color: gray;">1074</sup> - שנינו שפסולה<sup style="color: gray;">1075</sup>, ונחלקו ראשונים: יש סוברים שדוקא כשאין בסכך הסוכה שיעור צלתה מרובה מחמתה ללא הסדין, הסוכה פסולה, אבל כשהסכך הכשר צלתו מרובה מחמתו, הסוכה כשרה, כיון שאין צריך את הסדין לצל, והרי זה כאילו הניחה לנאות את הסוכה<sup style="color: gray;">1076</sup>, ואפילו כשהסדין צלתו מרובה, אינו פוסל<sup style="color: gray;">1077</sup>, והם מפרשים ש"מפני החמה" היינו שלא תייבש החמה את העלים וינשרו, וימעט את הסכך, וכן "מפני הנשר", היינו שהסדין סומך את העלים שלא יפלו כדי שלא ינשרו ויהא הסכך חמתו מרובה מצלתו<sup style="color: gray;">1078</sup>. ויש סוברים, שאפילו בסוכה שצלתה מרובה, הסדין פוסלה<sup style="color: gray;">1079</sup>, שכיון שהסדין פסול לסיכוך, הרי זו סוכה תחת סכך פסול<sup style="color: gray;">1080</sup>, שכל דבר שמסכך משום איזה צורך, שם סכך עליו<sup style="color: gray;">1081</sup>, ואפילו לסוברים שסכך פסול אינו פוסל סכך כשר שכנגדו<sup style="color: gray;">1082</sup>, היינו דוקא כהסכך הפסול חמתו מרובה, אבל כאן שהסדין צלתו מרובה מחמתו, נמצא שאינו יושב תחת צל סכך כשר<sup style="color: gray;">1083</sup>, ולדעה זו, מפני החמה היינו שלא תכנס עוד חמה לסוכה, ומפני הנשר, היינו שלא יפלו העלים לתוך הסוכה<sup style="color: gray;">1084</sup>.
<h4>פרס תחתיה סדין כדי לנאותה</h4>
פרס סדין כדי לנאות את הסוכה, כשרה<sup style="color: gray;">1085</sup>. והטעם, נחלקו ראשונים, יש שכתבו שכיון שאינו אלא לנוי אינו חשוב סככה<sup style="color: gray;">1086</sup>, ויש שכתבו שלפי שאינו עשוי לסיכוך, אלא לנוי, הוא בטל לסכך, וכאילו אינו<sup style="color: gray;">1087</sup>. על הסוברים שכל שאינו סומך ומעמיד את הסכך שלא יפחת לשיעור חתמו מרובה, עי' לעיל<sup style="color: gray;">1088</sup>. ונחלקו אמוראים: א) רב חסדא ורבה בר רב הונא סוברים, שנוי סוכה אינו פוסל את הסוכה אלא כשאינו מרוחק מהסכך ארבעה טפחים, אבל אם מרוחק ארבעה טפחים, פוסל<sup style="color: gray;">1089</sup>, לפי שעד ארבעה טפחים נוי הסוכה בטל לסכך, אבל יותר מכך אינו בטל<sup style="color: gray;">1090</sup>, שארבעה טפחים הוא מקום חשוב<sup style="color: gray;">1091</sup>, ונמצא שיש כאן אוהל המפסיק בין היושב שם לסכך<sup style="color: gray;">1092</sup>. ולדעה זו נחלקו ראשונים, יש שכתבו, שדוקא אם יש בסדין שיעור של צלתה מרובה מחמתה<sup style="color: gray;">1093</sup>, שבכך הוא דבר חשוב<sup style="color: gray;">1094</sup>, ויש שכתבו שאפילו כשחמתו מרובה מצלתו הוא פוסל<sup style="color: gray;">1095</sup>. ב) ורב נחמן סובר, שאפילו כשהוא רחוק הרבה אינו פוסל<sup style="color: gray;">1096</sup>, שבטל לסוכה<sup style="color: gray;">1097</sup>, ויש שביארו שנוי סוכה אינו חשוב כדי לפסול<sup style="color: gray;">1098</sup>. והלכה שברחוק ארבעה טפחים פוסל<sup style="color: gray;">1099</sup>.
<h4>פרס לא כדי לנאותה ולא כדי להגן</h4>
בגד המונח על גבי הסכך, שלא לשם צל והגנה, ולא כדי לנאות את הסוכה, אלא כגון כדי לייבשו, נחלקו ראשונים: יש סוברים שאסור לאכול ולישן תחתיו<sup style="color: gray;">1100</sup>, שכיון שהניחו לצורך הבגד אינו בטל לסוכה<sup style="color: gray;">1101</sup>, ויש סוברים שאינו פוסל<sup style="color: gray;">1102</sup>, שאין פוסל אלא המונח להגן מן החמה או מדבר אחר, אבל כל צורך אחר דינו כנוי סוכה, שאינו פוסל, שבטל לסוכה<sup style="color: gray;">1103</sup>.
על הסוברים שבאופנים מסוימים אסור לפרוס סדין או בגד על הסוכה, או תחתיה, משום מראית עין, ע"ע חשד; מראית עין<sup style="color: gray;">1104</sup>.
<h4>מעמיד בדבר המקבל טומאה</h4>
מעמידי הסכך, היינו דברים שהסכך נסמך עליהם, נחלקו בהם אמוראים – רבי זירא ורבי אבא בר ממל - בדעת תנאים: אחד מהם אמר, שלדעת רבי יהודה שאמר שהסומך סוכתו בכרעי המטה, אם אינה יכולה לעמוד בפני עצמה פסולה<sup style="color: gray;">1105</sup>, הטעם הוא משום שמעמיד את הסכך בדבר המקבל טומאה<sup style="color: gray;">1106</sup>. ואחד מהם אמר שפסולה מטעם אחר<sup style="color: gray;">1107</sup>. בדעת חכמים שאמרו שהסומך סוכתו בכרעי המטה, כשרה<sup style="color: gray;">1108</sup> - לטעם שהפסול הוא משום "מעמיד" – נחלקו המפרשים, יש סוברים שהם חולקים על רבי יהודה, וסוברים שמותר להעמיד את הסכך בדבר המקבל טומאה<sup style="color: gray;">1109</sup>, ויש סוברים, שאינם חולקים, ורבי יהודה אינו אלא מפרש את דבריהם<sup style="color: gray;">1110</sup>, ויש שכתבו, שחכמים חולקים דוקא לענין בדיעבד, שכשרה, אבל מודים שלכתחילה אין להעמיד בדבר המקבל טומאה<sup style="color: gray;">1111</sup>.
בטעם שאין להעמיד את הסכך על ידי דבר המקבל טומאה, לסוברים כן, נחלקו ראשונים: א) יש שכתבו, שכיון שהם מעמידים את הסכך, הרי זה כאילו סיכך בדבר המקבל טומאה<sup style="color: gray;">1112</sup>. ולדעה זו, כתבו אחרונים, הפסול הוא מן התורה<sup style="color: gray;">1113</sup>. ב) ויש שכתבו, שגזרה היא, שלא יאמרו זה עומד – היינו הסכך – וזה מעמיד, מה זה מותר במקבל טומאה כך זה מותר, ויבואו לסכך במקבל טומאה<sup style="color: gray;">1114</sup>.
<h4>מעמיד בשאר פסולי סכך</h4>
שאר דברים הפסולים לסכך, אם פסולים להעמיד בהם את הסכך, כשם שאין מעמידים בדבר המקבל טומאה, לסוברים כן, נחלקו ראשונים: יש סוברים שאף שאר דברים – כגון שאינם גידולי קרקע, או מחוברים לקרקע - פסולים למעמיד<sup style="color: gray;">1115</sup>. ויש סוברים שפסול מעמיד הוא דוקא בדבר שמקבל טומאה<sup style="color: gray;">1116</sup>.
<h4>מעמיד בדבר שפסול מדרבנן</h4>
דבר שאינו פסול לסכך אלא מדרבנן – כגון שברי כלים שאין מסככים בהם – יש ראשונים ואחרונים שכתבו שאין בו פסול מעמיד, שאין עושים גזרה-לגזרה*<sup style="color: gray;">1117</sup>, וכתבו אחרונים שהיינו לסוברים שפסול מעמיד אינו אלא גזירת חכמים, ולכן בדבר שאינו פסול אלא מדרבנן לא גזרו בו<sup style="color: gray;">1118</sup>, אבל לסוברים שמעמיד הוא דין מן התורה, אף דבר שאינו פסול אלא מדרבנן, פסול למעמיד<sup style="color: gray;">1119</sup>. ויש אחרונים שנראה מדבריהם שגם בדבר שאין פסולו אלא מדרבנן, פסול משום מעמיד<sup style="color: gray;">1120</sup>.
<h4>מעמיד בדבר שאין רגילים לסכך בו</h4>
דבר שאין הדרך לסכך בו, כתבו ראשונים, שאין בו פסול מעמיד<sup style="color: gray;">1121</sup>, שאין חוששים שמא יבוא לסכך בהם, לסוברים שזה טעם איסור מעמיד<sup style="color: gray;">1122</sup>, ולכן מותר לסכך על גבי הכותל<sup style="color: gray;">1123</sup>, ומהם שפירשו שזה הטעם שהעושה סוכתו בראש האילן או על הגמל, אינו בכלל פסול מעמיד<sup style="color: gray;">1124</sup>, לפי שמדובר באופן שאין הדרך לסכך בהם<sup style="color: gray;">1125</sup>. וכתבו אחרונים, שלסוברים שאיסור מעמיד הוא מעיקר הדין, וכאילו סיכך בפסול, אף דבר שאין רגילים לסכך בו אסור משום מעמיד<sup style="color: gray;">1126</sup>.
<h4>בדבר שאיסורו לסכך ידוע לכל</h4>
דבר שידוע לכל שאילו יסכך בו סוכתו אין זה חשוב סוכה אלא בית, יש ראשונים שכתבו שאין בו איסור מעמיד, לפי שאין חוששים שיסכך בו, לסוברים שזה טעם איסור מעמיד<sup style="color: gray;">1127</sup>, ולכן מותר לסכך על גבי הכותל<sup style="color: gray;">1128</sup>, וכן יש שכתבו שמטעם זה אין איסור מעמיד בשיפודים של מתכת<sup style="color: gray;">1129</sup>. ויש שהוסיפו שהוא הדין במקום שהצריכוהו לעשות דבר מסוים כדי להכשיר את הסכך, שאין חוששים משום מעמיד, וכגון במסכך על גבי שיפודים, שהצריכוהו להרבות בסכך כשר, שאין השיפודים אסורים משום מעמיד<sup style="color: gray;">1130</sup>. וכתבו אחרונים, שלסוברים שאיסור מעמיד הוא מעיקר הדין, וכאילו סיכך בפסול, גם כאן אסור משום מעמיד<sup style="color: gray;">1131</sup>.
<h4>גדר מעמיד</h4>
גדר מעמיד, היינו דוקא כשהסכך נסמך עליו, ואינו יכול לעמוד בפני עצמו, אבל סכך המונח על גבי דבר הפסול, ואינו נסמך עליו, אין בכך פסול מעמיד<sup style="color: gray;">1132</sup>. וכתבו אחרונים, שאם הסכך יכול לעמוד בפני עצמו, אלא שהוסיף בו דבר הפסול לסכך בו לחזקו שלא יפול מכח מכה וכדומה, הסוכה כשרה<sup style="color: gray;">1133</sup>. וכן במניח דבר על הסכך כדי שלא יפול ברוח שאינה מצויה, אינו חשוב מעמיד<sup style="color: gray;">1134</sup>. דבר שהניחו כדי למנוע מהסכך מלהפסל – כגון שהניח סדין על הסכך, שלא יתייבשו העלים ותהא חמתו מרובה מצלתו – יש ראשונים שנראה מדבריהם שסוברים שחשוב מעמיד<sup style="color: gray;">1135</sup>. ויש מהאחרונים שכתבו שכיון שאינו בא אלא למנוע פסול, אינו חשוב מעמיד<sup style="color: gray;">1136</sup>.
<h4>מעמיד דמעמיד</h4>
דבר שאין הסכך נסמך ישר עליו, אלא הוא מעמיד דבר אחר שהסכך נסמך עליו ("מעמיד דמעמיד"), נחלקו בו אם הוא חשוב מעמיד: יש ראשונים שסוברים שאינו חשוב מעמיד, כיון שאינו מעמיד את הסכך, אלא מעמיד דבר אחר שעליו הסכך<sup style="color: gray;">1137</sup>, ולדעתם העושה סוכתו בראש האילן, היינו באופן שהאילן הוא רק מעמיד של המעמיד<sup style="color: gray;">1138</sup>. ויש מן אחרונים שסוברים בדעת ראשונים, שאף מעמיד של המעמיד בכלל פסול מעמיד<sup style="color: gray;">1139</sup>.
<h4>מעמיד להלכה</h4>
להלכה נחלקו ראשונים ואחרונים אם יש פסול של מעמיד: א) יש סוברים שאין פסול של מעמיד<sup style="color: gray;">1140</sup>. והטעם, יש מהם שסוברים שבמחלוקת האמוראים בטעמו של רבי יהודה אין ההלכה כדעת הסובר שהוא משום מעמיד<sup style="color: gray;">1141</sup>, ויש מהם שסוברים שאין הלכה כרבי יהודה<sup style="color: gray;">1142</sup>. ויש מהאחרונים שכתבו, שאפילו לפוסקים שאין פסול מעמיד, אפשר שהיינו דוקא כשהמעמיד עומד רק מן הצד ואינו ניכר כל כך, אבל אם המעמיד באמצע הסכך לכל אורכו והוא ניכר, יש יותר לפסול משום מעמיד שהוא נראה כעיקר הסכך<sup style="color: gray;">1143</sup>. ב) ויש מן האחרונים שסוברים, שלכתחילה אין לסכך על דבר שמקבל טומאה, אבל בדיעבד הסוכה כשרה<sup style="color: gray;">1144</sup>. ג) ויש סוברים שאם מעמיד את הסכך על דבר המקבל טומאה פסולה<sup style="color: gray;">1145</sup>, שהלכה גם כסובר שהטעם משום מעמיד בדבר המקבל טומאה, וכרבי יהודה<sup style="color: gray;">1146</sup>.
במעמיד דמעמיד, כתבו אחרונים שאפילו לפוסלים במעמיד, כשהוא רק מעמיד דמעמיד הסוכה כשרה<sup style="color: gray;">1147</sup>. ויש מן האחרונים שסוברים שיש להחמיר אפילו במעמיד דמעמיד<sup style="color: gray;">1148</sup>.
<h3><b>דינים נוספים</b></h3>
<h4>אין לה גג</h4>
סוכה שאין לה גג, כגון שעשויה כמין צריף – שגגה ודפנותיה עשויים כאחד, ואין ניכר גג לבד ודופן לבד<sup style="color: gray;">1149</sup> - או שסמך את הדופן לכותל, נחלקו בה תנאים: יש פוסלים<sup style="color: gray;">1150</sup> - ובמשנה אמרו שהוא רבי אליעזר, ובברייתא אמרו שהם חכמים<sup style="color: gray;">1151</sup> – ויש מכשירים<sup style="color: gray;">1152</sup> – ובמשנה היינו חכמים, ובברייתא הוא רבי אליעזר<sup style="color: gray;">1153</sup> – ובטעם המחלוקת, במקום אחד בתלמוד אמרו, שנחלקו אם שיפועי אוהלים חשובים אוהל<sup style="color: gray;">1154</sup>, והיינו שכיון שהוא בשיפוע אין ניכר מהו דופן ומהו גג<sup style="color: gray;">1155</sup>, ובמקום אחר אמר אביי, שנחלקו אם סוכה צריכה להיות דירת עראי או קבע<sup style="color: gray;">1156</sup>, ובלא גג אינה נאה לדירה<sup style="color: gray;">1157</sup>, או שכיון שאין לה גג אינה קבועה<sup style="color: gray;">1158</sup>, ויש ראשונים שכתבו שטעם ראשון עיקר<sup style="color: gray;">1159</sup>, ולדעת הפוסלים, שיפועי אוהלים אינם כאוהלים כלל<sup style="color: gray;">1160</sup>, אבל יש ראשונים שמסבירים, ששיפועי אוהלים חשובים אוהל עראי, וכך נחלקו, האם צריך דירת קבע, ושיפועי אוהלים אינם כשרים לסוכה, או שסוכה דירת עראי, ואף שיפועי אוהלים כשרים בסוכה<sup style="color: gray;">1161</sup>. והלכה שפסולה<sup style="color: gray;">1162</sup>.
באופן שיש לה גג אפילו טפח, וכן באופן שהגביה את הדופן מהקרקע שיעור טפח, או, שהרחיק את הדופן הנסמכת על הכותל טפח, לדעת הכל כשרה<sup style="color: gray;">1163</sup>, לפי שעתה יש לה גג<sup style="color: gray;">1164</sup>, שלענין אוהל די בטפח<sup style="color: gray;">1165</sup>. וכתבו ראשונים ואחרונים, שכשרה בתנאי שיהא בסוכה שיעור סוכה, כלומר, שעד גובה י' טפחים יהיה שם רוחב ז' על ז' טפחים<sup style="color: gray;">1166</sup>, ובאופן זה, כתבו ראשונים, שאפשר שאף המקום שתחת השיפוע שאין בו גובה י' טפחים כשר, מדין "פסל היוצא מן הסוכה נידון כסוכה"<sup style="color: gray;">1167</sup>, ויש מן האחרונים שכתבו בדעת ראשונים, שאין צריך בה שיעור של זע"ז בגובה י"ט<sup style="color: gray;">1168</sup>, אלא די שיש בקרקעיתה שיעור רוחב סוכה<sup style="color: gray;">1169</sup>, ויש שכתבו, שכשרה דוקא באופן שאפשר לחלק את הסוכה לרצועות כך שבצירוף כולן, יש כאן רוחב ז' על ז' בגובה י' טפחים<sup style="color: gray;">1170</sup>.
אלא שבטפח זה, נחלקו ראשונים: יש סוברים שאפילו אין טפח זה מסוכך בסכך כשר, או באופן שהגביהה טפח לא הניח שם דופן, הסוכה כשרה<sup style="color: gray;">1171</sup>, וכן משמע בירושלמי<sup style="color: gray;">1172</sup>, לפי שהוא כדין כל אויר בסוכה שאינו פוסל בשיעור טפח<sup style="color: gray;">1173</sup>, ויש סוברים, שהטפח צריך להיות מדופן ממש, באופן שהגביהה, או מסכך כשר, באופן שהרחיקה מהכותל<sup style="color: gray;">1174</sup>, שאין אויר חשוב גג<sup style="color: gray;">1175</sup>, ולא מחיצה<sup style="color: gray;">1176</sup>.
בשיעור גובה הדופן המונחת בשיפוע, יש ראשונים שכתבו שצריכה להיות ט"ז טפחים, שעשרה טפחים משמשים כדופן, וששה טפחים למעלה מהם כסכך, ובצירוף עוד טפח גג או דופן, יש כאן סכך ז' טפחים<sup style="color: gray;">1177</sup>, ולכן הדופן למעלה מעשרה טפחים צריכה להעשות מסכך כשר<sup style="color: gray;">1178</sup>, ויש סוברים שהדופן כולה צריכה להיות מדבר הכשר לסכך<sup style="color: gray;">1179</sup>, שכן היא מעמידה את חלק הסכך<sup style="color: gray;">1180</sup>, ומעמידי הסכך צריכים להיות כשרים לסיכוך, לסוברים כן<sup style="color: gray;">1181</sup>. ויש שכתבו שכיון שצריכה שיעור רוחב של ז' על ז' בגובה י' טפחים, מוכרח שיהיה אותו הדופן גבוה יותר מט"ז טפחים<sup style="color: gray;">1182</sup>, ולפי גובה הכותל<sup style="color: gray;">1183</sup>.
<h4>פסל היוצא מן הסוכה</h4>
פסל – סכך – היוצא מן הסוכה, אמרו בברייתא, שנידון כסוכה<sup style="color: gray;">1184</sup>. ואמרו על כך בתלמוד כמה פירושים: א) עולא אמר, שמדובר בקנים של סכך היוצאים מאחורי הסוכה<sup style="color: gray;">1185</sup>, ויש שם מאחורי הסוכה שלושה דפנות, ושיעור רוחב הכשר סוכה, וצלתה מרובה מחמתה, והחידוש הוא שאף על פי שהמקום לא נעשה לשם סוכה, מכל מקום כשרה<sup style="color: gray;">1186</sup>, ונחלקו ראשונים: יש שכתבו, שאף על פי שהדופנות לא נעשו לשם סוכה זו, כשרה<sup style="color: gray;">1187</sup>, לפי שהמקום נעשה לשם צל<sup style="color: gray;">1188</sup>. ויש שכתבו, שבדפנות ודאי אין צריך שיהיו לשם סוכה, אלא החידוש הוא על הסכך, שאף על פי שלא הונח שם לשם צל אותה סוכה אחורית, מכל מקום כשרה<sup style="color: gray;">1189</sup>. ב) רבה ורב יוסף אמרו, שמדובר בקנים של סכך היוצאים לפני הסוכה, בפתח הרוח הרביעית, ודופן אחת ממשיכה והולכת עם קנים אלו<sup style="color: gray;">1190</sup>, ואין אומרים לפסול את אותו המקום שתחת הקנים היוצאים, שכיון שלא המשיך את הדופן השניה עד לסוף הקנים, מוכח שהמקום שתחת הקנים הוא סוכה בפני עצמה, ופסולה<sup style="color: gray;">1191</sup>, מחמת שאין שם אורך ורוחב בשיעור הכשר סוכה<sup style="color: gray;">1192</sup>, ואפילו יש שם שיעור הכשר סוכה, הרי שאין שם שלוש דפנות<sup style="color: gray;">1193</sup>, אלא גם מקום זה כשר<sup style="color: gray;">1194</sup>, לפי שאין צריך שהדופן השניה מהצד תמשך לכל האורך, שהרי הדופן השלישית די לה בטפח<sup style="color: gray;">1195</sup>. וכתבו ראשונים, שהיינו דוקא כשאין צורת הפתח בין הסוכה לקנים היוצאים, שצורת הפתח חשובה כמחיצה ביניהם<sup style="color: gray;">1196</sup>. ג) רבה בר בר חנה בשם ר' יוחנן אמר, שהיינו סוכה שרובה צלתה מרובה מחמתה, ומיעוטה חמתה מרובה, שכל הסוכה כשרה<sup style="color: gray;">1197</sup>, ולפי זה "פסל היוצא" פירושו סכך שיוצא מהכשר סוכה, כלומר שחמתו מרובה ואינו כשר לסיכוך<sup style="color: gray;">1198</sup>, על דעה זו, ועל מחלוקת הראשונים שבדבר, עי' לעיל: הסיכוך<sup style="color: gray;">1199</sup>. ד) רבי אושעיא אומר, שפירושו סכך פסול פחות משלושה טפחים בסוכה קטנה, שאינו פוסל את הסוכה<sup style="color: gray;">1200</sup>. ולפירושו "סכך היוצא", היינו שיוצא מתורת סוכה<sup style="color: gray;">1201</sup>. על פרטי הלכה זו עי' לעיל: הסיכוך<sup style="color: gray;">1202</sup>. להלכה, כתבו ראשונים, שפוסקים ככל הפירושים שנאמרו<sup style="color: gray;">1203</sup>.
<h4>דבר איסור העומד לאיבוד</h4>
על דבר העומד לאיבוד מחמת איסורו, אם פסול לסכך או לדפנות מחמת כתותי-מכתת-שיעוריה*, ע"ע<sup style="color: gray;">1204</sup>.
<h4>חיובה במזוזה</h4>
על סוכה אם חייבת בקביעת-מזוזה*, ע"ע<sup style="color: gray;">1205</sup>.
<h2>סוכות</h2>
<b>הגדרת הערך -</b> שבעת הימים שתחילתם בט"ו תשרי, שקבעתם התורה לימי חג ומועד
ערך זה עוסק במהותו של חג הסוכות, מצוותיו ומנהגיו. לכמה ממצוות החג נתייחדו ערכים בפני עצמם: על מצות נטילת ארבעת המינים, ע"ע אתרוג, וע' הדס, וע' לולב, וע' נטילת לולב, וע' ערבה. על דיני הסוכה ומצות הישיבה בה ע"ע ישיבת סוכה וע' סוכה. על מצות ניסוך-המים*, ע"ע. על המצוה לשמוח במקדש בימי חג הסוכות, ע"ע שמחת בית השואבה.
על הקרבנות הקרבים בחג הסוכות יתר על שאר ימות השנה, ע"ע מוספים. על המצוה לכנס את כל ישראל במוצאי שנת השמיטה* כדי לקרוא באזניהם פרשיות מסויימות בתורה, שזמנה בסוכות, ע"ע הקהל. על התקיעות בחצוצרות* שהיו מוסיפים בית-המקדש* בימי הסוכות יתר על התקיעות שהיו תוקעים בשאר ימות השנה, ע"ע חצוצרות<b><sup style="color: gray;">1</sup></b>ציון 275 ואילך.. על ברכת-הזמן* הנאמרת במועדים, ובכללם בחג הסוכות, ע"ע ברכת הזמן<b><sup style="color: gray;">2</sup></b>ציון 1.. על דיני אמירת הלל* בחג הסוכות, ע"ע הלל<b><sup style="color: gray;">3</sup></b>ציונים 73, 81 ואילך..
<h3><b>מהותו</b></h3>
שבעת הימים שתחילתם בט"ו תשרי, הם חג הסוכות<b><sup style="color: gray;">4</sup></b>ויקרא כג לד ושם לט, ובמדבר כט יב. . יומו הראשון של החג הוא יום-טוב*<b><sup style="color: gray;">5</sup></b>ע"ע. ויקרא כג לה ושם לט, ובמדבר שם., וששת הימים שלאחריו הם חול-המועד*<b><sup style="color: gray;">6</sup></b>ע"ע. רמב"ם יום טוב פ"ו הכ"ב.. על יום השביעי של סוכות, ועל הדינים המיוחדים לו, ע"ע הושענא רבה. על היום השמיני של סוכות, שהוא חג שמיני-עצרת*, שלדברים מסוימים נידון כחלק מחג הסוכות, ע"ע שמיני-עצרת.
<h4>שמותיו</h4>
חג הסוכות נקרא בתורה: חג הסוכות<b><sup style="color: gray;">7</sup></b>עי' ויקרא כג לד, ודברים טז טז ולא י., על שם מצות ישיבת-סוכה* שנוהגת בו<b><sup style="color: gray;">8</sup></b>ע"ע ישיבת סוכה. אברבנאל ויקרא כג; בני יששכר מאמרי חודש תשרי מאמר ט ; העמק דבר ויקרא שם. וכ"מ בסוכה ט א. , וכן: "חג האסיף"<b><sup style="color: gray;">9</sup></b>עי' שמות כג טז ולד כב.. בלשון חז"ל נקרא חג הסוכות: זמן שמחתינו<b><sup style="color: gray;">10</sup></b>עי' להלן.- וכן מוסיפים בקידוש* היום, וכן בתפילות יום טוב של סוכות: ותתן לנו את יום חג הסוכות הזה זמן שמחתינו<b><sup style="color: gray;">11</sup></b>עי' ציון80 לענין קידוש, וציון75 לענין תפילה.- לפי שנאמרה בו בתורה לשון שמחה<b><sup style="color: gray;">12</sup></b>עי' להלן. המנהיג הל' סוכה (מהד' רפאל עמ' תז); הרוקח הל' שבועות סי' רצה ובפירושי סידור התפילה אות קכ; שבה"ל סי' שעא; הגהות המנהגים (טירנא) חג הסוכות ס"ק קצט; הגהות לס' המנהגים קלויזנר סי' מז אות ג; אבודרהם סדר תפילת סוכות ד"ה ערבית; לבוש או"ח סי' תרמב, טעם ב., שנאמר: ושמחת בחגך<b><sup style="color: gray;">13</sup></b>דברים טז יד. המנהיג שם; הרוקח שם ושם; שבה"ל שם; הגהות המנהגים (טירנא) שם; הגהות לס' המנהגים (קלויזנר) שם; אבודרהם שם; לבוש שם., וכן: והיית אך שמח<b><sup style="color: gray;">14</sup></b>דברים שם טו. המנהיג שם; הרוקח שם ושם; שבה"ל שם; הגהות המנהגים (טירנא) שם; הגהות לס' המנהגים (קלויזנר) שם; לבוש שם. ועי' המנהיג שם, שאף לסוברים שהכתוב "והיית אך שמח" נאמר לענין שמיני עצרת (ע"ע), מכל מקום כיון ששמיני עצרת הוא סיום חג הסוכות (ע"ע הנ"ל), יש ללמוד מכך שנאמרה בו לשון שמחה, שאף חג הסוכות זמן שמחה הוא.. וחג הסוכות נתייחד בשם "זמן שמחתנו", אף על פי שגם בחג השבועות* נאמרה לשון שמחה - שנאמר: ועשית חג שבעות וגו' ושמחת לפני ה' אלהיך<b><sup style="color: gray;">15</sup></b>דברים שם י- יא.- לפי שלשון השמחה נכפלה בו<b><sup style="color: gray;">16</sup></b>עי' לעיל. הרוקח פירושי התפילות שם; שבה"ל שם; הגהות לס' המנהגים קלויזנר שם; לבוש שם., או לפי שבשבועות לא נזכרה לשון שמחה אלא בענין בית המקדש<b><sup style="color: gray;">17</sup></b>דברים שם. ועי' לבוש שם, שלמד כן מהכתוב שם: לפני ה' אלוקיך, שמ' דוקא בבית המקדש שהוא לפני ה', וצ"ב, שהרי הדבר מפו' בכתוב שם: ושמחת וכו' במקום אשר יבחר ה' אלוקיך., ואילו בסוכות לא נזכרה השמחה בענין בית המקדש דוקא<b><sup style="color: gray;">18</sup></b>לבוש שם, טעם ב., או לפי שבסוכות ישנן סיבות נוספות לשמחה<b><sup style="color: gray;">19</sup></b>עי' דרשות מהר"י ן' שועיב דברים, דרשה ליום א' דסוכות, הובא בא"ר או"ח שם ס"ק א; לבוש שם, טעם א; תוי"ט ר"ה פ"א מ"ב., שהרי בזמן האסיף הוא חל, ששמחים בו בני אדם<b><sup style="color: gray;">20</sup></b>לבוש שם., ועוד, שבזמן זה, שהוא אחר יום-הכפורים*, ישראל יוצאין נקיים מעוונותיהם ומפשעיהם, ובזה הזמן נמחל אף עון העגל ונצטווינו בהקמת המשכן<b><sup style="color: gray;">21</sup></b>דרשות מהר"י ן' שועיב שם., ועוד, שהיתה בו שמחה יתירה של שמחת-בית-השואבה*<b><sup style="color: gray;">22</sup></b>ע"ע. תוי"ט שם.. עוד נקרא חג הסוכות בלשון חז"ל בשם "חג" בסתם<b><sup style="color: gray;">23</sup></b>עי' מעשרות פ"ג מ"ז, ובכורים פ"א מ"ו ומ"י, ושקלים פ"ג מ"א ופ"ו מ"ג, ויומא פ"ב מ"ה, ור"ה פ"א מ"ב, ונדרים פ"ז מ"ט, ובכורות פ"ט מ"ה, ועוד., לפי שלשון "חג" מתפרשת מלשון מחול וריקוד של שמחה, ובסוכות היתה שמחה יתירה של שמחת-בית-השואבה*<b><sup style="color: gray;">24</sup></b>ע"ע. תוי"ט שם..
<h4>שיר של יום במקדש</h4>
מזמורים שונים היו הלויים אומרים בבית המקדש בזמן הקרבת קרבנות בימי חג הסוכות: ביום טוב הראשון של סוכות, היו הלויים אומרים את המזמור "למנצח בנגינות וגו' נודע ביהודה וגו<b>'<sup style="color: gray;">25</sup></b>תהלים עו. עי' מס' סופרים פי"ט ה"א, לבי' רש"י ר"ה ד ב ד"ה פז"ר ותפא"י בקונ' חומר בקודש פ"ו אות יא בדעתו, שהדין האמור שם עוסק בשירת הלויים; עי' שו"ת רמ"ע מפאנו סי' כה, וערול"נ סוכה נה א ע"פ תוס' שם מח א ד"ה שיר, שאף לסוברים שהדין האמור במס' סופרים שם עוסק בשיר של יום שנהגו לומר לאחר התפילה (ע"ע תפילה, ועי' ציון83 ואילך), מ"מ אף הלויים בביהמ"ק שרו שיר זה; שלטי הגבורים (שער אריה). ולא נתפרש הטעם שאמרו מזמור זה בחג הסוכות, ואפשר שהוא מפני שנאמר בו (תהלים שם ג): ויהי בשלם סוכו. ועי' רש"י יומא ג א ד"ה שיר, שכל שיר של ימי החג מדבר מעין גזל מתנות עניים, וצ"ב, ואפשר שאין כוונתו אלא על ימי חול המועד., עד סופו<b><sup style="color: gray;">26</sup></b>ריטב"א סוכה מח א, ועי"ש שאף לד' הסוברים שבחוה"מ לא אמרו בכל יום מזמור שלם (עי' ציונים30,38,50,56,63), מ"מ ביו"ט ראשון אמרו את כל המזמור.. ביום הראשון של חול-המועד* היו הלויים אומרים את המזמור "הבו לה' בני אלים הבו לה' כבוד ועוז"<b><sup style="color: gray;">27</sup></b>תהלים כט. ברייתא סוכה נה א.- היינו את כולו<b><sup style="color: gray;">28</sup></b>רש"י סוכה שם ד"ה אומרים; מער"ק תמידין ומוספין פ"י הי"א., או על כל פנים חלק ממנו<b><sup style="color: gray;">29</sup></b>עי' תוס' ר"ה ד ב ד"ה פז"ר וסוכה מח א ד"ה רגל וחגיגה יז א ד"ה פז"ר; עי' ריטב"א סוכה שם; עי' תוס' הרא"ש ר"ה שם וסוכה שם; ר"ן סוכה שם (כג א). ולא נתפרש בראשונים הנ"ל איזה חלק של המזמור הנ"ל היו אומרים, וצ"ב.- לפי שביום זה מתחילה שמחת-בית-השואבה*<b><sup style="color: gray;">30</sup></b>ע"ע. רש"י סוכה שם ד"ה אומרים., שיש בה כבוד ועוז, וכן משום שנאמר במזמור זה: קול ה' על המים<b><sup style="color: gray;">31</sup></b>תהלים שם ג., על שם ניסוך-המים*<b><sup style="color: gray;">32</sup></b>ע"ע. רש"י שם; מאירי סוכה שם. ועי' מהרש"א ח"א שם, שבמזמור זה נאמר ז' פעמים "קול", והוא ע"ש ז' ימים שהיו אומרים בהם שיר על ניסוך המים (ע"ע). ועי' רש"י יומא ג א ד"ה שיר, שכל השירים של ימי החג מענין גזל מתנות עניים הם, וצ"ב., שהיו מתחילים בו באותו יום<b><sup style="color: gray;">33</sup></b>ע"ע ניסוך המים. עי' רש"י שם.. ביום השני של חול המועד היו הלויים אומרים את המזמור "מזמור לאסף אל אלהים ה' דבר וגו'"<b><sup style="color: gray;">34</sup></b>תהלים נ. ברייתא סוכה שם.- היינו את כל המזמור מתחילתו<b><sup style="color: gray;">35</sup></b>רש"י סוכה שם ד"ה ולרשע; מער"ק תמידין ומוספין פ"י הי"א. ועי' ערול"נ, שתמה מדוע הוזכר בברייתא כתוב מסוים, ולא כל המזמור, ועי' מער"ק שם, שפי' שהיינו לפי שטעם אמירת המזמור היא משום שהוזכר בו כתוב זה., או על כל פנים מהכתוב: ולרשע אמר אלוקים וגו<b>'<sup style="color: gray;">36</sup></b>תהלים שם טז. , ואילך<b><sup style="color: gray;">37</sup></b>עי' מאירי סוכה שם; ערול"נ סוכה שם, בד' תוס' סוכה מח א ד"ה רגל (וכ"ה בריטב"א ובר"ן סוכה שם ובתוס' ר"ה ד ב ד"ה פז"ר וחגיגה יז א ד"ה פז"ר ובתוס' הרא"ש ר"ה שם וסוכה שם) שכתבו שלא היו אומרים אלא חלק מהמזמור.- לפי שיש בו דברי כיבושים לנאספים לעזרה לקיים מצוות החג, שאין להם לבא לבית המקדש אם לא יחזרו בתשובה<b><sup style="color: gray;">38</sup></b>רש"י שם ד"ה ולרשע; עי' מאירי שם., ועוד, לפי שנאמר בו: זבח לאלהים תודה ושלם לעליון נדריך<b><sup style="color: gray;">39</sup></b>תהלים שם יד., וחג הסוכות הוא זמן שעוברים בו על הלאו של בל-תאחר*, לסוברים כן<b><sup style="color: gray;">40</sup></b>ע"ע בל תאחר ציון 119 ואילך. רש"י סוכה שם ד"ה ולרשע; מאירי שם. ועי' רש"י שם שהוסיף: וסוף המזמור זובח תודה יכבדנני ושם דרך אראנו וגו', וצ"ב. ועי' מהרש"א ח"א שם, טעם אחר לאמירת מזמור זה., ועוד, שמצוה להקריב קרבן תודה* בחג<b><sup style="color: gray;">41</sup></b>ע"ע תודה. מרומי שדה סוכה שם. ועי' רש"י יומא ג א ד"ה שיר, וצ"ב.. ביום השלישי של חול המועד היו אומרים את חלקו השני של המזמור "אל נקמות ה'"<b><sup style="color: gray;">42</sup></b>תהלים צד., דהיינו מהכתוב: מי יקום לי עם מרעים וגו<b>'<sup style="color: gray;">43</sup></b>תהלים שם טז., עד סופו<b><sup style="color: gray;">44</sup></b>ברייתא סוכה שם., שביאורו של מזמור זה הוא שאף על פי שהיו ישראל בימי בית שני משועבדים, מכל מקום היו שמחים בשמחת החג, ומתפללים להינצל מהגוים<b><sup style="color: gray;">45</sup></b>רש"י סוכה שם ד"ה מי יקום; מאירי שם. ועי' רש"י יומא ג א ד"ה שיר, וצ"ב.. על המזמורים שהיו הלויים אומרים בימים הרביעי והחמישי של חול המועד סוכות, עי' להלן<b><sup style="color: gray;">46</sup></b>ציון54 ואילך.. ביום השישי של חול המועד, היו הלויים אומרים את המזמור "מזמור לאסף אלקים ניצב בעדת אל" וכו<b>'<sup style="color: gray;">47</sup></b>תהלים פב. ברייתא סוכה שם.- מתחילתו<b><sup style="color: gray;">48</sup></b>רש"י שם; עי' מאירי שם; תפא"י חומר בקודש פ"ו אות יא., או על כל פנים מהכתוב: לא ידעו ולא יבינו וכו' ימוטו כל מוסדי ארץ<b><sup style="color: gray;">49</sup></b>תהלים שם ח. ערול"נ סוכה שם, בד' תוס' סוכה מח א ד"ה רגל (וכ"ה בריטב"א ור"ן סוכה שם ובתוס' ר"ה ד ב ד"ה פז"ר וחגיגה יז א ד"ה פז"ר ובתוס' הרא"ש ר"ה שם וסוכה שם) שכ' שלא היו אומרים אלא חלק מהמזמור.- שחג הסוכות הוא זמן האסיף, שיש ליתן בו מתנות עניים, ובמזמור זה נאמרו כתובים המתפרשים בענין נתינת המעשרות<b><sup style="color: gray;">50</sup></b>רש"י סוכה שם ד"ה ימוטו. וכ"מ ברש"י יומא ג א ד"ה שיר, שכ' שכל שירים של ימי החג הם מענין גזל מתנות עניים., או לפי שבחג נידונים על המים<b><sup style="color: gray;">51</sup></b>משנה ר"ה טז א., ומזמור זה עוסק בענייני דין ומשפט<b><sup style="color: gray;">52</sup></b>מאירי סוכה שם..
סדר המזמורים שהיו הלויים אומרים בבית המקדש ביום הרביעי וביום החמישי של חול המועד סוכות, נחלקו בו אמוראים: יש סוברים שביום הרביעי של חול המועד, היו הלויים אומרים את חלקו הראשון של מזמור "אל נקמות ה' וגו'"<b><sup style="color: gray;">53</sup></b>תהלים צד. רב ספרא סוכה שם, בביאור הברייתא סוכה שם.- היינו מתחילתו<b><sup style="color: gray;">54</sup></b>תפא"י חומר בקודש פ"ו אות יא., או מהכתוב: "בינו בוערים בעם"<b><sup style="color: gray;">55</sup></b>תהלים שם ח. עי' ערול"נ סוכה שם. וכ"מ קצת ברש"י שם ד"ה מי.- עד הכתוב: מי יקום לי עם מרעים וגו<b>'<sup style="color: gray;">56</sup></b>תהלים שם טז. רש"י סוכה שם ד"ה מי., לפי שנאמר בו: בינו בוערים בעם וכו' הנוטע אוזן הלא ישמע אם יוצר עין הלא יביט<b><sup style="color: gray;">57</sup></b>תהלים שם פס' ח -ט., וכיון שסוכות חל בזמן האסיף, ובימים האחרונים של החג כבר סמוכים העם לזמן שבו חוזרים הם לבתיהם, יש להוכיחם ליתן מתנות עניים כראוי, אף על פי שניתנות הן בצינעה<b><sup style="color: gray;">58</sup></b>רש"י שם. ועי' רש"י יומא ג א ד"ה שיר, וצ"ב., או כדי לעורר את העם לתשובה ולהשקיע בליבם את ה אמונה בהשגחת ה<b>'<sup style="color: gray;">59</sup></b>מאירי שם., ביום החמישי של חול המועד, היו הלויים אומרים את המזמור "למנצח וגו' הרנינו לאלוקים עוזנו"<b><sup style="color: gray;">60</sup></b>תהילים פא. רב ספרא סוכה שם, בביאור הברייתא שם.- היינו מתחילתו<b><sup style="color: gray;">61</sup></b>תפא"י חומר בקודש שם., או מהכתוב: "הסירותי מסבל שכמו וגו'"<b><sup style="color: gray;">62</sup></b>תהלים שם ח. ערול"נ סוכה שם, בד' תוס' סוכה מח א ד"ה רגל (וכ"ה בריטב"א ור"ן סוכה שם ובתוס' ר"ה ד ב ד"ה פז"ר וחגיגה יז א ד"ה פז"ר ובתוס' הרא"ש ר"ה שם וסוכה שם) שכ' שלא היו אומרים אלא חלק מהמזמור, ובד' רש"י שם ד"ה הסירותי, שלא כ' שהיו אומרים את כל המזמור.- לפי שבסוכות נידונים על המים<b><sup style="color: gray;">63</sup></b>משנה ר"ה טז א., ובמזמור זה נאמרו כתובים המתפרשים בענין זה<b><sup style="color: gray;">64</sup></b>רש"י סוכה שם ד"ה הסירותי. ועי' רש"י יומא ג א ד"ה שיר, וצ"ב.. ויש סוברים שסדר המזמורים של ימים רביעי וחמישי של חול המועד הוא להיפך, שביום הרביעי של חול המועד היו הלויים אומרים את המזמור: "אל נקמות ה'"<b><sup style="color: gray;">65</sup></b>תהלים צד., ואילו ביום החמישי היו אומרים את המזמור: "למנצח וגו' הרנינו לאלוקים עוזנו"<b><sup style="color: gray;">66</sup></b>תהלים פא. רב פפא סוכה שם..
חל יום טוב ראשון של סוכות בשבת – שהיו הלויים אומרים בו שיר של שבת, ושיר של סוכות נדחה<b><sup style="color: gray;">67</sup></b>ע"ע שירה.- שוב לא היו הלויים אומרים במקדש שיר של יום טוב ראשון כלל, אלא היו אומרים את המזמורים של ימי חול המועד כסידרם<b><sup style="color: gray;">68</sup></b>רש"ש סוכה נה א; מנ"ח מ' שיב אות ה. ועי' רש"ש שם שהוכיח כן מדברי הברייתא סוכה שם, שאם חלה שבת באחד מימי חוה"מ נדחה המזמור של יום שישי של חוה"מ, והרי לעולם תחול שבת באחד מימי החג, וע"כ שכשחלה שבת ביו"ט ראשון אומרים בחוה"מ את כל שירי חוה"מ, שזה האופן היחיד שבו נוהג דין זה., לפי שהשיר של יום טוב ראשון עוסק בענין יום טוב ראשון של סוכות לחוד, ואין כל טעם לאמרו ביום אחר<b><sup style="color: gray;">69</sup></b>מנ"ח שם. וצ"ב מדוע חשוב מזמור זה כמי שעוסק בכבודו של יו"ט ראשון, ועי' מנ"ח שם שכ' שלא נתפרש מהו מזמור של יו"ט ראשון, אבל עי' ראשונים ואחרונים שבציון26, שכ' שאומרים בו את המזמור (תהלים עו) "למנצח בנגינות וגו' נודע ביהודה וגו'", וצ"ב. ועי' רמ"ע מפאנו שבציון85, שהנוהגים לומר שיר של יום בסוף התפילה, יאמרו בכל ימי חוה"מ את המזמור של יו"ט ראשון, מפני הבלבול, ומ' ששייך לומר מזמור זה אף בשאר ימות החג. . חל אחד מימי חול המועד בשבת - שאומרים בו שיר של שבת<b><sup style="color: gray;">70</sup></b>ע"ע הנ"ל.- היו הלויים אומרים במקדש את השיר של אותו יום ביום שלאחריו, וביום שלאחר מכן את השיר של יום האתמול וכן הלאה, ושיר של יום האחרון של חול המועד היה נדחה<b><sup style="color: gray;">71</sup></b>ברייתא סוכה שם, ורש"י שם ד"ה ימוטו (הב')., לפי שהשירים של ימי חול המועד אינם עוסקים כל אחד בעניינו של אותו היום במסוים, אלא בענייני החג באופן כללי<b><sup style="color: gray;">72</sup></b>עי' לעיל., ולכן שייך לאמרם אף ביום אחר<b><sup style="color: gray;">73</sup></b>מנ"ח שם..
<h3><b>תפילות החג</b></h3>
<h4>הזכרת היום בתפילה</h4>
בנוסח הברכה האמצעית שבתפילת יום טוב של סוכות, אומרים: ותתן לנו ה' אלוקינו את יום חג הסוכות הזה זמן שמחתינו<b><sup style="color: gray;">74</sup></b>סדור רס"ג (ירושלים תש"א) עמ' רנג; רמב"ם סדר תפילות נוסח הברכות האמצעיות; הל' רי"ץ גיאות הל' לולב עמ' קנז; מנהג מרשלייאה תפלת יום טוב עמוד 113; המנהיג הל' סוכה (עמ' תז); הרוקח הל' סוכות סי' רכג ופי' סידור התפילה אות קכ; שבה"ל סי' שעא; אהל מועד שער סוכה ולולב דרך ג נ"ח; אר"ח סדר תפלות הפסח ושאר המועדות אות א; ס' המנהגים (טירנא) חג הסוכות; ס' המנהגים (קלויזנר) סי' מז; אבודרהם סדר תפילת סוכות ד"ה ערבית; טוש"ע או"ח תרמב. ועי' לעיל ציון11 ואילך, בטעם שחג הסוכות נקרא "זמן שמחתינו" יותר משאר מועדים..
<h4>הזכרת "מקרא קודש"</h4>
בנוסח הברכה האמצעית שבתפילת יום טוב של סוכות, מזכירים: מקרא קדש<b><sup style="color: gray;">75</sup></b>טור או"ח תרמב.- אף לסוברים שבשאר יום טוב אין מזכירים "מקרא קודש"<b><sup style="color: gray;">76</sup></b>ע"ע יום טוב ציון 981. ב"ח דלהלן.- לפי שאומרים בו: זמן שמחתינו<b><sup style="color: gray;">77</sup></b>עי' לעיל., ואין שמחה אלא באסיפת עם לקדש אותו<b><sup style="color: gray;">78</sup></b>ב"ח או"ח שם, בד' הטור שם ובסי' תקפב..
<h4>קידוש היום</h4>
קידוש* היום של סוכות, אומרים בו: ותתן לנו ה' אלוקינו את יום חג הסוכות הזה זמן שמחתינו<b><sup style="color: gray;">79</sup></b>סדר"ע גאון (הרפנס) סדר חג הסוכות; מחז"ו סי' שעו; הרוקח הל' שבועות סי' רצה; שבה"ל סדר חג הסוכות סי' שעא; כלבו סי' נב; ס' המנהגים (טירנא) חג הסוכות; ס' המנהגים (קלויזנר) סי' מז..
על סדר הזכרת קרבנות היום של סוכות בתפילת מוסף, ע"ע מוסף (תפילה)<b><sup style="color: gray;">80</sup></b>ציון 1142 ואילך..
<h4>שיר של יום בתפילה</h4>
הנוהגים לומר לאחר התפילה מזמור מעניינו של יום<sup style="color: gray;">81</sup>, יאמרו בכל יום מימי חג הסוכות את המזמור שהיו הלויים אומרים באותו יום בבית המקדש<sup style="color: gray;">82</sup>. ויש שהנהיגו לומר בכל הימים את המזמור שהיו הלויים אומרים ביום טוב הראשון של סוכות<b><sup style="color: gray;">83</sup></b>עי' ציון26., מפני שאין הציבור בקי במזמורים של כל יום ויום, ויבואו לידי בלבול<b><sup style="color: gray;">84</sup></b>שו"ת רמ"ע מפאנו סי' כה. ועי' מנ"ח שבציון70, לענין יו"ט ראשון של סוכות שחל בשבת, שאין לדחות את שיר של יו"ט ראשון ליום ראשון של חוה"מ, לפי ששיר זה עוסק בעניינו של יו"ט ראשון דוקא, ואין שייך לאמרו בימי חוה"מ, ולדבריו לכאו' אין לנהוג כן..
<h4>במקומות שנוהג בהם יום טוב שני</h4>
מקומות שנוהג בהם יום-טוב-שני-של-גלויות*<b><sup style="color: gray;">85</sup></b>ע"ע: המקומות., כתבו אחרונים שהנוהגים לומר בכל יום מזמור מעניינו של יום<b><sup style="color: gray;">86</sup></b>ע"ע תפילה., יאמרו ביום טוב שני את המזמור: "למנצח וגו' כאיל תערוג על אפיקי מים"<b><sup style="color: gray;">87</sup></b>תהלים מב. מעשה רב שם., ובימים הראשון והשני של חול המועד - שהם הימים השני והשלישי של חול המועד בארץ ישראל - יאמרו את המזמורים שאמרו הלויים ביום הראשון והשני של חול המועד<b><sup style="color: gray;">88</sup></b>עי' ציונים28,35., וביום השלישי - שהוא היום הרביעי של חול המועד בארץ ישראל, והיו הלויים אומרים בו את חציו השני של המזמור: "אל נקמות ה'", מהכתוב: "מי יקום לי עם מרעים וגו'" ואילך<b><sup style="color: gray;">89</sup></b>תהלים צד טז. עי' ציון44.- יאמרו את כל המזמור הזה, שנכלל בו גם השיר שהיו הלויים אומרים ביום הרביעי של חול המועד<b><sup style="color: gray;">90</sup></b>עי' ציון54., וביום הרביעי והחמישי של חול המועד – שהם הימים החמישי והשישי של חול המועד בארץ ישראל – יאמרו את המזמורים שהיו הלויים אומרים במקדש ביום החמישי וביום השישי<b><sup style="color: gray;">91</sup></b>עי' ציונים61,48. עי' מעשה רב שם, וזה השלחן (דבליצקי) ח"ג אות קנג בדעתו. וצ"ב, שהרי לענין שירת הלויים במקדש אמרו בברייתא שכשחל אחד מימי חוה"מ בשבת, שנדחה השיר של אותו יום מפני שיר של שבת, היו אומרים את השיר של אותו היום ביום שלאחריו, וכן הלאה, ושיר של היום האחרון של חוה"מ נדחה (עי' ציון72), ובגמ' הוכיחו מכך אף לענין קריה"ת בחו"ל, שביום א' של חוה"מ קורים את הקריאה של יום א' בא"י, ואילו הקריאה של היום האחרון נדחית (עי' ציון117), וא"כ מדוע לא נאמר כן אף לענין שיר של יום בחו"ל, שיאמרו את כל המזמורים כסדרם, ושיר של יום האחרון ידחה..
<h3><b>קריאת התורה</b></h3>
<h4>קריאת התורה ביום טוב ראשון</h4>
יום טוב ראשון של סוכות, קוראים בפרשת המועדות שבפרשת אמור<b><sup style="color: gray;">92</sup></b>ויקרא כב כו ואילך. משנה מגילה ל ב; רמב"ם תפילה פי"ג הי"ב; טוש"ע או"ח תרנט א. , שנאמר: וידבר משה את מעדי ה' אל בני ישראל<b><sup style="color: gray;">93</sup></b>ויקרא כג מד., שיהיו קוראים ביום המועד מענינו של יום<b><sup style="color: gray;">94</sup></b>משנה שם לא א, ורש"י שם ד"ה שנאמר. וע"ע קריאת התורה.. וקוראים את כל הפרשה - מהכתוב: וידבר ה' וכו' שור או כשב<b><sup style="color: gray;">95</sup></b>ויקרא כב כו., עד סוף פרשת המועדות<b><sup style="color: gray;">96</sup></b>שם כג מד.- אף שאינה עוסקת כולה בעניני חג הסוכות, לפי שסוכות הוא אחד משלושה-רגלים*<b><sup style="color: gray;">97</sup></b>ע"ע., וראוי לקרוא בו כל עניני הרגלים<b><sup style="color: gray;">98</sup></b>מרדכי מגילה סי' תתלא, טעם א., ועוד, שפרשה זו עוסקת אף בעניני מתנות-עניים*<b><sup style="color: gray;">99</sup></b>עי' ויקרא שם כב., שמצויים בחג הסוכות, שהוא זמן האסיף<b><sup style="color: gray;">100</sup></b>מרדכי שם, טעם ב. ועי"ש שמטעם זה קוראים את כל פרשה זו אף בפסח, לפי שבזמן הקציר הוא חל (ע"ע פסח)., ועוד, שכיון שביום טוב עולים לתורה חמישה קרואים<b><sup style="color: gray;">101</sup></b>ע"ע יום טוב ציון 1037., יש לקרוא את כל הפרשה כדי שיהא ניתן לחלקה לחמישה קרואים בריוח<b><sup style="color: gray;">102</sup></b>ע"ע קריאת התורה. עי' לבוש או"ח שם ס"א: לעשות הפרשיות בריוח.. וקוראים דוקא פרשה זו, ולא שאר פרשיות העוסקות בענין חג הסוכות<b><sup style="color: gray;">103</sup></b>עי' במדבר כט יב., לפי שפרשה זו עוסקת במצות נטילת-לולב*<b><sup style="color: gray;">104</sup></b>ויקרא שם מ. אר"ח הל' קריאת ס"ת אות נח; ס' המכתם מגילה ל ב..
<h4>קריאת המפטיר ביום טוב הראשון</h4>
למפטיר* של יום טוב הראשון, קוראים את פסוקי קרבנות היום שבפרשת פנחס<b><sup style="color: gray;">105</sup></b>במדבר כט יב ואילך. סדר"ע סדר חג הסוכות; עי' רמב"ם תפילה פי"ג הי"ד; רשב"א ותוס' רי"ד מגילה ל ב; רא"ש מגילה פ"א סי' י; מרדכי מגילה סי' תתלא; ר"ן מגילה לא א (י ב); טוש"ע או"ח תרנט א., כדין שאר יום-טוב*, שקוראים למפטיר את קרבנות היום<b><sup style="color: gray;">106</sup></b>ע"ע יום טוב ציון 1038. רשב"א שם; תוס' רי"ד שם; רא"ש שם; ר"ן שם..
על הפטרת יום טוב ראשון של סוכות, ע"ע הפטרה<b><sup style="color: gray;">107</sup></b>ציון 260 ואילך..
<h4>קריאת התורה בחול המועד</h4>
בחול-המועד* של סוכות, קוראים בתורה בקרבנות החג שבפרשת פנחס<b><sup style="color: gray;">108</sup></b>במדבר כט יז - לד. משנה מגילה ל ב; רמב"ם תפילה פי"ג הי"ב; טוש"ע או"ח תרסג א. , וקוראים בכל יום את פסוקי קרבנות אותו היום<b><sup style="color: gray;">109</sup></b>עי' תוספתא מגילה פ"ג, ומחז"ו סי' שפ ובהגר"א או"ח סי' תרסג ס"ק ג בביאורה; שו"ע או"ח תרסג א. , וחוזרים עליהם לכל אחד מן העולים לתורה<b><sup style="color: gray;">110</sup></b>שו"ע שם; שו"ת מהרלב"ח סי' מט. ועי' מהרלב"ח שם, שהביא מנהגים נוספים באופן הקריאה בחוה"מ, והכריע כמנהג זה. ועי' ציון114 ואילך, לענין סדר הקריאה בחו"ל. . ויש מן האחרונים שמסתפק לומר בדעת ראשונים, שלעולה הראשון יש לקרוא את פסוקי אותו היום, לשני את פסוקי יום המחרת, לשלישי את פסוקי היום שלאחריו, ואילו לרביעי יש לחזור ולקרוא את פסוקי אותו היום<b><sup style="color: gray;">111</sup></b>בכורי יעקב סי' תרסג ס"ק ב, בד' הגאונים והראשונים שבציון132, הסוברים שבחו"ל קוראים לשלישי את קריאת יום המחרת, ואין חוזרים על קריאת יום זה או יום האתמול, שלדעתם עדיף לקרוא פסוקים שאינם מענינו של אותו היום, ולא לחזור על פסוקים שנקראו כבר (עי' ציון137), שאפשר שמטעם זה יש לנהוג כן אף בא"י, אבל עי' שם שאפשר שאף לדעתם אין הדברים אמורים אלא בחוץ לארץ, שיש ספק מהי קריאת היום, אבל בארץ ישראל, שידוע מהם פסוקי היום, אין לשנות ממנה מטעם זה..
<h4>בחוץ לארץ</h4>
סדר קריאת התורה בחול המועד סוכות בחוץ-לארץ* - שנוהג שם יום-טוב-שני-של-גלויות*<b><sup style="color: gray;">112</sup></b>ע"ע. עי' גמ' סוכה נה א לבי' הראשונים שבציונים117,118, בטעם דעות א וב דלהלן, וראשונים שבציון124, בבי' דעה ג דלהלן. , ושלא היו יודעים שם באיזה יום קדשו בית דין את החודש<b><sup style="color: gray;">113</sup></b>ע"ע הנ"ל. עי' ראשונים שבציון57, בטעם דעה ג' דלהלן.- נחלקו בו גאונים וראשונים בדעת אמוראים: א) יש סוברים שביום ראשון של חול המועד, שהוא היום השלישי של חג הסוכות, יש לקרוא את פסוקי היום השני - לפי שביום טוב שני אין קוראים את פסוקי היום השני, לדעתם, אלא חוזרים בו על פסוקי היום הראשון, כדי שלא לזלזל בקדושת יום טוב<b><sup style="color: gray;">114</sup></b>ע"ע יום טוב שני של גלויות ציון 411 ואילך., ולפיכך יש לקראם ביום הראשון של חול המועד, שאף שנדחו מלקראם בזמנם לא נדחו לגמרי<b><sup style="color: gray;">115</sup></b>עי' גמ' סוכה נה א, לבי' הראשונים דלהלן. - וביום השני של חול המועד יש לקרוא את פסוקי היום השלישי, וכן הלאה, ונמצא שאת פסוקי היום השביעי אין קוראים כלל<b><sup style="color: gray;">116</sup></b>סדרע"ג סדר חג הסוכות, ור"ח וריטב"א ופסקי רי"ד ומאירי סוכה שם, וכ"מ ברי"ף מגילה ל ב (י ב) בשם גאון, בד' רבא סוכה שם. ועי' רש"י שם ד"ה אנן, שפי' שדברי רבא שם אמורים לענין הזכרת הקרבנות בתפילת המוסף (ע"ע מוסף), אבל עי"ש בד"ה אתקין, שכ' בד' אמימר שם שיש לנהוג לענין סדר קריה"ת כפי סדר הזכרת הקרבנות שבתפילה, ואפשר שכ"ה אף לד' רבא שם. ועי' רי"ץ גיאות וס' המנהיג שבציון120, שפי' את דברי רבא שם בע"א. וע"ע שמיני עצרת, שאין לקרוא את פסוקי היום השביעי בשמנ"ע, עי"ש הטעם. וצ"ב מדוע לדעה זו אין קוראים בכל יום גם את קריאת יום האתמול משום שאין יודעים אימתי קדשו בי"ד את החודש, ואף בזה"ז מנהג אבותינו בידינו (ע"ע יום טוב שני של גלויות: בזמן הזה), כדעת הראשונים שבציון125 בדעת האמוראים שבציון120.. ב) ויש סוברים שבכל יום מימי חול המועד קוראים את הפסוקים של אותו היום, ונמצא שאת פסוקי היום השני אין קוראים כלל<b><sup style="color: gray;">117</sup></b>סדרע"ג שם, ור"ח וריטב"א ופסקי רי"ד ומאירי שם, וכ"מ ברי"ף מגילה שם בשם גאון, בד' אביי סוכה שם, וכ"מ ברי"ץ גיאות הל' לולב עמ' קנח ובס' המנהיג הל' סוכה (מהד' רפאל עמ' תיא). ועי' רש"י שם ד"ה אנן, שפי' שדדברי אביי שם אמורים לענין הזכרת הקרבנות בתפילת מוסף (ע"ע מוסף), אבל עי"ש ד"ה אתקין, שכ' בד' אמימר שם, שיש לנהוג לענין סדר קריה"ת כפי סדר הזכרת הקרבנות שבתפילה, ומ' שכ"ה אף לד' אביי שם., שכיון שאין קוראים אותם בזמנם נדחו לגמרי<b><sup style="color: gray;">118</sup></b>עי' גמ' סוכה שם לבי' הראשונים הנ"ל.. ג) ויש סוברים שיש לקרוא בכל יום הן את פסוקי אותו היום והן את פסוקי יום האתמול<b><sup style="color: gray;">119</sup></b>סדרע"ג שם, ור"ח וריטב"א ופסקי רי"ד ומאירי שם, וכ"מ ברי"ף מגילה שם בשם גאון, בד' אמימר סוכה שם; רי"ץ גיאות שם וס' המנהיג שם, בד' רבא סוכה שם (ועי' ראשונים שבציון117, שפי' את דברי רבא שם בע"א); הלכות פסוקות לר' יהודאי גאון (ששון) עמ' קפג; רמב"ם תפילה פי"ג הי"ג; רש"י סוכה שם ד"ה אתקין ומגילה ל ב ד"ה קורין; פרדס הגדול סי' קפט; תוס' מגילה כב א ד"ה שאני; טוש"ע או"ח תרסג א. ועי' ל' הגמ' שם "אתקין אמימר", וצ"ב אם חולק ע"ד אביי ורבא מעיקר הדין, או שתיקן תקנה חדשה, ועי' סדרע"ג שמ' לכאו' שתקנה חדשה היא.- ואף שאין קוראים בתורה בימים טובים אלא מעניינו של יום<b><sup style="color: gray;">120</sup></b>ע"ע קריאת התורה., מכל מקום אף פסוקי יום האתמול חשובים כעניינו של אותו היום, לפי שלא היו יודעים באיזה זמן קדשו בית דין את החודש<b><sup style="color: gray;">121</sup></b>ע"ע יום טוב שני של גלויות., ואפשר שהם פסוקי קרבנות היום<b><sup style="color: gray;">122</sup></b>עי' ראשונים שבציון147, שלעולה הרביעי קוראים הן את פסוקי יום האתמול והן את פסוקי היום, לפי שזו עיקר קריאת היום. וע"ע יום טוב שני של גלויות: בזמן הזה, שאף בזה"ז, שהחדשים נקבעים ע"פ החשבון הקבוע בידינו, יש לנהוג כאילו הוא ספק, שמנהג אבותינו בידינו. - וכתבו ראשונים בטעם הדבר, שהוא כדי שיקראו הן את פסוקי היום השני והן את פסוקי היום השביעי<b><sup style="color: gray;">123</sup></b>עי' מחז"ו סי' שפ: אנן הכי עבדינן שיהו כל הפרשיות נקראות בחג; עי' העיטור עשרת הדברות הל' הלל (מהדו' רמ"י עמ' 190)., ויש שכתבו בטעם הדבר שהואמחמת הספק, שמא פסוקי יום האתמול פסוקי היום הם<b><sup style="color: gray;">124</sup></b>סדרע"ג שם; בה"ג (הילדסהיימר) ח"א עמ' 620; רי"ץ גיאות שם; ס' המנהיג הל' סוכה (מהד' רפאל עמ' תט). וכ"מ בהלכות פסוקות לר' יהודאי גאון (ששון) עמ' קפב-קפג ובמעשה הגאונים סי' נב עמ' 41 ובפרדס הגדול סי' קפט וברוקח סי' רכג וברבינו אליהו בתוספת למחז"ו סי' שפ ובריטב"א סוכה שם בשם "יש סוברים", שלדעתם ביו"ט שני קוראים את פסוקי היום השני, ומ"מ קוראים ביום הראשון של חוה"מ אף את קריאת היום השני., ואף בזמן הזה, שהחדשים נקבעים על פי החשבון הקבוע שבידינו<b><sup style="color: gray;">125</sup></b>ע"ע קדוש החודש., מכל מקום אנו נוהגים כן<b><sup style="color: gray;">126</sup></b>רמב"ם תפילה פי"ג הי"ג; רי"ו תא"ו נ"ח ח"ה; טוש"ע או"ח תרסג א., שמנהג אבותינו בידינו<b><sup style="color: gray;">127</sup></b>ע"ע יום טוב שני של גלויות: בזמן הזה. רי"ו שם. . וכן הלכה<b><sup style="color: gray;">128</sup></b>רמב"ם שם; טוש"ע שם..
<h4>סדר הקריאה בחוץ לארץ לעולים הראשון והשני</h4>
בסדר קריאת התורה בחול המועד סוכות, לסוברים שיש לקרוא בכל יום הן את פסוקי אותו היום והן את פסוקי יום האתמול<b><sup style="color: gray;">129</sup></b>עי' ציון120., כתבו גאונים וראשונים שלעולה הראשון יש לקרוא את פסוקי יום האתמול, ולשני את פסוקי אותו היום<b><sup style="color: gray;">130</sup></b>בה"ג (הילדסהיימר) ח"א עמ' 620; הלכות פסוקות לר' יהודאי גאון (ששון) עמ' קפג, והלכות פסוקות (ראו) עמ' 133; תשובות רב נטרונאי גאון (ברודי - אופק) או"ח סי' רז; סדרע"ג סדר חג הסוכות; שו"ת גאוני מזרח ומערב סי' קכ; ר"ח סוכה נה א; סידור ר"ש מגרמייזא עמ' רמא; רי"ף מגילה לא א (י ב) בשם גאון; רש"י סוכה שם ד"ה אתקין ומגילה ל ב ד"ה קורין; מחז"ו סי' שפ; הפרדס הגדול סי' קפט, ושם שכן נהג רגמ"ה; מנהג מרשלייאה סוכות עמ' 141; ראב"ן סוכה שם; רמב"ם תפילה פי"ג הי"ג; תוס' סוכה שם ד"ה אתקין, ועי' תוס' מגילה כב א ד"ה שאני; ס' האשכול (רצב"א) ח"ב עמ' 64; העיטור עשרת הדברות הל' הלל (מהדו' רמ"י עמ' 190); המנהיג הל' סוכה (מהד' רפאל עמ' תט - תי); הרוקח סי' רכג; פסקי רי"ד סוכה שם ותורי"ד מגילה שם; או"ז ח"ב סי' שצג; סמ"ג עשין יט; שבה"ל סי' שעא; מנהגים דבי מהר"ם סדר הקריאה בסוכות ד"ה בחול המועד; ס' המחכים עמ' 44 בשם ראבי"ה; רשב"א מגילה שם ומאירי מגילה לא א וריטב"א סוכה שם, בשם הגאונים; ראמ"ה מגילה ל ב; סדר טרויש סי' ד; רא"ש מגילה פ"ד סי' י, ותוס' הרא"ש סוכה שם; מצוות זמניות הל' חג הסוכות השער השביעי; אר"ח ח"א הל' קריאת ס"ת סי' נח; כלבו סי' כ ד"ה בסוכות; רי"ו תא"ו נ"ח ח"ה; אבודרהם סדר תפילות של סוכות ד"ה בחולו של מועד; האגודה מגילה פ"ד סי' מט; אהל מועד שער סוכה ולולב דרך ג נ"ח; ס' המנהגים (קלויזנר) סי' נז; מהרי"ל (מנהגים) סדר תפילות חג הסוכות אות יב; ס' המנהגים (טירנא) חג הסוכות; האגור הל' אתרוג סי' אלף כה; לקט יושר ח"א עמ' קמח; טוש"ע או"ח תרסג א. ועי' רש"י סוכה שם, שכ"ה המנהג, אבל מעיקר הדין יכולים לקרות מה שירצו, לפי שקריאת ג' העולים הראשונים אינה עיקר הקריאה הבאה לכבוד המועד, שהרי בכל יום קוראים כן, אבל בתוס' סוכה שם מ' שאף סדר קריאת ג' העולים הראשונים מעיקר הדין הוא..
<h4>סדר הקריאה לעולה השלישי</h4>
סדר הקריאה לעולה השלישי, נחלקו בו גאונים וראשונים: א) יש שכתבו שקוראים לו את פסוקי יום המחרת<b><sup style="color: gray;">131</sup></b>בה"ג (הילדסהיימר) ח"א עמ' 620 (ועי' תוס' רי"ד ופסקי רי"ד שבציון142, שהביא בשם בה"ג שלא כן, וצ"ב); סדרע"ג סדר חג הסוכות, וראב"ן סוכה נה א בשמו; ר"ח סוכה נה א; רש"י סוכה שם ד"ה אתקין ומגילה ל ב ד"ה קורין, וסמ"ג עשין יט בשמו; סידור ר"ש מגרמייזא עמ' רמא; רמב"ם תפילה פי"ג הי"ג, לגי' הגמ"י שם וב"י או"ח תרסג סק"א בשם קצת נוסחאות ומרכה"מ חעלמא שם בשם דפוס ונציה ישן; עי' תוס' מגילה כב א ד"ה שאני, ושו"ת חת"ס או"ח סי' קסט בדעתם; הפרדס הגדול סי' קפט, ושם שכן נהג רגמ"ה; או"ז ח"ב סי' שצג; העיטור עשרת הדברות הל' הלל (מהדו' רמ"י עמ' 190); שבה"ל סי' שעא; המנהיג הל' סוכה (מהד' רפאל עמ' תט) דעה א; הרוקח סי' רכג, בשם מנהג וורמישא; ס' המנהגים (קלויזנר) סי' נז; מהרי"ל (מנהגים) סדר תפילות חג הסוכות אות יב; ס' המנהגים (טירנא) חג הסוכות; האגור הל' אתרוג סי' אלף כה; לקט יושר ח"א עמ' קמח; רמ"א בשו"ע או"ח תרסג א. ועי' רש"י סוכה שם, שכ"ה המנהג, אבל מעיקר הדין יכולים לקרות מה שירצו (ומ' דהיינו דוקא מתוך קרבנות החג), לפי שקריאת ג' העולים הראשונים אינה עיקר הקריאה הבאה לכבוד המועד, שהרי בכל יום קוראים כן., אף שאינם מענינו של אותו היום, שמכל מקום מענין החג הם<b><sup style="color: gray;">132</sup></b>עי' ראשונים שבציון153, שביום שביעי של חוה"מ אין קוראים לשלישי בקרבנות יום המחר, שהוא שמיני עצרת, לפי שהוא רגל בפני עצמו וקרבנותיו אינם מקרבנות אותו החג; שו"ת חת"ס שם, בד' רש"י שם ושם ותוס' מגילה שם. ועי' גאונים וראשונים שבציון151, שלדעתם ביום שביעי של חוה"מ קוראים בקרבנות יום שמיני עצרת, וצ"ב אם לדעתם אפשר לקרוא בקרבנות יום המחר אף אם לא היו קרבנות אותו החג כלל, או שסוברים שלענין זה שמיני עצרת אינו חשוב כרגל בפני עצמו אלא כחלק מחג הסוכות (ע"ע שמיני עצרת). , ועוד, שקריאת שלושת העולים הראשונים אינה תוספת מיוחדת מחמת מוספי היום, שהרי בכל יום שיש בו קריאת התורה קרואים לשלושה קרואים<b><sup style="color: gray;">133</sup></b>ע"ע קריאת התורה., ולפיכך אין צריך לקרוא בה דוקא מעניינו של אותו היום<b><sup style="color: gray;">134</sup></b>עי' ראשונים שבציון147, שלדעתם לעולה הרביעי קוראים פסוקים מעניינו של אותו היום, לפי שקריאתו היא תוספת שנתווספה מחמת מוספי היום; סמ"ג שם בד' רש"י שם. ועי' תוס' מגילה שם, שתמהו מדוע אין קוראים אף לרביעי פסוקים שאינם מעניינו של אותו היום, ומ' שסוברים שאף בקריאה שתווספה מחמת מוספי היום אפשר לקרוא קריאה שאינה מעניינו של אותו היום עצמו אלא מענין החג., וכיון שפסוקי אותו היום, וכן פסוקי יום האתמול, שספק אם פסוקי אותו היום הם, כבר נקראו על ידי שני העולים הראשונים<b><sup style="color: gray;">135</sup></b>עי' לעיל., עדיף לקרוא את פסוקי יום המחרת, אף שאינם מעניינו של אותו היום עצמו, ולא לחזור על פסוקים שנקראו<b><sup style="color: gray;">136</sup></b>ע"ע קריאת התורה. בכורי יעקב סי' תרסג ס"ק ב, בד' רש"י שם ושם.. ב) יש שכתבו שאין לקרוא בו את פסוקי יום המחרת<b><sup style="color: gray;">137</sup></b>הלכות פסוקות לר' יהודאי גאון (ששון) עמ' קפג, והלכות פסוקות (ראו) עמ' 133; שו"ת רב נטרונאי גאון (ברודי - אופק) או"ח סי' רז; שו"ת גאוני מזרח ומערב סי' קכ; רי"ף מגילה לא א (י ב) בשם גאון; מנהג מרשלייאה סוכות עמ' 141; ראב"ן סוכה נה א בשם רבינו שלמה ומנהג מגנצא (וצ"ב מד' רש"י שבציון132); רמב"ם תפילה שם, לגי' שלפנינו, וכ"ה הגי' בראמ"ה מגילה ל ב, ובכ"מ שם ובב"י או"ח תרסג סק"א; ס' האשכול (רצב"א) ח"ב עמ' 64, דעה א'; תוס' סוכה שם ד"ה אתקין; ס' המנהיג הל' סוכה (מהד' רפאל עמ' תט-תי) דעות ב וג, והסכים; רוקח סי' רכג, בשם מנהג מגצא; פסקי רי"ד סוכה שם ותורי"ד מגילה ל ב בשם בה"ג, והסכים (וצ"ע מד' בה"ג שבציון132); סמ"ג עשין יט, בשם ר"ש משאנץ; מנהגים דבי מהר"ם סדר הקריאה בסוכות ד"ה בחול המועד; ס' המחכים עמ' 44 בשם ראבי"ה, והסכים; רשב"א מגילה שם ומאירי מגילה לא א וריטב"א סוכה שם, בשם הגאונים; ראמ"ה מגילה ל ב; תוס' הרא"ש סוכה שם, ורא"ש מגילה פ"ד סי' י בשם גאון; מצוות זמניות הל' חג הסוכות השער השביעי; אר"ח הל' קריאת ס"ת אות נח; כלבו סי' כ ד"ה סוכות; רי"ו תא"ו נ"ח ח"ה; אבודרהם סדר תפילות של סוכות ד"ה בחולו של מועד; אהל מועד שער סוכה ולולב דרך ג נ"ח; טוש"ע או"ח תרסג א. , לפי שאינם מעניינו של אותו היום עצמו<b><sup style="color: gray;">138</sup></b>ס' המנהיג שם (מהד' רפאל עמ' תט); מאירי שם., או לפי שביום שביעי של חול המועד אין קוראים, לדעתם, בקרבנות יום שמיני-עצרת*<b><sup style="color: gray;">139</sup></b>עי' ציון152., ואין לשנות סדר הקריאה ביום זה משאר הימים<b><sup style="color: gray;">140</sup></b>תוס' סוכה שם; ראמ"ה שם; פסקי רי"ד שם ותורי"ד שם; המחכים שם; סמ"ג שם בשם ר"ש משאנץ; תוס' הרא"ש סוכה שם.. מהם שכתבו שקוראים בו את פסוקי אותו היום<b><sup style="color: gray;">141</sup></b>הלכות פסוקות לר' יהודאי גאון (ששון) שם, והלכות פסוקות (ראו) שם; שו"ת רב נטרונאי גאון שם; שו"ת גאוני מזרח ומערב שם; רי"ף מגילה שם בשם גאון; מנהג מרשלייאה שם; ראב"ן סוכה שם בשם רבינו שלמה; רמב"ם תפילה שם, לגי' שלפנינו, וכ"ה הגי' בראמ"ה שם ובכ"מ שם ובב"י או"ח שם; ס' האשכול (רצב"א) שם, דעה א'; ס' המנהיג שם, דעה ב, והסכים; פסקי רי"ד סוכה שם ותורי"ד מגילה שם בשם בה"ג, והסכים; מנהגים דבי מהר"ם שם; רשב"א מגילה שם ומאירי מגילה לא א וריטב"א סוכה שם, בשם הגאונים; ראמ"ה מגילה ל ב; רא"ש מגילה שם בשם גאון; מצוות זמניות שם; אר"ח שם; כלבו שם; רי"ו שם; אבודרהם שם; אהל מועד שם; טוש"ע או"ח שם., ומהם שכתבו שקוראים בו את פסוקי יום האתמול<b><sup style="color: gray;">142</sup></b>ראב"ן שם בשם מנהג מגנצא; תוס' סוכה שם; ס' המנהיג שם דעה ג; הרוקח שם בשם מנהג מגנצא; סמ"ג שם, בשם ר"ש משאנץ; ס' המחכים שם בשם ראבי"ה, והסכים; תוס' הרא"ש סוכה שם. וצ"ב מדוע קוראים דוקא את פסוקי יום האתמול, ואפשר שהיינו כדי שלא לחזור על קריאת העולה השני (עי' ציון137)., שאף הם חשובים מענינו של יום, מחמת הספק שמא פסוקי אותו היום הם<b><sup style="color: gray;">143</sup></b>עי' סמ"ג שם בשם ר"ש משאנץ..
<h4>סדר הקריאה לעולה הרביעי</h4>
סדר הקריאה לעולה הרביעי, נחלקו בו גאונים וראשונים: א) יש שכתבו שקוראים לו את פסוקי אותו היום ויום האתמול<b><sup style="color: gray;">144</sup></b>בה"ג (הילדסהיימר) ח"א עמ' 620; שו"ת רב נטרונאי גאון (ברודי - אופק) או"ח סי' רז; שו"ת גאוני מזרח ומערב סי' קכ; ר"ח סוכה נה א; סידור ר"ש מגרמייזא עמ' רמא; רי"ף מגילה לא א (י ב) בשם גאון; רש"י סוכה שם ד"ה אתקין ומגילה ל ב ד"ה קורין, וראב"ן סוכה שם וסמ"ג עשין יט בשמו; מחז"ו סי' שפ; הפרדס הגדול סי' קפט, ושם שכן נהג רגמ"ה; מנהג מרשלייאה סוכות עמ' 141; רמב"ם תפילה פי"ג הי"ג; עי' תוס' מגילה כב א ד"ה שאני; ס' האשכול (רצב"א) ח"ב עמ' 64, דעה ב; העיטור עשרת הדברות הל' הלל (מהדו' רמ"י עמ' 190); ס' המנהיג הל' סוכה (מהד' רפאל עמ' תי) דעה ד, והסכים; פסקי רי"ד סוכה שם ותורי"ד מגילה ל ב בשם בה"ג, והסכים; או"ז ח"ב סי' שצג; שבה"ל סי' שעא; מנהגים דבי מהר"ם סדר הקריאה בסוכות ד"ה בחול המועד; ס' המחכים עמ' 44 בשם ראבי"ה, והסכים; רשב"א מגילה שם ומאירי מגילה לא א וריטב"א סוכה שם, בשם הגאונים; ראמ"ה מגילה ל ב; רא"ש מגילה פ"ד סי' י; מצוות זמניות הל' חג הסוכות השער השביעי; אר"ח הל' קריאת ס"ת אות נח; כלבו סי' כ ד"ה בסוכות; רי"ו תא"ו נ"ח ח"ה; אבודרהם (ונציה שכ"ו) סדר תפילות של סוכות ד"ה בחולו של מועד; אהל מועד שער סוכה ולולב דרך ג נ"ח; ס' המנהגים (קלויזנר) סי' נז; מהרי"ל (מנהגים) סדר תפילות חג הסוכות אות יב; ס' המנהגים (טירנא) חג הסוכות; האגור הל' אתרוג סי' אלף כה; לקט יושר ח"א עמ' קמח; טוש"ע או"ח תרסג א., לפי שקריאת העולה הרביעי היא עיקר הקריאה שמתווספת לכבוד היום, שהרי אין קוראים לארבעה קרואים אלא ביום שהיה קרב בו קרבן מוסף<b><sup style="color: gray;">145</sup></b>ע"ע קריאת התורה., ולפיכך יש לקרוא בו את שני ספיקי היום<b><sup style="color: gray;">146</sup></b>רש"י שם ושם; סידור ר"ש מגרמייזא שם; מחז"ו שם; העיטור שם; המנהיג שם.. ב) יש שכתבו שקוראים לו את פסוקי אותו היום<b><sup style="color: gray;">147</sup></b>ראב"ן סוכה שם בשם מנהג מגנצא; תוס' סוכה שם ד"ה אתקין; המנהיג שם, דעה ג; הרוקח סי' רכג, בשם מנהג מגנצא; סמ"ג שם בשם ר"ש משאנץ; תוס' הרא"ש סוכה שם.. ג) ויש שכתבו שקוראים לו את פסוקי יום האתמול<b><sup style="color: gray;">148</sup></b>הלכות פסוקות לר' יהודאי גאון (ששון) עמ' קפג, והלכות פסוקות (ראו) עמ' 133; סדרע"ג סדר חג הסוכות, וראב"ן סוכה שם בשמו; ס' האשכול (רצב"א) ח"ב עמ' 64, דעה א; המנהיג שם, דעות א וב; הרוקח שם בשם מנהג וורמישא..
<h4>הקריאה לשלישי ביום השביעי של סוכות</h4>
יום השביעי של חול המועד, לסוברים שבשאר ימי חול המועד קוראים לעולה השלישי את פסוקי היום שלמחרת<b><sup style="color: gray;">149</sup></b>עי' ציון132., נחלקו בו גאונים וראשונים: יש שכתבו שקוראים בו לשלישי את פסוקי הקרבנות של יום שמיני עצרת, שהוא היום שלמחרת<b><sup style="color: gray;">150</sup></b>בה"ג (הילדסהיימר) ח"א עמ' 620 ; סדרע"ג סדר חג הסוכות, וראב"ן סוכה נה א בשמו.. ויש שכתבו שאין קוראים בו את פסוקי יום שמיני עצרת<b><sup style="color: gray;">151</sup></b>רש"י מגילה ל ב ד"ה קורין, וסמ"ג עשין יט בשמו; מחז"ו סי' שפ; הפרדס הגדול סי' קפט, ושם שכן נהג רגמ"ה; או"ז ח"ב סי' שצג; העיטור עשרת הדברות הל' הלל (מהדו' רמ"י עמ' 190); ס' המנהיג הל' סוכה (מהד' רפאל עמ' תט), בד' הסוברים שבכל יום קוראים לשלישי את פסוקי היום שלמחרת; רוקח סי' רכג בשם מנהג וורמיישא; הגמ"י תפילה פי"ג הי"ג; ס' המנהגים (קלויזנר) סי' נח; ס' המנהגים (טירנא) מנהגי חג הסוכות ד"ה בהושענא; מהרי"ל סדר תפילות חג הסוכות אות יב; האגור הל' אתרוג סי' אלף כה; רמ"א בשו"ע תרסג א. ועי' ראשונים שבציון141, שסוברים שאף בשאר ימי חוה"מ אין לקרוא לשלישי את פסוקי יום המחר, לפי שביום השביעי א"א לקרוא את פסוקי הקרבנות של שמיני עצרת, ואין לשנות את סדר קריאת הימים זה מזה., לפי שרגל בפני עצמו הוא<b><sup style="color: gray;">152</sup></b>ע"ע שמיני עצרת. רש"י מגילה שם (ועי' סמ"ג שבציון154, שהביא בשם רש"י טעם אחר, וצ"ב); מחז"ו שם; או"ז שם. וכ"ה בתוס' סוכה נה א ד"ה ואתקין ותוס' הרא"ש שם ופסקי רי"ד סוכה שם ותורי"ד מגילה ל ב, לשיטתם שמטעם זה בכל ימי חוה"מ אין קוראים לשלישי את קריאת יום המחרת, כדי שלא לשנות את סדר קריאת הימים זה מזה (עי' ציון141)., או כדי שלא לעשות מחול קודש<b><sup style="color: gray;">153</sup></b>עי' סמ"ג שם, בשם רש"י (וצ"ב מדברי רש"י שבציון153); העיטור שם; עי' המנהיג שם, לדעה זו; עי' מהרי"ל שם; האגור שם. וכ"מ בראמ"ה מגילה ל ב וס' המחכים עמ' 44 , לשיטתם שמטעם זה בכל ימי חוה"מ אין קוראים לשלישי את קריאת יום המחרת, כדי שלא לשנות את סדר קריאת הימים זה מזה (עי' ציון141)., מהם שכתבו שמשנים את כל סדר הקריאה, דהיינו שלעולה הראשון קוראים את פסוקי היום החמישי, לשני את פסוקי יום השישי, לשלישי את פסוקי היום השביעי, ואילו לרביעי חוזרים וקוראים את פסוקי היום השישי והיום השביעי<b><sup style="color: gray;">154</sup></b>רש"י מגילה שם; מחז"ו שם; או"ז שם; רוקח סי' רכג בשם מנהג וורמיישא; הגמ"י תפילה פי"ג הי"ג; ס' המנהגים (קלויזנר) סי' נח; ס' המנהגים (טירנא) מנהגי חג הסוכות ד"ה בהושענא; מהרי"ל סדר תפילות חג הסוכות אות יב; לקט יושר ח"א עמ' קמח; רמ"א בשו"ע תרסג א. , מהם שכתבו שקוראים לעולה הראשון את פסוקי יום השישי, לשני את פסוקי היום השביעי, לשלישי חוזרים על יום השישי, ולרביעי קוראים את יום השישי והשביעי<b><sup style="color: gray;">155</sup></b>העיטור שם. ועי' ציונים143,145, שי"ס שכ"ה סדר הקריאה בכל ימות חול המועד., ומהם שכתבו שקוראים לעולה הראשון את יום האתמול, לשני את יום זה, לשלישי חוזרים על יום האתמול, ולרביעי חוזרים על יום זה<b><sup style="color: gray;">156</sup></b>הפרדס הגדול סי' קפט, ושם שכן נהג רגמ"ה; עי' המנהיג שם בשם רס"ג. ועי' המנהיג שם שתמה שהרי צריך לקרוא לרביעי בחובת היום. ועי' ציונים143,148, שי"ס שכ"ה סדר הקריאה בכל ימות חול המועד. .
שבת של חול המועד - שקוראים בה למפטיר את קרבנות היום<b><sup style="color: gray;">157</sup></b>ע"ע קריאת התורה.- לדברי הכל אין קוראים בה אלא את קרבנות אותו היום ויום האתמול<b><sup style="color: gray;">158</sup></b>סדרע"ג שם; בה"ג (הילדסהיימר) ח"א עמ' 620; רי"ץ גיאות שם; רש"י סוכה שם; טוש"ע או"ח תרסג ג..
על הפטרת שבת חול המועד של סוכות, וכן על נוסח ברכת ההפטרה, אם מזכירים בה את יום הסוכות, ע"ע הפטרה<b><sup style="color: gray;">159</sup></b>ציון 296, על הפטרת שבת חוה"מ סוכות, וציון 521 ואילך, על נוסח ברכת ההפטרה..
<h4>קריאת מגילת קהלת</h4>
יש הנוהגים לקרוא בחג הסוכות את מגילת קהלת<b><sup style="color: gray;">160</sup></b>מחז"ו סי' שפ וסידור רש"י סי' רכב; מנהגים ישנים מדורא עמ' 155; מנהגים דבי מהר"ם סדר שמיני עצרת; מהרי"ל סדר תפילות חג הסוכות אות ב; ס' המנהגים (טירנא) חג הסוכות ד"ה שבת; עי' ד"מ הקצר או"ח סי' תצ ס"ק א, בשם האבודרהם (ועי' אבודרהם סדר תפילות הפסח שכ' שנהגו לקרות קהלת בשמיני עצרת, וצ"ב); רמ"א או"ח תצ ט ותרסג ב; לבוש או"ח סי' תרסג ס"ב.- היינו שכל אחד ואחד מן הציבור קורא אותה לעצמו<b><sup style="color: gray;">161</sup></b>עי' מחז"ו וסידור רש"י שם; עי' שו"ת הרמ"א סי' לה. וע"ע כתובים ציון 83, שי"ס שחיוב הקריאה אינו מוטל על כל יחיד ויחיד אלא על הציבור כולו, ובמקום שאין ציבור אין חייבים לקרותו, וצ"ב אם לדעתם צריך אחד לקרוא לכולם.- לפי שנאמר בה: תן חלק לשבעה וגם לשמנה<b><sup style="color: gray;">162</sup></b>קהלת יא ב., וכתוב זה נדרש על חג הסוכות<b><sup style="color: gray;">163</sup></b>עירובין מ ב, וקהלת רבה פרשה יא. מחז"ו שם וסידור רש"י שם; עי' מנהגים דבי מהר"ם שם; הגהות לס' המנהגים (טירנא) שם אות א; ד"מ שם בשם אבודרהם; א"ר או"ח סי' תרסג ס"ק ה. ועי' אבודרהם שם, שכ"כ לענין שמיני עצרת. , או לפי שסוכות הוא זמן שמחה<b><sup style="color: gray;">164</sup></b>עי' ציון13 ואילך., ואף ספר קהלת מדבר מענין השמחה<b><sup style="color: gray;">165</sup></b>הגהות לס' המנהגים (טירנא) שם; לבוש או"ח שם; מג"א סי' תצ ס"ק ח. ועי' הגהות לס' המנהגים שם ולבוש שם, שכ' לפי שהוא משבח השמחה, ועי' מג"א שם, שכ' לפי שנא' בו (קהלת ב ב): ולשמחה מה זו עושה., או לפי ששלמה המלך אמר את מגילת קהלת בסוכות, בשעת קיום מצות הקהל*<b><sup style="color: gray;">166</sup></b>ע"ע. א"ר שם, ע"פ אבודרהם סדר תפילות הפסח. ועי' אבודרהם שם, שאין קוראים קהלת בסוכות אלא בשמיני עצרת, וכ' טעם זה לענין שמיני עצרת, וצ"ב.. ויש שלא נהגו לקרוא את מגילת קהלת בסוכות<b><sup style="color: gray;">167</sup></b>עי' המנהיג הל' סוכה (מהד' רפאל עמ' תטז) ואר"ח ח"א דין שמיני עצרת אות מג, בשם מנהג צרפת, וסדר טרוייש סי' י, ואבודרהם תפלות הפסח ד"ה נהגו העולם, שנהגו לקרוא קהלת בשמיני עצרת (ע"ע); שכנה"ג לטור או"ח סי' תרסג. ועי' המנהיג שם ואר"ח שם וסדר טרוייש שם ואבודרהם שם, שהטעם שנהגו לקראה בשמיני עצרת הוא מחמת חג הסוכות, ומ' דהיינו שלענין זה אין דנים את שמיני עצרת כרגל בפני עצמו אלא כחלק מחג הסוכות (ע"ע שמיני עצרת). ואפשר שלדבריהם אם ידוע שלא יוכלו לקרוא את המגילה בשמיני עצרת יש לקראה בסוכות..
<h4>זמן הקריאה</h4>
זמנה של קריאת מגילת קהלת, כתבו ראשונים שהוא בשבת חול המועד דוקא<b><sup style="color: gray;">168</sup></b>מחז"ו סי' שפ וסידור רש"י סי' רכב; מנהגים ישנים מדורא עמ' 155; מנהגים דבי מהר"ם סדר שמיני עצרת ד"ה ואם יש; מהרי"ל סדר תפילות חג הסוכות אות ב; ס' המנהגים (טירנא) חג הסוכות ד"ה שבת; עי' ד"מ הקצר או"ח סי' תצ ס"ק א, בשם האבודרהם (ועי' אבודרהם סדר תפילות הפסח שכ' שנהגו לקרות קהלת בשמיני עצרת, וצ"ב); רמ"א או"ח תצ ט ותרסג ב; לבוש או"ח סי' תרסג ס"ב., לפי שהכתוב בקהלת: תן חלק לשבעה וגם לשמונה<b><sup style="color: gray;">169</sup></b>קהלת יא ב., שמתפרש על ימי הסוכות<b><sup style="color: gray;">170</sup></b>עירובין מ ב, וקהלת רבה פרשה יא., מתפרש אף לענין שבת<b><sup style="color: gray;">171</sup></b>עי' עירובין שם ורש"י שם ד"ה אלו (הא'); עי' קהלת רבה שם. פמ"ג או"ח סי' תצ א"א ס"ק ח; בכורי יעקב או"ח סי' תרסג ס"ק ד. וכ"מ במחז"ו שם ובסידור רש"י שם: ליתן חלק לשבעה וגם לשמונה. ועי' בכורי יעקב שם, שאף שהכתוב "וגם לשמונה" מתפרש לענין שמיני עצרת, מ"מ כששמיני עצרת אינו חל בשבת אין לקראה בשמיני עצרת, אלא בשבת שבחוה"מ, שיש להקדים את השבת, הרמוזה בכתוב "שבעה", לשמיני עצרת, הרמוז בכתוב: "שמונה". , או לפי שבשבת נאספים כל העם לבית-הכנסת*<b><sup style="color: gray;">172</sup></b>בהגר"א או"ח סי' תצ ס"ט.. ויש נוהגים לקרוא את מגילת קהלת ביום טוב ראשון של סוכות<b><sup style="color: gray;">173</sup></b>יפה ללב ח"ב סי' תרסג ס"ק ב, הובא בכה"ח או"ח שם ס"ק יד. ועי' שם שהנוהגים כן נהגו לקרוא קהלת גם בשמיני עצרת..
<h4>כשחל יום טוב ראשון בשבת</h4>
חל יום טוב ראשון של סוכות בשבת, שאין שבת בימי חול המועד, כתבו ראשונים שיש לקרוא מגילת קהלת בשבת של שמיני-עצרת*<b><sup style="color: gray;">174</sup></b>מנהגים ישנים מדורא עמ' 155; מנהגים דבי מהר"ם סדר שמיני עצרת; מהרי"ל סדר תפילות חג הסוכות אות ב; הגהות לס' המנהגים (טירנא) חג הסוכות אות א (הב'); רמ"א או"ח תצ ט ותרסג ב; לבוש או"ח סי' תרסג ס"ב. וכ"מ במחז"ו סי' שפד וסידור רש"י סי' שז, שכ' שאם לא קראו קהלת בשבת חוה"מ יקראוה בשמנ"ע, אבל אפשר שהיינו דוקא אם לא היתה להם מגילה וכדו', אבל אם אין שבת חלה בחוה"מ כלל יקראוה ביו"ט ראשון. ועי' אחרונים דלהלן, שדין זה נוהג רק בחוץ לארץ., שהטעם שקוראים קהלת בסוכות הוא לפי שהכתוב הנזכר בה: תן חלק לשבעה וגם לשמונה<b><sup style="color: gray;">175</sup></b>קהלת יא ב., מתפרש לענין חג הסוכות<b><sup style="color: gray;">176</sup></b>עי' ציון164., וכתוב זה מתפרש אף על שמיני עצרת<b><sup style="color: gray;">177</sup></b>עי' עירובין מ ב, וקהלת רבה פי"א. עי' מנהגים דבי מהר"ם שם, טעם א; בכורי יעקב סי' תרסג ס"ק ד., או לפי שבפיוטים של מוסף של שמיני עצרת, העוסקים בענין גשם<b><sup style="color: gray;">178</sup></b>ע"ע שמיני עצרת., נזכר ענינה של מגילת קהלת<b><sup style="color: gray;">179</sup></b>מנהגים דבי מהר"ם שם.. בארץ ישראל, שביום שמיני עצרת נוהג אף יום שמחת-תורה*, כתבו אחרונים שכשחל יום טוב ראשון של סוכות בשבת נוהגים לקרוא מגילת קהלת בשבת של יום טוב ראשון של סוכות<b><sup style="color: gray;">180</sup></b>לוח א"י (טיקוצ'ינסקי); זה השלחן (דבליצקי) ח"ב סי' תצ., אך לא בשמיני עצרת, לפי שביום זה מאריכים בהקפות ובקריאת התורה<b><sup style="color: gray;">181</sup></b>ע"ע שמחת תורה., ואם יקראו בו אף מגילת קהלת יהיה בכך משום טרחא-דציבורא*<b><sup style="color: gray;">182</sup></b>זה השלחן שם. ועי' תשו' ר"ש דבליצקי שבלוח דבר בעיתו תשנ"ד (עמ' לז), שכ' טעם נוסף, כדי להשוות את קריאת קהלת בסוכות עם קריאת שיר השירים בפסח (ע"ע פסח), שבאופן שחל יו"טב ראשון של פסח בשבת, בני חו"ל קוראים את המגילה בשבת של יו"ט שני של שביעי של פסח, ואילו בני א"י קוראים אותה בשבת של יו"ט ראשון, שהרי אינם נוהגים יו"ט שני (ע"ע פסח)..
<h4>כשלא קראו קהלת בסוכות</h4>
לא קראו הציבור מגילת קהלת בסוכות, כתבו ראשונים ואחרונים שיקראוה ביום שמיני-עצרת*<b><sup style="color: gray;">183</sup></b>עי' מחז"ו סי' שפד וסידור רש"י סי' שז; שו"ת אג"מ או"ח ח"ד סי' צט..
על מחלוקת האחרונים אם מברכים על קריאת המגילה, ועל גדר הברכה, ע"ע כתובים<b><sup style="color: gray;">184</sup></b>ציון 85 ואילך. . על ברכת-הזמן* ("שהחיינו"), אם מברכים אותה על קריאת המגילה, ע"ע ברכת הזמן<b><sup style="color: gray;">185</sup></b>ציון 60 ואילך.. על גדר חיוב קריאת המגילה, אם הוא מוטל על כל יחיד ויחיד או רק על הציבור בכללותו, ע"ע כתובים<b><sup style="color: gray;">186</sup></b>ציון 83..
<h3><b>הקפות</b></h3>
<h4>הקפת המזבח במקדש</h4>
במקדש* היו מקיפים את המזבח בכל יום<b><sup style="color: gray;">187</sup></b>משנה סוכה מה א; רמב"ם לולב פ"ז הכ"ג. על אופן ההקפה, עי' ציון205., ונחלקו ראשונים ואחרונים בדעת תנאים: יש שכתבו שמצות הקפה היא הלכה-למשה-מסיני*<b><sup style="color: gray;">188</sup></b>תוס' סוכה מד א ד"ה אמר ותוס' הרא"ש שם, ומגילת אסתר ולב שמח לסהמ"צ לרמב"ם ל"ת סט, בד' הסוברים שבשעת ההקפה נטלו בידיהם ערבה (עי' ציון219), ובד' הסוברים שמצות ערבה במקדש נלמדת מהלמ"מ (ע"ע ערבה במקדש), וכ"מ בריטב"א סוכה שם. , שלדעתם בשעת ההקפה היו נוטלים בידיהם ערבה*<b><sup style="color: gray;">189</sup></b>עי' ציון219. , ומצות ההקפה היא בכלל הלכה למשה מסיני של נטילת ערבה-במקדש*<b><sup style="color: gray;">190</sup></b>ע"ע. עי' תוס' שם ותוס' הרא"ש שם. וכ"מ בריטב"א שם. וע"ע הנ"ל, שי"ס שאף מצות ערבה במקדש אינה נלמדת מהלכה למשה מסיני.. יש שכתבו שמצות ההקפה היא מדברי-קבלה*<b><sup style="color: gray;">191</sup></b>עי' ילקו"ש תהלים רמז תשג ומדרש תהלים (שוח"ט) כו ו, וכ"ה באו"ז ח"ב סי' שטו בשם הירושלמי בפ' לולב וערבה (ולפנינו אינו), בבי' המשנה שם; ערול"נ סוכה מד א בד' תוס' שם ד"ה אמר, ע"פ הגמ' שם מה א., ונלמדת מן הכתוב: ואסבבה את מזבחך ה<b>'<sup style="color: gray;">192</sup></b>תהלים כו ו. ילקו"ש שם ומדש תהלים שם, וכ"ה באו"ז שם בשם הירושלמי., או מן הכתוב: אסרו חג בעבתים<b><sup style="color: gray;">193</sup></b>תהלים קיח כז. עי' ערול"נ סוכה שם ע"פ הגמ' שם מה א, בד' הסוברים שמצות ערבה במקדש אינה נלמדת מהלמ"מ (ע"ע ערבה במקדש), שלדעתם אף מצות ההקפה אינה נלמדת מהלמ"מ.. ויש שכתבו שתקנת חכמים היא<b><sup style="color: gray;">194</sup></b>מהרש"א סוכה מד א בד' תוס' שם ד"ה אמר, בד' הסוברים שלא נטלו בידיהם ערבה בשעת ההקפה (עי' ציון216), ובד' הסוברים שמצות ערבה במקדש אינה נלמדת מהלמ"מ (ע"ע ערבה במקדש), שלדעתם אין ללמוד מהלמ"מ של מצות ערבה אף את את מצות ההקפה; בנין שלמה (קלוגר) הל' לולב פ"ז הכ"ב. ועי' ערול"נ שם, שפי' בד' תוס' שם בע"א..
<h4>טעם המצוה</h4>
בטעם מצות ההקפה, כתבו ראשונים שהיא משום שמחה<b><sup style="color: gray;">195</sup></b>מאירי סוכה מב ב; לבוש או"ח סי' תרס ס"ב; עי' ב"ח או"ח סי' תרס; ביאור הגר"א או"ח סי' תרס ס"ק ט, בד' תוס' סוכה מה א ד"ה תקעו, שכ' שהתקיעות שהיו תוקעים בזמן ההקפות (ע"ע חצוצרות ציון 288) משום שמחה הן; בכורי יעקב או"ח שם ס"ק ט. ועי' תרגום שני אסתר ג ה ובי' מהר"פ שם (לחתן השל"ה) שהיו נוהגים לקפוץ ולרקד בשעת ההקפות. ועי' תרוה"ד סי' רי, שבהקפות שבזמן הזה יש משום שמחה של מצוה, ומ' שהיינו מפני שהם זכר להקפות שבמקדש, ואף שם היה בהם משום שמחה., שנאמר במצות נטילת-לולב*: ושמחתם לפני ה' אלוקיכם<b><sup style="color: gray;">196</sup></b>ויקרא כג מ. ב"ח דלהלן., ואף מצות ההקפה - שהיו נוטלים בה לולב בידיהם, לסוברים כן<b><sup style="color: gray;">197</sup></b>עי' ציון216.- בכלל מצות נטילת לולב היא<b><sup style="color: gray;">198</sup></b>ב"ח שם, ורי"פ פרלא לרס"ג עשין מילואים סי' ה ד"ה אבל במקדש בדעתו., ועוד, שנאמר: אעבור בסך אדדם עד בית אלוקים בקול רינה ותודה המון חוגג<b><sup style="color: gray;">199</sup></b>תהלים מב ה. בכורי יעקב שם., וכן: אסבבה את מזבחך ה' לשמיע קול תודה<b><sup style="color: gray;">200</sup></b>תהלים כו ו - ז. בכורי יעקב שם., וכתובים אלו מתפרשים לענין ההקפות<b><sup style="color: gray;">201</sup></b>בכורי יעקב שם.. ויש שכתבו שטעמה משום זכר להקפות שהקיפו את חומת יריחו בכל יום פעם אחת<b><sup style="color: gray;">202</sup></b>יהושע ו יא - יד. עי' ס' המנהיג הל' סוכה (מהדו' רפאל עמ' תז) והרוקח הל' סוכות סי' ריט ומנהגים ישנים מדורא עמ' 158 וביאור הגר"א או"ח שם ס"ק ג, ע"פ הירו' סוכה פ"ד ה"ג, שכ' כן לענין הקפת המזבח בהושענא רבה ז' פעמים (ע"ע הושענא רבה ציון 17). ועי' ילקו"ש תהלים רמז תשג, שהביא הטעם של זכר ליריחו לענין הושענא רבה, ואפשר שכוונתו אף לענין שאר ימי הסוכות. .
על הנוסח שהיו אומרים במקדש בזמן ההקפה, ע"ע הושענות<b><sup style="color: gray;">203</sup></b>ציון 6 ואילך.. על ההקפות שהיו מוסיפים ביום הושענא-רבה יתר על שאר ימי החג, ע"ע הושענא-רבה: מנהג הקפות.
<h4>אופן ההקפה</h4>
אופן ההקפה, נחלקו בו גאונים וראשונים: יש שכתבו שהיו הולכים סביב המזבח<b><sup style="color: gray;">204</sup></b>רי"ץ גיאות הל' לולב; עי' או"ז ח"ב הל' סוכה סי' שטו: ש"מ הקפה ברגל סביב המזבח; רש"י סוכה מג ב ד"ה ואותו, וסידור רש"י סי' רכה; עי' רש"י סוכה שם ד"ה שלוחי ותוס' שם ד"ה שלוחי בדעתו, ומד א ד"ה כהנים, ותוס' סוכה מג ב ד"ה שלוחי, ומהרש"א שם מד א בד' תוס' שם ד"ה אמר, וריטב"א שם מג ב ומד א, ומאירי שם מד א, ובי' הגר"א או"ח סי' תרס ס"ק א, שישראלים אינם מקיפים את המזבח מפני שאסור להם להיכנס בין האולם ולמזבח (ע"ע, ועי' ציון208), ומ' שצריכים לילך סביב המזבח; מחז"ו סי' שפא., ויש שכתבו שהיו עומדים סביבו<b><sup style="color: gray;">205</sup></b>רי"ץ גיאות שם בשם רב שרירא גאון; ס' המנהיג הל' ערבה והקפת מזבח (מהדו' רפאל עמ' תו) בשם רב האי גאון; שו"ת הר"י מיגאש סי' מג, בשם תשו' הגאונים ובשם רבינו הרב. ועי' שרשי הים לולב פ"ז הכ"ג, שלדעה זו הנידון בגמ' (סוכה מד א) אם בעלי מומים נכנסים בין האולם ולמזבח כדי לצאת בערבה אינו לענין מצות הקפה, שהרי היו בעלי המומים יכולים לעמוד בשאר רוחות המזבח, אלא לענין מצות זקיפת ערבה סביב המזבח (ע"ע ערבה במקדש)..
<h4>המקיפים</h4>
מי הקיף את המזבח, נחלקו ראשונים: א) יש שכתבו שרק כהנים היו מקיפים<b><sup style="color: gray;">206</sup></b>רש"י סוכה מג ב ד"ה שלוחי וד"ה והביאום; תוס' סוכה שם ד"ה שלוחי ומד א ד"ה אמר; פסקי רי"ד שם מג ב; מאירי שם מג ב ומד א; ריטב"א שם מג ב ומד א; תוס' הרא"ש שם מג ב ומד א; ר"ן שם מג ב (כא ב) בשם אחרים; בי' הגר"א או"ח סי' תרס ס"ק א. ועי' או"ז ח"ב סי' שטו וב"ח או"ח שם וט"ז שם ס"ק ב וערול"נ סוכה מג ב, שתמהו לדעה זו מדוע בזמן הזה כל ישראל מקיפים משום זכר למקדש (עי' ציון241), הרי במקדש רק הכהנים היו מקיפים, ועי' ב"ח שם שתי' שכיון שאין הדבר ניכר שזרים הם שייך בו זכר למקדש, ועי' ט"ז שם שתי' שאין לדמות מנהגינו למקדש ממש, שאין זה אלא זכר., לפי שלישראלים אסור להיכנס בין-האולם-ולמזבח*<b><sup style="color: gray;">207</sup></b>ע"ע, ציון 53. רש"י שם ד"ה והביאום; תוס' סוכה מג ב ד"ה שלוחי, ומהרש"א שם מד א בד' תוס' שם ד"ה אמר בד' הסוברים שדין הקפה תקנת חכמים הוא (עי' ציון195); ריטב"א שם ושם; מאירי שם מד א; תוס' רא"ש שם מג ב; בי' הגר"א שם., ועוד, שלסוברים שמצות הקפה הלכה-למשה-מסיני* היא<b><sup style="color: gray;">208</sup></b>עי' ציון189., לא נאמרה ההלכה אלא לכהנים<b><sup style="color: gray;">209</sup></b>תוס' שם מד א ד"ה אמר; תוס' הרא"ש שם מד א. ולכאו' מ' שהטעם שההל' לא נאמרה לישראלים אינו מפני שאסור להם להיכנס שם, שהרי תוס' שם העמידו דבריהם כדעת הסוברים שאיסור הכניסה לישראלים בין האולם ולמזבח מדרבנן הוא (ע"ע בין האולם ולמזבח ציון27 וציון 53), וצ"ב מד' תוס' שם מג ב, שכ' שהטעם שכהנים לא הקיפו הוא מפני שאסור להם להיכנס, ואפשר שכ' כן רק בד' הסוברים שמצות הקפה אינה נלמדת מהלל"מ (עי' ציון192 ואילך).. ב) יש שכתבו שאף ישראלים היו מקיפים<b><sup style="color: gray;">210</sup></b>ילקו"ש תהלים רמז תשג, וכ"ה בראבי"ה ח"ב סי' תרצב וסי' תרצט ורוקח סי' רכא ואו"ז ח"ב סי' שטו ומהרי"ל סדר תפילות חג הסוכות אות יא בשם הירושלמי בפ' לולב וערבה (ולפנינו אינו); רי"ץ גיאות הל' לולב בשם רב שרירא גאון, והסכים; שו"ת הר"י מיגא"ש סי' מג; או"ז שם, בבי' הגמ' סוכה מד א; ערול"נ סוכה מג ב ומד א בד' הרמב"ם לולב פ"ז הכ"ב; שטמ"ק מנחות כז ב אות ו., שלדעתם מותר לישראלים להיכנס בין האולם ולמזבח לצורך מצות ההקפה<b><sup style="color: gray;">211</sup></b>ע"ע בין האולם ולמזבח ציון 55. רי"ץ גיאות שם; או"ז שם, בבי' הגמ' שם; שטמ"ק שם. ועי' רי"ץ גיאות שם שמ' שהיינו מפני שאיסור כניסת זרים בין האולם ולמזבח לא נאמר אלא בכניסה שלא לצורך, וכניסה לצורך מצות הקפה אינה בכלל האיסור. ועי' מגילת אסתר ולב שמח לרמב"ם ל"ת סט, לענין דין כניסת בעלי מומים בין האולם ולמזבח לצורך הקפה (ע"ע בין האולם ולמזבח ציון 36 ואילך), שאף שהאיסור נאמר גם על כניסה לצורך מ"מ האיסור נדחה מפני המצוה, ואפשר שלדעתם ה"ה אף באיסור כניסת זרים בין האולם ולמזבח.. ג) ויש שכתבו - לשיטתם שאופן ההקפה לא היה בהליכה סביב המזבח אלא בעמידה סביבו<b><sup style="color: gray;">212</sup></b>עי' ציון206.- שבמקום שבין האולם ולמזבח היו עומדים הכהנים, וסביב שאר רוחות המזבח היו עומדים ישראלים<b><sup style="color: gray;">213</sup></b>רי"ץ גיאות שם בשם רב שרירא גאון; שו"ת ר"י מיגא"ש שם. ועי' ר"י מיגא"ש שם, שאפשר לפרש עוד שהיו הכהנים עומדים בין האולם ולמזבח, והישראלים היו הולכים סביב שאר רוחות המזבח. ועי' מור וקציעה או"ח סי' תרס, שלדעתו כל שאין סובבים סביב כל רוחות המזבח אין זה חשוב הקפה, אף אם יש אנשים העומדים בשאר רוחות..
בדין כהנים בעלי מומים, אם היו מקיפים את המזבח, ע"ע בין האולם ולמזבח<b><sup style="color: gray;">214</sup></b>ציון 36 ואילך..
<h4>מה נטלו בידיהם</h4>
מה היו נוטלים בידיהם בשעת ההקפות, נחלקו אמוראים, וראשונים ואחרונים בדעתם: דעת רב יוסף ורבי אלעזר שהיו נוטלים בידיהם לולב*<b><sup style="color: gray;">215</sup></b>רב יוסף ורבי אלעזר סוכה מג ב; ילקו"ש תהלים רמז תשג ומדרש תהלים (שוח"ט) כו ו, וכ"ה בראבי"ה ח"ב סי' תרצב וסי' תרצט ורוקח סי' רכא ואו"ז ח"ב סי' שטו ומהרי"ל סדר תפילות חג הסוכות אות יא בשם הירושלמי בפ' לולב וערבה (ולפנינו אינו)., דהיינו כל ארבעת המינים<b><sup style="color: gray;">216</sup></b>ילקו"ש שם ומדרש תהלים שם, וראבי"ה שם ורוקח שם ואו"ז שם בשם הירושלמי; עי' או"ז שם בשם ריב"ן, בד' רב יוסף ורבי אלעזר שם.. בדעת האמוראים שאמרו שהקיפו בערבה<b><sup style="color: gray;">217</sup></b>אביי ורבה בר אבוה ורבי חנינא סוכה שם., יש מהראשונים שכתבו שהיו נוטלים רק ערבה*<b><sup style="color: gray;">218</sup></b>רי"ץ גיאות הל' לולב והעיטור עשרת הדברות הל' לולב. וכ"מ בשו"ת רש"י סי' קכא (הו"ד גם במחז"ו סי' שפב וסידור רש"י סי' רכז ואו"ז ח"ב סי' שטו), ובראב"ן סוכה מג ב וראבי"ה ח"ב הל' לולב סי' תשיא ור"ן סוכה שם (כב א), וכס"מ לולב פ"ז הכ"ג וב"י או"ח סי' תרסד אות ג בד' הרמב"ם לולב שם, שכתבו שלדעת הסוברים שבמקדש הקיפו בערבה, בזה"ז שאין אנו נוטלים ערבה כל שבעה אי"צ להקיף כלל, שאין בכך משום זכר למקדש, ומ' שלדעתם לא נטלו אלא ערבה בלבד, אבל אפשר שנטלו אף לולב, אלא שאין לעשות זכר למקדש אלא בנטילת לולב וערבה יחד., ויש שכתבו שהיו נוטלים הן את הערבה והן את הלולב<b><sup style="color: gray;">219</sup></b>ב"ח או"ח סי' תרסד. וכ"מ קצת באר"ח הל' לולב אות לג, שכ' בסתם שבכל יום היו מקיפים את המזבח בלולביהם, ושוב כ' שנחלקו אמוראים אם היו מקיפים בלולב או בערבה. ועי' ב"ח שם, שלדעה זו, בהושענא-רבה, שנוהגת בה מצות ערבה אף בזמן הזה (ע"ע הושענא רבה), יש להקיף אף בזה"ז הן בלולב הן בערבה, וע"ע הושענא רבה ציון 45 ואילך. .
על דיני הערבה שהיו מקיפים בה, לסוברים כן<b><sup style="color: gray;">220</sup></b>עי' ציון218 ואילך., על מצות זקיפת הערבה סביב המזבח, ועל סדר הדברים, אם קודם היו זוקפים את הערבה ולאחר מכן מקיפים בה או להיפך, ע"ע ערבה במקדש.
<h4>זמן ההקפות במקדש</h4>
זמן ההקפות במקדש, נחלקו בו אחרונים בדעת גאונים וראשונים: יש שכתבו שהיו מקיפים לאחר תפילת שחרית<b><sup style="color: gray;">221</sup></b>ב"ח או"ח סי' תרס, בד' רס"ג שהובא בטור שם, הסובר שבזמן הזה יש להקיף לאחר תפילת שחרית (עי' ציון276); בכורי יעקב או"ח שם ס"ק א., ויש שכתבו שהיו מקיפים לאחר שסיימו את תפילות ועבודות היום, קודם שהלכו לביתם<b><sup style="color: gray;">222</sup></b>ב"ח שם, בטעם הסוברים שבזמן הזה מקיפים לאחר תפילת מוסף (עי' ציון287)..
<h4>הקפות בזמן הזה</h4>
בזמן הזה, לאחר חורבן בית המקדש, נהגו ישראל לעשות הקפות בכל יום<b><sup style="color: gray;">223</sup></b>ילקו"ש תהלים רמז תשג, וכ"ה בראבי"ה ח"ב סי' תרצב וסי' תרצט ורוקח סי' רכא ואו"ז ח"ב סי' שטו ומהרי"ל סדר תפילות חג הסוכות אות יא בשם הירושלמי בפ' לולב וערבה (ולפנינו אינו); סידור רס"ג עמ' רלח, וס' המנהיג הל' ערבה והקפת מזבח (מהדו' רפאל עמ' תה) בשמו; תשו' הגאונים שערי תשובה סי' לא; רי"ץ גיאות הל' לולב בשם רב האי גאון ורב שרירא גאון; שו"ת רש"י סי' קכא, הו"ד גם בסידור רש"י סי' רכז ומחז"ו סי' שפב; סידור רש"י סי' רכה; מחז"ו סי' שפא; ס' האורה ח"א סי' צח; עי' שו"ת הרימ"ג סי' מג; ראב"ן סוכה מג ב, וראבי"ה ח"ב סי' תשיא בשמו; העיטור עשרת הדברות הל' לולב, בבי' הגמ' סוכה מד א (ועי' שבה"ל שבציון223, שכ' בשמו שלא נהגו להקיף, וצ"ב); יראה"ש סי' תכב; רמב"ם לולב פ"ז הכ"ג; או"ז ח"ב סי' שטו; אר"ח ח"א הל' לולב אות לג ואות לד וסדר תפילות הפסח ושאר המועדות אות יד, וכלבו סי' עב; מנהגים ישנים מדורא עמ' 158; תרוה"ד סי' צח, וכ"מ בפסקים וכתבים סי' רי; מנהגים דבי מהר"ם סדר ד' מינים ד"ה חזן; אהל מועד שער סוכה ולולב דרך ד נ"ח; אבודרהם סדר תפילת סוכות ד"ה תפלת מוסף; ס' המנהגים (קלויזנר) סי' נז; סדר היום סדר נטילת לולב וקריאת התורה; טוש"ע או"ח תרס א., ויש שלא נהגו בכך<b><sup style="color: gray;">224</sup></b>שבה"ל סי' שסט וסי' שעא ותניא רבתי סי' פו בשם בעל העיטור, וכ' שכן נוהגים. וצ"ב מד' בעל העיטור שבציון222. . ויש מהאחרונים שנראה מדבריהם שאין כל יחיד צריך להקיף, אלא חלק מהקהל מקיפים, והרי הם כשלוחים של שאר הקהל<b><sup style="color: gray;">225</sup></b>ט"ז או"ח סי' תרס ס"ק ב; א"ר או"ח שם ס"ק ח.. ומכל מקום כתבו שמי שיש בידו לולב חייב להקיף<b><sup style="color: gray;">226</sup></b>א"ר שם, ע"פ שכנה"ג הגב"י או"ח שם ס"ק א..
<h4>אופן ההקפה בזמן הזה</h4>
בזמן הזה, אף לסוברים שהקפות שבמקדש נעשו בעמידה סביב המזבח<b><sup style="color: gray;">227</sup></b>עי' ציון206., מקיפים על ידי הליכה סביב הדבר המוקף<b><sup style="color: gray;">228</sup></b>עי' ציון231 ואילך, את מה יש להקיף. רי"ץ גיאות הל' לולב, בשם רב שרירא גאון; המנהיג הל' סוכה (מהדו' רפאל עמ' תו), בשם רב האי גאון; שו"ת הר"י מיגאש סי' מג., שלדעתם ההקפות שאנו עושים אינם אותם הקפות שהיו עושים במקדש<b><sup style="color: gray;">229</sup></b>רי"ץ גיאות שם, בשם רב שרירא גאון; המנהיג שם, בשם רב האי גאון. וצ"ב אם כוונתם שטעם מנהג ההקפות בזמן הזה אינו משום זכר למקדש (עי' ציון247), או שעיקר טעמו הוא משום זכר למקדש אלא שמ"מ אין לדמותם לגמרי לאותם הקפות..
<h4>סביב מה מקיפים</h4>
ההקפות שבזמן הזה, נחלקו ראשונים ואחרונים סביב מה יש לעשותן: א) יש שכתבו שיש להקיף סביב ספר-תורה*<b><sup style="color: gray;">230</sup></b>ילקו"ש תהלים רמז תשג, וכ"ה בראבי"ה ח"ב סי' תרצב וסי' תרצט ורוקח סי' רכא ואו"ז ח"ב סי' שטו ומהרי"ל סדר תפילות חג הסוכות אות יא בשם הירושלמי בפ' לולב וערבה (ולפנינו אינו); תשובות הגאונים שערי תשובה סי' לא; שו"ת הר"י מיגא"ש סי' מג; מנהגים ישנים מדורא עמ' 159; עי' בי' הגר"א או"ח סי' תרס ס"א; עי' פמ"ג או"ח שם מש"ז ס"ק א; בכורי יעקב או"ח שם ס"ק א בד' הרמב"ם לולב פ"ז הכ"ג (וכ"ה בסידור רס"ג עמ' רלח, ורי"ץ גיאות הל' לולב בשם רב האי גאון ורב שרירא גאון, וס' האורה ח"א סי' צח) שכ' שמקיפים את התיבה, שהיינו התיבה שספר התורה מונח בה (עי' ב"ח או"ח סי' קנ). ועי' ב"ח או"ח סי' תרס, בד' הטור שם שכ' שנוהגין להקיף התיבה ומעלים עליה ספר תורה, ש"תיבה" היינו בימה שלנו, וצ"ב אם לדעתו יש לפרש כן כן אף בד' הרמב"ם שם שלא הזכיר שמעלים עליה ס"ת. , שטעם מנהג ההקפות הוא משום זכר להקפות שהיו עושים במקדש סביב המזבח, לסוברים כן<b><sup style="color: gray;">231</sup></b>עי' ציון241., וספר תורה הוא לנו במקום מזבח, שהרי כל העוסק בתורת הקרבנות חשוב כאילו מקריב קרבן<b><sup style="color: gray;">232</sup></b>מגילה לא ב. עי' ילקו"ש שם, וראבי"ה שם ושם ורוקח שם ואו"ז שם ומהרי"ל שם בשם הירושלמי; עי' בי' הגר"א או"ח שם; עי' פמ"ג או"ח שם. ועי' ב"ח או"ח שם, טעם נוסף להקפת ס"ת.. ב) יש שכתבו שיש להקיף סביב הבימה* שקוראים עליה בתורה<b><sup style="color: gray;">233</sup></b>ב"ח או"ח שם בד' הטור או"ח שם (וכ"ה בסידור רס"ג עמ' רלח וס' המנהיג הל' ערבה והקפת מזבח (מהדו' רפאל עמ' תה) בשמו, ורי"ץ גיאות הל' לולב בשם רב האי גאון ורב שרירא גאון ושכן מנהג ספרד, ורמב"ם לולב פ"ז הכ"ג, וס' האורה ח"א סי' צח, ואהל מועד שער סוכה ולולב דרך ד נ"ח, ור"ן סוכה מג ב) שכ' שמקיפים את התיבה, שכוונתו לבימה שקוראים עליה בתורה (ועי' בכורי יעקב שבציון233, שפי' ד' הטור שם בע"א); עי' ראב"ן סוכה מג ב וראבי"ה ח"ב סי' תשיא בשמו, והסכים, וס' המנהגים (קלויזנר) סי' נז, וס' המנהגים (חילדיק) מנהגי חג הסוכות, ומהרי"ל סדר תפילות חג הסוכות אות יא: מגדל; או"ז ח"ב סי' שטו; תרוה"ד סי' צח ופסקים וכתבים סי' רי; שו"ע או"ח שם א; בא"ח שנה ראשונה האזינו אות טו. ועי' רי"ץ גיאות שם בשם רב האי גאון, שבתחי"ד כ' שמקיפים את הארון, ושוב כ' שמקיפים את התיבה, ומ' שהיינו הך. ועי' מחז"ו סי' רפא: הבימה היא הדוכן, וצ"ב., לפי שזהו מקום קריאת-התורה*, וקריאת התורה מכפרת עלינו כמו מזבח<b><sup style="color: gray;">234</sup></b>ב"ח או"ח שם.. מהם, יש שכתבו שיש להקיף את הבימה דוקא כשספר תורה נמצא שם<b><sup style="color: gray;">235</sup></b>עי' ס' המנהיג שם בשם רס"ג (ובסידור רס"ג שם לא הזכיר שצריך ס"ת, וצ"ב); רי"ץ גיאות שם בשם מנהג ספרד; אהל מועד שער סוכה ולולב דרך ד נ"ח; עי' ראבי"ה שם בשם ראב"ן שכ' שיש להקיף המגדל, ועי' בדבריו ח"ב סי' תרצב וסי' תרצט שהביא בשם הירו' שיש להקיף את ספר התורה; עי' או"ז שם; תרוה"ד שם ושם; עי' ס' המנהגים (קלויזנר) שם שכ' שיש להקיף המגדל, ובמהרי"ל סדר תפילות חג הסוכות אות טז הביא בשמו שבמקום שאין ס"ת אין להקיף; עי' מהרי"ל סדר תפילות חג הסוכות אות יא שכ' להקיף המגדל, והביא בשם הירו' שצריך להקיף הס"ת, ועי' שם אות טז בשם ר"א קלויזנר שבמקום שאין ספר תורה אין להקיף; שו"ע או"ח תרס א; ב"ח או"ח שם, בד' הטור שם. - דהיינו שיעמוד אדם ויחזיק את ספר התורה על יד הבימה*<b><sup style="color: gray;">236</sup></b>עי' ראבי"ה שם ושם ואו"ז שם ומהרי"ל שם אות יא בשם הירו'; פמ"ג או"ח שם מש"ז ס"ק א. ועי' לבוש או"ח שם, שכ' שמניחים את הס"ת על התיבה, ומ' שאין מחזיקים אותו ביד אלא מניחים אותו, אבל עי' פמ"ג שם שכ' שאין כוונתו בדוקא שמניחים אותו, אלא מחזיקים אותו.- שרק בזמן שספר התורה שם חשובה הבימה כמזבח<b><sup style="color: gray;">237</sup></b>עי' ט"ז או"ח שם ס"ק ב; בכורי יעקב או"ח שם ס"ק ב, בד' השו"ע שם. וכ"מ בב"ח שם., או שעיקר ההקפה היא סביב ספר התורה, אלא שנהגו לעמוד עימו על הבימה<b><sup style="color: gray;">238</sup></b>עי' ראבי"ה שם ושם בשם הירו', שאנו מקיפים הס"ת שהוא דוגמת מזבח; עי' או"ז שם; עי' מהרי"ל שם אות טז בשם ר"א קלויזנר; עי' פמ"ג או"ח שם מש"ז ס"ק א., ויש שכתבו שאף כשאין ספר תורה, יש להקיף סביב הבימה עצמה<b><sup style="color: gray;">239</sup></b>בא"ח שם.. ג) יש שנראה מדבריהם שיש להקיף את התיבה שהשליח ציבור מתפלל לפניה<b><sup style="color: gray;">240</sup></b>סדר היום סדר נטילת לולב וקריאת התורה. ועי' ב"ח שם, שמתחילה צידד לפרש כן בד' הטור (וכ"ה בסידור רס"ג עמ' רלח, ורי"ץ גיאות הל' לולב בשם רב האי גאון ורב שרירא גאון, וברמב"ם לולב פ"ז הכ"ג, וס' האורה ח"א סי' צח) שכ' שיש להקיף את התיבה, שכוונתו לתיבה שהש"ץ מתפלל לפניה, ולא לבימה שלנו., שהיא חשובה כמו המזבח, לפי שתפילות הם במקום הקרבנות<b><sup style="color: gray;">241</sup></b>סדר היום שם.. וכתבו שיש להניח עליה ספר תורה בזמן ההקפות<b><sup style="color: gray;">242</sup></b>סדר היום שם. ועי' ב"ח שם, לצד זה, שפירש שהטעם שמניחים עליה ספר תורה הוא מפני שבהקפת המזבח היו אומרים לקה ולך מזבח, והיינו לקה אנו מודים ולך אנו מקלסים, וספר תורה הוא כולו שמותיו של הקדוש ברוך הוא, על כן מקיפין אותו לומר אנו לקה ועינינו לקה.. ד) ויש מהראשונים שכתבו שאפשר להקיף אף כל דבר<b><sup style="color: gray;">243</sup></b>יראה"ש סי' תכב., שלדעתם עיקר ההקפה היא זכר למקדש, ואפשר לעשות זכר בכל דבר שהוא<b><sup style="color: gray;">244</sup></b>סביב ליראיו ליראה"ש שם, בדעתו..
<h4>בטעם מנהג ההקפות בזמן הזה</h4>
בטעם מנהג ההקפות בזמן הזה, נחלקו ראשונים: יש שכתבו שהוא משום זכר להקפות שהיו במקדש<b><sup style="color: gray;">245</sup></b>עי' ציון188. עי' הל' רי"ץ גיאות הל' לולב; רמב"ם לולב פ"ז הכ"ג; עי' העיטור עשרת הדברות הל' לולב, בבי' הגמ' סוכה מד א (ועי' שבה"ל סי' שסט, שהביא בשמו שאין נוהגים להקיף כלל, וצ"ב); שו"ת רש"י סי' קכא, הו"ד גם בסידור רש"י סי' רכז ומחז"ו סי' שפב ואו"ז ח"ב סי' שטו; ס' האורה ח"א סי' צח; או"ז שם; יראה"ש סי' תכב; אר"ח הל' לולב אות לג; טוש"ע תרס א. וכ"מ בילקו"ש תהלים רמז תשג, וכ"ה בראבי"ה ח"ב סי' תרצב וסי' תרצט ורוקח סי' רכא ואו"ז שם ומהרי"ל סדר תפילות חג הסוכות אות יא בשם הירושלמי בפ' לולב וערבה (ולפנינו אינו): הא תינח בזמן שיש מזבח, בזה"ז חזן הכנסת עומד וס"ת בידו וכו' והעם מקיפים אותו דוגמת מזבח, אבל אפשר דהיינו שכשם שמקיפים את המזבח מקיפים אף את ספר התורה, אבל אי"ז זכר למקדש. ועי' פמ"ג או"ח סי' תרס מש"ז סק"א, שמעיקר הדין לא תקנו חכמים לעשות זכר להקפות שבמקדש, מפני שאין להם עיקר מן התורה, וכפי שאין עושים זכר למצות ערבה כל שבעת ימי החג מפני שאין לה עיקר מן התורה (ע"ע ערבה), ומ"מ נהגו ישראל לעשות זכר אף להקפות., יש שנראה מדבריהם שהוא מנהג בפני עצמו<b><sup style="color: gray;">246</sup></b>עי' שו"ת הגאונים שערי תשובה סי' לא; עי' מנהגים ישנים מדורא עמ' 158. ועי' שו"ת רש"י שם שסבר כן מתחילה, וחזר בו. וכ"מ ברי"ץ גיאות שם בשם רב שרירא גאון: שאין זו הקפה שהיו מקיפים את המזבח. , וכתבו שרמז למנהג זה מהכתוב: אסרו חג בעבתים<b><sup style="color: gray;">247</sup></b>שו"ת הגאונים שם., ומהם שכתבו טעם למנהג זה משום זכר להקפות שהקיפו את חומת יריחו פעם אחת בכל יום<b><sup style="color: gray;">248</sup></b>יהושע ו יא - יד. מנהגים ישנים מדורא שם.. ויש שנראה מדבריהם שמחמת שני טעמים נהגו להקיף, הן משום זכר למקדש, והן משום זכר להקפות שהקיפו את חומת יריחו בכל יום פעם אחת<b><sup style="color: gray;">249</sup></b>יהושע שם. עי' ביאור הגר"א או"ח שם ס"ק ג, ע"פ הירו' סוכה פ"ד ה"ג, שכ' כן לענין הקפת המזבח בהושענא רבה ז' פעמים (ע"ע הושענא רבה ציון 17). ועי' ילקו"ש תהלים רמז תשג, שהביא הטעם של זכר ליריחו לענין הושענא רבה, ואפשר שכוונתו אף לענין שאר ימי הסוכות. ועי' ב"ח או"ח שם ס"ק ב, שכ' בד' הירו' שלא אמרו כן אלא בטעם ההקפות שהיו עושים במקדש, אבל הקפות שבזמן הזה אינם משום זכר ליריחו אלא רק משום זכר למקדש. ועי' בי' הגר"א שבציון297, שאבל אינו מקיף לפי שיש בהקפה משום שמחה, ומ' שבמקום שאין את הטעם של שמחה אין מקיפים, אף שיש בו את הטעם של זכר ליריחו, אבל אפשר שכוונתו שאסור לאבל להקיף לפי שיש בהקפה משום שמחה. .
<h4>בגדר מנהג ההקפות בזמן הזה</h4>
בגדר מנהג ההקפות בזמן הזה, נחלקו ראשונים: א) יש שכתבו - לשיטתם, שכל הקהל נוטל לולב* בשעת ההקפות<b><sup style="color: gray;">250</sup></b>עי' ציון257.- שהוא חלק מתקנת נטילת-לולב* בזמן הזה<b><sup style="color: gray;">251</sup></b>שו"ת רש"י סי' קכא, הו"ד גם בסידור רש"י סי' רכז ובמחז"ו סי' שפב ואו"ז ח"ב סי' שטו; ר"ן סוכה מג ב (כב א) בד' הרמב"ם לולב פ"ז הכ"ג; עי' יראה"ש סי' תכב. ועי' ב"ח או"ח תרס, שהטעם שאין אנו עושים זכר לגוף ההקפות, אף ללא הלולב, הוא לפי שאין להם עיקר מן התורה, וכדאיתא בסוכה מד א לענין מצות ערבה כל שבעה. , שכשם שתקנו ליטול את ארבעת המינים כל שבעת ימי החג, משום זכר למקדש<b><sup style="color: gray;">252</sup></b>ע"ע נטילת לולב., כך הנהיגו להקיף בהם, כפי שהיו מקיפים בהם במקדש, לסוברים כן<b><sup style="color: gray;">253</sup></b>עי' ציון216 ואילך. שו"ת רש"י שם; ר"ן שם, בד' הרמב"ם שם; עי' יראה"ש שם. ועי' או"ז שם בשם ריב"ן, שטעם המנהג הוא משום זכר למקדש, שהיו מקיפים בו בלולב, לסוברים כן (עי' ציון216 ואילך), ואף שלהלכה אנו סוברים כדעת האמוראים שלא הקיפו בלולב אלא בערבה (עי' ציון219), ואנו איננו נוטלים ערבה כל שבעה, מ"מ כיון שהראשונים הנהיגו להקיף, לפי שסברו שבמקדש היו מקיפים בלולב, אין לנו לבטל המנהג, שמנהג אבותינו תורה.. ב) יש שכתבו שאין זה מדיני לולב, אלא דין בפני עצמו<b><sup style="color: gray;">254</sup></b>עי' תשובות הגאונים שערי תשובה סי' לא; ראב"ן סוכה מג ב, וראבי"ה ח"ב סי' תשיא בשמו; ראבי"ה ח"ב סי' תרצט., זכר לגוף ההקפות שעשו במקדש<b><sup style="color: gray;">255</sup></b>ראב"ן שם; ראבי"ה שם. וכ"מ ברי"ץ גיאות הל' לולב, שפסק כד' הסוברים שבמקדש נטלו בידיהם ערבה (עי' ציון219), ומ"מ כתב שנוהגים להקיף משום זכר למקדש., או שאינו זכר למקדש כלל<b><sup style="color: gray;">256</sup></b>עי' תשובות הגאונים שם.. לדעתם, מנהג זה נוהג אף לסוברים שבמקדש נטלו בידיהם ערבה בזמן ההקפות<b><sup style="color: gray;">257</sup></b>עי' ציון219., אף שבזמן הזה אין אנו נוטלים ערבה כל שבעה<b><sup style="color: gray;">258</sup></b>ע"ע ערבה. ראב"ן שם; ראבי"ה שם..
<h4>משום שמחה</h4>
הקפות שבזמן הזה, יש שכתבו שיש בהם משום שמחה<b><sup style="color: gray;">259</sup></b>תרוה"ד פסקים וכתבים סי' רי; לבוש או"ח סי' תרס ס"ב; ב"ח או"ח שם; דגול מרבבה שם; ביאור הגר"א שם ס"ק ט; בכורי יעקב או"ח שם ס"ק ט. ועי' ציון295 ואילך, שי"ס שמטעם זה אבל אינו מקיף., לפי שהקפות שאנו עושים הם זכר למקדש, לסוברים כן<b><sup style="color: gray;">260</sup></b>עי' ציון246., והקפות שבמקדש עניינם משום שמחה<b><sup style="color: gray;">261</sup></b>עי' ציון195. לבוש שם; עי' ב"ח שם; ביאור הגר"א שם; בכורי יעקב שם.. ולפיכך כתבו ראשונים שהמזיק את חבירו בזמן ההקפות פטור מן הדין, כדין המזיק את רעהו בשעת שמחה של מצוה<b><sup style="color: gray;">262</sup></b>עי' רא"ש סוכה פ"ד ה"ד ושו"ע או"ח תרצה ב וחו"מ שעח ט. תרוה"ד שם.. ויש מהאחרונים שכתבו שבהקפות שבזמן הזה אין משום שמחה<b><sup style="color: gray;">263</sup></b>שו"ת אג"מ יו"ד ח"ד סי' סא, בד' הסוברים שאבל צריך להקיף (עי' ציון302)..
<h4>נטילת הלולב בשעת ההקפות</h4>
בשעת ההקפות נהגו ליטול בידיהם את הלולב<b><sup style="color: gray;">264</sup></b>תשו' הגאונים שערי תשובה סי' לא; רי"ץ גיאות הל' לולב בשם רב האי גאון; שו"ת רש"י סי' קכא, הו"ד גם בסידור רש"י סי' רכז ומחז"ו סי' שפב; עי' רמב"ם לולב פ"ז הכ"ג; יראה"ש סי' תכב; העיטור עשרת הדברות הל' לולב; ראב"ן סוכה מג ב, וראבי"ה ח"ב סי' תשיא בשמו; אהל מועד שער סוכה ולולב דרך ד נ"ח; או"ז ח"ב סי' שטו; תרוה"ד סי' צח; ס' המנהגים (טירנא) חג הסוכות; טוש"ע או"ח תרס א; לבוש או"ח שם ס"א., דהיינו את כל ארבעת המינים<b><sup style="color: gray;">265</sup></b>עי' תשו' הגאונים שם; או"ז שם; תרוה"ד שם; לבוש שם.. ויש שנראה מדבריהם שרק השליח-ציבור* נוטל בידו לולב<b><sup style="color: gray;">266</sup></b>ראבי"ה ח"ב סי' תרצט (וצ"ב מד' ראבי"ה שבציון257 בשם הראב"ן); רבינו מנוח לולב פ"ז הכ"ג.. ונחלקו ראשונים ואחרונים בטעם הדין: יש שכתבו שכן נתקן עיקר מנהג ההקפות, שטעמו, לדעתם, משום זכר למקדש<b><sup style="color: gray;">267</sup></b>עי' ציון257. ראשונים דלהלן., ובמקדש הקיפו בלולבים שבידיהם, לסוברים כן<b><sup style="color: gray;">268</sup></b>עי' ציון216. שו"ת רש"י שם; עי' יראה"ש שם; עי' ר"ן סוכה מג ב (כב א), בד' הרמב"ם שם; הגהות המנהגים (טירנא) שם.. ויש שכתבו שמשום חיבוב מצות לולב הוא, שיש ליטלו בכל שעה, ואף בשעת ההקפות<b><sup style="color: gray;">269</sup></b>ראבי"ה ח"ב סי' תרצט. וכ"מ בעיטור שם, שפסק כד' הסוברים שבמקדש היו מקיפים בערבה..
<h4>מי שאין לו לולב</h4>
מי שאין לו לולב, נחלקו ראשונים בדינו: יש שכתבו שאינו צריך להקיף כלל<b><sup style="color: gray;">270</sup></b>שו"ת רש"י סי' קכא, הו"ד גם בסידור רש"י סי' רכז ומחז"ו סי' שפב ואו"ז ח"ב סי' שטו, ובטור או"ח תרס; עי' ר"ן סוכה מג ב (כב א) בד' הרמב"ם לולב פ"ז הכ"ג; ס' המנהגים (טירנא) חג הסוכות; רמ"א או"ח תרס ב., שלדעתם כל מנהג ההקפה מדיני מצות נטילת-לולב* הוא<b><sup style="color: gray;">271</sup></b>עי' ציון247. שו"ת רש"י שם., ויש שכתבו שצריך להקיף<b><sup style="color: gray;">272</sup></b>ראב"ן סוכה מד א;ראבי"ה ח"ב סי' תרצט וסי' תשיא; שו"ע או"ח שם. , שלדעתם מנהג ההקפות בזמן הזה הוא זכר להקפות שהיו במקדש עצמן, ולא לנטילת הלולב<b><sup style="color: gray;">273</sup></b>ראבי"ה שם ושם..
על התפילות שנהגו לומר בשעת ההקפות, ע"ע הושענות*.
<h4>מספר ההקפות</h4>
במספר ההקפות, נחלקו גאונים וראשונים: יש שכתבו שיש להקיף פעם אחת<b><sup style="color: gray;">274</sup></b>סידור רס"ג עמ' רלח, שכ"ה מעיקר הדין; רי"ץ גיאות הל' לולב; עי' רמב"ם לולב פ"ז הכ"ג; רוקח סי' רכא; או"ז ח"ב סי' שטו בשם ריב"ן; ר"ן סוכה מג ב (כב א); מהרי"ל סדר תפילות חג הסוכות אות יא; טוש"ע או"ח תרס א., יש שכתבו שתי פעמים<b><sup style="color: gray;">275</sup></b>טור או"ח תרס בשם רב האי גאון; , ויש שכתבו שלש פעמים<b><sup style="color: gray;">276</sup></b>סידור רס"ג שם, שכך נהגו; רי"ץ גיאות שם בשם רב האי גאון, ובשם רב שרירא גאון שכ"ה מנהג בבל;.
<h4>זמן ההקפות בתפילה</h4>
זמן ההקפות בתפילה, נחלקו בו: יש שכתבו להקיף לאחר תפילת שחרית*<b><sup style="color: gray;">277</sup></b>רי"ץ גיאות הל' לולב וס' המנהיג הל' סוכה (מהדו' רפאל עמ' תה) והאגור הל' אתרוג סי' אלף כ וטור או"ח תרס, בשם רס"ג; קרבן חגיגה (גלאנטי) סי' פו, וחמדת ימים ח"ג חג הסוכות פ"ה אות ל (הו"ד בבכורי יעקב או"ח שם ס"ק א), ואמת ליעקב (אלגזי) הל' החזרת ס"ת להיכל אות ו, ולדוד אמת סי' ד אות יג, שכ"ה מנהג ירושלים., שהקפות שאנו עושים הם זכר למקדש, לסוברים כן<b><sup style="color: gray;">278</sup></b>עי' ציון247., ואף במקדש הקיפו, לדעתם, לאחר תפילת שחרית<b><sup style="color: gray;">279</sup></b>עי' ציון222. ב"ח או"ח שם ובכורי יעקב או"ח שם ס"ק א, בד' רס"ג שם., ועוד, שזריזין-מקדימין-למצוות*<b><sup style="color: gray;">280</sup></b>ע"ע. קרבן חגיגה שם; חמדת ימים שם; אמת ליעקב שם.. מהם, יש שכתבו להקיף מיד לאחר הלל*<b><sup style="color: gray;">281</sup></b>קרבן חגיגה שם וחמדת ימים שם., שכיון שזריזין מקדימין למצוות יש להקדים להקיף ככל האפשר<b><sup style="color: gray;">282</sup></b>קרבן חגיגה שם; עי' חמדת ימים שם., ועוד, שכיון שכבר מחזיקים את הלולב בידיהם בשעת ההלל<b><sup style="color: gray;">283</sup></b>ע"ע נטילת לולב., יש לגמור בו גם מצות הקפה<b><sup style="color: gray;">284</sup></b>שו"ת אג"מ או"ח ח"ג סי' צט, לצד זה. ועי"ש שכ' שאם יניח הלולב מידו כדי להתפלל בו תפילת מוסף יהא נראה קצת כמעביר על המצוות., ויש שכתבו להקיף לאחר קריאת-התורה*<b><sup style="color: gray;">285</sup></b>רי"ץ גיאות שם וס' המנהיג שם והאגור שם וטור או"ח שם, בשם רס"ג., כדי שלא להוציא את ספר התורה - שסביבו עושים את ההקפות, לסוברים כן<b><sup style="color: gray;">286</sup></b>עי' ציונים230 ואילך,235 ואילך. טור דלהלן.- שלא לצורך<b><sup style="color: gray;">287</sup></b>טור שם, בד' רס"ג. ואפשר שלדעתו טעם זה עדיף על ההידור של זריזין מקדימין למצוות.. ויש שכתבו להקיף לאחר תפילת מוסף*<b><sup style="color: gray;">288</sup></b>עי' מחז"ו סי' שפא; אבודרהם סדר תפילת סוכות ד"ה תפילת מוסף; ס' המנהגים (קלויזנר) אות נג; ס' המנהגים (טירנא) חג הסוכות; ס' המחכים עמ' 44; סדר היום סדר נטילת הלולב וקריאת התורה; טור או"ח תרס, שכן נוהגים; ב"ח או"ח שם; מטה משה עמוד העבודה ח"ה סי' תתקמח. ועי' סדרע"ג סדר חג הסוכות (ד"ה והושענא) שכ' שאומרים הושענות לאחר תפילת מוסף, אבל לא הזכיר את מנהג ההקפות כלל, ועי' ס' המנהיג שם שהביא דבריו וכ' שכן עמא דבר, והביא אף את מנהג ההקפות., שלדעתם במקדש היו מקיפים לאחר תפילת מוסף<b><sup style="color: gray;">289</sup></b>עי' ציון224. ב"ח שם., ועוד, שההקפות שאנו עושים אינם אלא מנהג, ואין להקדימן לתפילת מוסף, שהיא חובה<b><sup style="color: gray;">290</sup></b>ע"ע מוסף (תפילה). שו"ת אג"מ שם, לצד זה..
<h4>אבל</h4>
אבל - היינו על אביו ואמו כל י"ב חודש<b><sup style="color: gray;">291</sup></b>רמ"א בד"מ או"ח סי' תרס ס"ק ד ובשו"ע שם ב. , ועל שאר קרובים כל שהוא בתוך שלושים<b><sup style="color: gray;">292</sup></b>לבוש או"ח שם; פמ"ג או"ח שם מש"ז ס"ק ב; בכורי יעקב או"ח שם ס"ק ט; אג"מ יו"ד ח"ד סי' סא. ועי' פמ"ג שם שבי' שהן לטעם שבהקפה יש משום שמחה (עי' ציון274), והן לטעם שאבל לא היה מקיף אף במקדש מפני שהוא פרוע ראש (עי' ציון278), יש לאסור כל שלושים יום., ויש אומרים רק בתוך שבעה<b><sup style="color: gray;">293</sup></b>דגול מרבבה שם ס"ב, ע"פ הרמ"א בשו"ע שם שכ': מי שאירע לו אבל בחג (וכ"ה בכלבו סי' קיד). ועי' דגול מרבבה שם, שבי' שלאחר שבעה הרי זה כשמחת מרעות שחייב לפרוע אותה, שמותר לו לשמוח בה (ע"ע אבלות ציון 309).- נחלקו ראשונים ואחרונים אם מקיף: יש שכתבו שאינו מקיף<b><sup style="color: gray;">294</sup></b>כלבו סי' קיד ואר"ח הל' אבל סי' כג; רמ"א בד"מ או"ח סי' תרס ס"ק ד ובשו"ע שם ב; ב"ח או"ח שם; לבוש שם ס"א. ועי' כלבו שם, שאף היושבים עימו אין מקיפים, וצ"ב למי כוונתו, ועי' ב"י או"ח שם שתמה ו, והרמ"א שם לא הביא דבריו בזה, ועי' בכור"י שם ס"ק ט ודברי מלכיאל ח"ב סי' צא, וצ"ב., לפי שבמצות הקפה יש, לדעתם, משום שמחה<b><sup style="color: gray;">295</sup></b>עי' ציון260., ואבל אסור בשמחה<b><sup style="color: gray;">296</sup></b>ע"ע אבלות ציון 253 ואילך. לבוש שם; פמ"ג או"ח שם מש"ז ס"ק ב, ודגול מרבבה שם, ובכורי יעקב שם ס"ק ט, בד' הרמ"א שם. ועי' ב"ח שם וביאור הגר"א שם ס"ק ט, שכ' ג"כ שהטעם מפני שענין ההקפות הוא משום שמחה, אבל אפשר שכוונתם כד' הדברי מלכיאל שבציון298. ועי' שו"ת דברי מלכיאל ח"ב סי' צא שתמה היכן מצינו שאבל יהיה אסור בשמחה של מצוה כזו, ועוד, שלסוברים שבהקפות ישנו טעם נוסף משום זכר ליריחו (עי' ציון245), יקיף האבל מחמת טעם זה., או לפי שענין מצות הקפות הוא משום שמחה לא תקנוה באבל, שהוא עצבואינו שמח בלב שלם<b><sup style="color: gray;">297</sup></b>שו"ת דברי מלכיאל ח"ב סי' צא, בד' הב"ח או"ח שם וביאור הגר"א שם ס"ק ט. וכ"מ קצת ל' הב"ח שם., או לפי שטעם ההקפות הוא משום זכר למקדש<b><sup style="color: gray;">298</sup></b>עי' ציון241., ובמקדש אבל לא היה מקיף, לפי שהוא פרוע ראש, ואסור לו להיכנס בין-האולם-ולמזבח*<b><sup style="color: gray;">299</sup></b>ע"ע, ציון 36 ואילך. ב"ח שם, טעם א. ועי' בכורי יעקב שם ס"ק ט, שתמה מדוע אבל חשוב פרוע ראש, הרי אין חשוב פרוע ראש אלא אם לא גילח ל' יום (ע"ע פרועי ראש). ועי' ב"ח שם וט"ז או"ח שם ס"ק ב, שתמהו לטעם זה שהרי זרים ובעלי מומים מקיפים בזמן הזה, אף שבמקדש לא היו מקיפים, לסוברים כן (עי' ציון206 ואילך, וע"ע בין האולם ולמזבח), ועי' ב"ח שם שתי' שבעל מום וכהן אינו ידוע ומפורסם שהוא כן, ולפיכך יש בהקפתו משום זכר למקדש, מה שאין כן אבל, שניכר לכל שהוא פרוע ראש., או לפי שמי שמקיף הוא שליח של מי שאינו מקיף<b><sup style="color: gray;">300</sup></b>עי' ציון224., ואין ראוי שאבל יהיה שליח של ציבור, לפי שמידת הדין מתוחה עליו<b><sup style="color: gray;">301</sup></b>ט"ז או"ח שם ס"ק ב; ערוה"ש או"ח שם ס"ד. ועי' ט"ז שם, שכ' שטעם זה הוא טעם קלוש. ועי' ערוה"ש שם שביאר, שהיינו לפי שבהקפה אנו מתפללים ומבקשים רחמים, ובט"ז שם לא הזכיר כן. ועי' ערוה"ש שם, שכ' שלטעם זה אם הוא גדול העיר שמוכרח להקיף יקיף, וצ"ב אם אף לשאר הטעמים כ"ה.. ויש שכתבו שאבל מקיף<b><sup style="color: gray;">302</sup></b>ב"י או"ח שם. ועי' סידור יעב"ץ שהובא בכה"ח או"ח שם ס"ק יט, שצידד שהנמנע מלהקיף הפסיד, וכ' שמ"מ הכל לפי המנהג. , שלדעתם אין בהקפות משום שמחה<b><sup style="color: gray;">303</sup></b>שו"ת אג"מ יו"ד ח"ד סי' סא, בד' הב"י שם., או לפי ששמחה של מצוה הותרה לאבל<b><sup style="color: gray;">304</sup></b>לבוש שם, לצד זה..
<h2>סומא</h2>
<b>הגדרת הערך</b> - אדם עיור, לענין חיובו וכשרותו בהלכות שונות
<h3><b>חיובו במצוות</b></h3>
סומא, אם חייב במצוות, נחלקו תנאים: דעת ר' יהודה שפטור<sup style="color: gray;">1</sup>, כשם שהוא פטור לדעתו ממשפטים<sup style="color: gray;">2</sup>, שנאמר: אלה המצות והחקים והמשפטים<sup style="color: gray;">3</sup>, כל שישנו במשפטים ישנו במצוות וחוקים וכל שאינו במשפטים אינו במצוות וחוקים<sup style="color: gray;">4</sup>. ודעת חכמים, החולקים וסוברים שסומא חייב במשפטים<sup style="color: gray;">5</sup> - וכן דעת ר' מאיר<sup style="color: gray;">6</sup> - שחייב גם במצוות<sup style="color: gray;">7</sup>. ומן האחרונים יש שכתבו שמחלוקת ברייתות היא בדעת ר' יהודה אם סומא פטור מכל המצוות<sup style="color: gray;">8</sup>. להלכה כתבו גאונים וראשונים שסומא חייב במצוות<sup style="color: gray;">9</sup>, ויש ראשונים שכתבו להלכה שפטור<sup style="color: gray;">10</sup>, ונדחו דבריהם<sup style="color: gray;">11</sup>.
<h4>פיתח ונסתמא</h4>
סומא שפטור מן המצוות, לסוברים כן<sup style="color: gray;">12</sup>, הוא אפילו מי שהיה פיתח ונסתמא<sup style="color: gray;">13</sup>, שהרי הפטור ממצוות נלמד מפטור סומא ממשפטים<sup style="color: gray;">14</sup>, והפטור ממשפטים נלמד מתוך שאינו בכלל עדים-זוממים*<sup style="color: gray;">15</sup>, ואף פיתח שנסתמא אינו בכלל עדים זוממים<sup style="color: gray;">16</sup>.
<h4>סומא מעיקרו</h4>
סומא שחייב במצוות לסוברים כן<sup style="color: gray;">17</sup>, היינו בין סומא מעיקרו ובין פיתח שנסתמא<sup style="color: gray;">18</sup>. ומן האחרונים יש מי שכתב שסומא מעיקרו פטור מן המצוות לדברי הכל, ולא נתחייב במצוות - מן התורה - לסוברים כן, אלא פיתח שנסתמא<sup style="color: gray;">19</sup>.
<h4>בעין אחת</h4>
סומא בעין אחת הרי הוא ככל ישראל וחייב במצוות לדברי הכל<sup style="color: gray;">20</sup>.
<h4>במצוות לא תעשה</h4>
סומא, לסוברים שפטור מן המצוות<sup style="color: gray;">21</sup>, מן הראשונים והאחרונים יש שכתבו שפטור גם ממצוות לא-תעשה*<sup style="color: gray;">22</sup>, וביארו אחרונים שכיון שלמדו לפוטרו ממצוות מתוך שנאמר: אלה המצות החקים והמשפטים<sup style="color: gray;">23</sup>, הרי שגם מצוות לא תעשה בכלל<sup style="color: gray;">24</sup>. ויש שכתבו שאין סומא פטור אלא ממצוות עשה, אבל חייב בלא תעשה<sup style="color: gray;">25</sup>, שהרי הוא בן דעת ואין הדעת סובלת שפטרתו תורה מכל האיסורים כעבודה-זרה* גלוי-עריות* ושפיכות-דמים* וחילול שבת<sup style="color: gray;">26</sup>, והכתוב שלמדו ממנו לפטור סומא ממצוות נאמר בו: לעשות<sup style="color: gray;">27</sup>, הרי שאין בכלל פטור זה אלא מצוות שיש בהן עשייה<sup style="color: gray;">28</sup>. מן הסוברים שסומא חייב במצוות לא תעשה, יש שפירשו שפטור סומא הוא ממצוות שקיומן בקום ועשה בלבד ולא ממצוות שקיומן בשב ואל תעשה<sup style="color: gray;">29</sup>, ומהם יש שכתבו שמטעם זה סומא מצווה גם בלאו-הבא-מכלל-עשה*, שכן קיומו הוא בשב ואל תעשה<sup style="color: gray;">30</sup>, ויש שנראה מדבריהם שסומא חייב בכל מצוות לא תעשה גם אם קיומן הוא בקום עשה<sup style="color: gray;">31</sup>, וכן יש שצדדו בדעת ראשונים שאף על פי שסומא חייב במצוות לא תעשה, מכל מקום אינו חייב בלאו הבא מכלל עשה<sup style="color: gray;">32</sup>.
<h4>בעשה המנתק לאו</h4>
עשה הבא לניתוקו של לאו-הניתק-לעשה*, יש מן האחרונים שצדדו שסומא חייב בו, לדעתם שסומא חייב במצוות לא-תעשה*<sup style="color: gray;">33</sup>, שכיון שכל עוד שלא קיים הסומא את העשה עדיין הוא עומד בעבירת הלאו, מוטל עליו לקיים את העשה ולנתק את הלאו שהוא מחויב בו<sup style="color: gray;">34</sup>, או שכיון שמצות עשה זו כרוכה בלאו, כל שהוא מחויב בלאו מחויב גם בעשה<sup style="color: gray;">35</sup>.
<h4>במצוות שבן נח חייב בהן</h4>
מצוות שבן-נח* חייב בהן<sup style="color: gray;">36</sup>, כתבו אחרונים בדעת ראשונים, שגם לסוברים שסומא פטור מן המצוות<sup style="color: gray;">37</sup>, הוא חייב בהן<sup style="color: gray;">38</sup> - כשם שסומא בן נח חייב במצוותיו, לדעתם<sup style="color: gray;">39</sup>, שמדרשת הכתוב למעט סומא ממצוות<sup style="color: gray;">40</sup>, לא נתמעטו אלא ישראל<sup style="color: gray;">41</sup> - שאף אם לא נתקדש הסומא בקדושת ישראל בהר סיני, מכל מקום ודאי שהוא בכלל קדושת בן נח<sup style="color: gray;">42</sup>, ולא יתכן שהותר לסומא לרצוח ולנאוף<sup style="color: gray;">43</sup>. ויש שנראה מדבריהם שלסוברים שסומא פטור מן המצוות הוא פטור גם ממצוות שבן נח חייב בהן<sup style="color: gray;">44</sup>.
<h4>באיסורי כרת</h4>
איסורים שחייבים עליהם כרת*, מן האחרונים יש שכתבו שסומא חייב בהם<sup style="color: gray;">45</sup>. ויש שנראה מדבריהם שסומא פטור גם מאיסורים שחייבים עליהם כרת<sup style="color: gray;">46</sup>.
<h4>במצוות הנוהגות קודם מתן תורה</h4>
מצוות שהיו נוהגות קודם מתן תורה יש אחרונים שכתבו שסומא חייב בהן, גם לסוברים שהוא פטור משאר מצוות - כשם שהוא חייב במצוות בני נח, לדעתם<sup style="color: gray;">47</sup> - ולפיכך כתבו שמצות פריה-ורביה*, שנהגה קודם מתן תורה<sup style="color: gray;">48</sup>, סומא חייב בה לדברי הכל<sup style="color: gray;">49</sup>. ומטעם זה צדדו אחרונים שסומא ישנו במצות יבום* והיא דוחה עבורו את לא-תעשה* של אשת-אח* - שהותר במקום יבום<sup style="color: gray;">50</sup> - גם לסוברים שסומא פטור ממצוות עשה וחייב בלא תעשה<sup style="color: gray;">51</sup>, כי מצות יבום תלויה במצות פריה ורביה שהוא חייב בה<sup style="color: gray;">52</sup>.
<h4>באמונות ודעות</h4>
מצוות שענינן אמונות ודעות, מן האחרונים יש שכתבו שסומא חייב בהן, גם לסוברים שפטור מכל המצוות<sup style="color: gray;">53</sup>, שלא פטרתו תורה אלא ממצוות התלויות במעשה, או גם בהמנעות ממעשה לסוברים כן<sup style="color: gray;">54</sup>, אבל לענין מצוות התלויות באמונה, הן בתורה שבכתב והן בתורה שבעל פה ובדברי חכמים, דינו ככל ישראל<sup style="color: gray;">55</sup>.
<h4>במצוות שמחמת נס</h4>
מצוות שעיקרן זכרון לנס - שנשים חייבות בהן גם אם הזמן גרמן מפני שאף הן היו באותו הנס<sup style="color: gray;">56</sup> - נראה מדברי ראשונים, וכן כתבו אחרונים בדעת ראשונים, שסומא, לסוברים שפטור ממצוות<sup style="color: gray;">57</sup>, אף על פי שאף הוא באותו הנס הרי הוא פטור מהן<sup style="color: gray;">58</sup>, ומן האחרונים יש שביארו הטעם שכיון שהסומא פטור מכל המצוות ואינו בן חיוב כלל הרי שגם חובת קביעת המצוה לזכר הנס אינה נוהגת בו<sup style="color: gray;">59</sup>. ויש אחרונים שנראה מדבריהם שסומא חייב במצוות ששייך בהן הטעם שאף הוא היה באותו הנס<sup style="color: gray;">60</sup>.
<h4>מצוות שבין אדם לחבירו</h4>
מצוות שבין אדם לחבירו יש שצדדו שסומא חייב בהן לדברי הכל<sup style="color: gray;">61</sup>. ויש אחרונים שנראה מדבריהם שדין מצוות שבין אדם לחבירו כדין שאר מצוות<sup style="color: gray;">62</sup>.
<h4>חיובו מדבריהם</h4>
מדבריהם, יש ראשונים שכתבו שסומא חייב במצוות לדברי הכל<sup style="color: gray;">63</sup>, שכיון שאינו חייב מן התורה בשום מצוה, אם יניחוהו חכמים כך, יהיה - או ייראה<sup style="color: gray;">64</sup> - כגוי שאינו נוהג בתורת ישראל כלל<sup style="color: gray;">65</sup>, או שכיון שהוא מין בן חיוב - ואינו דומה לאשה במצוות עשה שהזמן גרמן שאינה מין בן חיוב ולפיכך לא חייבוה<sup style="color: gray;">66</sup> - החמירו בו חכמים לחייבו<sup style="color: gray;">67</sup>. ויש ראשונים סוברים שסומא פטור מן המצוות אפילו מדבריהם<sup style="color: gray;">68</sup>. ויש שכתבו שפיקח שנסתמא חייבוהו חכמים במצוות - שלא יהיה כגוי<sup style="color: gray;">69</sup> - לפי שכבר בא לידי חיוב, ואפילו נסתמא כשהוא קטן, ראוי היה לבא לידי חיוב, אבל סומא מעיקרו שלא היה ראוי מעולם לבא לידי חיוב פטור ממצוות גם מדבריהם<sup style="color: gray;">70</sup>. על חיוב סומא מדבריהם במצוות שהוא פטור מהן גם לסוברים שחייב בשאר מצוות, עי' להלן<sup style="color: gray;">71</sup>.
<h4>במצוות שמדבריהם</h4>
מצוות שמדברי סופרים, אם סומא חייב בהן, לסוברים שפטור מן המצוות<sup style="color: gray;">72</sup>, נחלקו ראשונים ואחרונים: יש ראשונים שנראה שסוברים, לדעתם שלא חייבו חכמים את הסומא במצוות<sup style="color: gray;">73</sup>, שסומא פטור גם ממצוות שמדבריהם<sup style="color: gray;">74</sup>. ויש ראשונים ואחרונים הסוברים, לדעתם שחייבו חכמים את הסומא במצוות<sup style="color: gray;">75</sup>, שסומא חייב במצוות שמדבריהם<sup style="color: gray;">76</sup>. ויש ראשונים שנראה מדבריהם, שאף שלא חייבו חכמים את הסומא במצוות שמן התורה, לדעתם, מכל מקום במצוות שמדברי סופרים חייבו גם את הסומא, שאם יהיה פטור גם ממצוות שמדבריהם יהיה חשוב כגוי<sup style="color: gray;">77</sup>. ומן האחרונים יש שדנו שאף אם חייבו חכמים את הסומא במצוות שמן התורה אפשר שלא חייבוהו במצוות שמדבריהם, שאין עושים תקנתא-לתקנתא*, ומאחר שהמצוה עצמה מדבריהם וחיובו של סומא במצוות אף הוא מדבריהם הרי זו כתקנה לתקנה<sup style="color: gray;">78</sup>. על מצות הגדה* בזמן הזה, שהיא מדבריהם לסוברים כן, אם חייבו בה חכמים את הסומא, לסוברים שהוא חייב בשאר מצוות ופטור ממצות הגדה בזמן הבית שהיא מן התורה, עי' להלן<sup style="color: gray;">79</sup>.
<h4>בברכות הנהנין</h4>
ברכות-הנהנין*, לסוברים שסומא פטור מן המצוות<sup style="color: gray;">80</sup>, כתבו ראשונים שהוא פטור מהן<sup style="color: gray;">81</sup>. ומן האחרונים יש שצדדו - לדעת הסוברים שסומא חייב במצוות לא תעשה<sup style="color: gray;">82</sup> - שמאחר שהנהנה מן העולם הזה בלא ברכה כאילו מעל<sup style="color: gray;">83</sup>, חייב סומא בברכות הנהנין<sup style="color: gray;">84</sup>. על חיובו של סומא בברכות-השחר* ע"ע ברכות השחר<sup style="color: gray;">85</sup>.
על איסור לא-תאכילום* אם נוהג בסומא לסוברים שהוא פטור מן המצוות, ע"ע<sup style="color: gray;">86</sup>.
על מצות לא-תסור*, אם סומא חייב בה גם לסוברים שהוא פטור משאר מצוות לא תעשה, ע"ע לא תסור<sup style="color: gray;">87</sup>.
<h4>רשאי לקיים מצוות</h4>
סומא, אף לסוברים שפטור מן המצוות<sup style="color: gray;">88</sup>, הרי הוא רשאי לקיים מצוות<sup style="color: gray;">89</sup>, ואף מידת חסידות יש בכך<sup style="color: gray;">90</sup>, ונוטל עליהן שכר<sup style="color: gray;">91</sup>, ואף על פי שכל-הפטור-מן-הדבר-ועושהו* נקרא הדיוט<sup style="color: gray;">92</sup>, פירשו ראשונים שלא נאמר כן אלא בדבר שאינו מצוה כלל<sup style="color: gray;">93</sup>, שכל העושה כיוצא בזה פטור ממנו<sup style="color: gray;">94</sup>, אבל סומא שעושה מצוות התורה כתקנן אף על פי שלא נצטוה בהן מקבל עליהן שכר<sup style="color: gray;">95</sup>. ויש ראשונים שכתבו שלא נאמר שנקרא הדיוט אלא כשעושה מה שאין אחרים עושים, שיש בכך יוהרא, אבל סומא המקיים מצוות ששאר ישראל מקיימים אותן, אין בכך יוהרא ולפיכך מותר<sup style="color: gray;">96</sup>. ויש שכתבו בדעת ראשונים שסומא הוא בכלל המצוות אלא שאינו מחויב בהן, ולפיכך אף על פי שאינו נענש על ביטולן הוא מקבל שכר על קיומן<sup style="color: gray;">97</sup>. ומן האחרונים יש שכתבו הטעם שסומא רשאי לקיים מצוות שכיון שהוא פטור מכל המצוות כגוי רשאי להחמיר על עצמו<sup style="color: gray;">98</sup>. בטעם שאין הסומא עובר בבל-תוסיף* כשהוא מקיים מצוות שאינו חייב בהן, יש ראשונים שכתבו שכיון ששאר בני אדם חייבים אף הוא אינו עובר בבל תוסיף, כי קולא היא שהקילה בו תורה לפוטרו<sup style="color: gray;">99</sup>. ויש שכתבו שכיון שאינו מחוייב גם במצוות לא תעשה, לדעתם<sup style="color: gray;">100</sup>, אינו צריך לחוש ללאו של בל תוסיף ומותר לו לקיים מצוות<sup style="color: gray;">101</sup>. ומן האחרונים יש שכתבו שאין בל תוסיף אלא במי שמוסיף על מצוות שהוא חייב בהן, אבל סומא שהוא פטור מכל המצוות אין שייך בו בל תוסיף<sup style="color: gray;">102</sup>.
<h4>לברך על מצוות</h4>
סומא, לסוברים שהוא חייב במצוות מדבריהם<sup style="color: gray;">103</sup>, כתבו ראשונים שמברך עליהן ברכת-המצוות*, שהרי מברכים על מצוות שמדבריהם<sup style="color: gray;">104</sup>. ומן האחרונים יש שכתבו בדעת ראשונים, שאף אם סומא חייב במצוות מדבריהם אינו רשאי לברך עליהן<sup style="color: gray;">105</sup>, שהרי מצוות שמדבריהם מברכים עליהן "וציונו" משום שנצטוינו בהן מ"לא תסור"<sup style="color: gray;">106</sup>, וסומא, מאחר שמן התורה הוא פטור ממצוות, ואף ממצוות לא תעשה, לדעתם<sup style="color: gray;">107</sup>, אינו מצווה ב"לא תסור" ואינו יכול לברך<sup style="color: gray;">108</sup>. לסוברים שסומא פטור מן המצוות גם מדבריהם<sup style="color: gray;">109</sup>, אם רשאי לברך ברכת המצוות, וכן אם רשאי לברך ברכות קריאת-שמע* ושמנה-עשרה* וכיוצא בהן שהוא פטור מהן לדעתם, ע"ע ברכה שאינה צריכה.
<h4>סומא בן נח</h4>
סומא בן-נח*, כתבו אחרונים שחייב לדברי הכל בשבע מצוות בני נח, שהרי לא מצינו בו דרשה לפטור<sup style="color: gray;">110</sup>, ויש אחרונים שנראה מדבריהם שלסוברים שסומא פטור ממצוות אף סומא בן נח פטור<sup style="color: gray;">111</sup>.
<h3><b>חיובו בעונשים ובמשפטים</b></h3>
<h4>בושת</h4>
סומא המבייש את חבירו, אם חייב בתשלומי בושת*, נחלקו תנאים: ר' יהודה פוטר<sup style="color: gray;">112</sup>, וחכמים מחייבים<sup style="color: gray;">113</sup>. טעמו של ר' יהודה מגזירה-שוה*, שנאמר בעדים-זוממים*: ולא תחוס עינך<sup style="color: gray;">114</sup>, ונאמר בדין בושת: לא תחוס עינך<sup style="color: gray;">115</sup>, מה להלן סומים לא, שסומא אינו נעשה עד<sup style="color: gray;">116</sup>, אף כאן סומים לא<sup style="color: gray;">117</sup>. ויש מן הראשונים שכתבו שלאחר שדרש ר' יהודה לפטור סומא מכל המשפטים<sup style="color: gray;">118</sup>, שוב אינו צריך דרשה מיוחדת לפטור מבושת, והיא בכלל המשפטים שסומא פטור מהם<sup style="color: gray;">119</sup>. הלכה שסומא שבייש חייב<sup style="color: gray;">120</sup>. ויש שצדדו בדעת ראשונים להלכה שסומא שבייש פטור<sup style="color: gray;">121</sup>.
<h4>בייש כשהיה פיתח</h4>
פיתח שנתחייב בתשלומי בושת ונסתמא - לסוברים שסומא שבייש פטור<sup style="color: gray;">122</sup> - כתבו אחרונים שאינו נפטר מתשלומים<sup style="color: gray;">123</sup>.
<h4>גלות</h4>
חיוב גלות* אם נוהג בסומא, נחלקו תנאים: ר' יהודה פוטר<sup style="color: gray;">124</sup>, שנאמר: בלא ראות<sup style="color: gray;">125</sup>, להוציא את הסומא<sup style="color: gray;">126</sup>, שאינו רואה בשום מקום<sup style="color: gray;">127</sup>, ור' מאיר מחייב<sup style="color: gray;">128</sup>, שהוא דורש: בלא ראות, לרבות את הסומא<sup style="color: gray;">129</sup>. להלכה כתבו ראשונים שסומא פטור מגלות מפני שהוא קרוב לאונס<sup style="color: gray;">130</sup>, וכתבו אחרונים בדעתם שאף שמפטור סומא מגלות למד ר' יהודה לפוטרו מכל המצוות<sup style="color: gray;">131</sup>, ואין הלכה כמותו, לסוברים כן<sup style="color: gray;">132</sup>, מכל מקום בדין גלות עצמו מאחר שהסומא קרוב לאונס הלכה כר' יהודה שפטור<sup style="color: gray;">133</sup>. ויש ראשונים שכתבו להלכה שסומא חייב בגלות<sup style="color: gray;">134</sup>.
<h4>מלקות ומיתות בית דין</h4>
חיובי מלקות ומיתות בית דין, אם נוהגים בסומא, נחלקו תנאים: ר' יהודה פוטר<sup style="color: gray;">135</sup>, מגזירה-שוה*, שנאמר בדין גלות: הרֹצח<sup style="color: gray;">136</sup>, ונאמר בדין מיתות בית דין: רֹצח<sup style="color: gray;">137</sup>, מה גלות אינה נוהגת בסומא, לדעתו<sup style="color: gray;">138</sup>, אף מיתות בית דין אינן נוהגות בו, ונאמר בדין מיתות בית דין: רשע<sup style="color: gray;">139</sup>, ובדין חיוב מלקות: רשע<sup style="color: gray;">140</sup>, מה מיתות בית דין אינן נוהגות בסומא אף מלקות אינן נוהגות בו<sup style="color: gray;">141</sup>. וחכמים - והיא דעת ר' מאיר<sup style="color: gray;">142</sup> - מחייבים<sup style="color: gray;">143</sup>, לדעתם שסומא חייב גם בגלות<sup style="color: gray;">144</sup>, או שאף אם סומא פטור מגלות אין למדים מכך לפוטרו ממלקות ומיתות בית דין<sup style="color: gray;">145</sup>. להלכה כתבו ראשונים ואחרונים שסומא חייב במלקות ומיתות בית דין<sup style="color: gray;">146</sup>.
<h4>כרת</h4>
חיוב כרת, כתבו אחרונים שאינו נוהג בסומא לסוברים שעונש מלקות אינו נוהג בו<sup style="color: gray;">147</sup>.
<h4>סומא בשעת הדין</h4>
מי שבעודו פיתח עבר עבירה שחייבים עליה מלקות או גלות או מיתת בית דין, ונסתמא קודם שהעמידוהו בדין - לסוברים שסומא פטור ממלקות, מגלות וממיתת בית דין<sup style="color: gray;">148</sup> - כתבו אחרונים שאינו נפטר מעונשו<sup style="color: gray;">149</sup>. ויש מן האחרונים שהסתפקו במי שנתסמא קודם שחייבוהו מיתת בית דין אם מחייבים אותו בהיותו סומא<sup style="color: gray;">150</sup>.
<h4>עונשי מצוות שמחויב בהן</h4>
סומא פטור מעונשים - לסוברים כן - גם כשעבר על מצוות שהוא מחויב בהן<sup style="color: gray;">151</sup>, ולפיכך כתבו אחרונים שגם מצוות שבן-נח* חייב בהן, שסומא חייב בהן אפילו לסוברים שפטור משאר מצוות לדעתם<sup style="color: gray;">152</sup>, מכל מקום אם עבר עליהם הסומא אינו נענש<sup style="color: gray;">153</sup>. ויש מן האחרונים שצדדו בדעת ראשונים שגם אם סומא פטור מעונשים בית דין רשאים להענישו אם ירצו<sup style="color: gray;">154</sup>.
<h4>משפטים</h4>
משפטים - והיינו דיני ממונות<sup style="color: gray;">155</sup> - אם נוהגים בסומא, נחלקו תנאים: ר' יהודה פוטר<sup style="color: gray;">156</sup>, שנאמר: ושפטו העדה בין המכה ובין גאל הדם על המשפטים האלה<sup style="color: gray;">157</sup>, כל שישנו במכה וגואל הדם ישנו במשפטים, וסומא שאינו במכה ובגואל הדם - והיינו שפטור לדעתו ממיתות בית דין<sup style="color: gray;">158</sup>, ויש מפרשים דהיינו שפטור לדעתו מדין בושת* כשהכה את חבירו<sup style="color: gray;">159</sup>, ומדין גלות*<sup style="color: gray;">160</sup> - אינו במשפטים<sup style="color: gray;">161</sup>. וחכמים - המחייבים סומא במיתות בית דין<sup style="color: gray;">162</sup>, בבושת<sup style="color: gray;">163</sup> ובגלות<sup style="color: gray;">164</sup> - מחייבים<sup style="color: gray;">165</sup>. הלכה שסומא חייב במשפטים<sup style="color: gray;">166</sup>.
<h4>לדון אותו ולהזדקק לדינו</h4>
בגדר מה שסומא אינו במשפטים, לסוברים כן<sup style="color: gray;">167</sup>, יש ראשונים שכתבו שאין דנים אותו ואין חייבים להזדקק לדינו<sup style="color: gray;">168</sup>. ומן האחרונים יש שכתבו בדעתם שמכל מקום בית דין רשאים להזדקק לדינו<sup style="color: gray;">169</sup>.
על כשרותו של סומא בשתי עיניו, או בעינו אחת, לדון, ע"ע בית דין<sup style="color: gray;">170</sup>. על כשרותו של סומא לשמש דיין בחליצה*, ע"ע<sup style="color: gray;">171</sup>. על סמיכת חכם סומא לדון ולהורות, ע"ע סמיכה (חכמים).
<h4>סומא כבריא</h4>
הסומא - לסוברים שחייב במשפטים, שהלכה כמותם<sup style="color: gray;">172</sup> - הרי הוא כבריא לכל דבר תביעת הלואה - ולכל טענה<sup style="color: gray;">173</sup> - ונשבע בכל מיני שבועות, ונשבעים על טענתו<sup style="color: gray;">174</sup>, שהרי הוא בן דעת<sup style="color: gray;">175</sup>, והוא מבחין בקול ויכול לדעת מי הלוהו ולמי הלוה ולתבוע או להשבע על פי ידיעתו זו<sup style="color: gray;">176</sup>.
<h4>משפטי בן נח</h4>
משפטים שסומא פטור מהם, לסוברים כן<sup style="color: gray;">177</sup>, יש מן האחרונים שביארו - לדעתם שסומא חייב במצוות בני נח לדברי הכל<sup style="color: gray;">178</sup> - שהם משפטים הנוהגים בישראל ואינם נוהגים בבני נח, אבל משפטים שבן-נח* חייב בהם - ש"דינים" הם משבע מצוות בני נח<sup style="color: gray;">179</sup>, ובכלל זה משפטי ממונות לסוברים כן<sup style="color: gray;">180</sup>, והיינו חוקים נימוסיים כמשפט היושר, לסוברים כן<sup style="color: gray;">181</sup> - אף סומא חייב בהם לדברי הכל<sup style="color: gray;">182</sup>.
<h4>מקחו ממכרו ומתנותיו</h4>
הסומא הוא כבריא לכל דבר במקחו ובממכרו ובמתנותיו<sup style="color: gray;">183</sup>.
<h4>בקידושין וגירושין</h4>
הסומא, גם לסוברים שפטור מן המצוות<sup style="color: gray;">184</sup>, קידושיו קידושין<sup style="color: gray;">185</sup>, וגירושיו גירושין<sup style="color: gray;">186</sup>. וכן אשה סומה קידושיה קידושין ואסורה לאחרים משום אשת איש<sup style="color: gray;">187</sup>. ויש מי שכתבו לסוברים שסומא פטור מן המצוות, שקידושיו אינם קידושין<sup style="color: gray;">188</sup>.
<h4>הקדשו ותרומתו</h4>
הסומא, גם לסוברים שפטור מן המצוות<sup style="color: gray;">189</sup>, הקדשו ותרומתו חלים<sup style="color: gray;">190</sup>.
<h4>בעדות</h4>
סומא פסול לעדות<sup style="color: gray;">191</sup>, שנאמר: והוא עד או ראה<sup style="color: gray;">192</sup>, פרט לסומא<sup style="color: gray;">193</sup>. ואף אם הוא מכיר את הקול ויודע את האנשים פסול<sup style="color: gray;">194</sup>, שנאמר: והוא עד או ראה, מי שראוי לראות הוא שמעיד<sup style="color: gray;">195</sup>. ופסול גם לעדות המתקיימת בידיעה בלא ראייה<sup style="color: gray;">196</sup>, שנאמר: או ראה או ידע<sup style="color: gray;">197</sup>, מי שאתה קורא בו "או ראה" אתה קורא בו "או ידע" ומי שאין אתה קורא בו "או ראה" אין אתה קורא בו "או ידע"<sup style="color: gray;">198</sup>, ויש שכתבו הטעם שכיון שאינו ראוי לעדויות התלויות בראייה אינו ראוי לשום עדות<sup style="color: gray;">199</sup>. ואפילו ראה עדות בעודו פיתח ונסתמא, פסול להעיד<sup style="color: gray;">200</sup>, שפסול סומא לעדות הוא פסול הגוף, וכיון שסופו בפסלות, גם אם היתה תחילתו בכשרות פסול<sup style="color: gray;">201</sup>. ויש מן הראשונים שכתבו שפסולו של סומא להעיד על מה שראה בעודו פיתח הוא רק בעדויות שצריך בהן כיוון, כגון שמעיד על קרקע ובכיוון המיצרים נודע לנו על איזו קרקע מעיד, וכן בגלימה במדת ארך ורוחב, וכן בחתיכת כסף במדת המשקלות, שאין סומכים על כיוון זה ומאחר שאינו יכול לומר בבירור זהו הדבר שאני מעיד עליו פסול, אבל בדברים שאין צריכים בהם לשום כיוון אלא להודעה על מה שהיה, כגון שמעיד שבפניו, בעודו פיתח, הלוה פלוני לפלוני מנה או שחבל בו, כשר, מאחר שהוא בן דעת<sup style="color: gray;">202</sup>, ומהם יש שצדדו שעדויות שאינן צריכות כיוון, סומא שנתפתח פסול בהן מדבריהם, כל שיש לחשוש שאם יכשירוהו יבואו להכשירו גם לעדויות הצריכות כיוון<sup style="color: gray;">203</sup>. כהה עינים עד שאינו יכול להבחין בין אנשים כשהוא מסתכל בהם, כתבו ראשונים שהוא בכלל סומא לענין פסולו לעדות<sup style="color: gray;">204</sup>. סומא בעינו אחת כשר לעדות<sup style="color: gray;">205</sup>, שהוא בכלל "או ראה" שהרי רואה הוא<sup style="color: gray;">206</sup>.
על חיוב המבייש את הסומא, ע"ע בושת<sup style="color: gray;">207</sup>.
<h3><b>במצוות מסוימות</b></h3>
<h4>ראייה</h4>
סומא פטור מן הראיה*<sup style="color: gray;">208</sup> - גם לסוברים שחייב בשאר מצוות<sup style="color: gray;">209</sup> - שנאמר: שלש רגלים<sup style="color: gray;">210</sup>, פרט לסומא<sup style="color: gray;">211</sup>, שאינו רואה את הדרך ואינו יכול לעלות לעזרה ברגליו ללא עזרת אחרים<sup style="color: gray;">212</sup>. ואפילו סומא בעין אחת אמר ר' יוחנן בן דהבאי בשם ר' יהודה שפטור מן הראיה<sup style="color: gray;">213</sup>, שנאמר: יֵרָאה<sup style="color: gray;">214</sup>, כדרך שבא לֵירָאות כך בא לִרְאות<sup style="color: gray;">215</sup> - שדורשים מקרא ומסורת<sup style="color: gray;">216</sup>, וכיון שלא נכתב "יֵירָאה" בשני יודי"ם, משמע גם "יִרְאה"<sup style="color: gray;">217</sup> - מה ליראות בשתי עיניו - שהאדם בא להיראות לפני המקום בשתי עיניו של מקום<sup style="color: gray;">218</sup>, שנאמר: עיני ה' אלהיך בה<sup style="color: gray;">219</sup>, ויש מפרשים שהאדם בא להיראות בפני הכהנים בשתי עיניהם, שכהן סומא באחת מעיניו פסול משום בעל-מום*<sup style="color: gray;">220</sup> - אף לראות - והיינו שבא האדם לראות המקום<sup style="color: gray;">221</sup>, או את הכהנים<sup style="color: gray;">222</sup> - בשתי עיניו<sup style="color: gray;">223</sup>. ויש שכתבו הדרשה מן הכתוב: בבוא כל ישראל לֵרָאות<sup style="color: gray;">224</sup>, כשם שהם באים להראות לפני ה' כך הם באים לראות הדר קדשו ובית שכינתו, להוציא סומא, שאפילו נסמית עינו אחת אין ראייתו שלימה<sup style="color: gray;">225</sup>. ויש תנאים חולקים וסוברים שסומא בעין אחת חייב בראיה<sup style="color: gray;">226</sup>, משום שאינם דורשים כלל מ"יֵרָאה" לפטור סומא<sup style="color: gray;">227</sup>, או שדורשים מ"יֵרָאה" רק לפטור סומא בשתי עיניו<sup style="color: gray;">228</sup>. הלכה שסומא בעין אחת פטור מן הראייה<sup style="color: gray;">229</sup>.
<h4>חגיגה</h4>
סומא הפטור מן הראיה*<sup style="color: gray;">230</sup>, פטור גם מן החגיגה*, שכל הפטור מן הראייה פטור מן החגיגה<sup style="color: gray;">231</sup>, ויש מן האחרונים שצדדו בדעת ראשונים שסומא חייב בחגיגה<sup style="color: gray;">232</sup>.
<h4>הקהל</h4>
סומא הפטור מן הראיה* פטור גם מהקהל*<sup style="color: gray;">233</sup>, שכן דרשו בגזירה-שוה* ראיה ראיה, שכל הפטור מן הראייה פטור מהקהל<sup style="color: gray;">234</sup>.
<h4>סמיכה</h4>
סמיכה* על הקרבן אינה נוהגת בסומא<sup style="color: gray;">235</sup>. ובטעם הדבר נחלקו אמוראים, יש אומרים שסמיכת כל הקרבנות נלמדת מסמיכת זקני העדה על פר-העלם-דבר-של-צבור*, וכשם שדייני הסנהדרין הסומכים על פר העלם דבר של ציבור אין בהם סומא, שסומא פסול לסנהדרין<sup style="color: gray;">236</sup>, כך סמיכת כל קרבן אינה נוהגת בסומא, ויש אומרים שסמיכת כל הקרבנות נלמדת מסמיכה על קרבנות ראיה*, וכשם שסומא פטור מן הראייה<sup style="color: gray;">237</sup>, כך סמיכת כל הקרבנות אינה נוהגת בו<sup style="color: gray;">238</sup>. ופירשו אחרונים שכיון שנאמר בסמיכה: לפני ה'<sup style="color: gray;">239</sup>, למדו מסמיכת פר העלם דבר של ציבור שנאמר בה: לפני ה'<sup style="color: gray;">240</sup>, או מראייה שנאמר בה: את פני ה'<sup style="color: gray;">241</sup>, שסומא שאין לו עין לראות שהוא עומד לפני ה' אינו בסמיכה<sup style="color: gray;">242</sup>. סומא בעין אחת, מבואר מדברי ראשונים שסומך<sup style="color: gray;">243</sup>, ומן האחרונים יש שכתבו שלדעת הסוברים שסומא אינו בסמיכה משום שלמדוה מפר העלם דבר של ציבור<sup style="color: gray;">244</sup>, אף סומא בעינו אחת אינו סומך, כשם שהוא פסול לסנהדרין<sup style="color: gray;">245</sup>, ולדעת הסוברים שלמדוה מראייה<sup style="color: gray;">246</sup>, דין סומא באחת מעיניו תלוי במחלוקת תנאים, לסוברים שהוא חייב בראייה<sup style="color: gray;">247</sup>, אף סמיכה נוהגת בו, ולר' יהודה שפטור מראייה<sup style="color: gray;">248</sup>, אף סמיכה אינה נוהגת בו<sup style="color: gray;">249</sup>.
<h4>הגדה</h4>
הגדה*, אם סומא חייב בה, נחלקו אמוראים: דעת רב אחא בר יעקב שסומא פטור מהגדה - גם לסוברים שהוא חייב בשאר מצוות<sup style="color: gray;">250</sup> - שנאמר: בעבור זה<sup style="color: gray;">251</sup> - שייחדו את המצה והמרור בראיית העין<sup style="color: gray;">252</sup> - פרט לסומא<sup style="color: gray;">253</sup>, ויש אומרים שגזירה-שוה* היא מבן-סורר-ומורה* שנאמר בו: בננו זה<sup style="color: gray;">254</sup>, מה בן סורר ומורה אינו נוהג במי שאביו או אמו סומים<sup style="color: gray;">255</sup>, אף הגדה אין סומא חייב בה<sup style="color: gray;">256</sup>. ודעת רב יוסף ורב ששת, שהיו מוציאים את בני ביתם באמירת ההגדה אף על פי שהיו סומים<sup style="color: gray;">257</sup>, שלא נאמר "בעבור זה" אלא ללמד שבעבור גאולתנו נאכלים המצה והמרור<sup style="color: gray;">258</sup>, או שצריך לומר את ההגדה בליל ט"ו בניסן כשמצה ומרור מונחים לפניו<sup style="color: gray;">259</sup>, אבל סומא חייב<sup style="color: gray;">260</sup>, והרי המצה והמרור לפניו ויכול ליטלם ולהגביהם<sup style="color: gray;">261</sup>. לסוברים שסומא פטור מהגדה*, יש ראשונים שכתבו שמכל מקום הוא חייב בה מדבריהם<sup style="color: gray;">262</sup>, כשם שלסוברים שסומא פטור מכל המצוות<sup style="color: gray;">263</sup>, חייבוהו בהן חכמים, לדעתם<sup style="color: gray;">264</sup>, ויש שכתבו שפטור גם מדבריהם<sup style="color: gray;">265</sup>, מהם שסוברים שגם אם סומא פטור מכל המצוות לא חייבוהו בהן חכמים<sup style="color: gray;">266</sup>, ומהם שכתבו שאף אם לסוברים שסומא פטור מכל המצוות חייבוהו בהן חכמים, היינו משום שחששו שלא יהיה כגוי<sup style="color: gray;">267</sup>, אבל לסוברים שהוא חייב בשאר מצוות ופטור מהגדה שהיא מצוה אחת, לא הוצרכו חכמים לחייבו<sup style="color: gray;">268</sup>, ויש שצדדו שבשעה שחיוב הגדה מן התורה, והיינו בזמן הבית, או אף בזמן הזה, לסוברים שמצה בזמן הזה מן התורה<sup style="color: gray;">269</sup>, לא חייבו חכמים את הסומא, כי מאחר שהוא פטור מן התורה לסוברים כן, אם יחייבוהו יעבור בבל-תוסיף* - לדעתם שיש "בל תוסיף" בהוספת אישים<sup style="color: gray;">270</sup> - אבל כשחיוב ההגדה הוא מדבריהם, והיינו בזמן הזה לסוברים שמצה בזמן הזה מדבריהם<sup style="color: gray;">271</sup>, מאחר שאין זה זמן החיוב מן התורה אין בהוספה על החיוב משום בל תוסיף - שאין חיוב בל תוסיף אלא בשעת חיוב המצוה, לסוברים כן<sup style="color: gray;">272</sup> - ולפיכך חייבו חכמים גם את הסומא<sup style="color: gray;">273</sup>. לסוברים שסומא פטור מכל המצוות<sup style="color: gray;">274</sup>, כתבו ראשונים שפטור גם מהגדה<sup style="color: gray;">275</sup>. ומן האחרונים יש שכתבו שאף אם סומא פטור מכל המצוות אפשר שחייב בהגדה<sup style="color: gray;">276</sup>, מפני שאף הוא היה באותו הנס<sup style="color: gray;">277</sup>, או מפני שאסור באכילת חמץ, לסוברים שחייב במצוות לא תעשה<sup style="color: gray;">278</sup>, וכל שישנו בבל תאכל חמץ ישנו בקום אכול מצה<sup style="color: gray;">279</sup>, והוא הדין במצות הגדה<sup style="color: gray;">280</sup>. הלכה שסומא חייב בהגדה<sup style="color: gray;">281</sup>, ויש שכתבו, לדעתם להלכה שסומא פטור מכל המצוות<sup style="color: gray;">282</sup>, שאינו חייב בה אלא מדבריהם<sup style="color: gray;">283</sup>. על סומא, לסוברים שהוא פטור מהגדה לגמרי או שחייב בה מדבריהם, אם יכול להוציא אחרים, בזמן הבית, שחיוב הגדה מן התורה, או בזמן הזה לסוברים שחיובה מדבריהם, ע"ע שומע כעונה.
<h4>אכילת מצה</h4>
אכילת-מצה*, אם סומא חייב בה - לסוברים שחייב בשאר מצוות<sup style="color: gray;">284</sup> - נחלקו ראשונים בדעת אמוראים: יש שכתבו שכשם שנחלקו אמוראים אם סומא חייב בהגדה*<sup style="color: gray;">285</sup>, כך נחלקו באכילת מצה<sup style="color: gray;">286</sup>. ויש שכתבו שלגבי אכילת מצה ומרור דין סומא ככל אדם<sup style="color: gray;">287</sup>. לסוברים שסומא פטור מכל המצוות<sup style="color: gray;">288</sup>, יש שכתבו שמכל מקום חייב באכילת מצה, שכן הוא חייב באיסור חמץ, לדעתם שהוא חייב במצוות לא תעשה<sup style="color: gray;">289</sup>, וכל שישנו בבל תאכל חמץ ישנו בקום אכול מצה<sup style="color: gray;">290</sup>.
<h4>סוכה</h4>
סוכה*, סומא חייב בה<sup style="color: gray;">291</sup> - לסוברים שחייב בשאר מצוות<sup style="color: gray;">292</sup> - ואף על פי שנאמר בטעם המצוה "למען ידעו דרתיכם" וגו'<sup style="color: gray;">293</sup>, ולמדו שצריך שיהיה הסכך ניכר לעיני היושבים בסוכה, לסוברים כן<sup style="color: gray;">294</sup>, מכל מקום אין דורשים טעמא-דקרא* לקולא<sup style="color: gray;">295</sup>, לפטור את מי שאין הטעם שייך בו, ועוד, שגם "ידעו דרתיכם" שייך בסומא כשיראו אחרים שהוא יושב בסוכה<sup style="color: gray;">296</sup>.
<h4>ציצית</h4>
כסות סומא, אמרו בתלמוד, וכן פסקו ראשונים, שחייבת בציצית<sup style="color: gray;">297</sup> - לסוברים שסומא חייב בשאר המצוות<sup style="color: gray;">298</sup> - ומה שנאמר בציצית: וראיתם אתו<sup style="color: gray;">299</sup>, נחלקו תנאים: דעת חכמים שלא מיעט הכתוב כלל ציצית שאין רואים אותה<sup style="color: gray;">300</sup>, ואפילו כסות לילה חייבת וכל שכן כסות סומא שישנה בראייה אצל אחרים<sup style="color: gray;">301</sup>, ודעת ר' שמעון שמיעט הכתוב כסות לילה, ומכל מקום כסות סומא שישנה בראייה אצל אחרים חייבת, שנאמר: אשר תכסה בה<sup style="color: gray;">302</sup>, לרבות כסות סומא<sup style="color: gray;">303</sup>. ובספרי דרשו: והיה לכם לציצת<sup style="color: gray;">304</sup>, לרבות כסות סומא<sup style="color: gray;">305</sup>. ובמדרש דרשו: למען תזכרו<sup style="color: gray;">306</sup>, לרבות זכירה למי שאינו רואה<sup style="color: gray;">307</sup>. ומן הגאונים והראשונים יש שכתבו שסומא פטור מן הציצית, שנאמר: וראיתם אתו<sup style="color: gray;">308</sup>, פרט לסומא<sup style="color: gray;">309</sup>, ויש שכתבו בדעת ראשונים שסומא אינו מצווה בציצית ואינו מקיים מצוה בלבישתה ומכל מקום כסותו חייבת ואסור לו ללובשה בלא ציצית<sup style="color: gray;">310</sup>. לסוברים שסומא פטור מכל המצוות<sup style="color: gray;">311</sup>, כתבו ראשונים שפטור גם מציצית<sup style="color: gray;">312</sup>, ומן האחרונים יש שצדדו, לדעתם שסומא שחייב במצוות לא תעשה לדברי הכל<sup style="color: gray;">313</sup>, שחייב, שהוקשה ציצית לכלאי-בגדים<sup style="color: gray;">314</sup>, וכשם שחייב בשעטנז כן חייב בציצית<sup style="color: gray;">315</sup>. סומא, לסוברים שחייב בציצית<sup style="color: gray;">316</sup>, כתבו אחרונים שיש לו לאחוז את הציצית בידו בשעת אמירת פרשת ציצית, ולנשק אותה משום חיבוב מצוה, ככל אדם<sup style="color: gray;">317</sup>, ומכל מקום לא יעבירנה על עיניו, כשאר אדם<sup style="color: gray;">318</sup>, שהוא כחוכא ואיטלולא מאחר שאין לו עינים לראות בהם<sup style="color: gray;">319</sup>.
<h4>תפילין</h4>
תפילין, יש מן הגאונים שכתבו שסומא פטור מהם<sup style="color: gray;">320</sup>, וכתבו אחרונים בדעתם שלמדו כן מן הכתוב: וראו כל עמי הארץ כי שם ה' נקרא עליך<sup style="color: gray;">321</sup>, שדרשו ממנו: אלו תפילין שבראש<sup style="color: gray;">322</sup>, והרי שסומא שאינו רואה פטור מהם<sup style="color: gray;">323</sup>. וחלקו ראשונים עליהם<sup style="color: gray;">324</sup>, שלא מצינו - לסוברים שסומא חייב במצוות, שהלכה כמותם<sup style="color: gray;">325</sup> - שסומא פטור מן התפילין<sup style="color: gray;">326</sup>, ואף אם פטור מציצית משום שנאמר בה: וראיתם אתו<sup style="color: gray;">327</sup>, בתפילין לא נאמר<sup style="color: gray;">328</sup>, ואף על פי שתפילין צריכים גוף נקי<sup style="color: gray;">329</sup>, סומא יכול להישמר שיהיה לו גוף נקי<sup style="color: gray;">330</sup>. להלכה כתבו הפוסקים שסומא חייב בתפילין<sup style="color: gray;">331</sup>.
<h3><b>בהלכות התלויות בהנאה מן האור</b></h3>
<h4>יוצר המאורות</h4>
סומא שלא ראה מאורות מימיו, אם פורס-על-שמע* ומברך "יוצר המאורות", נחלקו תנאים: ר' יהודה אומר, כל שלא ראה מאורות מימיו אינו פורס על שמע<sup style="color: gray;">332</sup>, שאינו מברך יוצר המאורות<sup style="color: gray;">333</sup>, מאחר שלא נהנה מן האור<sup style="color: gray;">334</sup>, וברכת "יוצר המאורות" היא ברכת הנאה<sup style="color: gray;">335</sup>, ואפילו אם לא בא להוציא את הרבים ידי חובתם, כגון שהם עונים אחריו בעצמם, לא יברך<sup style="color: gray;">336</sup>, שהוא כמעיד עדות שקר<sup style="color: gray;">337</sup>, ומוציא שם שמים לבטלה<sup style="color: gray;">338</sup>, ויש ראשונים שנראה מדבריהם שרשאי לברך לעצמו, אלא שאינו יכול להוציא אחרים ידי חובתם<sup style="color: gray;">339</sup>, ומהם שנראה מדבריהם שאף שרשאי לברך מכל מקום אפילו מידת חסידות אין בכך ולפיכך אינו יכול להוציא אחרים ידי חובתם<sup style="color: gray;">340</sup>. וחכמים אומרים, אף מי שלא ראה מאורות מעולם פורס על שמע<sup style="color: gray;">341</sup>, שהרבה דרשו במרכבה ולא ראו אותה מעולם<sup style="color: gray;">342</sup>, וכן הסומא יודע ענין המאורות ומשיגם על ידי לימוד ויכול לברך עליהם אף על פי שלא ראה אותם<sup style="color: gray;">343</sup>, והסומא נהנה מן האור בראיית אחרים שיורו לו את הדרך ילך בה ומברך על כך "יוצר המאורות"<sup style="color: gray;">344</sup>. ומן הראשונים יש שכתבו הטעם שמברך מפני שאף שאין הסומא נהנה מאור המאורות עצמו הוא נהנה מפעולת האור בעולם<sup style="color: gray;">345</sup>, וכגון הפירות המבשילים מחמתו<sup style="color: gray;">346</sup>. סומא שראה מאורות ונסתמא, לדברי הכל פורס על שמע ומברך "יוצר המאורות"<sup style="color: gray;">347</sup>, שכבר נהנה מן האורה<sup style="color: gray;">348</sup>. לסוברים שסומא פטור מן המצוות<sup style="color: gray;">349</sup>, אפילו ראה מאורות מימיו אמרו בירושלמי שאינו פורס על שמע<sup style="color: gray;">350</sup>, שכיון שאינו מחויב אינו יכול להוציא את הרבים ידי חובתם<sup style="color: gray;">351</sup>. וכתבו ראשונים שדעת הבבלי אינה כן, אלא פורס על שמע לדברי הכל<sup style="color: gray;">352</sup>, שאף על פי שאינו מחויב מן התורה הוא מחויב מדבריהם, לדעתם<sup style="color: gray;">353</sup>, ומאחר שחיוב קריאת-שמע* אינו אלא מדבריהם, לדעתם<sup style="color: gray;">354</sup>, יכול המחויב במצוות מדבריהם להוציא בה את הרבים ידי חובתם<sup style="color: gray;">355</sup>, או משום שאף מי שאינו מחויב כלל יכול להוציא את הרבים בחיוב קריאת שמע שמדבריהם<sup style="color: gray;">356</sup>. הלכה שסומא אפילו כשלא ראה מאורות מימיו פורס על שמע<sup style="color: gray;">357</sup>.
<h4>ברכת הנר</h4>
סומא, אם מברך ברכת-הנר*, יש ראשונים שצדדו שהדין תלוי במה שנחלקו תנאים אם פורס על שמע<sup style="color: gray;">358</sup>, ולדעת חכמים - שהלכה כמותם<sup style="color: gray;">359</sup> - שרשאי לפרוס על שמע ולברך "יוצר המאורות" משום שיש לו הנאה מן האור בראיית אחרים<sup style="color: gray;">360</sup>, הוא הדין שמברך "בורא מאורי האש"<sup style="color: gray;">361</sup>. ויש ראשונים שכתבו שאינו מברך<sup style="color: gray;">362</sup>, ומהם שביארו שאפילו לדעת חכמים הדין כן, שהרי אין מברכים על הנר עד שיאותו לאורו<sup style="color: gray;">363</sup>, וכיון שהסומא אינו יכול להשתמש לאור הנר, אף על פי שיש לו הנאה ממנו בראיית אחרים אינו מברך<sup style="color: gray;">364</sup>. ויש שכתבו שמברך ברכת הנר במוצאי שבת, שאז נבראה האש<sup style="color: gray;">365</sup>, והוא נהנה ממנה<sup style="color: gray;">366</sup>, אבל במוצאי יום הכפורים אינו מברך<sup style="color: gray;">367</sup>. להלכה הורו הפוסקים שסומא אינו מברך ברכת הנר<sup style="color: gray;">368</sup>.
<h4>הבדלה</h4>
הבדלה* על הכוס, מן הגאונים יש שכתבו שסומא פטור ממנה, ודי לו במה שמבדיל בתפילה<sup style="color: gray;">369</sup>, ויש שכתבו הטעם שכיון שאינו מברך ברכת-הנר*, לסוברים כן<sup style="color: gray;">370</sup>, לא חייבוהו כלל בהבדלה על הכוס<sup style="color: gray;">371</sup>. ומן הראשונים יש שכתבו, שסומא - לסוברים שחייב במצוות<sup style="color: gray;">372</sup> - חייב בהבדלה<sup style="color: gray;">373</sup>. להלכה הורו אחרונים שסומא חייב בהבדלה<sup style="color: gray;">374</sup>, ויש שכתבו לחוש לדברי הגאונים שפטור<sup style="color: gray;">375</sup>. לסוברים שסומא פטור מהבדלה, יש שצדדו שמכל מקום הוא רשאי להבדיל אם ירצה<sup style="color: gray;">376</sup>, ויש שכתבו שאסור לו להבדיל בעצמו<sup style="color: gray;">377</sup>.
<h4>פוקח עורים</h4>
ברכת "פוקח עורים", יש שכתבו בדעת ראשונים, הסוברים שאין מברך ברכות-השחר* אלא מי שנתחייב בהן<sup style="color: gray;">378</sup> - והיינו שאירע לו הדבר שעליו נתקנו - שסומא אינו מברכה<sup style="color: gray;">379</sup>. וכן יש ראשונים שכתבו, לדעתם שמי שאינו שייך בעניינן של ברכות השחר אינו מברכן<sup style="color: gray;">380</sup>, שסומא אינו מברך "פוקח עורים", מפני שמחמת חסרון בגופו אינו שייך בה<sup style="color: gray;">381</sup>. ויש שכתבו, לדעת הראשונים הסוברים שברכות השחר נתקנו על מנהגו של עולם ואומרן גם מי שאינו שייך בהן<sup style="color: gray;">382</sup>, שסומא מברך פוקח עורים<sup style="color: gray;">383</sup>. ויש שכתבו שאפילו לסוברים שאין לברך ברכות השחר אלא כשנתחייב בהן, מכל מקום סומא מברך, כשם שהוא מברך "יוצר המאורות", לסוברים כן<sup style="color: gray;">384</sup>, מאחר שיש לו הנאה בראיית אחרים שהם מורים לו את הדרך ילך בה<sup style="color: gray;">385</sup>. ויש שכתבו שאף לסוברים שברכות השחר נתקנו על מנהגו של עולם לא יברך סומא "פוקח עורים", שהרי אינו ראוי לראות כלל וכל-שאינו-ראוי-לבלה-בלה-מעכבת-בו*<sup style="color: gray;">386</sup>, או שאף שתיקנו לברך על מנהגו של עולם היינו למי שעתיד ליהנות מענין אותן הברכות לכל הפחות לאחר זמן, אבל סומא שאינו עתיד ליהנות מראיית עינים לא יברך<sup style="color: gray;">387</sup>.
<h4>הנותן לשכוי בינה</h4>
ברכת "הנותן לשכוי בינה", אף על פי שנתקנה על הבחנת האור<sup style="color: gray;">388</sup>, כתבו אחרונים שסומא מברך אותה, שהרי הוא יכול לשמוע את קריאת התרנגול ולהבחין בה בין יום ללילה, ואף מן האור הוא נהנה בראיית אחרים שיסייעוהו<sup style="color: gray;">389</sup>. ויש שכתבו שסומא אינו יכול לברך "הנותן לשכוי בינה" בקריאת הגבר, אלא ימתין לברכה משיאור היום<sup style="color: gray;">390</sup>.
<h4>ברכת הלבנה</h4>
ברכת-הלבנה*, כתבו אחרונים שסומא יכול לברכה, לסוברים - והלכה כמותם<sup style="color: gray;">391</sup> - שסומא מברך "יוצר המאורות"<sup style="color: gray;">392</sup>, ואף על פי שאינו מברך ברכת-הנר*, לסוברים כן, משום שאין מברכים על הנר עד שיאותו לאורו<sup style="color: gray;">393</sup>, ברכת הלבנה נתקנה על חידוש העולם ושייכת גם בסומא, ולא אמרו שהמברך יראה לאורה אלא שהעולם ייאותו לאורה<sup style="color: gray;">394</sup>, ואף הסומא נהנה מן הלבנה על ידי שאחרים רואים ומוליכים אותו<sup style="color: gray;">395</sup>. ויש אחרונים שכתבו שסומא פטור מברכת הלבנה, שהרי אמרו שהרואה לבנה בחידושה מברך ברכת הלבנה<sup style="color: gray;">396</sup>, וסומא שאינו רואה כיצד יתחייב<sup style="color: gray;">397</sup>, ועוד אמרו שהמברך על הלבנה תולה עיניו כנגדה<sup style="color: gray;">398</sup>, הרי שצריך להביט בה, ונמצא שסומא פטור<sup style="color: gray;">399</sup>. והורו אחרונים להלכה שסומא טוב יותר שישמע ברכת הלבנה מאחרים<sup style="color: gray;">400</sup>.
<h4>ברכת החמה</h4>
ברכת-החמה*, כתבו אחרונים שסומא לא יברכה, שאף הסוברים שמברך ברכת-הלבנה*<sup style="color: gray;">401</sup>, אפשר שמודים בברכת החמה שכיון שאינה מפורשת על החמה - אלא ברכתה "עושה מעשה בראשית"<sup style="color: gray;">402</sup> - אין סומא מברכה, ועוד שיש מקומות שנהגו שלא לברך ברכת החמה כלל<sup style="color: gray;">403</sup>, ולכן סומא שספק אם יש לו לברך, לא יברך<sup style="color: gray;">404</sup>. ויש אחרונים שכתבו, לסוברים שסומא מברך ברכת הלבנה, שמברך גם ברכת החמה<sup style="color: gray;">405</sup>. ויש שכתבו שאף לסוברים שסומא אינו מברך ברכת הלבנה מפני שאינו רואה אותה<sup style="color: gray;">406</sup>, מברך ברכת החמה, שדי בה בידיעה שחזרה החמה לנקודה הראשונה, לסוברים כן<sup style="color: gray;">407</sup>, ואף סומא ראוי לכך<sup style="color: gray;">408</sup>.
<h4>נר חנוכה</h4>
נר חנכה*, כתבו ראשונים שסומא – לסוברים שחייב במצוות<sup style="color: gray;">409</sup> – חייב בו ומברך עליו<sup style="color: gray;">410</sup>. ומן האחרונים יש שצדדו שסומא פטור מנר חנכה, שכיון שאינו רואה בעצמו ואין בהדלקת הנר פירסום הנס לגביו אף לאחרים אינו מחויב לפרסם, וכתבו שראוי שישתתף הסומא בפרוטה עם אחרים המדליקים באותו בית, או תדליק אשתו עבורו, ומכל מקום אם דר לבדו ואין עמו אשה יסייעו לו אחרים וידליק בעצמו, שאף על פי שאינו רואה בעצמו הוא מחויב מפני שהנר ישנו בראייה אצל אחרים<sup style="color: gray;">411</sup>. וכתב אחרונים שכשמדליק בעצמו מברך על ההדלקה<sup style="color: gray;">412</sup>, ויכול להוציא אחרים ידי חובתם<sup style="color: gray;">413</sup>. ויש מן האחרונים שכתבו שכיון שספק הוא אם חייב לא יברך על ההדלקה ולא יפטור בה אחרים<sup style="color: gray;">414</sup>.
<h4>נר שבת</h4>
נר שבת, כתבו אחרונים שאשה סומה חייבת בו משום שהיא נהנית מן האור בראיית אחרים המסייעים לה, וכשם שסומא מברך "יוצר המאורות" מאותו הטעם, לסוברים כן<sup style="color: gray;">415</sup>, והלכה כמותם<sup style="color: gray;">416</sup>, ומכל מקום כתבו שאם בעלה פיתח ידליק הוא<sup style="color: gray;">417</sup>. ויש אחרונים שכתבו שסומה לא תברך על נר שבת, שעיקרו כדי לאכול ולהשתמש לאור הנר<sup style="color: gray;">418</sup>, ולסומא אין בכך תועלת, ואין נר שבת כברכת "יוצר המאורות" שסומא חייב בה מחמת האחרים הרואים ומצילים אותו מן הפחתים, כי בבית לא שייכים כל כך מכשולים וכל סומא בקי בביתו<sup style="color: gray;">419</sup>. סומה האוכלת בבית אחד עם נשים אחרות המדליקות נרות, כתבו אחרונים שלא תברך על נרות שהיא מדליקה לריבוי אורה, כיון שאין בהם עבורה תוספת שמחה<sup style="color: gray;">420</sup>.
<h3><b>בהלכות שונות</b></h3>
<h4>אמירת דברים שבכתב</h4>
סומא, מאחר שאינו יכול לקרות מתוך הכתב, יש ראשונים שכתבו שאינו רשאי באמירת תורה-שבכתב*, שהרי דברים שבכתב אי אתה רשאי לאומרם בעל פה<sup style="color: gray;">421</sup>, ופירשו שמטעם זה רב יוסף, שהיה סומא<sup style="color: gray;">422</sup>, היה רגיל בקריאת תורה שבכתב בלשון תרגום<sup style="color: gray;">423</sup>, שהיא מותרת בעל פה<sup style="color: gray;">424</sup>. ויש ראשונים חולקים ומתירים לסומא לקרוא בעל פה תורה שבכתב, שהרי התירו לכתוב תורה-שבעל-פה* משום "עת לעשות לה'"<sup style="color: gray;">425</sup>, והוא הדין שיש להתיר מאותו הטעם אמירת תורה שבכתב בעל פה<sup style="color: gray;">426</sup>, וסומא שאינו יכול לקרות מתוך כתב אין לך "עת לעשות לה'" גדולה מזו<sup style="color: gray;">427</sup>. ומן האחרונים יש שכתבו שמטעם זה מותר רק כשהסומא לומד לעצמו, שלא יתבטל מתורה ושלא ישכח, אבל אם קורא לצורך אחרים אסור, שאין זו "עת לעשות לה'" כיון שאפשר שיקראו אחרים מתוך הכתב<sup style="color: gray;">428</sup>. קריאה באמצעות כתב ברייל, יש שצדדו להתיר לקרוא בה תורה שבכתב לדברי הכל, לדעת הסוברים שאמירת תורה שבכתב בעל פה מותרת בדבר השגור בלשונו שאין חשש שיטעה<sup style="color: gray;">429</sup>, שהרי השימוש בכתב ברייל מונע טעות<sup style="color: gray;">430</sup>.
<h4>שמיעת קריאת התורה</h4>
שמיעת קריאת-התורה*, כתבו גאונים וכן צדדו ראשונים שסומא פטור ממנה, שאינו בחיוב תורה-שבכתב*<sup style="color: gray;">431</sup>, וכיון שאסור לסומא לקרוא תורה שבכתב בעל פה, לסוברים כן<sup style="color: gray;">432</sup>, הוא פטור גם משמיעתה מפי אחרים<sup style="color: gray;">433</sup>. ומן הראשונים יש שנראה מדבריהם שסומא חייב בשמיעת קריאת התורה<sup style="color: gray;">434</sup>. על סומא אם רשאי לעלות לתורה, ע"ע קריאת התורה. על סומא אם רשאי לעבור לפני התיבה, ואם ראוי לעשותו שליח-צבור* קבוע, ע"ע שליח צבור.
<h4>שנים מקרא ואחד תרגום</h4>
חיוב קריאת שנים-מקרא-ואחד-תרגום*, נראה מדברי ראשונים שישנו בסומא<sup style="color: gray;">435</sup>. ויש שכתבו שסומא פטור מקריאת שנים מקרא ואחד תרגום, מאחר שהוא אסור באמירת תורה שבכתב, לסוברים כן<sup style="color: gray;">436</sup>, ואף על פי שהיה יכול לצאת בשמיעה מאחר כדין שומע-כעונה*, לא מצינו דבר שיהיה פטור על ידי עצמו מפני שאינו שייך בו ויהיה חייב על ידי אחרים<sup style="color: gray;">437</sup>.
<h4>מגילה</h4>
מקרא-מגלה*, כתבו ראשונים שסומא - לסוברים שהוא חייב במצוות<sup style="color: gray;">438</sup> - חייב בו<sup style="color: gray;">439</sup>, וכיון שאינו יכול לקרוא מתוך מגילה בעצמו, והקורא בעל פה לא יצא<sup style="color: gray;">440</sup>, ישמענה מאחר כדין שומע-כעונה*<sup style="color: gray;">441</sup>. ומן האחרונים יש שצדדו שסומא פטור ממקרא מגילה, כי מאחר שאינו יכול לקרוא בעצמו מתוך מגילה אף לצאת מפי אחרים אינו יכול, שכל-שאינו-ראוי-לבלה-בלה-מעכבת-בו*<sup style="color: gray;">442</sup>. ויש שכתבו שאמנם אין סומא חייב במקרא מגילה, ומכל מקום יש במגילה גם חיוב שמיעה<sup style="color: gray;">443</sup>, וכיון שהסומא יכול לשמוע הוא חייב בשמיעת מקרא מגילה<sup style="color: gray;">444</sup>.
<h4>בשחיטה</h4>
סומא - היודע לשחוט<sup style="color: gray;">445</sup> - ששחט - אם שחיטתו נראית יפה<sup style="color: gray;">446</sup>, שלא הגרים<sup style="color: gray;">447</sup> - שחיטתו כשירה<sup style="color: gray;">448</sup>. ונראה מדברי ראשונים, וכן כתבו אחרונים, שגם לסוברים שסומא פטור מן המצוות<sup style="color: gray;">449</sup>, שחיטתו כשרה<sup style="color: gray;">450</sup>, ואינה כשחיטת גוי*, שפסולה משום שאינו בר זביחה<sup style="color: gray;">451</sup>, שהסומא מחויב במצוות לא תעשה, לסוברים כן<sup style="color: gray;">452</sup>, ונמצא שהוא אסור בנבילה וחשוב בר זביחה<sup style="color: gray;">453</sup>, או שאף על פי שהוא מותר בנבילה, לסוברים שפטור גם ממצוות לא תעשה<sup style="color: gray;">454</sup>, מכל מקום אסור להאכילו נבילה בידים, לסוברים כן<sup style="color: gray;">455</sup>, ולפיכך הוא חשוב בר זביחה<sup style="color: gray;">456</sup>, או שכיון שאפשר שיתפתח ויתחייב במצוות הוא חשוב בר זביחה<sup style="color: gray;">457</sup>, או שכיון שמדבריהם הוא חייב במצוות, לסוברים כן<sup style="color: gray;">458</sup>, חשוב בר זביחה גם מן התורה להכשירו לשחוט<sup style="color: gray;">459</sup>, או שכיון שהוא שייך במצוות אלא שאינו מחויב בהן, לסוברים כן<sup style="color: gray;">460</sup>, הוא חשוב בר זביחה<sup style="color: gray;">461</sup>. ויש אחרונים שכתבו בדעת הסוברים שסומא פטור אפילו ממצוות לא תעשה, ששחיטתו פסולה מפני שאינו בר זביחה, וצדדו שגם לסוברים שחייב במצוות לא תעשה, אם אינו חייב לדעתם גם בלאו-הבא-מכלל-עשה*<sup style="color: gray;">462</sup>, שחיטתו פסולה, שרק המצווה במצות עשה של "וזבחת ואכלת"<sup style="color: gray;">463</sup>, שלמדו ממנה איסור אכילת שאינו זבוח<sup style="color: gray;">464</sup>, הוא הכשר לזביחה<sup style="color: gray;">465</sup>. אם סומא רשאי לשחוט לכתחילה, ע"ע שחיטה. על סומא שלא ראה מאורות מימיו, שיש סוברים ששחיטתו פסולה, ע"ע הנ"ל.
<h4>בל יראה</h4>
איסור "בל יראה"<sup style="color: gray;">466</sup>, מן האחרונים יש שדנו, לסוברים שאין עוברים בבל יראה על חמץ טמון שאינו נראה לעינים<sup style="color: gray;">467</sup>, אם סומא פטור ממנו מפני שאינו יכול לראות את החמץ שברשותו, או שכיון שהחמץ שברשות הסומא ראוי להיראות לאחרים עובר עליו<sup style="color: gray;">468</sup>.
<h4>עמידתו בתפילה</h4>
סומא, מאחר שאינו יכול לכוין את עמידתו בתפילה כנגד ירושלים, אמרו בתלמוד שיכוין את לבו לאביו שבשמים<sup style="color: gray;">469</sup>, שנאמר: והתפללו אל ה'<sup style="color: gray;">470</sup>. החיוב להתפלל בבית שיש בו חלונות כדי לעורר את הכוונה בנשיאת העינים למעלה, לסוברים כן<sup style="color: gray;">471</sup>, כתבו אחרונים שאינו שייך בסומא<sup style="color: gray;">472</sup>.
<h4>אחורי אשה</h4>
האיסור לילך אחורי אשה<sup style="color: gray;">473</sup>, כתבו אחרונים שנוהג גם בסומא<sup style="color: gray;">474</sup>. ויש שצדדו שאיסור זה אינו שייך בסומא<sup style="color: gray;">475</sup>.
<h4>צירופו למנין</h4>
סומא, לסוברים שפטור מן המצוות<sup style="color: gray;">476</sup>, דנו אחרונים אם מצטרף למנין עשרה לאמירת דברים שבקדושה מאחר שהוא בן דעת, או שכיון שאינו מחויב במצוות אי אפשר לצרפו<sup style="color: gray;">477</sup>.
על סומא אם חייב לעמוד בפני אביו או רבו, ע"ע קימה והידור. על החיוב לעמוד בפני אביו או רבו סומא, ע"ע הנ"ל.
אם מותר לסומא לומר דברים שבקדושה בפני צואה או בפני ערוה, ע"ע מחנה קדוש.
על סומא אם ישנו בדין שכחה*, ע"ע.
על סומא בחליצה*, ע"ע<sup style="color: gray;">478</sup>.
על כהן סומא בשתי עיניו, או בעינו אחת, לענין ראיית נגעים*, ע"ע נגעים.
על כהן סומא בשתי עיניו, או בעינו אחת, לענין נשיאת-כפים*, ע"ע.
על חיובו של אב למול את בנו, אם נוהג בבנו סומא לסוברים שסומא פטור מן המצוות ומצות מילה בכללן, ע"ע מילה.
על סומא בבדיקת-אשה*, ע"ע<sup style="color: gray;">479</sup>.
על בעל שנעשה סומא, בשתי עיניו או בעינו אחת, אם ומתי כופים אותו להוציא, ע"ע גרושין: גרושין מחמת תביעה<sup style="color: gray;">480</sup>. על אשה שנתברר שהיא סומה, אם נחשב הדבר מקח טעות בקידושין, ע"ע מומי אשה. על עיורון גמור או חלקי, שנחשב מום בכהנים, ע"ע מומים (כהן)<sup style="color: gray;">481</sup>.
על סימוי עין, שאם עשאו אדון לעבד-כנעני* שלו יוצא בו לחרות, ע"ע שן ועין.
על סומא בהפרשת-חלה* ובהפרשת-תרומות-ומעשרות*, עי' ערכיהם<sup style="color: gray;">482</sup>.
על סומא, לסוברים שפטור מן המצוות, אם אם יכול להיעשות שליח, ע"ע שליחות.
על היתר סומא באשתו על פי טביעות-קול*, ע"ע<sup style="color: gray;">483</sup>. על כשרותו של שליח סומא להביא גט* על ידי טביעות קול, ע"ע הנ"ל<sup style="color: gray;">484</sup>.
על ברכה שמברך הרואה את הסומא, ע"ע ברכות הראיה<sup style="color: gray;">485</sup>. על חיובו של סומא בברכה שמברכים על ראיית המלך, ע"ע הנ"ל<sup style="color: gray;">486</sup>.
על סומא אם ישנו בכלל ערבות, ע"ע כל ישראל ערבים זה לזה<sup style="color: gray;">487</sup>.
<h4>גרות</h4>
סומא הבא להתגייר, יש מן האחרונים שכתבו, לסוברים שסומא פטור מכל המצוות<sup style="color: gray;">488</sup>, ואף ממצוות לא תעשה<sup style="color: gray;">489</sup>, שאי אפשר לגיירו, שהרי גרות תלויה בקבלת עול מצוות<sup style="color: gray;">490</sup>, ואינה שייכת במי שאינו בכלל דת יהדות<sup style="color: gray;">491</sup>. ויש שכתבו שכיון שסומא חייב במצוות התלויות באמונות ודעות, לסוברים כן<sup style="color: gray;">492</sup>, ועוד שהוא חייב מדבריהם במצוות, לסוברים כן<sup style="color: gray;">493</sup>, די בכך לקבלת עול מצוות ומקבלים אותו<sup style="color: gray;">494</sup>.
סומא, לסוברים שפטור מן המצוות, אם מחללים את השבת וכיוצא בזה להצלת חייו, ע"ע ספק נפשות וע' פקוח נפש.
<h4>חילול שבת למניעת עוורון</h4>
חילול שבת וכיוצא בזה למניעת עוורון, יש מן הפוסקים שצדדו להתיר, שהרי יש ראשונים הסוברים להלכה שסומא פטור מן המצוות<sup style="color: gray;">495</sup>, ואם כן מותר לחלל שבת אחת כדי שלא יסתמא וישאר מחויב במצוות וישמור שבתות הרבה<sup style="color: gray;">496</sup>, ואף שלדעת רוב הפוסקים להלכה סומא חייב במצוות<sup style="color: gray;">497</sup>, מכל מקום זהו כספק-נפשות* שאין הולכים בו אחר הרוב<sup style="color: gray;">498</sup>, ועוד, שגם לסוברים שחייב במצוות בודאי יתבטל מחמת סמיותו מתלמוד תורה וכמה מצוות, וגדול תלמוד תורה יותר מהצלת נפשות הדוחה את כל התורה כולה<sup style="color: gray;">499</sup>. ויש שהוסיפו לדון להתיר משום שעל ידי העוורון יכול אדם לבא לידי סכנת נפשות כשאינו רואה להיכן הולך<sup style="color: gray;">500</sup>.
<h2>סוף טומאה לצאת</h2>
<b>הגדרת הערך -</b> התפשטות טומאת-מת* ממקום שהיא נמצאת בו למקום שהיא עתידה לצאת אליה.
<h3><b>הדין וגדרו</b></h3>
מת, או כזית* ממנו, שנמצא תחת אהל, וטומאתו מתפשטת בכל האהל<sup style="color: gray;">1</sup>, הטומאה מתפשטת אף למקומות אחרים שהיא עתידה לצאת אליה<sup style="color: gray;">2</sup>. ולפיכך, אם נמצא המת בבית, אף על פי שפתח הבית סגור, ונמצא שהחפצים המונחים בחללו אינם נמצאים באהל המת, הרי הם טמאים, כיון שסוף טומאה לצאת דרך שם<sup style="color: gray;">3</sup>, לפי שאין דרך שיהיה בבית קבר, ובודאי צריך שיוציאוהו מן הבית<sup style="color: gray;">4</sup>, כדי לקיים בו מצות קבורה*<sup style="color: gray;">5</sup>. ואם היו סביב הבית זיזים וסככות, החפצים המונחים תחתיהם טהורים, שבודאי לא תצא הטומאה תחתיהם, ואפילו אם סתם את הפתח באבנים<sup style="color: gray;">6</sup>, שיותר נוח לפותחו ולהוציא את הטומאה משם, מאשר לפתוח בכותל פתח חדש<sup style="color: gray;">7</sup>. ויש אחרונים שכתבו בדעת ראשונים, שהם חולקים על זה, ולדעתם לא נאמר כלל דין סוף טומאה לצאת<sup style="color: gray;">8</sup>.
<h4>בספק מהיכן תצא הטומאה</h4>
היו לבית שהמת בו פתחים הרבה – וכולם נעולים<sup style="color: gray;">9</sup>, ואין ידוע דרך איזה מהם יוציא את המת מן הבית<sup style="color: gray;">10</sup> – הרי כולם טמאים<sup style="color: gray;">11</sup> - מספק<sup style="color: gray;">12</sup>, ויש הסוברים שבתורת ודאי<sup style="color: gray;">13</sup> - מדין סוף טומאה לצאת<sup style="color: gray;">14</sup>, וכל הכלים המונחים בחלל הפתחים תחת עובי התקרה של פתח טמאים, אף על פי שאין הפתח תחת הגג המאהיל על המת<sup style="color: gray;">15</sup>, וכן כל המאהיל על הפתחים טמא<sup style="color: gray;">16</sup>. היו סביב הבית זיזים וסככות, והיה לו פתח אחד וסתמו ופרץ את פצימיו - שכשסתמו סילק את המזוזות<sup style="color: gray;">17</sup> והמשקוף<sup style="color: gray;">18</sup> והמפתן<sup style="color: gray;">19</sup> ועשאו ככותל שאין בו פתח מתחילה<sup style="color: gray;">20</sup> - יש ראשונים סוברים שהכלים המונחים תחת כל הזיזים והסככות טמאים<sup style="color: gray;">21</sup>, כיון שאין ידוע מהיכן יצא<sup style="color: gray;">22</sup>, ויש להסתפק על כל זיז שמא תחתיו יצא<sup style="color: gray;">23</sup>. ויש שכתבו בדעת ראשונים, שכאשר פרץ את פצימיו אינו מטמא כלל מדין סוף טומאה לצאת<sup style="color: gray;">24</sup>. היו בו חלונות הרבה, וכולם מוגפים, כולם טהורים<sup style="color: gray;">25</sup>, שאין דרך להוציא את הטומאה דרך חלון<sup style="color: gray;">26</sup>. ויש מן האחרונים שכתב, שהיינו דוקא אם אין בהם ארבעה טפחים על ארבעה טפחים<sup style="color: gray;">27</sup>.
<h4>נפתח אחד הפתחים</h4>
נפתח אחד מן הפתחים, הרי הוא טמא, ושאר הפתחים טהורים<sup style="color: gray;">28</sup>, אף על פי שלא חשב להוציאו באותו הפתח<sup style="color: gray;">29</sup>, שבודאי באותו הפתח הפתוח יוציא את הטומאה<sup style="color: gray;">30</sup>. ונחלקו תנאים ואמוראים וראשונים בדעתם: יש סוברים שהכלים שיובאו לשאר הפתחים אחרי שנפתח הפתח, טהורים, אבל הכלים שהיו שם קודם שנפתח הפתח, טמאים, שאין ברירה*<sup style="color: gray;">31</sup>. ויש סוברים שאף הכלים שהיו בשאר הפתחים אחר הבאת הטומאה לבית וקודם שנפתח הפתח, טהורים, שהוברר הדבר שלא עמדה הטומאה לצאת דרכם<sup style="color: gray;">32</sup>. נפתחו החלונות, שנינו בתוספתא, שהרי הם טמאים, ולא הצילו על הפתחים מלטמא<sup style="color: gray;">33</sup>, כיון שאין דרך להוציא את הטומאה דרך חלון<sup style="color: gray;">34</sup>. ויש ראשונים ואחרונים סוברים, שאם יש בחלונות ארבעה טפחים על ארבעה טפחים – שהוא שיעור הראוי להוצאת המת<sup style="color: gray;">35</sup> - הם מצילים על המת<sup style="color: gray;">36</sup>, ומעמידים התוספתא בחלונות שאין בהם ארבעה טפחים על ארבעה טפחים<sup style="color: gray;">37</sup>.
<h4>נפתח המנעול של אחד הפתחים</h4>
היו כמה פתחים סגורים במנעול, ונפתח המנעול של אחד מהם, יש מן האחרונים שכתבו בדעת ראשונים, שאף על פי שהדלת של אותו פתח סגורה, הרי הוא מציל על שאר הפתחים, שכיון שנפתח מנעולו, סופו לפותחו ולהוציא את המת דרכו<sup style="color: gray;">38</sup>.
<h4>בדרך כניסה</h4>
טומאה שנכנסה דרך חלון, יש ראשונים סוברים שאומרים בה שסופה לצאת דרך אותו חלון, כדרך כניסתה, והחלון מציל על הפתחים<sup style="color: gray;">39</sup>. ואותה ששנינו בתוספתא, החדר שלפנים מן הבית מוגף, ונכנסה טומאה לפנימי דרך החלון, החיצון טהור, מפני שטומאה יוצאה באיזו דרך שנכנסה<sup style="color: gray;">40</sup>, פירשו ראשונים דהיינו בנכנס מת או כזית מן המת דרך החלון<sup style="color: gray;">41</sup>.
<h4>חישב להוציאו דרך אחד הפתחים</h4>
היו לבית כמה פתחים סגורים, וקודם שמת המת, חשב – מי שמוטל עליו לקוברו<sup style="color: gray;">42</sup> - להוציאו באחד מהם, או באחד החלונות שיש בהם ארבעה טפחים על ארבעה טפחים, הרי הוא טמא, והציל על שאר הפתחים מלטמא<sup style="color: gray;">43</sup>, כאילו נפתח<sup style="color: gray;">44</sup>, שכיון שמתחילה היו הפתחים טמאים מחמת ספק מחשבתו, שלא נודע באיזה פתח הוא עתיד להוציאו<sup style="color: gray;">45</sup>, ועכשיו גילה דעתו שיוציאנו בפתח זה, סברא היא שינצלו שאר הפתחים<sup style="color: gray;">46</sup>. ויש מן האחרונים שצידד לומר, שמכל מקום אסור לכהנים לעמוד שם, שמא ימלך ויוציא את הטומאה דרך פתח אחר<sup style="color: gray;">47</sup>. על מחשבה לאחר שמת המת, אם היא מצילה את הפתחים, עי' להלן<sup style="color: gray;">48</sup>; על אם די במחשבה בלב, או שצריך להוציאה בדיבור, ע"ע מחשבה<sup style="color: gray;">49</sup>.
<h4>מחשבה אחרי שהטומאה נמצאת</h4>
היתה המחשבה שחשב להוציאו באחד מן הפתחים, אחרי שהיתה הטומאה בבית, נחלקו תנאים ואמוראים בדעתם: יש סוברים שהיא מצילה אף את הכלים שהיו בשאר הפתחים בשעת הגעת הטומאה לבית, שהוברר הדבר שלא עמד לצאת דרכם<sup style="color: gray;">50</sup>, שלדעתם, טומאת הפתחים היא מדרבנן<sup style="color: gray;">51</sup>, ובדרבנן הלכה היא שיש ברירה*<sup style="color: gray;">52</sup>, או שטומאת הפתחים עתידה להתברר, ובדבר העתיד להתברר יש ברירה אף בדאורייתא<sup style="color: gray;">53</sup>, או שכך נאמרה ההלכה, לדון בה דין ברירה<sup style="color: gray;">54</sup>. ויש שצידדו כן להלכה<sup style="color: gray;">55</sup>. ויש סוברים שאינה מצילה כלים שכבר היו בפתחים בשעת הגעת הטומאה לבית, שאין ברירה<sup style="color: gray;">56</sup> - שלדעתם טומאת הפתחים היא מדאורייתא<sup style="color: gray;">57</sup>, ובדאורייתא אין ברירה<sup style="color: gray;">58</sup> - אבל היא מצילה את הכלים שיובאו אליהם לאחר המחשבה<sup style="color: gray;">59</sup>. ויש שצידדו כן להלכה<sup style="color: gray;">60</sup>. ויש סוברים שאינה מצילה אף את הכלים שיבואו אל הפתחים לאחר המחשבה<sup style="color: gray;">61</sup>, שכיון שירדה תורת טומאה לפתחים, אינה עולה מהם אלא על ידי מעשה<sup style="color: gray;">62</sup>.
<h4>בנמלך ממחשבתו</h4>
טומאה הנמצאת בבית, וחשב להוציאה בפתח אחד – לסוברים שמחשבה זו מועילה לטהר את שאר הפתחים<sup style="color: gray;">63</sup> - ונמלך להוציאה בפתח שני, נטהר הראשון ונטמא השני<sup style="color: gray;">64</sup>. ונחלקו אחרונים בדעת הסוברים שמחשבת ההוצאה מועילה לטהר את שאר הפתחים למפרע<sup style="color: gray;">65</sup>: יש שנראה מדבריהם שכשנמלך להוציאה בפתח שני, נטמא אותו הפתח למפרע, ונטהר הפתח הראשון למפרע<sup style="color: gray;">66</sup>. ויש סוברים שלא נטמא הפתח השני למפרע, ולא נטהר הפתח הראשון למפרע, שסוף טומאה לצאת תלוי בפתח שהיתה הטומאה עתידה לצאת בו, ולא בפתח שיצאה ממנו, וכיון שחשב מתחילה להוציאה בפתח הראשון, חשוב הדבר שבאותו הפתח היה סופה לצאת, וזה שחשב אחר כך להוציאה בפתח אחר, הרי זה כדבר שהתחדש בה<sup style="color: gray;">67</sup>. ואם הערים, שניהם טמאים<sup style="color: gray;">68</sup>, משום קנס<sup style="color: gray;">69</sup>, או משום שמחשבה על מנת לטהר את הפתח אינה חשובה מחשבה<sup style="color: gray;">70</sup>. ואם חשב להוציאה בפתח אחד, והוציאה בפתח אחר, נטהר הראשון, שמעשה מוציא מידי מחשבה<sup style="color: gray;">71</sup>.
<h4>בפתח סתום</h4>
היה הפתח שחשב להוציא בו את המת סתום – באבנים<sup style="color: gray;">72</sup> - נחלקו תנאים אם המחשבה מועילה להציל על שאר הפתחים: יש אומרים שהיא מועילה<sup style="color: gray;">73</sup>. ויש אומרים שאינה מועילה<sup style="color: gray;">74</sup>, שכיון שעשה מעשה וסתמו באבנים, אין מחשבה מוציאה מידי מעשה<sup style="color: gray;">75</sup>. ואם התחיל לפותחו, יש אומרים שהרי הוא מציל על כל הפתחים<sup style="color: gray;">76</sup>, שמעשה מוציא מידי מעשה, וחזרה לו תורת פתח, ומועילה בו מחשבה<sup style="color: gray;">77</sup>, וכן פסקו ראשונים להלכה<sup style="color: gray;">78</sup>. ויש אומרים שאין הוא מציל על שאר הפתחים עד שיפתח בו ארבעה טפחים<sup style="color: gray;">79</sup>, שהוא שיעור הוצאת מת שלם<sup style="color: gray;">80</sup>.
<h4>בפתח חדש</h4>
חשב לפתוח פתח חדש ולהוציא בו את המת, אין המחשבה מועילה להציל על שאר הפתחים<sup style="color: gray;">81</sup>. התחיל לפותחו, יש תנאים סוברים שמחשבתו מועילה להציל על שאר הפתחים<sup style="color: gray;">82</sup>. ויש תנאים סוברים שאין המחשבה מועילה על שיפתח בו ארבעה טפחים<sup style="color: gray;">83</sup>, וכן פסקו ראשונים להלכה<sup style="color: gray;">84</sup>. ויש ראשונים שכתבו, שמכל מקום, הכלים שהיו בשאר הפתחים קודם פתיחת הפתח החדש, טמאים, אף לסוברים שאם נפתח אחד מן הפתחים נטהרו שאר הפתחים למפרע<sup style="color: gray;">85</sup>, שבאופן זה לא שייך לומר שיש ברירה<sup style="color: gray;">86</sup>, כיון שלא היה עתיד להתברר<sup style="color: gray;">87</sup>.
<h4>מחשבה על אופן הוצאת הטומאה</h4>
החושב להוציא את הטומאה באופן שלא תטמא את המקום שיוציאנה אליו, כגון שיוציאנה לשם בתוך כלי עץ הבא במדה, שחוצץ בפני הטומאה – לסוברים כן<sup style="color: gray;">88</sup> - או שיוציא שני חצאי זית של מת בזה אחר זה, יש אחרונים סוברים שאין בה משום סוף טומאה לצאת<sup style="color: gray;">89</sup>. ויש שצידדו שיש בה משום סוף טומאה לצאת, שאין מחשבה מועילה אלא על עיקר ההוצאה – אם להוציאה משם או לשורפה במקומה<sup style="color: gray;">90</sup>, ולברר באיזה פתח יוציאנה<sup style="color: gray;">91</sup> – ולא על אופן ההוצאה<sup style="color: gray;">92</sup>.
<h4>כשנשאר במקומו</h4>
נשאר המת במקומו – כגון שנשרף שם<sup style="color: gray;">93</sup>, או שאכלוהו כלבים<sup style="color: gray;">94</sup> - נראה מדברי ראשונים שהכלים שהיו בפתחים קודם שנשרף טמאים משום סוף טומאה לצאת<sup style="color: gray;">95</sup>. ויש אחרונים שצידדו בדעתם לומר שהיינו דוקא לסוברים בענין טומאת הפתחים שאין ברירה<sup style="color: gray;">96</sup>.
<h4>כשהוציאו מי שאינו מוטל עליו לקברו</h4>
הוּצָא המת מן הבית על ידי מי שאינו מוטל עליו לקברו<sup style="color: gray;">97</sup>, יש מן האחרונים סוברים שהכלים שהיו בפתחים קודם להוצאתו טמאים משום סוף טומאה לצאת – אף לסוברים בענין טומאת הפתחים שיש ברירה<sup style="color: gray;">98</sup> - ואין אומרים שהוברר הדבר שקרוביו אף הם היתה דעתם להוציאו דרך שם<sup style="color: gray;">99</sup>. ומדברי הרבה ראשונים נראה לא כן<sup style="color: gray;">100</sup>.
<h4>כשאין בדעתו להוציאו</h4>
המת בבית, ואין בדעתו להוציאו, כתבו ראשונים שכל הפתחים טהורים<sup style="color: gray;">101</sup>.
<h4>חישב להכניס את הטומאה</h4>
החושב להכניס את הטומאה דרך פתח, כתבו אחרונים שאין הפתח טמא, שכיון שאין דרך טומאה ליכנס<sup style="color: gray;">102</sup>, אף מחשבתו אינה מועילה לטמאו<sup style="color: gray;">103</sup>. ולדעתם, שני בתים זה לפנים מזה, ויש לבית הפנימי שני פתחים, אחד לחוץ ואחד לבית החיצוני, וטומאה בבית הפנימי, אף אם חשב להוציאה דרך הבית החיצוני, הרי הוא טהור, שכיון שיש לבית הפנימי פתח לחוץ, אינו חשוב פנימי, והמחשבה להוציא את הטומאה דרך הבית החיצוני נחשבת כמחשבה להכניסה<sup style="color: gray;">104</sup>. ויתר על כן, לדעתם, בית שיש בו טומאה, ולו שני פתחים, ומעל פתח אחד יש גג פורח או זיז, אף אם חשב להוציאה תחת פתח זה, כלים שתחת הגג או הזיז טהורים, וכן מותר לכהן לעמוד שם, שכיון שיש לבית פתח שאין מעליו גג, נחשבת המחשבה להוציאה דרך הפתח שיש מעליו גג, כמחשבה להכניסה<sup style="color: gray;">105</sup>. ויש אחרונים שצידדו לא כן<sup style="color: gray;">106</sup>.
<h4>גדר הדין</h4>
בגדר דין סוף טומאה לצאת, נחלקו ראשונים ואחרונים: יש סוברים שהוא להחשיב כאילו הטומאה נמצאת תחת הפתחים שסוף הטומאה לצאת דרכן<sup style="color: gray;">107</sup>; שכל העומד להפתח כפתוח<sup style="color: gray;">108</sup>. ויש סוברים שהוא להחשיב כאילו הפתחים פתוחים<sup style="color: gray;">109</sup>. ויש סוברים שהלכה היא שהפתחים טמאים, ואין טעם בדבר<sup style="color: gray;">110</sup>.
<h4>מקור הדין</h4>
במקור דין סוף טומאה לצאת, נחלקו ראשונים ואחרונים: יש סוברים שהיא הלכה-למשה-מסיני*<sup style="color: gray;">111</sup>. ויש סוברים שהיא גזירת חכמים<sup style="color: gray;">112</sup>, שגזרו כן מחשש שירגילו עושי טהרות לבוא שם, ופעמים שיהיו שם בשעת הוצאת המת משם ויִטַמְּאוּ<sup style="color: gray;">113</sup>. ויש סוברים שהיא מדאורייתא, שלמדו מצמיד-פתיל*, שאינו חוצץ בפני הטומאה<sup style="color: gray;">114</sup>, וכמו כן מחיצה אינה חוצצת בפני הטומאה כשאין דרך אחרת לטומאה לצאת<sup style="color: gray;">115</sup>. ויש שכתבו לחלק באופנים שונים: א) יש מחלקים, שפתח שיש ברוחב המשקוף שלו טפח, שיש לו דין אהל<sup style="color: gray;">116</sup>, טמא מהלכה למשה מסיני, ופתח שאין ברוחב המשקוף שלו טפח, אינו טמא אלא מגזרת חכמים<sup style="color: gray;">117</sup>. ב) ויש מחלקים, שהפתח של הבית שבו המת, טמא מהלכה למשה מסיני, ופתחים שיש הפסק אויר בינם ובין המת, כגון פתח חצר הבית שהמת בו, אינו טמא אלא מגזרת חכמים<sup style="color: gray;">118</sup>. ג) ויש שכתבו לחלק בדעת הסוברים שספק דאורייתא לחומרא מדרבנן<sup style="color: gray;">119</sup>, שכאשר ישנו רק פתח אחד לבית, הוא טמא מהלכה למשה מסיני, וכאשר ישנם כמה פתחים, שהדבר ספק מאיזה מהם יוציא את הטומאה, טומאתם מדרבנן<sup style="color: gray;">120</sup>. ד) ויש שכתבו לחלק בדעת הסוברים שספק דאורייתא לחומרא מדאורייתא<sup style="color: gray;">121</sup>, שכאשר ישנם שני פתחים לבית, שהספק שקול, הם טמאים מהלכה למשה מסיני, וכאשר ישנם יותר משני פתחים לבית, שנמצא שהספק אינו שקול, שכנגד כל פתח שאנו מסתפקים שמא תצא הטומאה בו, ישנם רוב פתחים, טומאתם מדרבנן<sup style="color: gray;">122</sup>. ה) ויש שחילקו באופן אחר, שפתחים שיש בהם רוחב טפח, הלכה למשה מסיני היא, להחשיב כאילו הם פתוחים, ופתחים שאין בהם טפח, גזירת חכמים היא, להחשיב כאילו כבר יצאה הטומאה דרכם<sup style="color: gray;">123</sup>. ו) ויש שחילקו באופן אחר, שאותו פתח שיצאה בו הטומאה לבסוף, טומאתו מהלכה למשה מסיני, ושאר הפתחים שלא יצאה בהם הטומאה לבסוף, טומאתם מדרבנן<sup style="color: gray;">124</sup>. ז) ויש שחילקו בדעת ראשונים באופן אחר, שאם הטומאה נמצאת באהל בנין, שאם היה סתום מכל סביביו הרי כל סביביו טמאים מן התורה מדין קבר-סתום*, ובכלל זה שפתחיו טמאים באהל – לסוברים כן<sup style="color: gray;">125</sup> - הפתחים טמאים מן התורה, שממה נפשך, אם הם חשובים כסתומים, ייטמאו מדין קבר סתום, ואם הם חשובים כפתוחים, הרי הם טמאים כפתח פתוח שממשיך את הטומאה<sup style="color: gray;">126</sup>, ואם הטומאה נמצאת באהל כלי, שאף אם היה סתום מכל סביביו אינו מטמא מדין קבר סתום<sup style="color: gray;">127</sup>, הפתחים אינם טמאים אלא מדרבנן<sup style="color: gray;">128</sup>. ח) ויש שחילקו בדעת ראשונים באופן אחר, שאם נמצא בבית מת שלם או רובו, שעתיד לצאת משם מן התורה, כי יש בו מצות קבורה*, טומאת הפתחים מן התורה, ואם נמצא בבית כזית מן המת, שאין סופו לצאת משם מן התורה, שאין בו מצות קבורה – לסוברים כן<sup style="color: gray;">129</sup> – טומאת הפתחים מדרבנן<sup style="color: gray;">130</sup>.
<h4>לצורך מצוה</h4>
טומאת הפתחים, לסוברים שהיא מהלכה-למשה-מסיני*<sup style="color: gray;">131</sup>, כתבו אחרונים שנאסרה אף במקום מצוה<sup style="color: gray;">132</sup>. ולסוברים שהיא מדרבנן<sup style="color: gray;">133</sup>, יש אחרונים שכתבו שלא נאסרה במקום מצוה<sup style="color: gray;">134</sup>, כמו שמצינו בטומאת ארץ-העמים* שהיא מדרבנן<sup style="color: gray;">135</sup>, ובטומאת בית-הפרס* שהיא מדרבנן<sup style="color: gray;">136</sup>, שלא נאסרו במקום מצוה<sup style="color: gray;">137</sup>. ויש שצידדו שהיא אסורה אף במקום מצוה, מחשש שמא יהיו שם בשעת הוצאת המת<sup style="color: gray;">138</sup>.
<h4>בזמן שאין דרך הטומאה לצאת</h4>
זמן שאין דרך הטומאה לצאת בו, כגון שבת, שאסור להוציא את המת לקברו בשבת<sup style="color: gray;">139</sup>, נראה מדברי אחרונים שמכל מקום יש על הפתחים טומאה מדין סוף טומאה לצאת<sup style="color: gray;">140</sup>. וזה שכתבו אחרונים, שמותר לכהנים להכנס בשבת בפתחי חצר שיש בה מת<sup style="color: gray;">141</sup>, ביארו אחרונים שזה משום שלדעתם פתח שיש הפסק אויר בינו ובין מקום הטומאה, אינו טמא מדין סוף טומאה לצאת, אלא שהחמירו בו מחשש שמא תבוא לשם הטומאה פתאום<sup style="color: gray;">142</sup>, ולפיכך בשבת שאין לחוש לכך, לא החמירו<sup style="color: gray;">143</sup>. ויש שצידדו מטעם זה, שבמקום שאין מוציאים את המת לקוברו בלילה, כגון בערים ששעריהן נסגרים בלילה, מותר לכהנים להכנס בלילה בפתחי חצר שיש בה מת<sup style="color: gray;">144</sup>. וכן יש שצידדו מטעם זה, שבמקום שהמנהג שאין מוציאים נפל לקוברו עד שתבריא אמו ותלך על רגליה<sup style="color: gray;">145</sup>, מותר לכהן לעמוד בשער חצר שיש בה נפל כל זמן שלא הבריאה האם<sup style="color: gray;">146</sup>. וכן יש שכתבו מטעם זה, שבמקום ששער החצר ממשיך טומאת אהל לבית הכנסת, יש לתקן שלא יוציאו את המת לקוברו עד חצי שעה אחר התפילה, כדי שיוכלו הכהנים להתפלל בבית הכנסת<sup style="color: gray;">147</sup>. ויש חולקים וסוברים שאף במקום שאין מוציאים את המת לקוברו בלילה, אסור לכהן לעמוד בשער החצר שיש בה מת, כיון שהוצאתו אינה אסורה מעיקר הדין, ויש מקומות שמוציאים את המת לקוברו בלילה<sup style="color: gray;">148</sup>. וכן יש סוברים שאף במקום שהמנהג שאין מוציאים נפל לקוברו עד שתבריא אמו, אסור לכהן לעמוד בשער החצר אף שלא הבריאה האם, כיון שאין הוצאתו אסורה מעיקר הדין, ויש אפשרות להוציאו<sup style="color: gray;">149</sup>.
<h4>בספק אם סוף הטומאה לצאת</h4>
טומאה הנמצאת בבית, וספק אם עתידה לצאת לחוץ באופן המטמא את הבית, מצינו שאמר ר' יוסי שאין אומרים בה סוף טומאה לצאת, ולפיכך לדעתו, תיבת המגדל העומד בתוך הבית, שאין ביציאתה פותח טפח, ויש טומאה בתוך התיבה, הבית טהור, מפני שהוא יכול להוציאה לחצאים, או לשורפה במקומה<sup style="color: gray;">150</sup>, ושמא אין סופה לצאת<sup style="color: gray;">151</sup>. ולדעת תנא קמא, אומרים בה סוף טומאה לצאת<sup style="color: gray;">152</sup>. וכן פסקו ראשונים להלכה<sup style="color: gray;">153</sup>. ויש ראשונים שצידדו לומר, שאף ר' יוסי מודה במת שלם הנמצא בבית, שפתחיו טמאים מדין סוף טומאה לצאת, שאין דרך לשורפו או לנתחו פחות מכזית<sup style="color: gray;">154</sup>. ומן האחרונים יש הסוברים, שלא אמר ר' יוסי אלא באופן שאין בפתח טפח<sup style="color: gray;">155</sup>. ויש הסוברים, שלא אמר ר' יוסי אלא בטומאה הנמצאת באהל כלי, שלדעתם טומאת פתחיו מדרבנן<sup style="color: gray;">156</sup>, אבל באהל בנין, שלדעתם טומאת פתחיו מדאורייתא<sup style="color: gray;">157</sup>, הוא מודה<sup style="color: gray;">158</sup>. ויש הסוברים, שלא אמר ר' יוסי אלא בכגון טומאה שבתוך תיבת המגדל, שיש שני פתחים בינה ובין הבית, ואפשר שלא תבוא לעולם לבית, שיסגור דלת המגדל, ויפתח דלת התיבה, ויוציא חצי זית למגדל, ויחזור ויסגור דלת התיבה, ויפתח דלת המגדל, ויוציא את החצי זית לבית, ומשם יוציאנו החוצה, אבל בטומאה שיש פתח אחד בינה ובין הבית, הוא מודה, שכשיפתח את הפתח בשביל להוציא את הטומאה לחצאין או לשורפה, הרי היא נכנסת לבית<sup style="color: gray;">159</sup>. ויש שנראה מדבריהם שלא נחלקו חכמים על ר' יוסי, אלא משום שלדעתם אין דרך לחתוך את בשר המת או לשורפו, אבל במקום שיש ספק גמור אם עתידה הטומאה לצאת באופן המטמא, לדברי הכל אין אומרים סוף טומאה לצאת, ולפיכך צידדו שאף לסוברים שפתח שיש הפסק אויר בינו ובין הטומאה אומרים בו סוף טומאה לצאת<sup style="color: gray;">160</sup>, אין לאסור לעמוד בשערי בית הקברות בשעה שיש מת בעיר, שמא לא יוציאנו דרך שם<sup style="color: gray;">161</sup>.
<h4>כשסוף הפתח להפתח</h4>
טומאה הנמצאת במקום שיש פתח בינו ובין מקום אחר, ואינה עתידה לצאת לאותו המקום האחר באופן המטמא, אבל הפתח עתיד להיפתח, כגון שעתיד אדם להכנס דרך הפתח כדי לשרוף את הטומאה במקומה, יש אחרונים סוברים שאותו המקום האחר טמא, שכיון שהפתח עתיד להיפתח, הרי סופה לצאת<sup style="color: gray;">162</sup>. ויש חולקים, שלא אמרו אלא סוף טומאה לצאת, ולא סוף הפתח להפתח<sup style="color: gray;">163</sup>.
<h4>באהל בתוך אהל</h4>
אהל בתוך אהל, שיש סוברים שאינו מציל על הטומאה מלטמא<sup style="color: gray;">164</sup>, יש אחרונים סוברים שזה משום שסוף טומאה לצאת, שאף על פי שאין לאהל הפנימי פתח לאהל החיצוני, כיון שהאהל הפנימי הרי הוא חשוב כאהל ארעי ביחס לאהל החיצוני, חשוב הדבר כאילו יש לו פתח אליו<sup style="color: gray;">165</sup>. על הסוברים שאהל בתוך אהל מציל על הטומאה מלטמא, ולדעתם אין האהל החיצוני טמא מדין סוף טומאה לצאת, אלא באופן שדרך הטומאה לצאת דרכו, ע"ע טמאת אהל<sup style="color: gray;">166</sup>.
על אם נזיר אסור להכנס תחת פתחים הטמאים מדין סוף טומאה לצאת, ע"ע נזירות; על אם כהנים אסורים להכנס תחתם, ע"ע טמאת כהנים<sup style="color: gray;">167</sup>.
<h3><b>הטומאה</b></h3>
<h4>בטומאה דרבנן</h4>
דברים המטמאים באהל מדרבנן, כגון רובע עצמות* המת או רביעית דם-המת*, לסוברים שאינם מטמאים באהל אלא מדרבנן<sup style="color: gray;">168</sup>, יש מן האחרונים שכתבו, שלסוברים שדין סוף טומאה לצאת הוא מן התורה<sup style="color: gray;">169</sup>, אומרים בהם סוף טומאה לצאת, ולסוברים שדין סוף טומאה לצאת מדרבנן<sup style="color: gray;">170</sup>, אין אומרים בהם סוף טומאה לצאת<sup style="color: gray;">171</sup>.
<h4>במתי גוים</h4>
מתי גוים, שיש סוברים שהם מטמאים באהל<sup style="color: gray;">172</sup>, כתבו אחרונים שאין אומרים בהם סוף טומאה לצאת<sup style="color: gray;">173</sup>, משום שדין סוף טומאה לצאת הוא מדרבנן, לסוברים כן<sup style="color: gray;">174</sup>, ולפיכך במקום שאין לטמאות אלא מדין סוף טומאה לצאת, יש לסמוך על הסוברים שמתי גוים אינם מטמאים באהל<sup style="color: gray;">175</sup>, או שאף לסוברים שדין סוף טומאה לצאת הוא מהלכה למשה מסיני<sup style="color: gray;">176</sup>, לא נאמרה ההלכה במתי גוים<sup style="color: gray;">177</sup>, או שאף לסוברים שדין סוף טומאה לצאת הוא מן התורה<sup style="color: gray;">178</sup>, מכל מקום כיון שאין מצוה לקבור את מתי הגוים מן התורה<sup style="color: gray;">179</sup>, ואפשר שיישארו בבית, ואף על פי שמדרבנן קוברים את מתיהם מפני דרכי-שלום*<sup style="color: gray;">180</sup>, ונמצא שסופם לצאת, יש לסמוך על הסוברים שמתי גוים אינם מטמאים באהל<sup style="color: gray;">181</sup>.
<h4>טומאה המונחת באויר ועתיד להוציאה בפתח</h4>
טומאה המונחת באויר ועתיד להוציאה בפתח, כתבו אחרונים שאין אומרים בה סוף טומאה לצאת<sup style="color: gray;">182</sup>, כיון שהטומאה אינה תחת אהל<sup style="color: gray;">183</sup>, ואותה ששנינו בארובה בבית ואין בה פותח טפח, וטומאה מונחת בבית כנגד הארובה, שהבית טהור<sup style="color: gray;">184</sup>, אף על פי שהוא עתיד להוציאה דרך פתח הבית, כתבו אחרונים שזה משום שהיא כמונחת באויר<sup style="color: gray;">185</sup>. ויש סוברים שאומרים בה סוף טומאה לצאת<sup style="color: gray;">186</sup>.
<h4>בנמצאת בתוך כלי הבא במדה</h4>
טומאה שנמצאת בתוך כלי הבא במדה, כגון בכלי עץ שמחזיק ארבעים סאה, שהכלי חוצץ בפני הטומאה – לסוברים כן<sup style="color: gray;">187</sup> – וכלי זה נמצא בתוך הבית, שנינו במשנה שאומרים בה סוף טומאה לצאת, והבית טמא<sup style="color: gray;">188</sup>. ואף על פי שהוא יכול להוציא את הטומאה מן הבית כשהיא בתוך הכלי, שנמצא שלא תבוא הטומאה לבית, כתבו אחרונים, שמכל מקום, כיון שיש לכלי פתח הפונה לבית, הרי כנגד הפתח טמא מיד<sup style="color: gray;">189</sup>. ויש אחרונים סוברים שדינו חלוק: שאם דעתו להוציא את הטומאה בפני עצמה מן הבית, הרי הבית טמא, משום שסוף טומאה לצאת, אבל אם דעתו להוציאה מן הבית בתוך הכלי, הבית טהור<sup style="color: gray;">190</sup>.
<h4>בסופה לצאת דרך צמיד פתיל</h4>
טומאה שסופה לצאת דרך כלי המוקף צמיד-פתיל*, יש אחרונים סוברים שמה שבתוך הכלי אינו טמא, שדין סוף טומאה לצאת לא מצינו אלא בחציצת אהלים, לומר שמחיצה שסוף טומאה לצאת דרכה אינו חוצצת להציל על המקום שהטומאה עתידה לצאת אליו, ולא מצינו בצמיד פתיל, לומר שתהא הטומאה נכנסת אליו, ולא יציל על המונח בתוכו<sup style="color: gray;">191</sup>. ויש סוברים שמה שבתוך הכלי טמא, כיון שסוף הטומאה להכנס אליו<sup style="color: gray;">192</sup>.
<h4>צירוף לשיעור</h4>
טומאה שאין בה שיעור כדי לטמא, וסופה לצאת, נחלקו בה תנאים: לדעת סתם משנה, וכן דעת ר' יהודה בשיטת ר' אליעזר בתוספתא, מצטרפת עם טומאה נוספת כדי לטמא את האהל, ואפילו אם אותה טומאה אף היא אינה בתוך האהל אלא סופה לצאת אליו<sup style="color: gray;">193</sup>, ולפיכך, שני חדרים פנימיים, שכל אחד מהם פתוח לבית החיצון, ובכל אחד מהם נמצא חצי זית מן המת, ודלתותיהם נעולות, אף על פי שהחדרים טהורים<sup style="color: gray;">194</sup>, כיון שאין דרך הטומאה ליכנס, ונמצא שאין בכל אחד מהם שיעור טומאה<sup style="color: gray;">195</sup>, הבית טמא<sup style="color: gray;">196</sup>, שסוף הטומאה לצאת<sup style="color: gray;">197</sup>, והרי זה כאילו שני החצאי זיתים מונחים בבית<sup style="color: gray;">198</sup>. ולדעת ר' יהודה בשיטת ר' יהושע, ויש תנאים שסוברים שכן היא אף דעת ר' אליעזר, טומאה שיש בה פחות מכשיעור אינה מצטרפת עם טומאה אחרת אף על פי שסופה לצאת<sup style="color: gray;">199</sup>. בדעת ר' יוסי, הסובר שתיבת המגדל העומד בבית, שאין ביציאתה פותח טפח, ויש בתוכה טומאה, הבית טהור, מפני שהוא יכול להוציאה לחצאים<sup style="color: gray;">200</sup>, יש אחרונים סוברים שאף בשני חדרים פנימיים שבכל אחד מהם נמצא חצי זית מן המת, הבית טהור<sup style="color: gray;">201</sup>. ויש סוברים בדעתו, שהבית טמא, שכיון שיש בפתחו טפח, יש לחוש שייפתח הפתח מעצמו או על ידי קטן ותצא הטומאה ותטמא הטהרות<sup style="color: gray;">202</sup>.
<h4>בטומאה רצוצה</h4>
טמאה-רצוצה* - שהמקום שהיא מונחת בו, אין בחללו שיעור טפח על טפח, ברום טפח מן הקרקע לגג שמעליה<sup style="color: gray;">203</sup>, והיא בוקעת ועולה עד לרקיע בוקעת ויורדת עד התהום<sup style="color: gray;">204</sup> - שבקעה למקום שיש לו פתח למקום אחר, יש ראשונים שכתבו שאין אומרים בה סוף טומאה לצאת<sup style="color: gray;">205</sup>, וביארו בזה אותה ששנינו בענין פרדסקין – עמודים חלולים הנתונים בכותל הבית, ויש להם דלתות לבית<sup style="color: gray;">206</sup> – שרואים אותן כאילו הוא אוטם, וידון מחצה למחצה להביא את הטומאה לבית<sup style="color: gray;">207</sup>, שהיינו שכל זמן שדלתותיהן נעולות, אם יש טומאה תחתיהן אינה מביאה טומאה לבית אלא אם כן היא בחצים הפנימי, אבל אם היא בחצים החיצוני הבית טהור<sup style="color: gray;">208</sup>, כאילו אין שם חלל כלל<sup style="color: gray;">209</sup>, ואינו טמא משום שסוף טומאה לצאת, שאין אומרים בטומאה רצוצה סוף טומאה לצאת<sup style="color: gray;">210</sup>. ובטעם הדבר כתבו אחרונים, שכיון שטומאה רצוצה בוקעת ועולה עד לרקיע, הרי זה כאילו אינה מונחת תחת אהל<sup style="color: gray;">211</sup>. ויש שכתבו טעם אחר, שגדר דין סוף טומאה לצאת הוא להחשיב את המחיצות העתידות להיפתח לפני המת כאילו הן כבר פתוחות, לסוברים כן<sup style="color: gray;">212</sup>, ואין זה שייך בטומאה רצוצה<sup style="color: gray;">213</sup>, או שמשום שכך נאמרה ההלכה, שטומאה רצוצה אין אומרים בה סוף טומאה לצאת<sup style="color: gray;">214</sup>. ויש ראשונים שנראה מדבריהם שאומרים בה סוף טומאה לצאת, ואותה ששנינו במגדל העומד בתוך בית, וטומאה בינו ובין הארץ או בינו ובין הכותל או בינו ובין הקורות, ואין שם פותח טפח, שהבית טמא<sup style="color: gray;">215</sup>, ביארו שהיינו משום שכשהטומאה בוקעת לתוך המגדל, היא מתפשטת בכל חללו, ויוצאת לבית דרך פתח המגדל<sup style="color: gray;">216</sup>. ומן האחרונים יש שכתבו, שכשהטומאה רצוצה תחת כלי שיש לו דין אהל להבאת הטומאה<sup style="color: gray;">217</sup>, והכיסוי העליון של הכלי גבוה טפח מהטומאה, אומרים בה סוף טומאה לצאת, שלדעתם אין אומרים בזה טומאה רצוצה בוקעת ועולה, כיון שאם תיכנס לתוך הכלי ייעשה הכיסוי העליון שלו אהל ויביא את הטומאה לכל הכלי<sup style="color: gray;">218</sup>, ולדעתם זה הטעם שאומרים סוף טומאה לצאת בטומאה הנמצאת תחת המגדל העומד בתוך בית, ואין שם פותח טפח<sup style="color: gray;">219</sup>.
על טמאה-בלועה* שסופה לצאת, שנחלקו אחרונים בדעת תנאים וראשונים אם אומרים בה סוף טומאה לצאת, ע"ע טמאה בלועה<sup style="color: gray;">220</sup>.
<h3><b>הפתח</b></h3>
<h4>בדרך כניסה</h4>
פתח שנמצא בדרך כניסה, אין אומרים בו סוף טומאה לצאת<sup style="color: gray;">221</sup>. וכן אם יש פתח בדרך יציאה, אבל אין בו שיעור, ובפתח שבדרך כניסה יש שיעור, נראה מדברי ראשונים שהפתח שבדרך הכניסה טמא<sup style="color: gray;">222</sup>.
<h4>שיעור הפתח</h4>
הפתח שפתיחתו או מחשבה להוציא בו את הטומאה מצילה את שאר הפתחים<sup style="color: gray;">223</sup>, אם הטומאה שבבית היא כזית מן המת, די שיהיה בו שיעור טפח, ואם הטומאה היא מת שלם, צריך שיהיה בו ארבעה טפחים<sup style="color: gray;">224</sup>, ששיערו חכמים שהוא השיעור הראוי להוצאת רוב המתים<sup style="color: gray;">225</sup>. ויש אחרונים סוברים בדעת אחרים משום ר' נתן, שאף אם הטומאה היא כזית מן המת, צריך שיהיה בו ארבעה טפחים<sup style="color: gray;">226</sup>. אבל פתיחת פתח שאין בו שיעור זה, או מחשבה להוציא בו את הטומאה, אינה מצילה את שאר הפתחים<sup style="color: gray;">227</sup>. וכן אם היו בבית כמה פתחים, חלקם יש בהם כשיעור הוצאת המת, וחלקם אין בהם כשיעור הוצאתו, אין טמאים אלא הפתחים שיש בהם כשיעור הוצאתו<sup style="color: gray;">228</sup>, שכיון שאי אפשר להוציאו בפתחים הקטנים, הרי זה כאילו חשב להוציאו באחד מהפתחים הגדולים<sup style="color: gray;">229</sup>. ואם יש מת בבית, ואין לבית אלא פתח אחד שאין בו ארבעה טפחים, נראה מדברי ראשונים שהרי הוא טמא, כיון שאם יפתח הרי הטומאה יוצאת ממנו<sup style="color: gray;">230</sup>. ויש ראשונים שכתבו, שאף אם פתח זה הוא פחות מטפח - שאף אם יפתח אין הטומאה יוצאת ממנו<sup style="color: gray;">231</sup> - מכל מקום הרי הוא טמא מדין סוף טומאה לצאת<sup style="color: gray;">232</sup>. ויש שכתבו יתר על כן, שאף אם אין לבית פתח כלל, כל הזיזים הבולטים ממנו טמאים מדין סוף טומאה לצאת, שעל כל אחד מהם יש לומר שמא תחתיו יצא המת מן הבית<sup style="color: gray;">233</sup>. ויש שכתבו בדעת התוספתא והראשונים, שאף כאשר אין לבית אלא פתח אחד שאין בו ארבעה טפחים, אינו טמא<sup style="color: gray;">234</sup>.
<h4>במת גדול</h4>
היה המת גדול, שאי אפשר להוציאו בפתח שיש בו ארבעה טפחים, אמר ר' שמעון בן אלעזר משום ר' מאיר שפתחו כמלואו<sup style="color: gray;">235</sup>, שאם יש בבית פתח שאפשר להוציאו בו, הרי הוא מציל על שאר הפתחים, ואם אין בבית פתח שאפשר להוציאו בו, כל הפתחים טמאים<sup style="color: gray;">236</sup>, וכן אם חשב להוציאו בפתח שאפשר להוציאו בו, הרי הוא מציל על שאר הפתחים, ואם חשב להוציאו בפתח אחר, כל הפתחים טמאים<sup style="color: gray;">237</sup>. ויש ראשונים סוברים בדעתו, שאף מחשבה להוציאו בפתח שאי אפשר להוציאו בו, מצילה על שאר הפתחים, שכיון שחשב עליו, בודאי עתיד הוא להרחיבו ולהוציאו בו<sup style="color: gray;">238</sup>. ומכל מקום צידדו בתלמוד בדעתו, שאם היו בבית כמה פתחים קטנים, ופתח אחד שיש בו ארבעה טפחים – ויש ריוח גדול בכותל כדי להרחיב פתח זה בלא הפתחים האחרים<sup style="color: gray;">239</sup> - הרי הוא מציל על שאר הפתחים, שבודאי סופו להרחיב פתח זה ולהוציאו בו<sup style="color: gray;">240</sup>. וכתבו ראשונים שאין הלכה כר' שמעון בן אלעזר<sup style="color: gray;">241</sup>.
<h4>במת קטן</h4>
היה המת קטן, שאפשר להוציאו בפתח שאין בו ארבעה טפחים, יש אחרונים סוברים בדעת ר' ישמעאל משום ר' נתן, שפתחו במילואו<sup style="color: gray;">242</sup>.
<h4>יותר מכזית</h4>
טומאה שיש בה יותר מכזית, דינה כמת, ומחשבה להוציאה באחד מן הפתחים, אינה מצילה את שאר הפתחים, אלא אם כן יש באותו הפתח ארבעה טפחים<sup style="color: gray;">243</sup>. ויש סוברים בדעת ר' יוסי שאין דינה כמת, ואם חשב להוציאה בפתח שיש בו טפח הרי הוא מציל על שאר הפתחים<sup style="color: gray;">244</sup>.
<h4>השדרה והגולגולת</h4>
השדרה והגולגולת של מת, אמר ר' יוסי שדינן כמת<sup style="color: gray;">245</sup>, אף על פי שאין בהן כזית בשר<sup style="color: gray;">246</sup>, ונחלקו ראשונים אם הלכה כן<sup style="color: gray;">247</sup>.
<h4>הטומאות הפורשות מן המת</h4>
כל הטומאות הפורשות מן המת, אמרו אחרים משום ר' נתן, שדינן כמת, ופתחן בארבעה טפחים<sup style="color: gray;">248</sup>. וכתבו אחרונים שהיינו כל הטומאות שטומאתן תלויה בשלימותן, כגון אבר שיש עליו בשר כראוי, או רוב בניינו של מת<sup style="color: gray;">249</sup>. על המפרשים את דברי אחרים באופן אחר, עי' לעיל<sup style="color: gray;">250</sup>.
<h4>בפתח שבודאי תצא הטומאה דרכו</h4>
פתח שאין בו כשיעור, אבל ודאי הדבר שתצא הטומאה דרכו, יש ראשונים סוברים שאומרים בו סוף טומאה לצאת<sup style="color: gray;">251</sup>, ואותה ששנינו בתיבת המגדל שיש בה פותח טפח ואין ביציאתה פותח טפח, שאם יש טומאה בתוכה הבית טמא משום שדרך הטומאה לצאת<sup style="color: gray;">252</sup>, פירשו ראשונים שהיינו ביש בחללה טפח, ואין ביציאתה טפח<sup style="color: gray;">253</sup>, ומכל מקום כיון שבודאי תצא הטומאה משם אומרים סוף טומאה לצאת<sup style="color: gray;">254</sup>. וכן אותה ששנינו בכלב שאכל בשר מת ומת הכלב ומוטל על אסקופת הבית, שדעת ר' אלעזר שאם פיו לפנים – ונקב הרעי לחוץ<sup style="color: gray;">255</sup> - הבית טהור, ואם פיו לחוץ, הבית טמא<sup style="color: gray;">256</sup>, פירשו ראשונים שהיינו משום שדרך הפתח הקטן של בית הרעי היה סופה לצאת<sup style="color: gray;">257</sup>, אף על פי שאין טפח בבית הרעי<sup style="color: gray;">258</sup>.
<h4>פתח שיש הפסק אויר בינו ובין מקום הטומאה</h4>
פתח שיש הפסק אויר בינו ובין מקום הטומאה, וסוף הטומאה לצאת ממנו, כגון שערי החצרות ושערי העיר ושערי בית הקברות, נחלקו ראשונים ואחרונים אם הוא טמא: יש סוברים שהוא טמא, כיון שסוף המת לצאת דרכו<sup style="color: gray;">259</sup>, ומהם הסוברים שהיינו דוקא כשאי אפשר להוציא את המת ממקום אחר<sup style="color: gray;">260</sup>. ויש סוברים שאינו טמא<sup style="color: gray;">261</sup>, שדין סוטל"צ הוא לומר כאילו הדלת פתוחה<sup style="color: gray;">262</sup>, או שדווקא בפתח שממנו יוצאת הטומאה מהאהל לאויר, ובאותה יציאה נטהר האהל, נאמרה ההלכה לטמא<sup style="color: gray;">263</sup>, כיון שהוא דומה קצת לאהל המת<sup style="color: gray;">264</sup>, ואותה ששנינו בתוספתא בבתים הפתוחים לאכסדרה והמת באחד מהן, שאם היה דרכו של מת לצאת בחצר, הבית שער טהור, ואם לאו, הבית שער טמא<sup style="color: gray;">265</sup>, יש מהם שפירשו שהחילוק הוא בין מקום שיש אויר מפסיק בין האהל שהמת בתוכו ובין הבית שער, לבין מקום שאין אויר מפסיק ביניהם<sup style="color: gray;">266</sup>, ומהם שכתבו שהנוהגים לטמא אותם, מנהג* טעות הוא<sup style="color: gray;">267</sup>. ויש שנראה מדבריהם בדעת ראשונים, שהכלים שבפתח טמאים, ואדם שבפתח טהור<sup style="color: gray;">268</sup>.
<h4>פתח בגג</h4>
פתח בגג, כתבו אחרונים בדעת ראשונים שהוא מציל על שאר הפתחים<sup style="color: gray;">269</sup>, משום שהטומאה עתידה לצאת דרכו<sup style="color: gray;">270</sup>, או משום שהטומאה יכולה לצאת דרכו<sup style="color: gray;">271</sup>, ולדעתם אותה ששנינו שבית שנסדק ויש טומאה בחלקו הפנימי, הכלים שבחלקו החיצוני טהורים<sup style="color: gray;">272</sup>, ופירשו ראשונים שהיינו בנסדק הגג וכותליו<sup style="color: gray;">273</sup>, הוא משום שסוף טומאה לצאת דרך הסדק<sup style="color: gray;">274</sup>, או משום שהטומאה יכולה לצאת דרכו<sup style="color: gray;">275</sup>. וזה שחלקו בית שמאי ובית הלל, שבית שמאי אומרים שאין הכלים שבחלקו החיצוני טהורים, אלא אם כן יש בסדק ארבעה טפחים, ובית הלל סוברים שדי בסדק כל שהוא<sup style="color: gray;">276</sup>, היינו שחלקו באיזה שיעור הוא נחשב כפתח שהטומאה עתידה לצאת בו, שבית שמאי סוברים שאינו נחשב כפתח שהטומאה עתידה לצאת בו כל שאין בו ארבעה טפחים, ובית הלל סוברים שאף כשיש בו סדק כל שהוא, כיון שהוא ארוך וסופו להיות גדל והולך עד שיעשה ארבעה טפחים, הרי הוא חשוב כבר מעתה כפתח שהטומאה עתידה לצאת בו<sup style="color: gray;">277</sup>. וכן זה שאמר ר' יוסי בדעת בית הלל שאינו חשוב כפתח אלא אם כן יש בו טפח<sup style="color: gray;">278</sup>, ואמר רבי בתוספתא שהיינו דווקא כשיש בבית כזית מן המת<sup style="color: gray;">279</sup>, היינו משום ששנינו לענין סוף טומאה לצאת, שהמת שיעורו בארבעה טפחים, וכזית מן המת שיעורו בטפח<sup style="color: gray;">280</sup>.
<h4>פתח אהל שעתידה הטומאה להכנס אליו</h4>
פתח אהל שעתידה הטומאה להכנס אליו, כגון פתח הבית שהיו מכניסים שם את המת לומר צדוק-הדין*, כתבו ראשונים שאינו טמא – אף לסוברים שפתח שיש הפסק אויר בינו ובין מקום הטומאה, טמא משום סוף טומאה לצאת<sup style="color: gray;">281</sup> – שלא נאמרה ההלכה של טומאת פתחים אלא בפתח שעתידה הטומאה לצאת ממנו<sup style="color: gray;">282</sup>. ונחלקו אחרונים בדעתם, במקום שהיו לאהל שני פתחים, שבאחד עתידים להכניס את המת, ובשני עתידים להוציאו לאחר מכן: יש סוברים שהפתח שעתידים להכניס בו את המת טהור, והפתח שעתידים להוציאו בו טמא<sup style="color: gray;">283</sup>. ויש סוברים ששני הפתחים טהורים, כיון שאינם סוגרים על המת<sup style="color: gray;">284</sup>.
<h4>פתח אהל שאין הטומאה בו</h4>
פתח אהל שאין הטומאה בו והיא עתידה לצאת בו, ואין הפסק אויר בינו ובין אהל המת, כגון הפתח החיצוני של הבית, כשהטומאה נמצאת בחדר הפנימי, אף הוא טמא מדין סוף טומאה לצאת<sup style="color: gray;">285</sup>. ויש שנראה מדבריהם שאינו טמא מדין סוף טומאה לצאת<sup style="color: gray;">286</sup>, שלא נאמרה ההלכה של סוף טומאה לצאת<sup style="color: gray;">287</sup> אלא בפתח הבית שהמת בתוכו<sup style="color: gray;">288</sup>, ומוציאים אותו משם לאויר<sup style="color: gray;">289</sup>.
<h2>סוריא</h2>
<b>הגדרת הערך -</b> מקומות שכבש דוד המלך מחוץ לארץ ישראל
<h3><b>מהותה</b></h3>
<h4>מקומה והגדרתה</h4>
בשם "סוריא" מכונים המקומות שכבש דוד המלך מחוץ לארץ כנען<sup style="color: gray;">1</sup>. ונחלקו ראשונים: יש סוברים שבכלל סוריא ארם נהרים וארם צובה ודמשק ואחלב<sup style="color: gray;">2</sup>, ויש סוברים שסוריא האמורה היא ארם צובה<sup style="color: gray;">3</sup>, וביארו אחרונים ששאר המקומות שכבש דוד חזרו אחר כך וכבשו אותן ממנו ובטל כיבושו, ורק ארם צובא נשארה בשליטתו<sup style="color: gray;">4</sup>.
<h4>מקומה</h4>
ארץ סוריא, יש מהראשונים שכתבו שנמצאת לצפונה של ארץ ישראל להלן מעכו<sup style="color: gray;">5</sup>. ויש שכתבו שהיא מארץ ישראל ולמטה כנגד ארם נהרים וארם צובה כל שליד הפרת עד בבל, כגון אחל בוחרן ומנבג וכיוצא בהן עד שנער – ואין שנער בכלל<sup style="color: gray;">6</sup> - וצהר<sup style="color: gray;">7</sup>.
<h4>כיבוש יחיד</h4>
כיבושים אלו נקראים כיבוש יחיד<sup style="color: gray;">8</sup>, וכמה טעמים נאמרו בזה: יש שביארו שהוא לפי שכיבוש דוד לא היה לשם כל ישראל כמו בכיבוש יהושע<sup style="color: gray;">9</sup>, אלא כבשה לצרכו שיעלו לו מס<sup style="color: gray;">10</sup>. ויש שביארו שהוא לפי שסוריא נכבשה שלא על פי הדיבור<sup style="color: gray;">11</sup>, דהיינו אורים ותומים<sup style="color: gray;">12</sup>. ויש סוברים שהוא לפי שסוריא נכבשה בלא שישים ריבוא איש<sup style="color: gray;">13</sup>, והיה שלא מדעת רוב ישראל<sup style="color: gray;">14</sup>. ויש שביארו שהוא לפי שדוד כבש שלא כסדר, שקודם היה עליו לכבוש את כל ארץ ישראל ורק אחר כך לכבוש מקומות מחוצה לה - שנאמר: והוריש ה' את הגויים מלפניכם<sup style="color: gray;">15</sup>, ואחר כך: כל המקום אשר תדרוך כף רגליכם בו לכם יהיה<sup style="color: gray;">16</sup> - והוא הניח את שכניו בארץ ישראל והלך וכבש ארצות אחרות<sup style="color: gray;">17</sup>, ואף שכבש על פי סנהדרין נקרא כיבוש יחיד או לפי שמכל מקום עשה שלא כמצוות התורה שנמשלת לרבים נקרא כיבוש יחיד<sup style="color: gray;">18</sup>, או לפי שכיון שהסכמת סנהדרין היתה שלא על פי דין תורה, חשוב כאילו כבש שלא מדעת סנהדרין אלא מדעת עצמו<sup style="color: gray;">19</sup>, וכתבו אחרונים שאף על פי שאחר שכבשו כל ארץ ישראל חזרו מלכי ישראל וכבשו מקומות אלו<sup style="color: gray;">20</sup>, מכל מקום לפי שברוב פעמים פשעו בישראל, והקימו להם מלכים נכרים, ובטל מהם ישוב ישראל, ירדו ממעלת ארץ ישראל המוחלטת<sup style="color: gray;">21</sup>, או לפי שאז כבשו זאת מלכי ישראל שלא בעצת סנהדרין<sup style="color: gray;">22</sup>. ויש שביארו שהוא לפי שדוד כבש מדעתו ושלא מדעת בית דין הגדול<sup style="color: gray;">23</sup>, כי אם היה שואל לדעתם היה קודם מוריש את כל שבעת הגוים ואחרי כן הולך לארץ אחרת<sup style="color: gray;">24</sup>.
<h4>עולי בבל</h4>
סוריא נחלקו ראשונים אם כבשוה עולי בבל, יש סוברים שלא כבשוה<sup style="color: gray;">25</sup>. ויש סוברים שאין ידוע אם כבשוה או לא<sup style="color: gray;">26</sup>.
<h3><b>חשיבותה ביחס לארץ ישראל</b></h3>
סוריא שחשובה כיבוש יחיד נחלקו בה תנאים אם חשובה כארץ ישראל או לא: יש אומרים שחשובה כארץ ישראל, שכיבוש יחיד שמו כיבוש<sup style="color: gray;">27</sup>, וביארו ראשונים – לדעתם שהוא כיבוש יחיד לפי שלא כבש לדעת רוב ישראל<sup style="color: gray;">28</sup> – שלפי שמלך היה וכבש על פי בית דין הגדול נחשב כיבוש<sup style="color: gray;">29</sup>, ויש שביארו – לדעתם שהוא כיבוש יחיד לפי שכבש דוד שלא כסדר<sup style="color: gray;">30</sup> – שמכל מקום הכתוב: כל מקום אשר תדרוך כף רגלכם<sup style="color: gray;">31</sup>, לעולם במשמע, ואפילו קודם שנכבשה ארץ ישראל<sup style="color: gray;">32</sup>, ומהאחרונים יש שביארו שאף שאין לזה דין כיבוש, מכל מקום כל מקום שבחזקת ישראל וממשלתם חשוב כארץ ישראל<sup style="color: gray;">33</sup>. ויש אומרים שחשובה כחוץ לארץ, לפי שכיבוש יחיד אין שמו כיבוש<sup style="color: gray;">34</sup>, וכתבו ראשונים שאף לשיטות אלו מכל מקום מדרבנן חשובה סוריא כארץ ישראל<sup style="color: gray;">35</sup>. להלכה, אין שמו כיבוש<sup style="color: gray;">36</sup>. על ההשלכות ההלכתיות של כיבוש יחיד בסוריא, ראה להלן.
<h4>לא כארץ ישראל ולא כחוץ לארץ</h4>
סוריא – בין לסוברים כיבוש יחיד שמו כיבוש ובין לסוברים אין שמו כיבוש<sup style="color: gray;">37</sup> – יצאה בדיניה מכלל חוץ לארץ אך לכלל ארץ ישראל לא באה<sup style="color: gray;">38</sup>, ויש דברים שהיא בהם כארץ ישראל, ויש דברים שהיא כחוץ לארץ<sup style="color: gray;">39</sup>. בטעם הדבר, ביארו ראשונים - לסוברים שכיבוש יחיד חשוב כיבוש<sup style="color: gray;">40</sup>, ולדעתם שכיבוש סוריא נחשב כיבוש יחיד לפי שלא כבשה דוד לצורך כל ישראל<sup style="color: gray;">41</sup> - שאף על פי שדוד היה מלך ישראל ועל פי בית דין הגדול היה כובש, מכל מקום לפי שכבש מקומות אלו קודם שתפס את כל ארץ ישראל מידי שבעת עממים, ירדו הן ממעלת ארץ ישראל<sup style="color: gray;">42</sup>. ויש שביארו - לסוברים כיבוש יחיד אינו חשוב כיבוש<sup style="color: gray;">43</sup> - שמכל מקום מחמירים בה יותר מחוץ לארץ לפי שסמוכה היא לארץ ישראל<sup style="color: gray;">44</sup>. להלכה יש דברים שסוריא היא בהן כארץ ישראל ויש דברים שהיא בהן כחוץ לארץ<sup style="color: gray;">45</sup>, וכל המצוות הנוהגות בסוריא אין חיובם מהתורה אלא מדברי סופרים<sup style="color: gray;">46</sup>.
<h4>במוכר עבדו לסוריא</h4>
המוכר עבדו לסוריא - לסוברים כיבוש יחיד חשוב כיבוש<sup style="color: gray;">47</sup> - כתבו ראשונים בדעת תנאים שהוא כמוכר בחוץ לארץ<sup style="color: gray;">48</sup>, ויוצא לחירות<sup style="color: gray;">49</sup>, מהם שביארו שהוא לפי שעפר סוריא טמא כעפר חוץ לארץ<sup style="color: gray;">50</sup>, קונסים אותו על שהוציא את העבד ממקום טהרה למקום טומאה<sup style="color: gray;">51</sup>. ויש שביארו לפי שאף אם כיבוש יחיד חשוב כיבוש מכל מקום מצוות דירה אין אלא במקום שנכבש על ידי רבים<sup style="color: gray;">52</sup>. ויש שביארו שהוא לפי שדוד כבש את סוריא של כסדר, שקודם היה עליו לכבוש את כל ארץ ישראל ואחר כך מחוץ לארץ<sup style="color: gray;">53</sup>. ויש שביארו שהוא לפי שלא מצויים שם ישראל ולא יוכל העבד לשמור מצוות כראוי<sup style="color: gray;">54</sup>.
<h4>יצא רבו לסוריא</h4>
עבד שיצא רבו מארץ ישראל לסוריא יכול לסרב בפני רבו לצאת עמו<sup style="color: gray;">55</sup> - אף כאשר דעת רבו לחזור לארץ ישראל<sup style="color: gray;">56</sup> - לפי שביציאתו מתבטל הוא ממצוות ישוב ארץ ישראל<sup style="color: gray;">57</sup>, ואין אדון יכול לכפות את עבדו על כך<sup style="color: gray;">58</sup>.
<h4>יצא מדעתו ומכרו רבו שם</h4>
עבד שיצא מרצונו אחר רבו לסוריא ומכרו רבו שם, אם היתה דעת רבו - בשעת יציאתו מהארץ<sup style="color: gray;">59</sup> - לחזור, יוצא העבד לחירות<sup style="color: gray;">60</sup>. אך אם בשעת יציאתו מהארץ לא היתה דעתו לחזור, לא יוצא לחירות<sup style="color: gray;">61</sup>, שלא היה לו לעבד לצאת אחריו<sup style="color: gray;">62</sup>, וכתבו אחרונים שאף אם קודם המכירה דעתו כן היתה לחזור, מכל מקום איבד העבד זכותו הואיל ובשעת היציאה הלך העבד אחריו מרצונו אף שלא היה בדעתו לחזור<sup style="color: gray;">63</sup>.
<h4>לכתוב שטר על שדה בסוריא</h4>
הלוקח שדה – והוא הדין בית<sup style="color: gray;">64</sup> - בסוריא מן הנכרי, נחלקו ראשונים אם מותר לו לומר לנכרי לכתוב לו שטר בשבת: יש סוברים שמותר לו<sup style="color: gray;">65</sup>, לפי שאמירה-לנכרי* בשבת אסורה מדבריהם – לסוברים כן<sup style="color: gray;">66</sup> - ומשום ישוב ארץ ישראל לא גזרו בדבר זה<sup style="color: gray;">67</sup>, וסוריא כארץ ישראל לדבר זה<sup style="color: gray;">68</sup>, ואף לסוברים שכיבוש יחיד אינו חשוב כיבוש<sup style="color: gray;">69</sup>, לפי שמכל מקום מדרבנן חשוב כיבוש<sup style="color: gray;">70</sup>, ויש בה מצוות ישוב ארץ ישראל מדרבנן, והתירו שבות שלא על ידי מעשה במצוה דרבנן<sup style="color: gray;">71</sup>. ויש סוברים שהדבר תלוי במחלוקת תנאים בדין כיבוש יחיד, שלסוברים שחשוב כיבוש<sup style="color: gray;">72</sup>, מותר לומר לנכרי לכתוב לו שטר כשם שמותר בארץ ישראל, ולסוברים שאינו שמו כיבוש<sup style="color: gray;">73</sup>, אסור לומר לנכרי כשם שאסור בחוץ לארץ<sup style="color: gray;">74</sup>.
<h4>הוצאת דברים שיש בהם חיי נפש מארץ ישראל לסוריא</h4>
הוצאת דברים שיש בהם חיי נפש מארץ ישראל לסוריא, נחלקו תנאים וראשונים בדעתם: יש אומרים שהדבר תלוי במחלוקת תנאים בדין כיבוש יחיד<sup style="color: gray;">75</sup>, ולהלכה שכיבוש יחיד לא חשוב כיבוש<sup style="color: gray;">76</sup> אסור להוציא מארץ ישראל לסוריא<sup style="color: gray;">77</sup>. ויש אומרים שאף לסוברים כיבוש יחיד אינו כיבוש, מותר להוציא ממחוז אחרון שבארץ ישראל למחוז הראשון בסוריא<sup style="color: gray;">78</sup>, כיון שהם סמוכים זה לזה<sup style="color: gray;">79</sup>.
<h4>מסוריא לחוץ לארץ</h4>
הוצאת דברים שיש בהם חיי נפש מסוריא לחוץ לארץ, כתבו אחרונים שלסוברים שאסור להוציא מארץ ישראל לסוריא<sup style="color: gray;">80</sup>, הרי סוריא לענין זה כחוץ לארץ גמור, ויהיה מותר להוציא ממנה לחוץ לארץ<sup style="color: gray;">81</sup>, ולסוברים שמותר להוציא ממקום אחרון שבארץ ישראל למקום ראשון שבסוריא<sup style="color: gray;">82</sup>, יהיה מותר להוציא ממחוז אחרון שבסוריא למחוז ראשון שבחוץ לארץ<sup style="color: gray;">83</sup>. להוציא מסוריא לחוץ לארץ שאינו סמוך לה – לסוברים שמארץ ישראל למקום סמוך בסוריא מותר - יש שכתבו שאסור, לפי שסוריא חשובה קצת כארץ ישראל לענין זה<sup style="color: gray;">84</sup>, ויש שכתבו שמותר<sup style="color: gray;">85</sup>.
על גידול בהמה דקה בסוריא, ע"ע בהמה דקה<sup style="color: gray;">86</sup>.
על מצוות ישיבת ארץ ישראל בסוריא, ע"ע ישיבת ארץ ישראל<sup style="color: gray;">87</sup>.
על מכירת בתים בסוריא לעכו"ם, ע"ע לא תחנם<sup style="color: gray;">88</sup>. על השכרת בתים בסוריא לעכו"ם, ע"ע הנ"ל<sup style="color: gray;">89</sup>, וע' לא תביא תועבה אל ביתך<sup style="color: gray;">90</sup>.
<h3><b>קדושתה לעניין מצוות התלויות בארץ</b></h3>
<h4>תרומות ומעשרות</h4>
הקונה קרקע בסוריא, כתבו ראשונים - אף לסוברים שכיבוש יחיד אינו כיבוש<sup style="color: gray;">91</sup> - חייבת בתרומות ומעשרות מדרבנן<sup style="color: gray;">92</sup>, יש שביארו שהוא כדין עמון ומואב שחייבים במעשר מדרבנן לפי שהן ארצות הסמוכות לארץ ישראל<sup style="color: gray;">93</sup>, ויש שביארו שעשאוה כארץ ישראל כיון שדוד כבשה וכוונתו לעשות כארץ ישראל<sup style="color: gray;">94</sup>.
על הדמאי בסוריא אם צריך להפריש ממנו מעשרות, ע"ע דמאי<sup style="color: gray;">95</sup>.
<h4>מפירות ארץ ישראל על פירות סוריא ולהיפך</h4>
אין תורמים מפירות ארץ ישראל על פירות סוריא, ולא מפירות סוריא על פירות ארץ ישראל<sup style="color: gray;">96</sup>, לפי שבסוריא חייבים רק מדרבנן<sup style="color: gray;">97</sup>, ואין תורמים מדברי תורה על דברי סופרים<sup style="color: gray;">98</sup>. וכתבו אחרונים שאף בדיעבד אין תרומתו תרומה, ואפילו שסוריא חייבת מדרבנן<sup style="color: gray;">99</sup>, אינו דומה למפריש מדבר שחייב מן התורה על דבר שחייב מדרבנן, לפי שהם משני מקומות, ולכן העמידוהו על הדין, שמן הדין ודאי התורם מחיוב דאורייתא על פטור דאורייתא או להיפך אינה תרומה כלל<sup style="color: gray;">100</sup>.
<h4>בקרקע של נכרי</h4>
קרקע של נכרי בסוריא אינה חייבת בתרומות ומעשרות<sup style="color: gray;">101</sup>, לפי שחיוב הפרשת תרומות ומעשרות בסוריא הוא רק מדרבנן<sup style="color: gray;">102</sup>, ויש כח ביד נכרי להפקיע קדושה ממקומות שהחיוב בהם רק מדרבנן<sup style="color: gray;">103</sup>. על תבואה שהביאה שליש ביד גוי אם נפטרת מתרומות ומעשרות, ע"ע הבאת שליש<sup style="color: gray;">104</sup>.
<h4>מעשר שני</h4>
מעשר-שני* נחלקו בו ראשונים: יש אומרים שאין צריך להפריש בסוריא<sup style="color: gray;">105</sup>, לפי שמעשר שני טעון הבאת מקום<sup style="color: gray;">106</sup>, וכל שטעון הבאת מקום אין מביאים אותו בסוריא כשם שאין מביאים מחוץ לארץ<sup style="color: gray;">107</sup>, ואף מדרבנן אין צריך לפי שלהעלות לירושלים אי אפשר לפי שאין זה כרצון התורה, ולהפריש ללא הבאה לירושלים אין זה כעין של תורה, וכל שתיקנו חכמים כעין דאורייתא תיקנו<sup style="color: gray;">108</sup>. ויש סוברים שדין מעשר שני כשאר דיני מעשרות בסוריא שמדרבנן צריך להפריש<sup style="color: gray;">109</sup>.
<h4>מעשר עני</h4>
מעשר-עני* - לסוברים שמעשר שני אין צריך להפריש בסוריא<sup style="color: gray;">110</sup> – נחלקו בו אחרונים: יש סוברים שאין צריך להפריש בסוריא<sup style="color: gray;">111</sup>. ויש סוברים שצריך להפריש, שדווקא מעשר שני אין צריך לפי שצריך הבאת מקום, אך מעשר עני דינו כשאר תרומות ומעשרות שחייב מדרבנן<sup style="color: gray;">112</sup>.
<h4>נטע רבעי בקרקע ישראל</h4>
נטע רבעי בקרקע של ישראל נחלקו אמוראים בדעת תנאים אם נוהג בסוריא: יש אומרים שנחלקו בזה תנאים<sup style="color: gray;">113</sup>, לדעת ר' יהודה אינו נוהג בסוריא<sup style="color: gray;">114</sup>, לפי שדיני נטע רבעי נלמדים ממעשר שני<sup style="color: gray;">115</sup>, וכשם שאין מעשר שני נוהג בסוריא – לסוברים כן<sup style="color: gray;">116</sup> - כך לא נוהג נטע רבעי בסוריא<sup style="color: gray;">117</sup>. ולדעת חכמים נטע רבעי נוהג בסוריא<sup style="color: gray;">118</sup>, לפי שדיני רבעי הם המשך לדיני ערלה הנוהגים בסוריא כבחוץ לארץ<sup style="color: gray;">119</sup>. ויש אומרים שלכולם נוהג נטע רבעי בקרקע של ישראל בסוריא<sup style="color: gray;">120</sup>. להלכה אין נטע רבעי נוהג בסוריא<sup style="color: gray;">121</sup>.
כרם רבעי כתבו ראשונים שנוהג בסוריא, ואף לסוברים שנטע רבעי אינו נוהג בסוריא<sup style="color: gray;">122</sup>, היינו דווקא נטע רבעי שהוקש למעשר שני, אך כרם רבעי שלא הוקש<sup style="color: gray;">123</sup>, נוהג<sup style="color: gray;">124</sup>.
<h4>בקרקע של נכרי</h4>
נטע רבעי בקרקע של נכרי אם נוהג בסוריא, נחלקו תנאים: ר' יהודה אומר שלא נוהג בסוריא<sup style="color: gray;">125</sup>, לפי שיש קנין לנכרי להפקיע מידי קדושת נטע רבעי<sup style="color: gray;">126</sup>. וחכמים אומרים שנוהג<sup style="color: gray;">127</sup>, לפי שדיני נטע רבעי דומים לערלה, וכשם שערלה נוהגת בסוריא אף שנכרי מפקיע מקדושתה<sup style="color: gray;">128</sup>, אף נטע רבעי נוהג<sup style="color: gray;">129</sup>. ויש מהאחרונים שכתבו שאף לחכמים דווקא בשדה של ישראל שחכרה נכרי מידו יש נטע רבעי, אך בשדה של נכרי אין נטע רבעי, לפי שיש קנין לנכרי להפקיע מקדושתה<sup style="color: gray;">130</sup>.
<h4>תרומה מסוריא</h4>
תרומה שהפרישו בסוריא נחלקו תנאים אם אפשר להביאה לארץ ישראל: יש אומרים שאסור להביאה לארץ ישראל<sup style="color: gray;">131</sup>, לפי שתרומה אינה באחריות הבעלים להביאה לארץ ישראל, וחוששים שמא הכהנים ירדפו אחריה לסוריא<sup style="color: gray;">132</sup>, ולפי שעפרה טמא<sup style="color: gray;">133</sup> חוששים שמא – מפני שלא יזהרו להיכנס בשידה תיבה ומגדל<sup style="color: gray;">134</sup> - יטמאו בעפרה<sup style="color: gray;">135</sup>, או מפני שאסור לצאת מארץ ישראל לחוץ לארץ<sup style="color: gray;">136</sup>. ויש אומרים שמותר להביאה<sup style="color: gray;">137</sup>, ואין חוששים שיטמאו מעפרה לפי שאפשר להיכנס לסוריא בשידה תיבה ומגדל ולא להיטמא<sup style="color: gray;">138</sup>, וכן משום האיסור יציאה לחוץ לארץ אין לחשוש לפי שבסוריא יש קדושת ארץ ישראל מדרבנן<sup style="color: gray;">139</sup>.
<h4>הפרשת ביכורים בסוריא</h4>
פירות שגדלו בסוריא - ולא הוכשרו לקבל טומאה<sup style="color: gray;">140</sup> - אם צריך להביא מהם בכורים* נחלקו ראשונים ואחרונים: יש סוברים שמדרבנן חייבים להפריש בכורים בסוריא<sup style="color: gray;">141</sup>, ומכל מקום אינו קורא לפי שאינו יכול לומר האדמה אשר נתת לי זבת חלב ודבש, שלהלכה כיבוש יחיד לא חשוב כיבוש<sup style="color: gray;">142</sup>, וגם אינה ארץ זבת חלב ודבש<sup style="color: gray;">143</sup>. ויש סוברים שאין כל חיוב להפריש בכורים בסוריא<sup style="color: gray;">144</sup>, מפני טומאה שיש בעפרה<sup style="color: gray;">145</sup>, ואף שלא הוכשרו הפירות לקבל טומאה, גוזרים בהם משום פירות שהוכשרו<sup style="color: gray;">146</sup>, או לפי שלכתחילה הוא בכלל גזירת האיסור להביא תרומה מסוריא שחוששים שכהנים ירדפו אחריה לסוריא<sup style="color: gray;">147</sup>.
<h4>הבאתם לארץ ישראל</h4>
הפריש בכורים בסוריא מותר להביאם לארץ ישראל<sup style="color: gray;">148</sup>, ואין לחשוש שהכהנים ירדפו אחריה לסוריא לפי שבכורים באחריות הבעלים להעלותם לירושלים<sup style="color: gray;">149</sup>.
<h4>קדושת שביעית</h4>
דין פירות שביעית בסוריא לענין קדושתם וחובת ביעורם כתבו אחרונים שתלוי בדין קדושת שביעית במקומות שלא כבשום עולי בבל<sup style="color: gray;">150</sup>. איסור שימור בסוריא נחלקו בו אחרונים, יש סוברים שאף לשיטות שאין קדושת שביעית בפירות סוריא מכל מקום צריך להפקיר השדות בסוריא, ויש בה איסור שימור<sup style="color: gray;">151</sup>, ויש סוברים שאין בסוריא חובת הפקר<sup style="color: gray;">152</sup>. מדרבנן כתבו ראשונים שדין סוריא כארץ ישראל<sup style="color: gray;">153</sup>.
<h4>נכרי</h4>
קרקע של נכרי אין פירותיה קדושים בקדושת שביעית<sup style="color: gray;">154</sup>, לפי שיש בסוריא קנין לנכרי להפקיע מיד שביעית<sup style="color: gray;">155</sup>.
<h4>ספיחים</h4>
ספיחי סוריא מותרים באכילה<sup style="color: gray;">156</sup> - אף על פי שעבודת הקרקע בסוריא אסורה בשביעית<sup style="color: gray;">157</sup>, ואיסור אכילת ספיחים הוא שמא יבוא לזרוע<sup style="color: gray;">158</sup> - לפי שלא גרעה סוריא ממקומות שכבשום עולי מצרים ולא כבשום עולי בבל שספיחיהם לא נאסרו<sup style="color: gray;">159</sup>, ואין אומרים שמכיון שמדרבנן סוריא חייבת בשביעית כארץ ישראל, עשו חכמים חיזוק לדבריהם כשל תורה ויאסרו ספיחיה<sup style="color: gray;">160</sup>.
<h4>עבודה בשביעית</h4>
עבודת קרקע בשביעית כגון קצירה בצירה ומסיקה – אף לסוברים שאין קדושה נוהגת בפירות שביעית בסוריא<sup style="color: gray;">161</sup> - אסורה<sup style="color: gray;">162</sup> - מדרבנן<sup style="color: gray;">163</sup> - כדי שלא יהיו בני ארץ ישראל שקשה עליהם לשמור שמיטה הולכים ומשתקעים בסוריא<sup style="color: gray;">164</sup>, אבל עבודה בתלוש - כגון דישה, זריה וקצירה - מותרת<sup style="color: gray;">165</sup>, לפי שהריוח הוא מועט ולא חששו חכמים שישתקעו שם בשביל ריוח מועט<sup style="color: gray;">166</sup>, או שבתלוש התירו כדי שימצאו העניים שבארץ ישראל קצת ריוח בסוריא שהיא קרובה אליהם ולא יצטרכו ללכת לחוץ לארץ רחוק יותר<sup style="color: gray;">167</sup>.
עבודות שהותרו בשביעית בסוריא נחלקו בהם ראשונים ואחרונים בדעת תנאים: יש אומרים שהותרו אף כאשר עובד אצל ישראל החשוד שלא הפקיר פירות שביעית<sup style="color: gray;">168</sup>, לפי שכל שכיוצא בו מותר בארץ ישראל מדאורייתא, אף על פי שמדרבנן אסור לעשותו בלא שינוי, כגון עבודה בתלוש, בסוריא התירו לעשותו אף בלא שינוי<sup style="color: gray;">169</sup>, או לפי שכל שכיוצא בו הותר לעשותו בארץ ישראל במופקר אף מדרבנן, כגון תלוש, הותר לעשותו בסוריא אף במחובר<sup style="color: gray;">170</sup>. ויש אומרים שאצל ישראל חשוד אין לעשות עבודות אפילו בתלוש<sup style="color: gray;">171</sup>, ואצל נכרי נחלקו תנאים: יש אומרים שדוקא בתלוש הותר לעבוד<sup style="color: gray;">172</sup>. ויש אומרים שאף עבודות במחובר הותרו<sup style="color: gray;">173</sup>.
<h4>פירות שביעית של ארץ ישראל</h4>
פירות שביעית של ארץ ישראל נחלקו תנאים אם מותר להוציאם לסוריא: לתנא קמא אין מוציאים מארץ ישראל לסוריא, ולר' שמעון מותר להוציאם לסוריא<sup style="color: gray;">174</sup>. יש מהאחרונים שביארו את מחלוקתם במחלוקת האם כיבוש יחיד חשוב כיבוש<sup style="color: gray;">175</sup>, ור' שמעון סבר שחשוב כיבוש ועל כן דין סוריא כארץ ישראל<sup style="color: gray;">176</sup>. ויש שביארו שאף לסוברים שכיבוש יחיד אינו כיבוש מכל מקום דעת ר' שמעון שמותר להוציאם<sup style="color: gray;">177</sup>, לפי שמקצת מדיני שביעית נוהגים בסוריא<sup style="color: gray;">178</sup>, ועל כן אין לחשוש שלא ישמרו בקדושת שביעית את הפירות שבאו מארץ ישראל<sup style="color: gray;">179</sup>, ויש שביארו שהוא לפי שנוהגת בסוריא קדושת שביעית מדרבנן<sup style="color: gray;">180</sup>.
על הפרשת חלה בסוריא, ע"ע חלה<sup style="color: gray;">181</sup>. על הדמאי החלה, ע"ע דמאי<sup style="color: gray;">182</sup>.
על דין כלאי הכרם בסוריא, ע"ע כלאי הכרם<sup style="color: gray;">183</sup>. על דין כלאי הכרם בקרקע של נכיר בסוריא, ע"ע הנ"ל<sup style="color: gray;">184</sup>. על ספק כלאי הכרם בסוריא, ע"ע הנ"ל<sup style="color: gray;">185</sup>. על דין כלאי זרעים בסוריא ע"ע כלאי זרעים<sup style="color: gray;">186</sup>.
על דיני ערלה בסוריא, ע"ע ערלה.
<h3><b>טומאת עפרה ואוירה</b></h3>
<h4>עפר סוריא</h4>
עפר סוריא – אף לסוברים שכיבוש יחיד חשוב כיבוש<sup style="color: gray;">187</sup> – טמא כמו בארץ-העמים*<sup style="color: gray;">188</sup>, לפי שיש לחשוש שם למתים כמו שחוששים בשאר ארץ העמים<sup style="color: gray;">189</sup>. ויש שכתבו שמקום שבדקו שאין בו קבר עפרו טהור<sup style="color: gray;">190</sup>.
<h4>בסמיכות לארץ ישראל ובבעלות ישראל</h4>
קרקע הסמוכה לארץ ישראל והיא של ישראל – שאין אפילו טפח של ארץ העמים או בית הקברות מבדיל ביניהם<sup style="color: gray;">191</sup> - נחלקו בה ראשונים אם עפרה טמא או לא: יש סוברים שעפרה טהור ואינו מטמא<sup style="color: gray;">192</sup>, וזו היא ששנינו הקונה שדה בסוריא סמוכה לארץ ישראל אם יכול להכנס לה בטהרה טהורה<sup style="color: gray;">193</sup>. ויש סוברים שעפרה טמא<sup style="color: gray;">194</sup>, ויש מהאחרונים שכתבו בדעתם שדוקא לסוברים כיבוש יחיד אינו כיבוש<sup style="color: gray;">195</sup>, עפרה טמא אף בסמוכה לארץ ישראל, אך לסוברים כיבוש יחיד חשוב כיבוש<sup style="color: gray;">196</sup>, בסמוכה לארץ ישראל אין עפרה טמא<sup style="color: gray;">197</sup>, וזו היא ששנינו הקונה שדה בסוריא סמוכה לארץ ישראל אם יכול להכנס לה בטהרה טהורה<sup style="color: gray;">198</sup>, ומכל מקום אף לדעות אלו באינה סמוכה לארץ ישראל עפרה טמא לפי שלא מצויים שם ישראל<sup style="color: gray;">199</sup>.
<h4>אוירה</h4>
אויר סוריא – אף לסוברים שבשאר ארץ העמים טמא<sup style="color: gray;">200</sup> - אינו טמא<sup style="color: gray;">201</sup>, והרוצה להיכנס לסוריא בטהרה יכול להיכנס בתוך שידה תיבה ומגדל<sup style="color: gray;">202</sup> - יש סוברים דהיינו דווקא בתוך שידה תיבה ומגדל<sup style="color: gray;">203</sup>, שיחצצו בינו לגושה<sup style="color: gray;">204</sup>. ויש סוברים שאף על גבי קרון או רכוב על סוס יכול להיכנס<sup style="color: gray;">205</sup> - ואף בלא בדיקה שאין שם קבר<sup style="color: gray;">206</sup> - לפי שהטעם שגזרו על אויר ארץ העמים הוא לא משום טומאה אלא כדי שלא יתערבו עם עובדי כוכבים – לסוברים כן<sup style="color: gray;">207</sup> - ובסוריא אין לחשוש לזה<sup style="color: gray;">208</sup>.
<h4>באינה סמוכה לארץ ישראל</h4>
סוריא, שיכול לשהות בה בטהרה לפי שאוירה טהור, נחלקו בה אחרונים בדעת ראשונים: יש סוברים שהוא אף כשאינה סמוכה לארץ ישראל<sup style="color: gray;">209</sup>, ואף שבדרכו לסוריא עובר דרך ארץ העמים שאוירה טמא<sup style="color: gray;">210</sup>, מכל מקום לסוברים אהל-זרוק* שמו אהל<sup style="color: gray;">211</sup>, מועיל שידה תיבה ומגדל כדי להיכנס בטהרה<sup style="color: gray;">212</sup>, או באופן שנכנס בעקלתון<sup style="color: gray;">213</sup>, או נפקא מינה לכהן שנולד באויר סוריא שיהיה אפשר להאכילו תרומה<sup style="color: gray;">214</sup>. ויש סוברים שדוקא בסמוכה לארץ ישראל אוירה טהור<sup style="color: gray;">215</sup>, אך בשאינה סמוכה לארץ ישראל לא יכנס אף בשידה תיבה ומגדל<sup style="color: gray;">216</sup>, לפי שנטמא מאויר ארץ העמים שביניהם<sup style="color: gray;">217</sup>, או לפי שבאינה סמוכה גזרו אף על אויר סוריא שיהיה כארץ העמים<sup style="color: gray;">218</sup>.
<h4>מדורות הגויים וטומאת בית הפרס</h4>
מדורות-הגויים* וטומאת בית-הפרס*, הסתפקו אחרונים אם נוהגים בסוריא<sup style="color: gray;">219</sup>.
<h2>סותר</h2>
<b>הגדרת הערך</b> - אחת מל"ט אבות-מלאכות* האסורות בשבת וביום טוב.
<h3>מקורה</h3>
הסותר הוא אחד מל"ט אבות-מלאכות* שנאסרה עשייתם בשבת<sup style="color: gray;">1</sup>, שמצינו שהיתה סתירה במלאכת המשכן - ומלאכות האסורות בשבת נלמדו ממלאכת המשכן<sup style="color: gray;">2</sup> - שהיו מפרקים את המשכן קודם מסעם ממקום למקום<sup style="color: gray;">3</sup>. יש מן האחרונים שכתבו שהסתירה היתה בין בקרשים עצמם, שפירקו אותם, ובין בקרקע המשכן ששוב לא היתה קרקע המשכן, והמלאכה היא אף משום סתירת הקרקע<sup style="color: gray;">4</sup>, וכעין זה יש שכתבו שהקרשים היו נתונים בתוך האדנים, והאדנים עצמם היו קבועים במישור על הקרקע וחשובים כקרקע, ומלאכת הסתירה היתה משום הוצאת הקרשים מהקרקע<sup style="color: gray;">5</sup>. ובירושלמי אמרו שהאדנים כקרקע הן<sup style="color: gray;">6</sup>.
לסוברים שמלאכות שבת נלמדות רק מהמלאכות שהיו נצרכות לשם הקמת המשכן<sup style="color: gray;">7</sup>, יש שכתבו שכיון שמלאכת סותר אין חייבים עליה אלא כשנעשית על מנת לבנות, והיינו שהיא צורך הבנין<sup style="color: gray;">8</sup>, הרי שאין צריך מקור מיוחד ללמד שאסורה, אלא כיון שחייב על מלאכת בונה, מסברא חייב על מלאכת סותר<sup style="color: gray;">9</sup>.
<h3>הדברים ששייכת בהם סתירה</h3>
סתירה, כתבו ראשונים ואחרונים שכל שחייבים עליו משום בונה, הסותר דבר זה חייב משום סותר<sup style="color: gray;">10</sup>, וכגון סתירת שיער קלוע, שכשם שיש איסור בקליעה משום בונה, יש איסור בסתירת הקליעה<sup style="color: gray;">11</sup>, וכן אמרו בתלמוד שאם יש בנין בכלים יש סתירה בכלים, ואם אין סתירה בכלים אין בנין בכלים<sup style="color: gray;">12</sup>, ויש מן האחרונים שכתבו שאף בחיתוך גבינה - שהמגבן גבינה חייב משום בונה, לסוברים כן<sup style="color: gray;">13</sup> - יש בו משום סותר<sup style="color: gray;">14</sup>. בטעם שהותר חיתוך גבינה לדעתם, עי' להלן.
ויש מן האחרונים שכתבו שדוקא סתירה שמבטלת את שם הדבר שהיה עליו בעודו בנוי, וחוזר להיות כמו קודם מעשה הבניה, חשובה סתירה, וחותך גבינה אינו חייב משום סותר משום שאינו מבטל ממנה את שם הגבינה<sup style="color: gray;">15</sup>, ונשאר הדבר כמו בתחילה רק שהוא בחלקים קטנים<sup style="color: gray;">16</sup>, ודוקא אם היה מחזיר את הגבינה למצב הקודם שהיתה חלב ונוזל, אז היה שייך לומר שיש כאן סתירה<sup style="color: gray;">17</sup>.
ויש מן האחרונים שכתבו שאין סתירה אלא בדבר שמצד עצמו חשוב "בנין", ויש דברים שאמנם יצירתם חשובה פעולת בונה, אך אחר שנוצרו אינם חשובים כבנין, ולכן לדעתם אין בחיתוך גבינה משום סותר, אף שעשייתה אסורה משום בונה, שאחרי שנוצרה אינה חשובה "בנין"<sup style="color: gray;">18</sup>, וכעין זה יש שכתבו, שכל חיבור בין גופים נפרדים שעושה אותם כגוף אחד לצורך שימוש, והפרדתם אינה לצורך שימוש, הרי ההפרדה היא בכלל סתירה<sup style="color: gray;">19</sup>.
על טעמים נוספים לכך שאין בחיתוך גבינה משום סותר, עי' להלן.
<h3>שיעור המלאכה</h3>
שיעור המלאכה להתחייב עליה הוא בכל שהוא<sup style="color: gray;">20</sup>.
<h3>סתירה דרך אכילה</h3>
סתירה בדרך אכילה, יש מן האחרונים שכתבו שאין שמה סתירה אלא אכילה<sup style="color: gray;">21</sup>, שהרי אף כאשר מניח המאכל בפיו מוכרחו לחתכו וללועסו והרי זה סותר הבנין בפיו, ומה לי סותר בידיו ומניח בתוך פיו או סותר בפיו, ולדעתם זה הטעם שהותר חיתוך גבינה בשבת - ואף על פי שהחיתוך חשוב סותר, לדעתם<sup style="color: gray;">22</sup> - משום שהוא דרך אכילה, ולדעה זו לא הותר חיתוך גבינה אלא סמוך לאכילה<sup style="color: gray;">23</sup>. ויש מן האחרונים שכתבו שחיתוך גבינה מותר אפילו כשאינו סמוך לאכילה<sup style="color: gray;">24</sup>.
<h3>ביום טוב</h3>
מלאכת סותר, יש מן האחרונים שכתבו שנאמר לגביה הכלל של "מתוך שהותרה שלצורך אוכל נפש הותרה שלא לצורך אוכל נפש" שמתוך שהותרה לצורך אוכל נפש בחיתוך גבינה, הותרה אף שלא לצורך<sup style="color: gray;">25</sup>.
<h3>בנין שנבנה לצורך סתירתו</h3>
בנין שכל בנייתו היתה לצורך סתירתו, יש מן האחרונים שכתבו שאין חייבים על סתירתו, שמצד מלאכת סותר אין כאן שהוא בנין לשעה, ואיך נחייבו משום סותר בנין זה שכל החיוב על בנייתו היה מטעם שצריך לסתירתו, ולדעתם זה הטעם שהמחתך גבינה אינו חייב משום סותר, שהרי גיבון הגבינה - שאסור משום בונה - אינו אלא משום שצריך לחתכה ולאכלה<sup style="color: gray;">26</sup>.
<h3>על מנת לבנות</h3>
הסותר אינו חייב אלא כשסותר על מנת לבנות<sup style="color: gray;">27</sup>. בטעם שצריך שיהיה על מנת לבנות, נחלקו: יש מן הראשונים שכתבו שאלמלא כן, הרי זה מקלקל* ופטור<sup style="color: gray;">28</sup>, ואף שבמשכן היה רק על מנת לבנות, מכל מקום אף בלא על מנת לבנות חשובה מלאכה ופטור רק משום מקלקל<sup style="color: gray;">29</sup>. ויש מן האחרונים שכתבו בדעת ראשונים, שלסוברים שמלאכה-שאינה-צריכה-לגופה* חייבים עליה, הצורך בעל מנת לבנות הוא, שאם לא כן, הרי זה מקלקל*, ופטור, ואילו לסוברים שמלאכה שאינה צריכה לגופה פטורים עליה, הצורך בעל מנת לבנות הוא משום שכך היה במשכן<sup style="color: gray;">30</sup>.
ויש מן האחרונים שכתבו בדעת ראשונים, שבסתירה שלא על מנת לבנות, אינה חשובה מלאכת סתירה כלל<sup style="color: gray;">31</sup>, מהם שכתבו שזה הטעם לאותה שכתבו ראשונים ששבירת חבית לאכול ממנה גרוגרות מותרת, משום שהוא מקלקל<sup style="color: gray;">32</sup>, ואף על פי שמקלקל בשבת אסור מדרבנן<sup style="color: gray;">33</sup>, שכיון שאפילו אם יתקן בסתירה זו, לא יעבור איסור תורה, לכן מותר לכתחילה כשמקלקל<sup style="color: gray;">34</sup>.
על התיקון הנצרך בבנין השני - שב"על מנת לבנות" - שיש סוברים שצריך שיהיה גדול יותר מהבנין הנסתר, ע"ע מקלקל.
<h3>לבנות במקומו</h3>
סותר, שכדי לחייבו צריך שיהיה על מנת לבנות<sup style="color: gray;">35</sup>, לדעת עולא נחלקו בזה תנא קמא ור' יוסי, שלדעת תנא קמא המחייב מכבה את הנר אף כשחס על הנר או על השמן, סובר שכל סותר על מנת לבנות אף שלא במקומו, חייב, ולדעת ר' יוסי שפוטר במכבה שחס על הנר והשמן ומחייב רק בחס על הפתילה, רק סותר על מנת לבנות במקומו חייב משום סותר, שכך היה במשכן<sup style="color: gray;">36</sup>.
ולדעת ר' יוחנן, אף לר' יוסי אין צריך שיהיה על מנת לבנות במקומו דוקא, ופירש באופן אחר את טעמו שהמכבה את הנר משום שחס על השמן והנר פטור<sup style="color: gray;">37</sup>. ויש מן האחרונים שכתבו שאף לדעת ר' יוחנן צריך שיהיה על מנת לבנות במקומו דוקא<sup style="color: gray;">38</sup>.
בטעם שצריך שיהיה על מנת לבנות במקומו דוקא, יש שכתבו שכאשר בונה במקומו ניכר מתוך מעשיו שהסתירה היתה על מנת לבנות, והרי זה דומה למי שמפנה את המקום כדי שיוכל לבנות שם, אך כאשר אינו בונה במקומו, אף שמשתמש בחלקי הבנין שסתר במקום אחר, במקום שסתר אין ניכר הבנין אלא רק הקלקול שבסתירה, ועל מחשבתו לבנות במקום אחר אין מחייבים, שאין מחייבים על מחשבה אלא כשניכרת מתוך מעשיו<sup style="color: gray;">39</sup>. ויש מן האחרונים שכתבו בדעת ראשונים שגדר מלאכת סתירה הוא שהיא חלק ממלאכת בונה, והיינו שאין המלאכה חשובה מצד עצם מעשה הסתירה אלא מצד שהיא חלק ממעשה בנין, וכמו בפותח חלון שחייב משום בונה ואף שאינו בונה ואינו מוסיף בבנין, אלא סותר, מכל מקום חשוב בנין שהוא חלק ממלאכת הבנין, ולכן לדעתם אף כשסותר לשם תיקון אחר או אפילו כשרוצה לבנות באותם עצים ואבנים במקום אחר, אינו חייב משום סותר<sup style="color: gray;">40</sup>. ויש שכתבו שכל ענין מלאכת סותר אינו התיקון בחלקי הבית להיות ראויים לבנין אחר, אלא הוא עשיית ההיעדר של הבנין הנסתר, ורק כשרוצה לבנות במקומו רוצה את היעדר הבית במקום זה כיון שצריך למקום זה, ולפי זה צידדו לומר שגם בסותר על מנת לזרוע במקום זה או לעשות בו שאר תשמישים, גם כן ייחשב כסותר על מנת לבנות<sup style="color: gray;">41</sup>.
להלכה, נחלקו אחרונים בדעת ראשונים: יש שכתבו שאינו חייב אלא על מנת לבנות במקומו<sup style="color: gray;">42</sup>. ויש שכתבו שסותר על מנת לבנות חייב, אפילו שלא במקומו<sup style="color: gray;">43</sup>.
<h3>זמן העבירה בסותר על מנת לבנות</h3>
הסותר, שאינו חייב אלא כשסותר על מנת לבנות, יש מן האחרונים שכתבו שכל שאומר בשעה שסותר שכוונתו לבנות אחרי הסתירה, אומרים שמסתמא יקיים מחשבתו ועובר כבר בעת הסתירה, ולדעתם אף אם יחזור בו ולא יבנה, הוכלים אחר מחשבתו הראשונה כדי לחייבו, וכן מטעם זה אינה חשובה התראת ספק - היינו שקודם שסותר, ספק הוא אם יבנה - שכיון שמחשבתו לבנות, הולכים אחר מחשבתו הראשונה<sup style="color: gray;">44</sup>. ויש מן האחרונים שנראה מדבריהם שאין החיוב על הסתירה חל אלא רק כאשר בנה לבסוף<sup style="color: gray;">45</sup>.
<h3>האיסור בסותר שלא ע"מ לבנות</h3>
הסותר שלא על מנת לבנות, יש מן האחרונים שכתבו בדעת ראשונים שיש בו איסור תורה, ודומה לאיסור חצי-שיעור* שאסור מן התורה, לסוברים כן<sup style="color: gray;">46</sup>. אבל מדברי ראשונים ואחרונים נראה שאינו אסור אלא מדרבנן<sup style="color: gray;">47</sup>.
<h3>שאין בה קלקול</h3>
סתירה שאין בה קלקול, ואינה דרך השחתה, ויש בה תועלת מצד עצמה, אך אינה על מנת לבנות, יש מן הראשונים והאחרונים שכתבו שחייב משום סותר<sup style="color: gray;">48</sup>, כגון שסותר על מנת להוציא דבר הנתון בתוך בנין<sup style="color: gray;">49</sup>, שהצורך בעל מנת לבנות אינו אלא כדי שלא יהיה בגדר של מקלקל, וכל שאין בסתירה קלקול, חייב<sup style="color: gray;">50</sup>, וכל שאינו בדרך השחתה כי אם לאיזה צורך כעל מנת לבנות הוא דומה<sup style="color: gray;">51</sup>.
ויש מן הראשונים שכתבו שאינה אסורה אלא מדרבנן, כיון שאינה על מנת לבנות<sup style="color: gray;">52</sup>, שכל שאינו על מנת לבנות אינו מלאכת סותר כלל<sup style="color: gray;">53</sup>.
ויש מן האחרונים שצידדו לומר שלסוברים שצריך שיהיה על מנת לבנותו במקומו, משום שכך היה במשכן, אזי אפילו אינו דרך השחתה, אינו חייב<sup style="color: gray;">54</sup>.
ויש מן האחרונים שכתבו בדעת ראשונים לחלק, שכאשר הסתירה עצמה היא תיקון, אף על פי שאינו על מנת לבנות, חייב משום סותר, אבל כאשר אין בסתירה תיקון ואינה אלא כדי לבנות בנין אחר, אינו חייב אלא כשסותר על מנת לבנות במקומו<sup style="color: gray;">55</sup>.
<h3>אינו עוסק בסתירה</h3>
כאשר עושה מעשה סתירה, אלא שאינו עוסק בסתירה, כגון ששובר כלי כדי לקחת מאכל המונח בתוכו, יש מן האחרונים שכתבו שלא חל עליו שם סותר ואינו חייב, ולדעתם זה הטעם שמותר לשבות חבית כדי לאכול ממנו גרוגרות<sup style="color: gray;">56</sup>, ואף לסוברים שיש סתירה בכלים<sup style="color: gray;">57</sup>, משום שאינו עוסק בסתירה אלא בהוצאת המאכל<sup style="color: gray;">58</sup>.
<h3>כשהתיקון בדבר הניטל</h3>
הסותר בנין, באופן שיש תיקון בסתירה, שחייב עליה אף על פי שאינה על מנת לבנות<sup style="color: gray;">59</sup>, יש מן האחרונים שכתבו שהתיקון צריך להיות דוקא בבנין הנסתר ולא בדבר הניטל ממנו, ולכן לדעתם המפרק דלתות וחלונות ממחובר שחייב משום סותר<sup style="color: gray;">60</sup>, היינו דוקא שהתיקון הוא בבית, אבל אם מפרקם משום שצריך להשתמש בהם, שאז התיקון הוא בהם, פטור<sup style="color: gray;">61</sup>.
<h3>סתירה שאינה ניכרת</h3>
הסותר דבר, באופן שאין הסתירה ניכרת בדבר הנסתר, כגון שנוטל צרור מהכותל, או שנתחכך בכותל ונדבק עליו מהסיד שעל הכותל - שהמסייד כותל חייב משום בונה<sup style="color: gray;">62</sup>, וממילא הנוטל סיד צריך להיות סותר<sup style="color: gray;">63</sup> - יש מן האחרונים שכתבו שאין בו משום סותר<sup style="color: gray;">64</sup>. וכן יש שכתבו שאין לחוש לסותר בשחיקת הסולייה של הנעליים בעת ההליכה, או לשחיקת המטאטא על ידי כיבוד הבית, שאלו סתירה שאינה ניכרת<sup style="color: gray;">65</sup>.
ויש מן האחרונים שכתבו שאסור ליטול צרור מן הכותל, ואפילו הוא עבה<sup style="color: gray;">66</sup>. ויש מן האחרונים שהוסיפו שאף לקלוף טיט וחומר שעל הכותל אסור<sup style="color: gray;">67</sup>, ומטעם זה יש שכתבו שיש להיזהר שלא לשפשף ידיו בכותל שיש עליו סיד, וכן שלא להטיל מי רגלים על כותל שאי אפשר שלא יפול קצת מהטיח, וכן שלא להתחכך בכותל שמעביר הסיד, שאסור משום סותר<sup style="color: gray;">68</sup>.
<h3>כשאין הסתירה גורמת שיבנה</h3>
סותר על מנת לבנות, שחייב, יש מן האחרונים שכתבו שהוא אף כאשר אין הסתירה גורמת שיבנה<sup style="color: gray;">69</sup>.
<h3>שריפה</h3>
כילוי על ידי שריפה, יש מן האחרונים שכתבו שאין בה משום סותר, ולדעתם זה הטעם לאותה שאמר רב יהודה בשם רב שמסיקים בכלים ביום טוב<sup style="color: gray;">70</sup>, ואין בכך משום סותר<sup style="color: gray;">71</sup>. אבל מדברי ראשונים ואחרונים נראה שאף בשריפה יש משום סותר, ובטעם שהותרה הסקה בכלים ביום טוב, פירשו באופנים אחרים<sup style="color: gray;">72</sup>.
<h3>כשעובר בסתירה על איסור נוסף</h3>
הסותר שלא על מנת לבנות, שפטור בשבת<sup style="color: gray;">73</sup>, אלא שעבר בסתירה זו על איסור אחר, כגון הסותר אבן מאבני מזבח, יש מן האחרונים שכתבו שאין אומרים שמתוך ("מגו") שעובר על איסור "לא תעשון כן לה' אלהיכם"<sup style="color: gray;">74</sup>, עובר על איסור מלאכה בשבת, שלגבי שבת צריך שתהיה "מלאכה", ואינה חשובה מלאכת סותר אלא כשהוא על מנת לבנות, אבל באיסור "לא תעשון" אין צריך מלאכה אלא די במעשה<sup style="color: gray;">75</sup>.
<h3>סתירה שאין בה שבירה</h3>
סתירה שאין שבירה, כגון שמוציא צירים של דלתות התיבות, יש מן הראשונים שכתבו שאינה אסורה משום סותר, שכיון שאין צריך לשבור שום דבר הרי זו סתירה גרועה<sup style="color: gray;">76</sup>, שאף בלי הצירים יש לו שם כלי<sup style="color: gray;">77</sup>. ויש מן הראשונים שכתבו שאף היא אסורה משום סותר<sup style="color: gray;">78</sup>.
<h3>שאינו ראוי לבנותו</h3>
הסותר דבר שאחרי סתירתו שוב אין ראוי לבנותו, יש מן האחרונים שכתבו שאין בזה משום סותר<sup style="color: gray;">79</sup>. אבל מדברי ראשונים ואחרונים נראה שאף בסתירה שאין ראוי לבנותה, יש משום סותר<sup style="color: gray;">80</sup>.
<h3>סותר מתוך בונה</h3>
העושה מעשה שיש בו משום בונה, ותוך כדי המעשה עושה מעשה של סתירה, כגון הפותח פתח בקיר לעשות בו חלון, שעשיית החלון אסורה משום בונה<sup style="color: gray;">81</sup>, או שמרחיב נקב בחבית, שעשיית הנקב אסורה משום בונה<sup style="color: gray;">82</sup>, יש מן האחרונים שכתבו שאינו חייב עליו משום סותר<sup style="color: gray;">83</sup>. ויש מן האחרונים שכתבו שהסותר כדי לעשות פתח, חייב גם משום סותר וגם משום בונה<sup style="color: gray;">84</sup>.
<h3>סותר בקרקע</h3>
החופר גומא בקרקע על מנת לחזור ולתקן, יש מן האחרונים שכתבו שחייב משום סותר על מנת לבנות, ולדעתם זה הטעם שהחופר גומא ואינו צריך אלא לעפרה, שלסוברים שמלאכה שאינה צריכה לגופה חייב עליה, הוא אינו פטור אלא משום מקלקל<sup style="color: gray;">85</sup>, ואין אומרים שאין כאן שם מלאכה כלל, שכיון שאם היה חופר את הגומא על מנת לבנותה היה חייב משום סותר, לכן כשאינו צריך אלא לעפרה יש שם מלאכה של סותר<sup style="color: gray;">86</sup>. הנוטל צרור מן הארץ, אינו חייב משום סותר<sup style="color: gray;">87</sup>.
<h3>פיקוח גל</h3>
פיקוח גל שנפל, שאסור בשבת<sup style="color: gray;">88</sup>, יש שכתבו שאיסורו הוא משום סותר, משום שנצרך להפריד את האבנים או הלבנים המחוברים יחד בטיט, ואף על פי שאינו על מנת לבנות, הצורך בפיקוח הגל - משום מצוה או פיקוח נפש - נותן לו חשיבות מלאכה<sup style="color: gray;">89</sup>. ויש שכתבו שפיקוח הגל איסורו אינו משום סותר<sup style="color: gray;">90</sup>.
<h3>סותר דבר שאינו מגוף הבנין</h3>
הסותר דבר שאינו מגוף הבנין, כגון ששובר דלת של בנין, כגון ששובר דלת התנור שמחובר לקרקע, יש מן הראשונים שכתבו שאין בו איסור תורה של סותר, שאינה אסורה אלא סתירה של גוף הבנין<sup style="color: gray;">91</sup>. ויש מן האחרונים שכתבו שבנוטל חלון מהכותל יש איסור תורה של מלאכת סותר<sup style="color: gray;">92</sup>.
<h3>סתירה בכלים</h3>
סתירה בכלים, נחלקו בה ראשונים בדעת אמוראים:
יש סוברים שבכלי גמור, הסתירה אסורה, ולדעתם אותה שאמרו רבה ורב יוסף שהנותן עירוב במגדל של עץ, לסוברים שהוא כלי מותר לסותרו משום שאין סתירה בכלים<sup style="color: gray;">93</sup> - ואם נתן שם את עירובו אינו חשוב שאינו יכול להגיע לעירוב - היינו דוקא בסתירת החבל, אבל סתירת המגדל כולו, אסורה משום שיש סתירה בכלים<sup style="color: gray;">94</sup>, ואותה ששנינו שמותר לשבור חבית לאכול ממנה גרוגרות<sup style="color: gray;">95</sup>, לדעתם אינו מותר אלא בחבית גרועה - "מוסתקי" - העשויה משברים המדובקים זה בזה, שאין בשבירתה משום סותר, אבל בכלי מעולה, השבירה אסורה משום סותר<sup style="color: gray;">96</sup>.
ויש מן הראשונים שכתבו שסתירה האסורה בכלים אינה אסורה אלא סתירה על מנת לבנות, וכתבו לחלק, שבכלי שעשוי מעץ, כיון שאפשר לתקנו, חשובה שבירתו כסתירה על מנת לבנות, ואסורה, אבל בכלי של חרס, שאין לו תקנה, אין בשבירתו משום סתירה<sup style="color: gray;">97</sup>.
ויש מן הראשונים שכתבו שדבר שיש לו דין "כלי" אין בו סתירה, ואותה שאסרו לשבור מגדל להוציא עירוב<sup style="color: gray;">98</sup>, היינו משום שהמגדל הוא אהל, ואינו כלי, ושייך בו בנין וסתירה<sup style="color: gray;">99</sup>. וכעין זה יש מן האחרונים בדעת ראשונים, שאין סתירה בכלים, אבל בכלי גדול שמחזיק מ' סאה, שהוא כאהל, יש בו סתירה<sup style="color: gray;">100</sup>.
ויש מן הראשונים שכתבו שדוקא סתירה גמורה אסורה בכלים, אבל סתירה שאינה גמורה, וכגון עשיית פתח בכלי, מותרת<sup style="color: gray;">101</sup>.
ויש מן הראשונים שכתבו שאין סתירה בכלים, ולדעתם זה הטעם לאותה ששנינו שמותר לשבור חבית כדי להוציא ממנה גרוגרות<sup style="color: gray;">102</sup>, וכן זה הטעם לאותה שאמר רב יהודה בשם רב שמותר להסיק בכלים ביום טוב<sup style="color: gray;">103</sup>, ואף על פי שאין לך סתירה גדולה מזו<sup style="color: gray;">104</sup>.
ויש מן האחרונים שכתבו שיש סתירה בכלים, כיון שהעושה כלי חייב משום בונה, לסוברים כן<sup style="color: gray;">105</sup>, ובכל דבר שיש בו בנין יש בו סתירה, לדעתם, ולכן השובר כלי בענין שחשוב תיקון - כגון ששובר בחמתו - חייב משום סותר<sup style="color: gray;">106</sup>, ובטעם שלדעתם מותר לשבור חבית כדי להוציא ממנה גרוגרות, עי' לעיל<sup style="color: gray;">107</sup>.
ויש מן הראשונים שמחלקים שכאשר הכלי טפל למאכל שבתוכו, ולדעתם זה הטעם שמותר לשבור חבית על מנת להוציא ממנה הגרוגרות שבה<sup style="color: gray;">108</sup>, שהחבית בטילה לגרוגרות<sup style="color: gray;">109</sup>, והרי כקליפי אוכלים<sup style="color: gray;">110</sup>.
בטעם הסוברים שאין סתירה בכלים, יש מן האחרונים שכתבו שהוא משום שלדעתם אין בעשיית כלי משום בונה<sup style="color: gray;">111</sup>.
להלכה, כתבו אחרונים שסתירה גמורה ישנה בכלים, ולכן כל שהוא כלי שלם, יש בו סתירה, אבל בכלי שעשוי משברים המדובקים בזפת, כיון שאינו כלי גמור יכול לשברו, שאין זו סתירה גמורה<sup style="color: gray;">112</sup>, אבל בכלי שמחזיק מ' סאה, כיון שהוא חשוב אהל ולא כלי, אזי אפילו סתירה כלשהו אסורה בו, ולכן אפילו עשוי משברים מדובקים, יש בו משום סתירה<sup style="color: gray;">113</sup>.
<h3>מבטל כלי מהיכנו</h3>
מבטל-כלי-מהיכנו*, שיש סוברים שאיסורו הוא משום שדומה לסותר<sup style="color: gray;">114</sup>, בטעם שיש בזה משום סותר, אף על פי שאין סתירה בכלים, כתבו ראשונים שמדרבנן יש סתירה בכלים<sup style="color: gray;">115</sup>, ויש מן האחרונים שכתבו שהיינו לפי שזה חשוב כקלקול הכלי לגמרי, שיש בכך תורת סתירה אף בכלים, לסוברים כן<sup style="color: gray;">116</sup>.
<h3>הסקה בכלים</h3>
הסקה בכלים ביום טוב, שהתירה רב יהודה בשם רב<sup style="color: gray;">117</sup>, בטעם הדבר, ושאין לחוש בזה משום סותר, יש מן הראשונים שכתבו שהוא משום שאין סתירה בכלים<sup style="color: gray;">118</sup>. ויש מן האחרונים שכתבו שאין זה סותר כיון שהסתירה שנעשית על ידי השלכתו לאש, אינה אלא גרמא<sup style="color: gray;">119</sup>. ויש מן האחרונים שכתבו שבכילוי על ידי שריפה אין משום סותר<sup style="color: gray;">120</sup>. ויש מן האחרונים שכתבו שכיון שהותר סותר לצורך אוכל נפש - בחיתוך גבינה, לדעתם - הותרה שלא לצורך, בהסקת כלים<sup style="color: gray;">121</sup>. ויש מן האחרונים שכתבו שלסוברים שעשיית כלי אסורה משום בונה<sup style="color: gray;">122</sup>, מכל מקום אין בהסקה בכלים משום סותר, שאינו סותר על מנת לבנות, ומשום צורך יום טוב מותר לכתחילה<sup style="color: gray;">123</sup>.
<h2>סחורה</h2>
<b>הגדרת הערך -</b> האיסור לסחור באיסורי אכילה
<h3><b>האיסור וגדרו</b></h3>
<h4>האיסור ומקורו</h4>
דברים האסורים מן התורה באכילה – אף על פי שמותרים הם בהנאה<sup style="color: gray;">1</sup> - אסורים הם בסחורה<sup style="color: gray;">2</sup>, שנאמר בכתוב לענין דגים טמאים: ושקץ יהיו לכם<sup style="color: gray;">3</sup>, ודרשו: יהיו, בהוייתן יהיו<sup style="color: gray;">4</sup>, שישארו באיסורן, שבכלל איסור האכילה נאסרה גם ההנאה, אלא שהתיר הכתוב את ההנאה<sup style="color: gray;">5</sup>, אך ההנאה באופן של סחורה נשארה באיסורה<sup style="color: gray;">6</sup>, או שהוסיף הכתוב הויה אחרת, היינו שמלבד איסור האכילה האמור בכתוב, יש איסור בהנאה מן הסחורה<sup style="color: gray;">7</sup>. על הלימוד מן הדגים לשאר איסורי אכילה, לסוברים שדרשה גמורה היא<sup style="color: gray;">8</sup>, עי' להלן<sup style="color: gray;">9</sup>. ויש שדרשו כן מן הכתוב: שקץ הוא לכם<sup style="color: gray;">10</sup>, שלא יעשה בהן סחורה<sup style="color: gray;">11</sup>. ויש שדרשו כן מכפילות הכתוב לענין בעלי החיים האסורים: טמאים המה לכם<sup style="color: gray;">12</sup>, וטמאים יהיו לכם<sup style="color: gray;">13</sup>, שכתוב אחד בא ללמד איסור אכילה, וכתוב אחד בא ללמד איסור הנאה<sup style="color: gray;">14</sup>, והיינו הנאה מעשיית סחורה במינים טמאים<sup style="color: gray;">15</sup>. על כך שיש סוברים שדרשות אילו אינן אלא אסמכתא*, עי' להלן<sup style="color: gray;">16</sup>.
<h4>חומר האיסור</h4>
האיסור לסחור בדבר האסור, יש מן הראשונים והאחרונים סוברים שהוא מן התורה<sup style="color: gray;">17</sup>, מהם שכתבו שלמדים את האיסור מן הדרשה<sup style="color: gray;">18</sup>, שלדעתם דרשה גמורה היא<sup style="color: gray;">19</sup> - ומהם שכתבו שדיני האיסור נאמרו בעל פה הלכה-למשה-מסיני*, והדרשה מן הכתוב אינה אלא אסמכתא<sup style="color: gray;">20</sup>, על חילוקים שיש בין הלכה למשה מסיני, שדינה כדין תורה, לשאר דיני תורה, ע"ע<sup style="color: gray;">21</sup>. על כך שיש סוברים שאף על פי שאיסור סחורה יסודו מן התורה, מכל מקום איסורי אכילה שונים אינם אסורים בסחורה אלא מדרבנן, עי' להלן<sup style="color: gray;">22</sup>. ויש מן האחרונים סוברים, שהוא מדברי קבלה<sup style="color: gray;">23</sup>. ויש מן הראשונים סוברים, שאינו אלא מדרבנן<sup style="color: gray;">24</sup>, גזירה שמא יבוא לאכלן<sup style="color: gray;">25</sup>, או משום הרואים את הסוחר, שיחשבו שכשם שהוא סוחר בהם – לצורך אכילה – כך הוא אוכל מהם<sup style="color: gray;">26</sup>, ואף על פי שדרשו כן מן הכתוב<sup style="color: gray;">27</sup>, אין זה אלא אסמכתא*<sup style="color: gray;">28</sup>.
<h4>טעם האיסור</h4>
בטעם האיסור, לסוברים שהוא מן התורה<sup style="color: gray;">29</sup>, יש מן האחרונים שכתבו, שכיון שהתורה לא אסרה את הסחורה אלא בדברים העומדים לאכילה<sup style="color: gray;">30</sup>, הרי שטעם האיסור הוא משום חשש תקלה שמא יבוא עושה הסחורה לאכול ממנה<sup style="color: gray;">31</sup>. ויש מן האחרונים שכתבו, שאין זה טעם האיסור - שלא מצינו בתורה איסורים שהם גזרות שלא לבוא לידי איסור אחר<sup style="color: gray;">32</sup> - אלא גזירת-הכתוב* היא<sup style="color: gray;">33</sup>.
<h4>במינים טמאים שאינם דגים</h4>
הסחורה בבהמה חיה עוף ושרצים טמאים, לסוברים שאיסור סחורה הוא מן התורה<sup style="color: gray;">34</sup>, אף היא אסורה מן התורה<sup style="color: gray;">35</sup>, ואף על פי שהכתוב: ושקץ יהיו לכם<sup style="color: gray;">36</sup> – ממנו למדים איסור סחורה, לסוברים כן<sup style="color: gray;">37</sup> – נאמר באזהרת הכתוב על דגים טמאים<sup style="color: gray;">38</sup>, כתבו אחרונים שהוא נסוב על כל האמור באותה פרשה, היינו אף על כל שאר המינים הטמאים<sup style="color: gray;">39</sup>, ויש שכתבו, שאת האיסור בשרצי היבשה למדים בקל-וחומר* מדגים, שהדגים איסורם קל יותר, שאין הם מטמאים במגעם, וכן שיעור איסורם אינו אלא בכזית<sup style="color: gray;">40</sup>, ואילו איסור השרצים חמור יותר, שמטמאים הם במגעם<sup style="color: gray;">41</sup>, וכן שיעור איסורם הוא בכעדשה<sup style="color: gray;">42</sup>, ושאר מינים טמאים שחומרת איסורם שווה לחומרת איסור הדגים, למדים איסור הסחורה בהם במה-מצינו* מדגים<sup style="color: gray;">43</sup>.
<h4>באיסורי אכילה שאינם מינים טמאים</h4>
הסחורה באיסורי אכילה שאינם מינים טמאים, לסוברים שאיסור סחורה הוא מן התורה<sup style="color: gray;">44</sup>, אף היא אסורה מן התורה, שלמדים במה מצינו מאיסור הסחורה במינים טמאים<sup style="color: gray;">45</sup>.
<h4>בנבלה וטריפה</h4>
הסחורה בנבילה וטריפה, לסוברים שאיסור סחורה הוא מן התורה<sup style="color: gray;">46</sup>, יש מן האחרונים שכתבו, שאין איסורו מן התורה<sup style="color: gray;">47</sup>, שהאיסור האמור בכתוב לא נאמר לדעתם אלא לענין מינים טמאים, ואין ללמוד על האיסור בהם במה-מצינו* מן האיסור האמור בכתוב לענין מינים טמאים, שכן איסורם של מינים טמאים שאין להם שעת הכושר חמור יותר מאיסורם של נבילה וטריפה שהיתה להם שעת כושר<sup style="color: gray;">48</sup>, ויש שכתבו בטעם הדבר, שהתורה התירה את הסחורה בנבילות וטריפות, בכתוב: חלב נבלה וחלב טריפה יעשה לכל מלאכה<sup style="color: gray;">49</sup>, ולדעתם אותה ששנינו שאסור לעשות סחורה בנבלות ובטריפות<sup style="color: gray;">50</sup>, אינו אלא מדברי חכמים<sup style="color: gray;">51</sup>. ויש מן האחרונים שכתבו בדעת ראשונים, שאף בנבילות וטריפות איסור הסחורה הוא מן התורה<sup style="color: gray;">52</sup>, שלמדים מן האיסור במינים טמאים לנבילות וטריפות<sup style="color: gray;">53</sup>, ואף על פי שאיסורם קל יותר<sup style="color: gray;">54</sup>, מכל מקום כיון שטעם איסור סחורה הוא משום החשש שמא יבוא עושה הסחורה לידי אכילה, לסוברים כן<sup style="color: gray;">55</sup>, והחשש קיים אף באיסור קל, למדים זה מזה<sup style="color: gray;">56</sup>, ויש שכתבו שנבילה וטריפה אין איסורם קל יותר, שאין זה חשוב שהיתה להם שעת הכושר, שקודם שנעשו נבילה וטריפה היו אסורים משום אבר מן החי<sup style="color: gray;">57</sup>.
<h4>באסורים לאחד ומותרים לאחר</h4>
מיני אכילה האסורים לאחד ומותרים לאחר, כגון תרומה* ובכור-בהמה-טהורה* שמותרים לכהן ואסורים לישראל, לסוברים שאיסור הסחורה מן התורה<sup style="color: gray;">58</sup>, יש מן האחרונים שכתבו, שאינם אסורים מן התורה, שהאיסור האמור בכתוב לא נאמר לדעתם אלא לענין מינים טמאים, ואין ללמוד את האיסור מן האמור במינים טמאים במה מצינו, שחמור איסורם יותר, שכן אסורים לכל, ואיסורי אכילה שאינם אסורים לכל קלים יותר<sup style="color: gray;">59</sup>.
<h4>באיסורי עשה</h4>
איסורי עשה, לסוברים שאיסור הסחורה הוא מן התורה<sup style="color: gray;">60</sup>, יש מן האחרונים שכתבו שבאיסורי עשה – כגון אכילת חָלב הבא מבהמה טמאה<sup style="color: gray;">61</sup> – אין הסחורה אסורה מן התורה אלא מדברי חכמים<sup style="color: gray;">62</sup>, שאין למדים מן האיסור האמור במינים טמאים<sup style="color: gray;">63</sup>, שאיסורם בלאו<sup style="color: gray;">64</sup>, לאיסורי עשה שחומרתם פחותה יותר<sup style="color: gray;">65</sup>. ויש מן האחרונים סוברים בדעת ראשונים שאין חילוק בדבר, ואף באיסורי עשה הסחורה אסורה מן התורה<sup style="color: gray;">66</sup>.
<h4>במינים טמאים שלא נשחטו</h4>
סחורה בבמה חיה ועוף שלא נשחטו, לסוברים שאיסור הסחורה הוא מן התורה<sup style="color: gray;">67</sup>, יש מן האחרונים שכתב, שאין איסורם מן התורה אלא לאחר שחיטה, אבל בעודם חיים אין איסור הסחורה בהם מן התורה, שאז לא חל עליהם איסור מחמת טומאתם אלא משום אבר מן החי כבשאר מינים טהורים, ואבר מן החי מותר בסחורה, לסוברים כן<sup style="color: gray;">68</sup>, ותמהו עליו, שאיסור אבן מן החי אינו נוהג כלל במינים טמאים<sup style="color: gray;">69</sup>.
<h4>בדיעבד</h4>
העובר וקונה איסורי אכילה באיסור, יש מן האחרונים שצידד, שיכול למכרם, שלדעתו אין האיסור אלא החיזור אחרי המאכלות אסורות<sup style="color: gray;">70</sup>. ואחרים חולקים בדבר<sup style="color: gray;">71</sup>, ולדעתם העובר וקונה באיסור, צריך למכרם בדמים שקנה בהם שבאופן זה שאין הוא משתכר במכירה אין זה חשוב סחורה<sup style="color: gray;">72</sup>.
<h4>כשאין חשש אכילה</h4>
עשיית סחורה באיסורי אכילה, לסוברים שטעם האיסור הוא משום החשש שמא יבוא עושה הסחורה לידי אכילה<sup style="color: gray;">73</sup>, באופן שאין חשש שיבוא לידי אכילה – כגון ישראל שאינו בא במגע עם הסחורה אלא נותן מעות לגוי לעשות סחורה וחולק עמו את הרוחים<sup style="color: gray;">74</sup> - כתבו אחרונים שלסוברים שהאיסור הוא מדרבנן<sup style="color: gray;">75</sup>, מותרת הסחורה, שלא אסרו אלא במקום חשש<sup style="color: gray;">76</sup>, ויש מן האחרונים שכתבו, שאף לדעתם הסחורה אסורה, שלא-פלוג-רבנן*<sup style="color: gray;">77</sup>. לסוברים שהאיסור הוא מן התורה<sup style="color: gray;">78</sup>, נחלקו אחרונים: יש סוברים, שאף כשאין חשש אסורה הסחורה<sup style="color: gray;">79</sup>, שאין אנו דורשים טעמא-דקרא*, לסוברים כן<sup style="color: gray;">80</sup>, ואף על פי שאמרו חכמים שבדברים העומדים למלאכה ולא לאכילה הסחורה מותרת<sup style="color: gray;">81</sup>, משום שאין בהם חשש שיבוא עושה הסחורה לידי אכילה<sup style="color: gray;">82</sup>, היינו משום שמסרן הכתוב לחכמים, לסוברים כן<sup style="color: gray;">83</sup>, ואין לנו אלא את שהתירו בפירוש ואין להוסיף על כך מדעתנו<sup style="color: gray;">84</sup>. ויש סוברים שכשאין חשש הסחורה מותרת<sup style="color: gray;">85</sup>, ומהם שביארו שאף על פי שאין דורשים טעמא דקרא, לסוברים כן<sup style="color: gray;">86</sup>, מכל מקום לענין סחורה שרימזה התורה על אופני היתר ומסרן הכתוב לחכמים<sup style="color: gray;">87</sup>, נתנה התורה מקום לטעם ודורשים טעמא דקרא<sup style="color: gray;">88</sup>.
<h4>התעסקות באיסורי אכילה שאינם בבעלות האדם</h4>
התעסקות באיסורי אכילה שיש בהם ריווח שלא מחמת גופם – שאין גופם קנוי לעוסק בהם – אלא מחמת הטירחה שבדבר – כגון פועל שמלאכתו באיסורי אכילה ומקבל על כך שכר<sup style="color: gray;">89</sup> – נחלקו ראשונים ואחרונים אם אסורה כדין סחורה באיסורי אכילה: א) יש סוברים שמותרת<sup style="color: gray;">90</sup>, שהשתכרות שלא מחמת גוף הדבר אינה בכלל סחורה, ואף על פי שטעם האיסור הוא מחמת החשש שמא יבוא עושה הסחורה לידי אכילה, לסוברים כן<sup style="color: gray;">91</sup>, ואף בהשתכרות באיסורי אכילה יש חשש שמא העוסק בה לידי אכילה, מכל מקום חכמים – שאין האיסור אלא מדבריהם, לסוברים כן<sup style="color: gray;">92</sup> - לא גזרו אלא על סחורה, אף על פי ששייך טעם הגזירה גם באופנים אחרים<sup style="color: gray;">93</sup>, או לפי שכשאיסורי האכילה אינם בבעלותו אין חשש שמא יבוא לידי אכילה, שאין חושדים אותו שיאכל מן הגזל<sup style="color: gray;">94</sup>. ב) ויש סוברים, שאף ההשתכרות מאיסורי אכילה בכלל איסור סחורה היא<sup style="color: gray;">95</sup>, מהם שלדעתם השתכרות אף היא עשיית סחורה<sup style="color: gray;">96</sup>, ומהם שלדעתם אין השתכרות בדבר חשובה סחורה, ומכל מקום כיון שטעם האיסור הוא משום החשש שמא יבוא עושה הסחורה לאכלם, לסוברים כן<sup style="color: gray;">97</sup>, אף בהשתכרות באיסורי אכילה יש חשש שיבוא העוסק באיסורי אכילה לבוא לידי איסור אכילה, ואף על פי שהאיסור הוא מן התורה, לסוברים כן<sup style="color: gray;">98</sup>, ואין דורשים טעמא-דקרא*, לסוברים כן<sup style="color: gray;">99</sup>, לחומרא דורשים טעמא דקרא לדברי הכל<sup style="color: gray;">100</sup>.
<h4>בדברים שאינם עומדים לאכילה</h4>
האסורים באכילה, אולם אינם עומדים לאכילה אלא למלאכה – כגון סוסים וגמלים<sup style="color: gray;">101</sup> - מותרת הסחורה בהם<sup style="color: gray;">102</sup>. בטעם הדבר, לסוברים שאיסור סחורה הוא מן התורה<sup style="color: gray;">103</sup>, יש שכתבו, לפי שהאיסור נלמד מן הכתוב: ושקץ יהיו לכם<sup style="color: gray;">104</sup>, לסוברים כן<sup style="color: gray;">105</sup>, האמור לענין דגים, שאין אדם מגדלם אלא לאכילה, ולא נאסרו אלא הדומים להם<sup style="color: gray;">106</sup>, או לפי שהמשך הפסוק הוא: מבשרם לא תאכלו, והרי שאיסור סחורה האמור בכתוב נאמר בדבר שעיקרו לאכילה<sup style="color: gray;">107</sup>, ויש שכתבו, לפי שנאסרה כל הנאה מאיסורי אכילה בכתוב: לא יאכל<sup style="color: gray;">108</sup>, שבכלל "לא יאכל", אף איסור הנאה<sup style="color: gray;">109</sup> – על כך שיש מן ההנאות שחזר הכתוב והתירם, והסחורה נשארה באיסורה, עי' לעיל<sup style="color: gray;">110</sup> - ומכך שנאמר האיסור בלשון: לא יאכל, למדים שהאיסור הוא דוקא בעומד לאכילה<sup style="color: gray;">111</sup>, או שכיון שבמקום אחד לימד הכתוב על היתר ההנאה ובכלל זה הסחורה<sup style="color: gray;">112</sup>, ובמקום אחר לימד הכתוב על איסור סחורה<sup style="color: gray;">113</sup>, הרי שלא מסרן הכתוב אלא לחכמים, והם קבעו שהאיסור נאמר דוקא בדבר העומד לאכילה - שיש בו חשש שמא יבוא לאכלו<sup style="color: gray;">114</sup> - ולא בדבר העומד למלאכה<sup style="color: gray;">115</sup>. לסוברים שאיסור סחורה אינו אלא מדרבנן<sup style="color: gray;">116</sup>, יש שכתבו בטעם הדבר, שאין הגזירה אלא משום החשש שמא יבוא לאכול מהם<sup style="color: gray;">117</sup>, ובדברים העומדים למלאכה אין חשש שיבוא לאכול מהם<sup style="color: gray;">118</sup>.
<h4>העומדים למלאכה במקומות מסוימים</h4>
האסור באכילה, שיש מקומות שהוא עומד לאכילה, ויש מקומות שאינו עומד לאכילה, יש מן האחרונים שכתבו, שאין הוא אסור בסחורה אלא במקומות שעומד לאכילה<sup style="color: gray;">119</sup>.
<h4>בעומדים לאכילה ולמלאכה</h4>
האסור לאכילה שעומד הן לאכילה והן למלאכה, יש מן האחרונים שכתבו, שהולכים אחר הרוב, שאם הרוב משתמשים בו לאכילה, אף על פי שקנה אותו למלאכה, אסור בסחורה, ואם הרוב משתמשים בו למלאכה, אף על פי שקנהו לאכילה, מותר בסחורה<sup style="color: gray;">120</sup>. ויש מן האחרונים שכתבו בדעת ראשונים, שלא נאסרה הסחורה אלא בדברים שעומדים רק לאכילה, אבל דברים העומדים הן לאכילה והן למלאכה לא נאסרו<sup style="color: gray;">121</sup>.
<h4>סחורה שלא לצורך אכילה</h4>
דברים העומדים לאכילה, אבל הסחורה הנעשית בהם אינה אלא לצורך מלאכה ולא לצורך אכילה – כגון אדם המוכר בעלי חיים טמאים לישראל שמשתמש בהם כדי למשוח עורות בשומנן<sup style="color: gray;">122</sup> - נחלקו ראשונים אם אף הם בכלל איסור סחורה: א) יש סוברים, שאינם בכלל איסור סחורה<sup style="color: gray;">123</sup>. בטעם דעה זו, יש מן האחרונים שכתבו, לפי שהאיסור נלמד מן הכתוב: יהיו<sup style="color: gray;">124</sup>, לסוברים כן<sup style="color: gray;">125</sup>, האמור לענין דגים, והדגים עומדים לאכילה, ודבר-הלמד-מענינו* הוא, שאין האיסור אלא במוכר לצורך אכילה<sup style="color: gray;">126</sup>. ויש מן האחרונים שכתבו בטעם הדבר, לפי שהאיסור הוא גזירה משום הרואים שיחשבו שכשם שסוחר בדבר האסור לצורך אכילה כך הוא אוכל מהם<sup style="color: gray;">127</sup>, וכשאינו סוחר לצורך אכילה, אין חשש בדבר<sup style="color: gray;">128</sup>. ויש שכתבו בטעם הדבר, שהאיסור הוא מחמת החשש שיבוא עושה הסחורה לאכול מאיסורי אכילה<sup style="color: gray;">129</sup>, ולדעתם בסחורה הנעשית שלא לצורך אכילה אין חשש שיבוא לידי אכילה<sup style="color: gray;">130</sup>. ב) ויש סוברים שאף הם בכלל איסור סחורה<sup style="color: gray;">131</sup>, שלדעתם אף כשאין הסחורה לצורך אכילה יש חשש שמא יבוא לאכול, מהם שלדעתם עיקר איסור סחורה הוא מן התורה<sup style="color: gray;">132</sup>, גזירה שמא יבוא עושה הסחורה לידי אכילה<sup style="color: gray;">133</sup>, וכל שיש חשש שיבוא לידי אכילה, הרי הוא בכלל האיסור<sup style="color: gray;">134</sup>, מהם שלדעתם עיקר איסור סחורה הוא מן התורה, שלא משום גזירה<sup style="color: gray;">135</sup>, ולא נאמר אלא בסחורה לצורך אכילה, וחכמים הם שהוסיפו איסור בסחורה שלא לצורך אכילה מחמת גזירה שמא יבוא עושה הסחורה לידי אכילה<sup style="color: gray;">136</sup>, ומהם שלדעתם כל עיקר האיסור אינו אלא מדרבנן מחמת הגזירה שמא יבוא לידי אכילה<sup style="color: gray;">137</sup>.
<h4>גידול מינים טמאים לצורך עצמו</h4>
מינים טמאים שאדם מגדלם שלא על מנת למכור אלא לצורך שימושים שונים, כאלו שהמכירה לצורך אותם שימושים אסורה משום סחורה - כגון המגדל בהמות טמאות על מנת להשתמש בשומנם למשוח עורותיו, לסוברים שמכירה שלא לצורך אכילה אף היא אסורה<sup style="color: gray;">138</sup> – כתבו אחרונים, וכן נראה מדברי ראשונים, שאף היא חשובה כסחורה ואסורה<sup style="color: gray;">139</sup>. ויש מן האחרונים שכתבו, שכל שהגידול אינו לצורך מכירה מותר<sup style="color: gray;">140</sup>, שטעם האיסור הוא משום החשש שיבוא העוסק בסחורה לידי אכילה, לסוברים כן<sup style="color: gray;">141</sup>, ולדעתם כשאינו סוחר בדבר אין חשש שיבוא לידי אכילה<sup style="color: gray;">142</sup>.
<h4>במאכל מתולע</h4>
מאכל מתולע – באופנים שאכילת התולעים* שבו אסורה מן התורה<sup style="color: gray;">143</sup> - נחלקו אחרונים אם מותרת בו הסחורה: יש סוברים, שמותרת, שאין הסחורה בתולעים האסורים באכילה אלא במאכל עצמו, שהרי אין המאכל נמכר ביוקר מפני התולעת שבו, והמאכל עצמו מותר לישראל לאחר בדיקה<sup style="color: gray;">144</sup>. ויש סוברים שאסורה הסחורה במאכל מתולע<sup style="color: gray;">145</sup>, שטעם האיסור הוא מחמת החשש שמא יבוא לאכול ממנו בשעת מכירה, לסוברים כן<sup style="color: gray;">146</sup>, ואף במכירת מאכל מתולע יש לחשוש שמא יבוא לאכול ממנו<sup style="color: gray;">147</sup>.
<h4>ריווח בקניה</h4>
ריווח הבא מחמת קניית איסורי אכילה, אך לא מחמת שמקבל עבורם מחיר יקר יותר, אלא מחמת שאם היה נצרך לקנות את המותרים באכילה היה צריך לקנותם ביוקר – כגון החייב לזון את פועליו וקונה עבורם מינים טמאים הזולים יותר ממינים טהורים<sup style="color: gray;">148</sup> – יש מן האחרונים שכתבו שאף הוא חשוב כסחורה<sup style="color: gray;">149</sup>. ויש מן האחרונים שנראה מדבריהם שאין זה חשוב סחורה<sup style="color: gray;">150</sup>.
<h4>בציידים</h4>
ציידים, שאומנותם היא הצידה, יש מן האחרונים שכתבו בדעת חכמים, שמותר להם לסחור במינים טמאים<sup style="color: gray;">151</sup>, לפי שהכתוב מסר לחכמים את אופני האיסור וההיתר של הסחורה במאכלות אסורות, לסוברים כן<sup style="color: gray;">152</sup>, וכיון שמוטל מס על הציידים מאת המלך<sup style="color: gray;">153</sup>, קבעו חכמים שהם אינם בכלל האיסור, כדי שיוכלו לפרוע את המס<sup style="color: gray;">154</sup>. ושאר תנאים סוברים – וכן יש מן הראשונים שכתבו בדעת חכמים<sup style="color: gray;">155</sup> – שהסחורה אסורה אף בציידים<sup style="color: gray;">156</sup>. על כך שיש סוברים שמכל מקום באופנים מסוימים הותרה לציידים הסחורה במינים טמאים, עי' להלן<sup style="color: gray;">157</sup>.
על שותף שעבר ועשה סחורה בדבר האסור, שאם הפסיד אין ההפסד אלא לעצמו ולא לשותפו, ע"ע שותפות<sup style="color: gray;">158</sup>.
<h3><b>בנזדמנו</b></h3>
<h4>בנזדמנו</h4>
איסור הסחורה אינו אלא באופן של לכתחילה - היינו שהאדם מחזר אחר האסורים באכילה<sup style="color: gray;">159</sup> - אבל אם נזדמנו לאדם מינים האסורים באכילה - כגון צייד שנזמדנו לו חיה או עוף ודג טמאים וצדן<sup style="color: gray;">160</sup>, והוא הדין כשנזדמנו לו מינים טמאים וטהורים יחד<sup style="color: gray;">161</sup> - מותרת בהם הסחורה<sup style="color: gray;">162</sup> - על כך שיש סוברים שאין הסחורה בנזדמנו מותרת אלא בציידים ועל טעם הדבר עי' להלן<sup style="color: gray;">163</sup> - שנאמר: ושקץ יהיו לכם<sup style="color: gray;">164</sup>, ודרשו: לכם, שלכם יהא<sup style="color: gray;">165</sup>, שהותרה ההנאה ובכללה הסחורה<sup style="color: gray;">166</sup>, ואף על פי שבדרשה אחרת למדים שהסחורה נשארה באיסורה<sup style="color: gray;">167</sup>, מכיון שבמקום אחד לימד הכתוב על היתר הסחורה ובמקום אחר לימד הכתוב על איסור סחורה, ולא פירשה התורה את אופני האיסור וההיתר, הרי מסרן-הכתוב- לחכמים* שהם יבחרו מהם אופני האיסור וההיתר, והם קבעו שלכתחילה הסחורה אסורה ובנזדמנו מותרת<sup style="color: gray;">168</sup>, ובטעם הדבר שכך קבעו חכמים יש שכתבו, לפי שבעשיית סחורה לכתחילה יש חשש שיבוא עושה הסחורה לידי אכילה מחמת רגילותו בסחורה, אבל בנזדמנו דרך מקרה אין חשש שיבוא לידי אכילה, ואף על פי שאין דורשים טעמא דקרא, לסוברים כן<sup style="color: gray;">169</sup>, מכל מקום לענין איסור סחורה שהתורה אסרה והתירה יש כח ביד חכמים לדרוש טעמא דקרא<sup style="color: gray;">170</sup>. ויש שפירשו שלא מסרן הכתוב לחכמים להכריע על פי דעתם<sup style="color: gray;">171</sup>, אלא שלמדו חכמים ממשמעות הכתוב, שכיון שבנבילה הותרה הסחורה בכתוב: לגר אשר בשעריך תתנה ואכלה, או מכור לנכרי<sup style="color: gray;">172</sup>, וסתם נבילה מזדמנת היא, אם על ידי שנתנבלה בשחיטה או שנהרגה או שמתה, הרי יש לפרש שאיסור סחורה נאמר דוקא לכתחילה ולא בנזדמן<sup style="color: gray;">173</sup>, או שכך קיבלו חכמים שכן הוא ביאור הכתוב, כמו שקיבלו פירוש כל התורה<sup style="color: gray;">174</sup>. לסוברים שאיסור סחורה הוא מדרבנן<sup style="color: gray;">175</sup>, יש שכתבו שלא אסרו את הסחורה בנזדמנו, מפני ההפסד<sup style="color: gray;">176</sup>. על כך שיש סוברים, שהסחורה במינים טמאים מותרת לציידים, אף על פי שהיתה כוונם מלכתחילה לצודם, עי' לעיל<sup style="color: gray;">177</sup>.
<h4>המותרים בנזדמנו</h4>
המותרים בסחורה במאכלות אסורות בנזדמנו, נחלקו בהם תנאים, וראשונים בדעתם: א) יש סוברים שהיתר הסחורה בנזדמנו נאמר בציידים, ולא בשאר כל אדם<sup style="color: gray;">178</sup>. בביאור דעה זו, יש שכתבו – לשיטתם שאיסור סחורה הוא מן התורה<sup style="color: gray;">179</sup> - שמן התורה הסחורה בנזדמנו מותרת בין בציידים ובין שאינם ציידים, אלא שחכמים הוסיפו ואסרו את הסחורה אף בנזדמנו לו, לפי שנראה כעושה סחורה, ואף על פי כן בציידים העמידו דבריהם על דין תורה, לפי שצריכים לתת מס למלך מאומנותם<sup style="color: gray;">180</sup> ויש שכתבו – לשיטתם שמסרן הכתוב לחכמים<sup style="color: gray;">181</sup> – שחכמים פירשו שאין ההיתר האמור בכתוב אלא בציידים משום המס המוטל עליהם<sup style="color: gray;">182</sup>. לדעה זו, יש מן האחרונים שכתבו בדעת ראשונים, שציידים שאמרו<sup style="color: gray;">183</sup>, לאו דוקא, אלא הוא הדין בכל אופן שיש הפסד, וכל אדם – אף על פי שאינו צייד – שהיתה ברשותו בהמה טהורה ונתנבלה או נטרפה, מותר לו למכרה, מחמת ההפסד<sup style="color: gray;">184</sup>, וכן יש מן האחרונים שכתבו, שהבא לגבות חובו ונזדמן שנתנו לו איסורי אכילה, מותר לו לגבותם ולמכרם, מחמת ההפסד<sup style="color: gray;">185</sup>. ב) ויש סוברים, שהיתר הסחורה בנזדמנו הוא בין בצייד ובין בכל אדם<sup style="color: gray;">186</sup>.
<h4>ציידים שלא הטילו עליהם מס</h4>
ציידים שלהם מותרת הסחורה בנזדמנו מחמת המס המוטל עליהם, לסוברים כן<sup style="color: gray;">187</sup>, יש מן האחרונים שכתבו שאף במקום שאין מוטל עליהם מס, מותרת להם הסחורה, שלא-פלוג* חכמים<sup style="color: gray;">188</sup>.
<h4>החשוב נזדמנו</h4>
החשוב נזדמנו, לענין היתר הסחורה, נחלקו בו ראשונים בדעת תנאים: יש סוברים שאין הסחורה מותרת בנזדמנו אלא כגון מינים טמאים הנלכדים ברשת שלא בכוונה, אבל מינים טמאים שנזדמנו ליד האדם ולקחם בכוונה תחילה, כגון שהימצאותם נזדמנה ליד האדם ולכדם בכוונה תחילה, בכלל האיסור היא<sup style="color: gray;">189</sup>. ויש סוברים, שכל שנקרו המינים הטמאים לפניו בדרך של הזדמנות – כגון שהלך בדרך ומצא אותם, או שעברו על ידו – אף על פי שהוא לוכד אותם בכוונה, הרי זה בכלל ההיתר, ואין האיסור אלא במחזר אחרי בעל החיים הטמאים לצודם ולמכרם<sup style="color: gray;">190</sup>, ומכל מקום, אף לדעה זו אסור לאדם ללכת בכוונה למקום שמצויים שם מינים טמאים כדי שיהיו מזומנים לפניו<sup style="color: gray;">191</sup>.
<h4>נזדמנו במקח וממכר</h4>
סוחר העוסק במשא ומתן בדברים המותרים ונזדמנה לו באקראי אפשרות לקנות איסורי אכילה בזול ולמכרם בריווח, נחלקו אחרונים בדעת תנאים אם מותרת בהם סחורה: א) יש סוברים, שאסורה בהם הסחורה<sup style="color: gray;">192</sup>, ולדעתם אין חשוב "נזדמנו" שמותרת בהם הסחורה<sup style="color: gray;">193</sup>, אלא כגון מינים טמאים המזדמנים לתוך הרשת<sup style="color: gray;">194</sup>. ב) ויש סוברים שאף מקח וממכר המגיע באקראי דינו כנזדמנו<sup style="color: gray;">195</sup>, ולדעתם זו היא שאמר ר' יהודה: לוקח ומוכר<sup style="color: gray;">196</sup>, והיינו במקח וממכר<sup style="color: gray;">197</sup>, ומכל מקום לא יעשה כן פעמים רבות, שאז נראה כמחזר אחר קניית איסורי אכילה<sup style="color: gray;">198</sup>.
<h4>באוסר דבר מאכל לצורך חלקו המותר בסחורה</h4>
דבר מאכל שרוצה אדם לעשות סחורה בכולו, והרי הוא אוסר אותו כדי להרויח ממון רב יותר בחלקו המותר בסחורה, כגון בהמה שרוצה אדם למכרה, והרי הוא מנבלה כדי להרויח ממון בעורה, שבלא שחיטה עורה נשמר יותר - שכיון שאינו עומד לאכילה הרי הוא מותר בסחורה<sup style="color: gray;">199</sup> - נחלקו אחרונים אם כיון שמטרת עשייתו אינה להרויח ממון בחלקו האסור בסחורה, חשוב חלק זה כ"נזדמנו": א) יש סוברים שאין החלק האסור בסחורה חשוב כ"נזדמנו", אלא הרי זה כמי שמכוין מלאכתו בדבר איסור, שמתחילה היתה דעתו לעשות סחורה אף בו<sup style="color: gray;">200</sup>. ב) ויש סוברים שהחלק שהוא מכלל המינים האסורים בסחורה חשוב כ"נזדמנו", שאף על פי שבדעתו מלכתחילה למכור את האסור והמותר, מכל מקום הפעולה שעושה האדם לאסור את המאכל אינה אלא לצורך הדבר המותר, וממילא השאר חשוב כנזדמנו<sup style="color: gray;">201</sup>. ג) ויש מחלקים בדבר, שאם הריווח הבא לאדם מחמת האיסור שפועל במאכל יתר על הריווח שהיה לו ללא האיסור שפעל הוא רק על ידי שימכור את כל חלקי המאכל, חשוב הוא כמכוין מלאכתו לאיסור, אבל אם במכירת החלק המותר לבד הריווח יתר על הריווח שהיה לו ללא האיסור שפעל, חשוב כנזדמן האיסור לפניו, שמותר במכירה<sup style="color: gray;">202</sup>.
<h4>השהיית איסורי אכילה שנזדמנו</h4>
איסורי אכילה שנזדמנו, אף על פי שמותר למכרם<sup style="color: gray;">203</sup>, מכל מקום כתבו ראשונים שאין להשהותם על מנת שישביחו וימכרו ביוקר אלא יש למכרם מיד<sup style="color: gray;">204</sup>, מהם שכתבו בטעם הדבר, לפי שזו היא סחורה לכתחילה, שאסורה<sup style="color: gray;">205</sup>, ומהם שנראה מדבריהם שאף זו בכלל סחורה בנזדמנו שמותרת, ומכל מקום אסור לעשות כן, שיש לחשוש שיאמרו שאיסורי אכילה אלו לא נזדמנו אצלו אלא כיון מלאכתו אליהם<sup style="color: gray;">206</sup>. ומכל מקום להשהות איסורי אכילה שנזדמנו ולעשות בהם פעולות על מנת שלא יתקלקלו עד שימצא קונה, כתבו ראשונים שמותר<sup style="color: gray;">207</sup>, וכן יש מן האחרונים שכתבו שמי שנזדמנו לו כמה מינים טמאים, שבמכירתם יחד יש הפסד מרובה, מותר לו למכרם אחת לאחת<sup style="color: gray;">208</sup>, וכתבו בטעם הדבר, שבאופן שאינו משהה אותם כדי להרוויח אין חשש שיבוא לידי אכילה<sup style="color: gray;">209</sup>. ויש מן האחרונים שכתבו, שמותר להשביח איסורי אכילה שנזדמנו על מנת למכרם ביוקר<sup style="color: gray;">210</sup>.
<h4>חומר איסור ההשהיה</h4>
השהיית איסורי אכילה שנזדמנו, לסוברים שאף היא אסורה<sup style="color: gray;">211</sup>, יש מן האחרונים שכתבו בדעת ראשונים, שאף לסוברים שאיסור סחורה הוא מן התורה<sup style="color: gray;">212</sup>, ההשהיה בנזדמנו אינה אסורה אלא מדרבנן<sup style="color: gray;">213</sup>. ויש מן האחרונים שכתבו בדעת ראשונים, שאף ההשהיה אסורה מן התורה<sup style="color: gray;">214</sup>.
<h4>במקבל מתנה</h4>
איסורי אכילה שהגיעו לאדם במתנה, יש מן האחרונים שכתבו, שמותר לו למכרם, שמתנה חשובה כנזדמנו<sup style="color: gray;">215</sup>. על כך שיש סוברים שאין הסחורה מותרת בנזדמנו אלא לציידים, עי' לעיל<sup style="color: gray;">216</sup>.
<h4>בירושה</h4>
איסורי אכילה המגיעים לאדם בירושה, כתבו ראשונים שחשובים הם כנזדמנו שמותרת בהם הסחורה<sup style="color: gray;">217</sup>.
<h4>במכוין לטמאים כדי שיוכל לצוד טהורים</h4>
הצד ותכלית כוונתו למינים טהורים, אלא שבדעתו שיצודו אף מינים טמאים, שאם ימנע מצידת הטמאים לא יוכל לצוד אף את הטהורים, יש מן האחרונים שכתבו בדעת ראשונים, שחשובים הטמאים כנזדמנו<sup style="color: gray;">218</sup>.
<h4>מכירת טמאים וטהורים יחד</h4>
צייד שנזדמנו לו מינים טמאים וטהורים יחד, נחלקו ראשונים אם מותר למכור את הטמאים שלא ביחד עם הטהורים: יש סוברים, שאסור למכור את הטמאים בפני עצמם<sup style="color: gray;">219</sup>, שכיון שמלאכתו בכך, אם ימכרם בפני עצמם יאמרו שכיון מלאכתו אליהם<sup style="color: gray;">220</sup>, ואף על פי שכשנזדמנו לו מינים טמאים מותר למכרם בפני עצמם<sup style="color: gray;">221</sup>, ואין חוששים שיאמרו שכיון מלאכתו אליהם, היינו משום שאין אפשרות למכרם בפני עצמם<sup style="color: gray;">222</sup>. ויש סוברים שמותר<sup style="color: gray;">223</sup>, ומכל מקום אם רצה להשהות את הטהורים אצלו, אינו יכול למכרם יחד, שאת הטמאים צריך למכור מיד, ואסור להשהותם<sup style="color: gray;">224</sup>.
<h4>הקונה מינים טמאים מישראל שנזדמנו לו ומוכרן</h4>
הקונה מינים טמאים מישראל אחר שנזדמנו לו, יש מן האחרונים שכתב, שאף על פי שהמינים הטמאים הגיעו לרשותו בכוונה תחילה ולא נזדמנו אצלו, מכל מקום מותרת לו הסחורה בהם, שכוונת המוכר שיהיה הלוקח במקומו למכור לעובד כוכבים, שהרי אין הלוקח יכול לאכלם בעצמו, וחשוב הלוקח כשליחו, ושלוחו של אדם כמותו<sup style="color: gray;">225</sup>. אבל הרבה אחרונים חולקים וסוברים, שאסורה לו הסחורה<sup style="color: gray;">226</sup>, ומכל מקום אף לדעתם, ישראל שנזדמנו לו מינים טמאים ואינו יודע להתעסק בעצמו במכירתם לעכו"ם, יכול לעשות ישראל אחר שלוחו שימכרם עבורו תמורת שכר טירחה<sup style="color: gray;">227</sup>.
<h4>גביית איסורי אכילה מן הגוי</h4>
גביית איסורי אכילה מגוי החייב ממון על מנת למכרם, כתבו ראשונים שהיא מותרת<sup style="color: gray;">228</sup>, שהגבייה מידיו – מן הסתם<sup style="color: gray;">229</sup> - הרי היא כמציל מידו&gt;, ופירשו אחרונים, שהיינו משום שאין כוונתו לסחורה באיסורי אכילה, אלא שכך אירע שפרע הגוי את החוב באיסורי אכילה, וממילא דינם כשאר איסורי אכילה שנזדמנו שמותרת בהם הסחורה<sup style="color: gray;">230</sup>, ואף על פי שאין הסחורה בנזדמנו מותרת אלא במקום הפסד, לסוברים כן<sup style="color: gray;">231</sup>, פריעת הגוי חשובה כמקום הפסד, לפי שהוא כמציל מידו<sup style="color: gray;">232</sup>. ויש מן הראשונים שכתבו, שבסתם אין גביית החוב מן הגוי חשובה כמציל מידם, ועל כן גביית איסורי אכילה אסורה, ורק באופנים מסוימים בהם אכן הגביה חשובה כ"מציל מידם", מותרת גביית איסורי אכילה<sup style="color: gray;">233</sup>.
<h4>קבלת איסורי אכילה כמשכון</h4>
הלוואה תמורת משכון* שהוא מן הדברים האסורים באכילה, יש מן האחרונים שכתבו שההלוואה מותרת, שאין הלווה מחזיק באיסורי אכילה אלא למשכון ושמא יפדנו, ואף אם לא יפדנו חשוב המשכון כ"נזדמנו"<sup style="color: gray;">234</sup>. ויש מן האחרונים סוברים שאסורה<sup style="color: gray;">235</sup>, לפי שדומה הדבר לסחורה<sup style="color: gray;">236</sup>, או לפי שטעם איסור סחורה הוא משום החשש שיבוא עושה הסחורה לידי אכילה, לסוברים כן<sup style="color: gray;">237</sup>, ואף בזה יש חשש שיבוא המלוה לידי אכילה<sup style="color: gray;">238</sup>.
<h3><b>באיסורי אכילה שונים</b></h3>
<h4>באסורים לאכילה מדרבנן</h4>
איסור הסחורה באיסורי אכילה, הוא דוקא באסורים באכילה מן התורה, אבל הסחורה באסורים באכילה מדרבנן, מותרת<sup style="color: gray;">239</sup> - על כך שיש סוברים שסתם יינם, אף על פי שאיסורו אינו אלא מדרבנן<sup style="color: gray;">240</sup>, אסורה בו הסחורה, עי' להלן<sup style="color: gray;">241</sup> - לפי שאיסור סחורה הוא מן התורה, לסוברים כן<sup style="color: gray;">242</sup>, ולא אסרה התורה דברים שעתידים חכמים לאסור<sup style="color: gray;">243</sup>, או לפי שאיסור סחורה אינו אלא גזירה מדרבנן, לסוברים כן<sup style="color: gray;">244</sup>, ואין גוזרים גזרה-לגזרה*<sup style="color: gray;">245</sup>, או שלא גזרו אלא באיסורים דאורייתא לפי שהם חמורים, שמא יבוא לאכול מהם, ולא באיסורים דרבנן שהם קלים<sup style="color: gray;">246</sup>. ויש מן האחרונים שכתבו בדעת ראשונים, שהסחורה אסורה אף באסורים באכילה מדרבנן<sup style="color: gray;">247</sup>, שלדעתם איסור סחורה הוא מדרבנן גזירה שמא יבוא לאכלו<sup style="color: gray;">248</sup>, וגזרו אף על האסורים באכילה מדרבנן, ואף על פי שאין גוזרים גזירה לגזירה, בחשש קרוב גוזרים גזירה לגזירה<sup style="color: gray;">249</sup>, ואם יהיה מותר לעשות סחורה באיסורי אכילה דרבנן קרוב הדבר שיבוא לאכלו<sup style="color: gray;">250</sup>.
<h4>בזמננו</h4>
איסורי אכילה מדרבנן, שמותרים בסחורה, לסוברים כן<sup style="color: gray;">251</sup>, יש מן האחרונים שכתבו שהמנהג במדינתם שלא לעשות בהם סחורה, בזמננו נהגו שלא לעשות בהם סחורה, ועונשים את העושה סחורה בהם<sup style="color: gray;">252</sup>.
<h4>בסתם יינם</h4>
סתם יינם, דהיינו יין-של-גוים* – שבזמן הזה אסור בשתייה בלבד ומותר בהנאה, לסוברים כן<sup style="color: gray;">253</sup> – יש מן הראשונים והאחרונים שכתבו שאף על פי שהאיסור בסתם יינם הוא מדרבנן<sup style="color: gray;">254</sup>, והסחורה מותרת באיסורים דרבנן, לסוברים כן<sup style="color: gray;">255</sup>, מכל מקום בסתם יינם החמירו ואסורה בו הסחורה<sup style="color: gray;">256</sup>. בטעם הדבר שהחמירו בסתם יינם יותר משאר איסורים דרבנן, כתבו אחרונים לפי שטעם האיסור בסתם יינם הוא משום החשש שמא נתנסך לעבודה זרה, לסוברים כן<sup style="color: gray;">257</sup>, שאיסור חמור הוא<sup style="color: gray;">258</sup>. ויש סוברים שאין חילוק בדבר, ואף בסתם יינם לא נוהג איסור סחורה<sup style="color: gray;">259</sup>. על כך שיש סוברים שסתם יינם אסור אף בזמן הזה בהנאה, וממילא הסחורה בו אסורה מחמת איסור הנאה, ע"ע יין של גוים<sup style="color: gray;">260</sup>.
<h4>בחלב</h4>
החלב – של בהמה טהורה, או אף של בהמה טמאה<sup style="color: gray;">261</sup> - יש מן הראשונים שכתבו, שאף על פי שאסור הוא באכילה<sup style="color: gray;">262</sup>, מותר הוא בסחורה<sup style="color: gray;">263</sup>, שבפירוש התירה בו התורה את הסחורה, שנאמר: וחלב נבלה וחלב טרפה יעשה לכל מלאכה<sup style="color: gray;">264</sup>, ואף לסוברים שאיסור סחורה אינו אלא מדרבנן<sup style="color: gray;">265</sup>, והם אסרו את שהתירה התורה, יש מן האחרונים שכתבו, שלא גזרו על החלב, לפי שאין כח ביד חכמים לאסור דבר שהתירה התורה בפירוש, לסוברים כן<sup style="color: gray;">266</sup>. ויש מן האחרונים שכתבו בדעת ראשונים, שאף החלב בכלל איסור סחורה<sup style="color: gray;">267</sup>. על הסוברים, שמכל מקום החלב מותר בסחורה, לפי שבדך כלל משתמשים בחלב למלאכה ולא לאכילה, ודינו כשאר איסורי אכילה שכשאינם עומדים לאכילה מותרת בהם הסחורה, לסוברים כן, עי' להלן<sup style="color: gray;">268</sup>.
<h4>בחלב בהמה טמאה</h4>
חלב בהמה טמאה, לסוברים שחלב בהמה טהורה מותר בסחורה<sup style="color: gray;">269</sup>, נחלקו ראשונים ואחרונים אם אף הוא מותר בסחורה: יש שכתבו, שלא הותרה הסחורה אלא בחלב בהמה טהורה, אבל חלב בהמה טמאה אסור בסחורה, שהכתוב: יעשה לכל מלאכה<sup style="color: gray;">270</sup> – ממנו למדים שהסחורה בחלב מותרת<sup style="color: gray;">271</sup> – נאמר בחלב נבילה וטריפה, והיינו בבהמה טהורה, שכן בבהמה טמאה לא שייך נבילה וטריפה<sup style="color: gray;">272</sup>. ויש שכתבו, שהותרה הסחורה אף בחלב בהמה טמאה<sup style="color: gray;">273</sup>, שלדעתם לא חילק הכתוב בין חלב בהמה טהורה לחלב בהמה טמאה<sup style="color: gray;">274</sup>, או שאף על פי שהכתוב עוסק בבהמה טהורה, מכל מקום למדים מבהמה טהורה לבהמה טמאה<sup style="color: gray;">275</sup>.
<h4>באיסור שאינו בא מאליו</h4>
איסורי אכילה שאינם באים מאליהם, אלא על ידי האדם – כגון האוסר על עצמו מאכל המותר, בנדר*, או בשבועה*, או בנזירות*<sup style="color: gray;">276</sup> – יש מן האחרונים שכתבו, שמותרים בסחורה, שלסוברים שאיסור סחורה הוא מן התורה<sup style="color: gray;">277</sup>, מן האמור לענין מינים טמאים – בכתוב: יהיו לכם<sup style="color: gray;">278</sup>, או בכתוב: טמאים הם לכם<sup style="color: gray;">279</sup> – שאיסורם בא מאליהם, אין למדים על האסור באכילה שאינו בא מאליו, שהוא איסור קל יותר<sup style="color: gray;">280</sup>. ואף לסוברים שחכמים אסרו את הסחורה – באופנים שאינם כלולים באיסור מן התורה, או שכל עיקר איסור סחורה אינו אלא מדרבנן<sup style="color: gray;">281</sup> – משום החשש שמא יבוא אדם לאכול מהם<sup style="color: gray;">282</sup>, מכל מקום באיסור הבא מאליו לא חששו חכמים שיבוא לאכול, כיון שיכול לאכול בהיתר על ידי שאלה<sup style="color: gray;">283</sup>, וכן משום שענייני נדרים ושבועות הם איסורים חמורים אצל האנשים<sup style="color: gray;">284</sup>.
<h4>בדם</h4>
דם*, לסוברים שאיסור סחורה הוא מן התורה<sup style="color: gray;">285</sup>, נחלקו אחרונים אם נוהג בו איסור סחורה: א) יש סוברים שאף על פי שאסור הוא באכילה<sup style="color: gray;">286</sup>, אינו אסור בסחורה<sup style="color: gray;">287</sup>, שמצינו שהוקש הדם למים לענין היתר הנאה בכתוב: על הארץ תשפכנו כמים<sup style="color: gray;">288</sup>, ואף לענין היתר סחורה הוקש - שאין היקש למחצה<sup style="color: gray;">289</sup> - ומה מים מותרים בסחורה, אף הדם מותר בסחורה<sup style="color: gray;">290</sup>, או לפי שאיסור הסחורה באיסורי אכילה שאינם מינים טמאים נלמד במה מצינו מן האיסור במינים טמאים<sup style="color: gray;">291</sup>, ואת הדם אין ללמוד במה מצינו, שהדם יש לו היתר לאיסורו על ידי בישול, שדם שבישלוהו אין עוברים עליו<sup style="color: gray;">292</sup>, או לפי שדברים שאינם עומדים לאכילה מותרים בסחורה<sup style="color: gray;">293</sup>, והדם שנפשו של אדם קצה בו אין הוא עומד לידי אכילה<sup style="color: gray;">294</sup>, או לפי שטעם איסור סחורה הוא משום החשש שמא יבוא עושה הסחורה לידי אכילה, לסוברים כן<sup style="color: gray;">295</sup>, ובדם שנפשו של אדם קצה אין חשש שיבוא לידי אכילה<sup style="color: gray;">296</sup>. מהעומדים בדעה זו, יש שכתבו שאין הדברים אמורים אלא בדם בהמה טהורה, אבל בדם בהמה טמאה הסחורה אסורה, שלדעתם טעם החילוק בין דם לשאר איסורי אכילה הוא משום ההיקש למים<sup style="color: gray;">297</sup>, ולא הותרה הסחורה אלא באסור מחמת דם בלבד, ולא בדם בהמה טמאה שאסור אף מחמת איסור אכילת מינים טמאים<sup style="color: gray;">298</sup>, ויש שנראה מדבריהם - לדעתם שטעם החילוק הוא משום שדם אין הוא דבר העומד לאכילה<sup style="color: gray;">299</sup>, או משום שבדם אין חשש שיבוא לידי אכילה<sup style="color: gray;">300</sup> - שאין חילוק בין דם טהורה לדם טמאה<sup style="color: gray;">301</sup>. ב) ויש אחרונים חולקים בדבר וסוברים שאף בדם הסחורה אסורה<sup style="color: gray;">302</sup>. לסוברים שאיסור סחורה הוא מדרבנן<sup style="color: gray;">303</sup>, כתבו אחרונים שלא חילקו חכמים והסחורה אסורה בדם<sup style="color: gray;">304</sup>.
<h4>באבר מן החי</h4>
אבר מן החי, יש מן האחרונים סוברים שהסחורה מותרת בו<sup style="color: gray;">305</sup>, לפי שהוקש אבר מן החי לדם בכתוב: רק חזק לבלתי אכל הדם וגו' ולא תאכל הנפש עם הבשר<sup style="color: gray;">306</sup>, ומה הדם מותר בסחורה, לסוברים כן<sup style="color: gray;">307</sup>, אף אבר מן החי מותר בסחורה<sup style="color: gray;">308</sup>, ויש שכתבו בטעם הדבר, לפי שאיסור הסחורה באיסורי אכילה שאינם מינים טמאים נלמד במה מצינו מן האיסור במינים טמאים<sup style="color: gray;">309</sup>, ואבר מן החי אין ללמוד איסור הסחורה בו במה מצינו ממינים טמאים, שאבר מן החי איסורו קל יותר, שכן יש היתר לאיסורו על ידי שחיטה<sup style="color: gray;">310</sup>. ויש סוברים שאף באבר מן החי הסחורה אסורה<sup style="color: gray;">311</sup>.
<h4>בגיד הנשה</h4>
גיד-הנשה*, לסוברים שמותר בהנאה<sup style="color: gray;">312</sup>, יש מן האחרונים שכתבו שמותרת בו הסחורה, לפי שאין בהם בנותן טעם וכעץ בעלמא הם, לסוברים כן, וכן הלכה<sup style="color: gray;">313</sup>, והרי הם כאיסורי אכילה שאינם עומדים למאכל, שמותרת בהם הסחורה<sup style="color: gray;">314</sup>. ויש מן הראשונים שכתבו שאף בגיד הנשה אסורה הסחורה<sup style="color: gray;">315</sup>.
<h2>סיג לתורה</h2>
<b>הגדרת הערך</b> - תקנות חכמים הנעשות כדי לגדור את איסורי התורה, כדי שלא ייכשלו בהם.
<h3>שמו ומהותו</h3>
סייג<sup style="color: gray;">1</sup> הוא גדר<sup style="color: gray;">2</sup> וגבול<sup style="color: gray;">3</sup>, בלשון רבותינו<sup style="color: gray;">4</sup>, כמו: סוגה בשושנים<sup style="color: gray;">5</sup>, שפירושו: גדורה ומסוייגת בגדר שושנים<sup style="color: gray;">6</sup>, ותרגומו: "דסייגו" לכם עזרא הכהן וזרובבל וישוע וכו'<sup style="color: gray;">7</sup>. ותרגום ירושלמי: גדר מזה וגדר מזה<sup style="color: gray;">8</sup>, "סייגא"<sup style="color: gray;">9</sup>. וסייג לתורה הוא כשעושים סייג וגדר למצוות לבל יוכל להיכשל בהם הירא את דבר ה'<sup style="color: gray;">10</sup>.
על הלימוד מהכתוב: ושמרתם את משמרתי<sup style="color: gray;">11</sup>, עשו משמרת למשמרתי<sup style="color: gray;">12</sup>, שיש לעשות סייג לתורה, ועל מחלוקת הראשונים אם הוא ציווי לעשות גזרות כדי לעשות סייג לתורה, או שהכתוב אינו אלא אסמכתא*, ושיש שמפי הקבלה הורשו החכמים מאת ה' לעשות גזרות, ע"ע גזרה<sup style="color: gray;">13</sup>. ושם<sup style="color: gray;">14</sup>, שיש הסוברים שהדבר נלמד מכתוב אחר.
<h3>איסורים דרבנן</h3>
כל איסורים דרבנן נתקנו משום עשיית סייג לתורה<sup style="color: gray;">15</sup>, והוא פתח גדול לקיום התורה, וכל דור ודור רשאי לתקן תקנות במה שהעם נכשלים בהם לעבור על דברי תורה, ולולי התקנות האלה התורה נופלת מעט מעט<sup style="color: gray;">16</sup>, וכמו שאמרו: אינו דומה כרם המוקף גדר לכרם שאינו מוקף גדר<sup style="color: gray;">17</sup>. ויותר נראית יראת ה' במקיים דברי חכמים ובסייגים שעשו ולא במקיים המצוות עצמן, כי המקיים המצוות עצמן ונזהר מעבירות ולא עשה להם סייג אינו חושש שמא יפשע בהם, והעושה גדרים וסייג לעצמו זה הוא הירא את דבר ה' שהוא נזכר שלא יבוא לידי פשיעה, והוא פתח ליכנס בו לידי חסידות<sup style="color: gray;">18</sup>.
<h3>יחס לעיקר הדין</h3>
לא יעשה אדם גדר יותר מן העיקר, ויפול הגדר ויקצץ את הנטיעות, שכך מצינו שעשה אדם הראשון גדר יותר מן העיקר, ונפל הגדר וקצץ את הנטיעות<sup style="color: gray;">19</sup>. איזהו סייג שעשה אדם הראשון לדבריו, הרי הוא אומר: ויצו ה' אלהים על האדם לאמר מכל עץ הגן אכֹל תאכל, ומעץ הדעת טוב ורע לא תאכל ממנו כי ביום אכלך ממנו מות תמות<sup style="color: gray;">20</sup>, לא רצה אדם הראשון לומר לחוה כדרך שאמר לו הקדוש ברוך הוא, אלא כך אמר לה: ומפרי העץ אשר בתוך הגן אמר אלהים לא תאכלו ממנו ולא תגעו בו פן תמֻתון<sup style="color: gray;">21</sup>, הרי מתוך דבריה של חוה אנו לומדים שסייג עליה אדם הראשון<sup style="color: gray;">22</sup>.
<h3>ענישה</h3>
אף בזמן הזה שאין דנים דיני-נפשות* ודיני מכות וקנסות<sup style="color: gray;">23</sup>, יש לבית-דין* להלקות מי שאינו מחוייב מלקות, ולהרוג מי שאינו מחוייב מיתה, ולא לעבור על דברי תורה אלא לעשות סייג לתורה<sup style="color: gray;">24</sup>, ועל כך ע"ע בית דין<sup style="color: gray;">25</sup>.
<h2>סיון</h2>
<b>הגדרת הערך</b> - החודש השלישי למנין החדשים.
<h3><b>זמנו וקביעותו</b></h3>
<h4>שמו</h4>
חודש* סיון נזכר במקרא בשמו<sup style="color: gray;">1</sup>, וכן נזכר בשם "חדש השלישי"<sup style="color: gray;">2</sup>, לפי שהוא שלישי לניסן שממנו מונים את החדשים<sup style="color: gray;">3</sup>. השם "סיון" הוא כשאר שמות החדשים שעלו מבבל<sup style="color: gray;">4</sup>, שהם מלשון הפרסים<sup style="color: gray;">5</sup>.
"סיון" נכתב במקרא עם יו"ד אחר הסמ"ך<sup style="color: gray;">6</sup>, וכן נזכר בלשון חז"ל<sup style="color: gray;">7</sup>, וכך כותבים בגט סיון ביו”ד<sup style="color: gray;">8</sup>.
<h4>זמנו וקביעותו</h4>
בזמן הזה שקביעות החדשים היא על פי חשבון<sup style="color: gray;">9</sup>, חודש סיון לעולם מלא<sup style="color: gray;">10</sup>, לפי שהוא מלך שבו חג השבועות<sup style="color: gray;">11</sup>, ואי אפשר שהמלכים יהיו חסרים<sup style="color: gray;">12</sup>. ראש חודש סיון הוא יום אחד, לפי שחודש אייר הסמוך לסיון לעולם חסר<sup style="color: gray;">13</sup>, ולכן ראש חודש סיון תמיד יום אחד<sup style="color: gray;">14</sup>, וסימן לדבר כל שסמוך למלך חסר, שסיון הוא מלך שבו חג השבועות, ולכן אייר הסמוך לו חסר<sup style="color: gray;">15</sup>. חודש סיון יכול לחול בימים ראשון שלישי רביעי ושישי, סימן: אגד"ו<sup style="color: gray;">16</sup>.
חציו הראשון של סיון הוא סוף זמן ה"קציר", וחציו השני הוא תחילת זמן ה"קיץ"<sup style="color: gray;">17</sup> - היינו חוזקם של ימי היובש, ונקרא כך מפני שמייבשים באותו פרק תמרים ותאנים לקציעות, והן נקראין קיץ, ככתוב הלחם והקיץ לאכול הנערים וגו'<sup style="color: gray;">18</sup> -, שנזכרו בכתוב: עוד כל ימי הארץ זרע וקציר וקור וחום וקיץ וחרף ויום ולילה לא ישבתו<sup style="color: gray;">19</sup>. ויש תנאים סוברים שכולו מהקיץ<sup style="color: gray;">20</sup>, ויש תנאים סוברים שכולו מהקציר<sup style="color: gray;">21</sup>.
<h3><b>דיני החודש</b></h3>
<h4>מראש חודש עד שבועות</h4>
בזמן שקידשו את החודש על פי הראייה<sup style="color: gray;">22</sup>, שבחדשים מסויימים היו שלוחי בית דין יוצאים למקומות הרחוקים מירושלים כדי להודיע באיזה יום קידשו בית דין את החודש, שידעו מתי לעשות את המועדות שבאותו החודש<sup style="color: gray;">23</sup>, לא היו השלוחים יוצאים בחודש סיון<sup style="color: gray;">24</sup>, אף שיש בו את חג השבועות, מפני שזמנו תלוי בספירת העומר שהיא מ"ט יום וביום נ' יהיה עצרת, ואינו תלוי בקביעות החודש<sup style="color: gray;">25</sup>.
יש סוברים שמיום א' סיון יש לדרוש בהלכות חג השבועות*<sup style="color: gray;">26</sup>, ויש סוברים שמספיק לדרוש יום או יומיים קודם החג<sup style="color: gray;">27</sup>, ויש סוברים שצריך לדרוש בהלכות חג השבועות ל' יום קודם החג<sup style="color: gray;">28</sup>.
יום ב' בסיון נקרא "יום המיוחס", שבאותו יום אמר משה לישראל ואתם תהיו לי ממלכת כהנים וגוי קדוש<sup style="color: gray;">29</sup>, לקדשם לתורה<sup style="color: gray;">30</sup>, ועוד מפני שביום זה חל יום הכיפורים<sup style="color: gray;">31</sup>, ועוד שהוא בין שני ימים מקודשים, בין ר"ח ובין ימי הגבלה<sup style="color: gray;">32</sup>, והוא יום שמחה<sup style="color: gray;">33</sup>. ומפני זה נהגו שלא לומר בו תחנון<sup style="color: gray;">34</sup> ושלא להתענות בו<sup style="color: gray;">35</sup>, אבל אומרים א-ל ארך אפים, ולמנצח<sup style="color: gray;">36</sup>, ויש שנהגו שלא לומר למנצח<sup style="color: gray;">37</sup>. ויש שנהגו לומר בו תחנון<sup style="color: gray;">38</sup>.
מג' בסיון עד ה' בו הם שלשת ימי ההגבלה של מתן תורה<sup style="color: gray;">39</sup>, שנאמר: היו נכנים לשלשת ימים<sup style="color: gray;">40</sup>, והם ימי שמחה<sup style="color: gray;">41</sup>, ואין אומרים תחנון בימים אלו<sup style="color: gray;">42</sup>, וכן אין מתענים<sup style="color: gray;">43</sup> ואין מספידים בהם<sup style="color: gray;">44</sup>, אבל אומרים א-ל ארך אפים, ולמנצח<sup style="color: gray;">45</sup>, ויש שנהגו שלא לומר בהם למנצח<sup style="color: gray;">46</sup>.
בה' בסיון יצא רוח<sup style="color: gray;">47</sup> ששמו טבוח, ואילו לא היו ישראל מקבלים את התורה היה טובח בשרם ודמם<sup style="color: gray;">48</sup>. ולכן גזרו חכמים שלא להקיז דם בערב שבועות משום סכנה, וגזרו אף על ערבי שאר ימים טובים משום ערב שבועות<sup style="color: gray;">49</sup>.
ביום ו' בסיון שהוא יום החמשים לעומר, חל חג השבועות<sup style="color: gray;">50</sup>, על קביעות החג ודיניו, ע"ע שבועות (חג).
<h4>הימים שאחר שבועות</h4>
יום ז' בסיון הוא אסרו חג של שבועות, על דיני יום זה, ועל איסור הספד ותענית בו, ע"ע אסרו חג. בזמן שחל שבועות בשבת – וכן לדעת הסוברים שאסור להקריב עולת ראיה ושלמי חגיגה ביום טוב<sup style="color: gray;">51</sup> - מקריבים את קרבנות החג ביום שאחר שבועות, ונקרא יום טבוח, על דיני יום זה ע"ע יום טבוח.
ו' ימים שאחר חג שבועות, היינו מז' סיון עד י"ב סיון, הם ימי תשלומים של חג השבועות, ומי שלא הביא קרבנות החג ביום טוב, יכול להביאם בימים אלו<sup style="color: gray;">52</sup>, ואף הם נקראים ימי טבוח<sup style="color: gray;">53</sup>, ונקראים חג<sup style="color: gray;">54</sup>, ונוהגים בהם קצת שמחה<sup style="color: gray;">55</sup>, על דיני ימים אלו ע"ע יום טבוח.
על מנהגי אבלות של ימי ספירת העומר, אם נוהגים בימים שבין ראש חודש סיון לשבועות, ע"ע בין פסח לעצרת<sup style="color: gray;">56</sup>.
על אמירת אב הרחמים בשבת שמברכים בו ראש חודש סיון, ע"ע בין פסח לעצרת<sup style="color: gray;">57</sup>, וע' הזכרת נשמות<sup style="color: gray;">58</sup>.
על שבת שקודם עצרת שיש נוהגים להזכיר נשמות של הרוגי הגזירות ולומר אב הרחמים, ע"ע בין פסח לעצרת<sup style="color: gray;">59</sup>.
על חתן וכלה אם מתענים ביום החופה כשחל בין ראש חודש סיון לשבועות, ע"ע חתן וכלה<sup style="color: gray;">60</sup>.
על נפילת אפים בי"ב הימים הראשונים לחודש סיון, ע"ע יום טבוח<sup style="color: gray;">61</sup>, וע' נפילת אפים.
על קביעות זמן לבא לבית דין, אם קובעים בימי סיון, ע"ע הזמנה (לבי"ד)<sup style="color: gray;">62</sup>.
על תענית בה"ב אם נוהגת אחר שבועות, ע"ע בה"ב<sup style="color: gray;">63</sup>.
<h3><b>מאורעות שארעו בחודש</b></h3>
בא' בסיון באו ישראל למדבר סיני לקבל את התורה<sup style="color: gray;">64</sup>, ודרשו על הכתוב: בחודש השלישי לצאת בני ישראל מארץ מצרים ביום הזה באו מדבר סיני<sup style="color: gray;">65</sup>, ולמדים גזירה שוה הזה הזה מהכתוב: החדש הזה לכם ראש חדשים<sup style="color: gray;">66</sup>, מה להלן ראש חדש אף כאן ראש חדש<sup style="color: gray;">67</sup>.
בא' סיון בשנת ד' אלפים תתנ"ו, היו פרעות ביהודי וורמיזא<sup style="color: gray;">68</sup>, ויש מקומות שנהגו להתענות ביום זה<sup style="color: gray;">69</sup> עד אחר חצות<sup style="color: gray;">70</sup>. ויש מהאחרונים שכתבו שאין לנהוג כן מפני איסור התענית בראש חודש<sup style="color: gray;">71</sup>.
בג' סיון בשנת ד' אלפים תתנ"ו היו פרעות ביהודי מגנצא<sup style="color: gray;">72</sup>.
ביום ו' בסיון ניתנו עשרת הדברות לישראל לדעת חכמים, ורבי יוסי אומר שניתנו בז' בחודש<sup style="color: gray;">73</sup>.
בו' בסיון, בעצרת, שחל בשבת<sup style="color: gray;">74</sup>, מת דוד המלך<sup style="color: gray;">75</sup>.
י"ד בסיון<sup style="color: gray;">76</sup> נזכר במגילת-תענית* שעשאוהו יום טוב לפי שבאותו יום כבשו את מגדל צור<sup style="color: gray;">77</sup> - ויש גורסים מגדל שיר<sup style="color: gray;">78</sup>, ויש גורסים מגדל שד<sup style="color: gray;">79</sup> - היא קסרי בת אדום היושבת בין החולות, היינו שהיתה יושבת על שרטון שבתוך הים ונמצא חול שעל שפת הים מקיף לה מכל הצדדים<sup style="color: gray;">80</sup>, והיא היתה יתד תקועה לישראל לרעה<sup style="color: gray;">81</sup> בימי יון מפני שלא היו יכולים לכבשה שהיו בה גבורים, וכשגברה יד בני חשמונאי כבשוה, והוציאום משם והושיבוה ישראל, ויום שכבשוה עשאוהו יום טוב<sup style="color: gray;">82</sup>, ויש גורסים בי"ז בסיון<sup style="color: gray;">83</sup>. על דיני מגילת-תענית* בזמן הזה, ע"ע.
ט"ו וט"ז בסיון נזכר במגילת תענית שבו גלו אנשי בית שאן ואנשי בקעתא, ואף הם היו לישראל יתד תקועה בימי יון ותקפה יד בני חשמונאי עליהם והגלו אותם, ויום שהגלו אותם עשאוהו יום טוב<sup style="color: gray;">84</sup>.
בי"ז סיון נחה תיבת נח על הרי אררט שכתוב: ותנח התבה בחדש השביעי בשבעה עשר יום לחדש על הרי אררט<sup style="color: gray;">85</sup>, ושביעי זה הוא שביעי לכסליו שבו פסקו הגשמים<sup style="color: gray;">86</sup>, וזהו לדעת רבי אליעזר הסובר שהמבול התחיל לירד בי"ז חשוון<sup style="color: gray;">87</sup>, אבל לדעת רבי יהושע הסובר שהמבול התחיל לירד בי"ז אייר<sup style="color: gray;">88</sup>, שביעי זה הוא כסליו<sup style="color: gray;">89</sup>.
ביום כ' סיון היתה גזירה בצרפת בשנת ד' אלפים תתקל"א<sup style="color: gray;">90</sup>, וכן בשנת ה' אלפים ת"ח היו ביום זה פרעות גדולות מאוד ביהודי אוקראיינה ופולין<sup style="color: gray;">91</sup>, ובמקומות רבים נהגו להתענות ביום זה<sup style="color: gray;">92</sup>. ובזמנינו התענית של כ' סיון אינה קבוע כל כך, ומתענים בו רק יחידים<sup style="color: gray;">93</sup>.
בכ"ב סיון פסק השליו לאחר חודש ימים, ופסקה המיתה בקברות התאוה<sup style="color: gray;">94</sup>, ובאותו היום נסעו לחצרות<sup style="color: gray;">95</sup>.
למחרת בכ"ג סיון נצטרעה מרים ונסגרה מחוץ למחנה עד כ"ט סיון<sup style="color: gray;">96</sup>.
בכ"ג סיון נשלחו האגרות האחרונות בימי מרדכי שבהם היתה התשועה, ויש מהאחרונים שכתב שיש לזכור בו נס פורים ולהרבות בו שמחה<sup style="color: gray;">97</sup>.
בכ"ג בסיון בטלו הבכורים מלעלות לירושלים בימי ירבעם בן נבט, בכ"ה נהרג רשב"ג ורבי ישמעאל ורבי חנינא סגן הכהנים, והם מהימים שאירעו בהם צרות לאבותינו וראוי להתענות בהם<sup style="color: gray;">98</sup>.
כ"ה סיון נזכר במגילת תענית שבו ניטלו דימוסנאי – הם ניטלו עוררין בעלי חמס, שהיו רוצין ליטול חלק ביהודה ובירושלים<sup style="color: gray;">99</sup>, ויש מפרשים שלטונים, שעד היום ההוא היו בני אפריקא שולטין ביהודה ובירושלם<sup style="color: gray;">100</sup> - שבאו בני אפריקה לדון בימי אלסכנדרוס מוקדון לאמר ארץ כנען שלנו היא שכן כתוב בתורת משה ארץ כנען לגבולותיה, ונצחום, וברחו משם, ויום שברחו עשאוהו יום טוב<sup style="color: gray;">101</sup>. ויש גורסים שהיה מעשה זה בכ"א סיון<sup style="color: gray;">102</sup>, ויש גורסים שהיה בכ"ד ניסן<sup style="color: gray;">103</sup>.
אמרו בגמרא כל ימיה של דיומסת –הוא שם נהר שמימיו מלוחים והוא מרפא<sup style="color: gray;">104</sup> - עשרים ואחד יום ועצרת מן המנין, שבימים אלו היא מרפא<sup style="color: gray;">105</sup>. והסתפקו בגמ' אם ימים אלו מתחילים קודם עצרת ומסתיימים בעצרת, או שמתחילים אחר עצרת ומסתיימים בכ"ו בסיון<sup style="color: gray;">106</sup>.
בכ"ז בו נשרף רבי חנינא בן תרדיון וספר תורה עמו<sup style="color: gray;">107</sup>, והם מהימים שאירעו בהם צרות לאבותינו וראוי להתענות בהם<sup style="color: gray;">108</sup>.
בכ"ט בסיון שלח משה את המרגלים<sup style="color: gray;">109</sup>.
<h2>סיט</h2>
<b>הגדרה</b> - שיעור אורך בדיני התורה
שיעור סיט נזכר בכמה מקומות כמידת אורך בשיעורי הלכה<sup style="color: gray;">1</sup>. מהם שנאמר בלשון: מלא הסיט<sup style="color: gray;">2</sup>, כגון לענין שיעור האורג* בשבת<sup style="color: gray;">3</sup>, וכן לענין שיעור חשיבות בגד לענין שאם נצבע בקליפי ערלה* אינו מתבטל אף באחד ומאתים, לסוברים כן<sup style="color: gray;">4</sup>, וכן לענין שיעור צמר בכור-בהמה-טהורה* שהתערב בבגד של היתר, ושיער נזיר* ופטר-חמור* שהתערבו בשק של היתר, שאינם מתבטלים, לסוברים כן<sup style="color: gray;">5</sup>, וכן לענין שיעור החוט שהתערב בבגד, לאסרו משום כלאי-בגדים*<sup style="color: gray;">6</sup>, וכן לענין שיעור גודל המגירה (משור) שתחשב כלי לענין טמאת-כלים*<sup style="color: gray;">7</sup>; מהם שנאמר בלשון: מלא הסיט כפול<sup style="color: gray;">8</sup>, כגון לענין שיעור הגוזז* צמר או שיער של בהמה וחיה<sup style="color: gray;">9</sup>, וכן לענין שיעור המוציא* דברים הנטווים<sup style="color: gray;">10</sup>; ומהם שנאמר בלשון: מלא רוחב הסיט כפול<sup style="color: gray;">11</sup>, כגון לענין שיעור הטווה* והמלבן* והמנפץ* והצובע*<sup style="color: gray;">12</sup>, וכן לענין שיעור גזיזת בכור-בהמה-טהורה* שיתחייב עליה מלקות<sup style="color: gray;">13</sup>.
<h3><b>שיעור רוחב הסיט</b></h3>
במידת רוחב הסיט<sup style="color: gray;">14</sup>, נחלקו גאונים וראשונים ואחרונים: א) יש סוברים שהוא שיעור ארבע אצבעות בגודל<sup style="color: gray;">15</sup>, דהיינו שיעור טפח*<sup style="color: gray;">16</sup>, והוא שיעור המרחק שבין עיקר האגודל ובין עיקר הזרת<sup style="color: gray;">17</sup>. ב) ויש סוברים שהוא שיעור הריוח שבין האצבע לאמה<sup style="color: gray;">18</sup>, ונחלקו בביאור שיטה זו: יש סוברים דהיינו פחות משיעור טפח<sup style="color: gray;">19</sup>, ויש סוברים דהיינו כשיעור טפח<sup style="color: gray;">20</sup>. ג) ויש סוברים שהוא שיעור המרחק שמראש האגודל לראש האצבע<sup style="color: gray;">21</sup>, או הריוח שבין האגודל לאצבע<sup style="color: gray;">22</sup>, מהם שכתבו ששיעור זה קרוב לזרת*<sup style="color: gray;">23</sup>, ומהם שכתבו שהוא קרוב לשני שלישי זרת<sup style="color: gray;">24</sup>, דהיינו קרוב לשני טפחים<sup style="color: gray;">25</sup>. ד) ויש סוברים שהוא שיעור ששית זרת<sup style="color: gray;">26</sup>, שהוא שיעור שתי אצבעות<sup style="color: gray;">27</sup>, דהיינו שני אגודלים<sup style="color: gray;">28</sup>.
<h3><b>מלא הסיט</b></h3>
שיעור מלא הסיט, יש שכתבו שהוא שיעור אחר משיעור מלא רוחב הסיט, ולדעתם שיעור מלא הסיט היינו ששית זרת, ושיעור מלא רוחב הסיט היינו הריוח שבין האגודל לאצבע<sup style="color: gray;">29</sup>, או בין האגודל והזרת<sup style="color: gray;">30</sup>, שרוחב הסיט היינו סיט על גבי סיט באורך וברוחב, ונמצא שהוא גדול פי ארבעה ממלא סיט<sup style="color: gray;">31</sup>. ויש שנראה מדבריהם שהכל שיעור אחד<sup style="color: gray;">32</sup>.
<h3><b>מלא רוחב הסיט כפול</b></h3>
שיעור מלא רוחב הסיט כפול<sup style="color: gray;">33</sup>, אמרו בתלמוד, שלדעת רב יוסף הוא נמדד כפוף – ויש גורסים: כפול<sup style="color: gray;">34</sup> - ולדעת רב חייא בן אמי הוא נמדד פשוט<sup style="color: gray;">35</sup>. ונחלקו ראשונים ואחרונים בביאור מחלוקתם<sup style="color: gray;">36</sup>: א) יש סוברים שלדעת רב יוסף הוא נמדד בריוח שבין האצבע והאמה, ומשערים שיעור זה שתי פעמים, ולדעת רב חייא בן אמי הוא נמדד בריוח שבין האגודל והאצבע, ומשערים שיעור זה פעם אחת<sup style="color: gray;">37</sup>, ונחלקו בדעתם: יש סוברים שלדעת רב יוסף הוא פחות משיעור שני טפחים, ולדעת רב חייא בן אמי הוא יותר משיעור שני טפחים<sup style="color: gray;">38</sup>, ויש סוברים שלדעת רב יוסף הוא כשיעור שני טפחים, ולדעת רב חייא בן אמי הוא פחות משיעור שני טפחים<sup style="color: gray;">39</sup>, ויש סוברים שלדעתם לא נחלקו רב יוסף ורב חייא בן אמי בשיעור, אלא בצורת המדידה<sup style="color: gray;">40</sup>. ב) ויש סוברים, שלדעת רב יוסף הסיט נמדד באופן שהוא פושט את האצבע והאמה ככל יכלתו, ולדעת רב חייא בן אמי הוא נמדד כשאצבעותיו פשוטות בלא לכופפן<sup style="color: gray;">41</sup>, ומודדים שיעור זה פעמיים<sup style="color: gray;">42</sup>. ג) ויש סוברים, שלדעת רב יוסף הסיט נמדד בריוח שבין האצבע והאמה כשאינו מרחיבם כל כל, ומודדים שיעור זה פעמיים, ולדעת רב חייא בן אמי הוא נמדד בריוח שבינם פעם אחת כאשר הוא מרחיבם ככל שיוכל, ושניהם שיעור אחד<sup style="color: gray;">43</sup>. ד) ויש סוברים, שלדעת רב יוסף הסיט נמדד במרחק שבין עיקר האגודל וראש האצבע כשהם דבוקים זה בזה<sup style="color: gray;">44</sup>, או במרחק שבין האגודל והאצבע כשאינו פושט אותן כל הצורך<sup style="color: gray;">45</sup>, ולדעת רב חייא בן אמי הוא נמדד במרחק שבין ראש האגודל ובין ראש האצבע באופן שיפשקם האדם ככל יכלתו<sup style="color: gray;">46</sup>, ומודדים שיעור זה פעמיים<sup style="color: gray;">47</sup>. וכתבו ראשונים, שכן דעת ראשונים שפסקו להלכה ששיעור מלא רוחב הסיט כפול הוא ארבעה טפחים<sup style="color: gray;">48</sup>, ופסקו כרב חייא בן אמי, כיון שאין לחייב אלא בראיה ברורה<sup style="color: gray;">49</sup>. ה) ויש סוברים, שלדעת רב יוסף הוא כשיעור ארבע אצבעות בגודל, ולדעת רב חייא בן אמי הוא כשיעור שני חלקי זרת<sup style="color: gray;">50</sup>. ו) ויש סוברים, שלדעת רב יוסף נמדד המרחק בין האגודל והזרת דרך שאר ראשי האצבעות בעיקום, דהיינו שלשה טפחים, ושיעור זה כפול הינו אמה, ולדעת רב חייא בן אמי נמדד המרחק מן האגודל והזרת בקו ישר, דהיינו שני טפחים, ושיעור זה כפול הינו ארבעה טפחים<sup style="color: gray;">51</sup>. ולדעתם הראשונים שפסקו להלכה ששיעור מלא רוחב הסיט כפול הוא ארבעה טפחים<sup style="color: gray;">52</sup>, הוא משום שפוסקים כרב חייא בן אמי<sup style="color: gray;">53</sup>. ז) ויש סוברים, שלדעת רב יוסף הוא נמדד בריוח שבין האצבע והאמה, ולדעת רב חייא בן אמי הוא נמדד בריוח שבין האגודל והאמה<sup style="color: gray;">54</sup>.
<h2>סיטומתא</h2>
<b>הגדרה</b>
- קנין ממוני שנעשה כפי מנהג הסוחרים לקנות
<h3><b>הקנין וגדרו</b></h3>
קנין שנעשה בסיטומתא – מלשון חותם, שבו חותמים הסוחרים על העיסקא<sup style="color: gray;">1</sup>, או שמלשון חתום וגמור, כלומר שעל ידה נגמרת העיסקה<sup style="color: gray;">2</sup>, על פרטי המעשה עי' להלן - הרי זה קנין<sup style="color: gray;">3</sup>, ונחלקו בו אמוראים: רב חביבא אמר שהוא קנין גמור, וחכמים אמרו שאינו קנין גמור, ואינו קנין אלא לענין מי-שפרע*<sup style="color: gray;">4</sup>. להלכה, במקום שאין נוהגים לקנות בסיטומתא קנין גמור, הרי זה קנין רק לענין מי שפרע, ובמקום שנהגו לקנות בסיטומתא קנין גמור, הרי זה קנין גמור<sup style="color: gray;">5</sup>.
<h4>הקנין</h4>
האופן שנזכר בתלמוד שקונים בסיטומתא, פירשו ראשונים שהחנוונים עושם רושם על החביות של יין, כשלוקחים הרבה ביחד ומניחים אותם אצל הבעלים עד שמצאו להם קונה, וקונים ברושם זה<sup style="color: gray;">6</sup>, וכן לקוח עושה רושם על המקח, כדי שהיה לו סימן ידוע שהוא שלו, הרי הוא קונה ברושם זה<sup style="color: gray;">7</sup>. ויש שפירשו שהסיטומתא האמורה בתלמוד היא תקיעת כף בין המוכר לקונה, שנוהגים לגמור בה את המקח<sup style="color: gray;">8</sup>. וכתבו ראשונים, שלא האופנים הללו בלבד, אלא הוא הדין בכל אופן שנהגו התגרים – היהודים<sup style="color: gray;">9</sup> - לקנות, הרי זה קונה מדין סיטומתא<sup style="color: gray;">10</sup>. ויש מהאחרונים שסוברים שאף באופן שלא נהגו התגרים לקנות בכך, אלא שהקונה והמוכר סיכמו ביניהם על מעשה מסויים שיגמור את הקנין, הרי זה קונה מדין סיטומתא<sup style="color: gray;">11</sup>, אבל בדבר שנוהגים כך התגרים, אין צריך אף שיתנו ביניהם<sup style="color: gray;">12</sup>. ויש חולקים על כל זה, וסוברים שסיטומתא אינו קנין בפני עצמו, לפי שלא נזכר בין הקניינים<sup style="color: gray;">13</sup>, וסוברים שלא אמרו שסיטומתא קונה אלא לענין מטבע שאין עליו צורה, שהתגרים נותנים אותו לסימן שנעשה המקח, ובזה נחלקו אמוראים אם קונה כקנין-כסף* – שאינו קונה קנין גמור אלא רק לענין מי שפרע<sup style="color: gray;">14</sup> - או כקנין חליפין* - שקונה קנין גמור<sup style="color: gray;">15</sup> – ובזה אמרו שבמקום שנהגו לקנות באופן זה, הרי ודאי שזה בא בתורת חליפין והרי זה קנין גמור<sup style="color: gray;">16</sup>. ערך זה עוסק בקנין לפי השיטה הראשונה. על אופני הקנין לשיטה השניה, ע"ע חליפין וע' מי שפרע.
<h4>הטעם שהקנין מועיל</h4>
בטעם שסיטומתא קונה, כתבו ראשונים, שכיון שגמרו בליבם לקנות ולהקנות בקנין זה, הרי זה מועיל לקנות בו<sup style="color: gray;">17</sup>. ויש שכתבו שקנין זה הוא כקנין חליפין*<sup style="color: gray;">18</sup>. ויש מהאחרונים שכתבו שקנין זה מועיל מדין תנאי*, שכיון שנהגו לקנות באופן מסויים הרי זה ככל תנאי שבממון שמועיל, ועל דעת כן הסוחרים קונים ומוכרים<sup style="color: gray;">19</sup>, וכעין זה כתבו ראשונים, שכל הנושא ונותן על דעת כן הוא עושה, וכאילו התנו בפירוש או שתקנו כך בית דין<sup style="color: gray;">20</sup>. ויש שכתבו שקנין זה מועיל מדין דברים-הנקנים-באמירה*, כשאר דברים שאין צריכים מעשה קנין<sup style="color: gray;">21</sup>. ויש שכתבו שתקנת חכמים היא, ומועיל הקנין מדין הפקר-בית-דין* שהוא הפקר<sup style="color: gray;">22</sup>, ובטעם שתיקנו כן חכמים יש שפירשו שקנין זה הוא מתקנת חכמים, שתיקנו שיקנה מפני דרכי שלום, שכיון שנהגו לקנות כן יסברו שזה קנין ואם לא יחול הקנין יבואו לידי איבה<sup style="color: gray;">23</sup>. או שמועיל הקנין מדין אומדנא*, שכיון שכך נהגו הסוחרים לקנות, ודאי כוונתו לקנות ולהקנות<sup style="color: gray;">24</sup>. ויש שכתבו שהלכה למשה מסיני היא, שכל מנהג שינהגו בו הסוחרים שיקנה, יועיל בו הקנין<sup style="color: gray;">25</sup>.
<h4>חלות מן התורה או מדרבנן</h4>
חלות קנין סיטומתא, כתבו אחרונים שאינו חל אלא מדרבנן<sup style="color: gray;">26</sup>. ויש מהאחרונים שכתבו שהלכה למשה מסיני שכל מנהג שינהגו בו הסוחרים יועיל הקנין בו מן התורה<sup style="color: gray;">27</sup>. ויש שכתבו שמאחר שהסכימו עליו, הרי הוא חל מן התורה<sup style="color: gray;">28</sup>, לפי שסיטומתא מועיל מדין תנאי – לסוברים כן<sup style="color: gray;">29</sup> - ותנאי מועיל מן התורה<sup style="color: gray;">30</sup>, או לפי שעיקר מעשה הקנין מן התורה תלוי בגמירת דעת, והמנהג אינו קובע את הקנין אלא רק מה היא גמירות דעת<sup style="color: gray;">31</sup>. על קנין דרבנן אם מועיל לדיני התורה, ע"ע דברי סופרים<sup style="color: gray;">32</sup>.
<h3><b>אופנים שמועיל הקנין</b></h3>
<h4>בפני המוכר</h4>
קנין סיטומתא צריך לעשותו בפני המוכר, או שאמר המוכר לקונה שיעשה את הקנין<sup style="color: gray;">33</sup>, ואפילו אמר לו המוכר לעשות קנין כפי שנוהגים הסוחרים, והלך ועשה שלא בפניו, קנה<sup style="color: gray;">34</sup>. עשה קנין סיטומתא קודם שפסקו ביניהם על הדמים, לא קנה<sup style="color: gray;">35</sup>.
<h4>בלא מעשה</h4>
דיבור שנהגו לקנות בו, בלא מעשה, יש שנראה מדבריהם שחל הקנין<sup style="color: gray;">36</sup>, ויש שכתבו שאין הקנין חל אלא על ידי מעשה<sup style="color: gray;">37</sup>. בטעם הסוברים שחל הקנין אף בלא מעשה, כתבו אחרונים שלא נצרך מעשה בשאר קניינים – כגון בהגבהה ובמשיכה, ע"ע - אלא כדי שנדע שזה רוצה לקנות וזה רוצה להקנות, אבל בדבר שנגלה לכל העולם ששניהם רוצים בקנין, חל הקנין אף בלא מעשה<sup style="color: gray;">38</sup>.
<h4>בדבר שלא בא לעולם</h4>
קנין סיטומתא בדבר שלא בא לעולם, יש מהראשונים שכתבו שמועיל<sup style="color: gray;">39</sup>, וכגון הנודר לחבירו לתת לו למול את בנו או להיות סנדק אצל בנו, חייב לקיים, כי מנהג בני אדם לנדור כך<sup style="color: gray;">40</sup>. ויש סוברים שאין קנין סיטומתא חל בדבר שלא בא לעולם, ואינו יכול לחול אלא באופנים שקנינים אחרים יכולים לחול<sup style="color: gray;">41</sup>, ואפילו אם נהגו הסוחרים לגמור את המקח בדבר שלא בא לעולם, אין זה אלא מנהג טעות<sup style="color: gray;">42</sup>. להלכה, יש שכתבו שכיון שנחלקו בזה, יכול המוחזק לטעון קים-לי* כהסוברים שהוא שלי<sup style="color: gray;">43</sup>.
באופן שהקנין צריך לחול גם מצד דינא-דמלכותא-דינא*, יש שכתבו שאף לסוברים שאין קנין סיטומתא חל בדבר שלא בא לעולם כשהוא לבדו, הרי בצירוף דינא דמלכותא דינא יחול קנין סיטומתא<sup style="color: gray;">44</sup>.
לדעת הסוברים שקנין סיטומתא מועיל בדבר שלא בא לעולם, יש שכתבו שמכל מקום כל זמן שעדיין לא בא לעולם, יכול לחזור בו<sup style="color: gray;">45</sup>, ויש חולקים וסוברים שאינו יכול לחזור בו אף קודם שבא לעולם<sup style="color: gray;">46</sup>.
על יתר דיני קנין בדבר שלא בא לעולם, ע"ע.
<h4>בדבר שאין בו ממש</h4>
קנין סיטומתא בדבר שאין בו ממש, יש שנראה מדבריהם שחל הקנין<sup style="color: gray;">47</sup>, ויש שכתבו שאין הקנין חל<sup style="color: gray;">48</sup>.
<h4>באסמכתא</h4>
במקח שיש בו אסמכתא* - שאין שאר קנינים חלים<sup style="color: gray;">49</sup> - יש מהראשונים שכתבו, שקנין סיטומתא מועיל<sup style="color: gray;">50</sup>.
<h4>מכירה לגוי</h4>
מכירה לגוי בקנין סיטומתא, יש שכתבו שמועילה<sup style="color: gray;">51</sup>, ומכל מקום יש שכתבו לענין מכירת חמץ שלא לסמוך על קנין סיטומתא לבדו<sup style="color: gray;">52</sup>.
<h4>במקום שיש דינא דמלכותא</h4>
במקום שיש דינא דמלכותא, כתבו ראשונים שמחמת דין המלכות מועיל הקנין גם משום סיטומתא<sup style="color: gray;">53</sup>.
<h4>קנין לחצאין</h4>
קנין סיטומתא לחצי מהמקח, נסתפקו אחרונים אם מועיל, או כשם שאין שטר מועיל לחצי מהמקח<sup style="color: gray;">54</sup>, כך אין סיטומתא מועיל לחצי מהמקח<sup style="color: gray;">55</sup>.
<h4>מחילה</h4>
מחילה על המקח לאחר קנין סיטומתא, יש מהאחרונים שכתב שמועילה, ואף שבשאר קנינים אין החזרה מועילה על שיעשו קנין חדש, מכל מקום בקנין סיטומתא בטל המקח על ידי מחילה<sup style="color: gray;">56</sup>.
<h4>לצורך הערמה</h4>
קנין סיטומתא לצורך הערמה, כמו מכירת-חמץ*, שמוכר את חמצו לגוי כדי לקנותו לאחר מכן, או בכור-בהמה-טהורה* כדי שיפטר מן הבכורה<sup style="color: gray;">57</sup>, יש שכתבו שאין מועיל בזה סיטומתא<sup style="color: gray;">58</sup>, לפי שאין מנהג הסוחרים בקנין זה אלא לעשות קנין גמור<sup style="color: gray;">59</sup>, ויש סוברים שאף בהערמה מועיל קנין סיטומתא<sup style="color: gray;">60</sup>.
<h4>קנית מטבע</h4>
קנית מטבע בסיטומתא, יש שכתבו שאינו נקנה<sup style="color: gray;">61</sup>, ויש שנראה מדבריהם שנקנה<sup style="color: gray;">62</sup>.
<h4>קנית קרקע</h4>
בקניית קרקע, יש מהאחרונים שכתבו שאין מועיל קנין סיטומתא<sup style="color: gray;">63</sup>, לפי שדוקא במטלטלין שיש הרבה משא ומתן ואין פנאי להזמין עדים, נהגו הסוחרים לקנות כמנהגם בלא קנין אחר, אבל בקרקע אין מנהג כזה, ולכך אף מעשה שנהגו הסוחרים לקנות בו מטלטלין לא יועיל לקנות בו קרקעות<sup style="color: gray;">64</sup>. אבל דעת רוב הראשונים והאחרונים שבסיטומתא אפשר לקנות אף קרקעות<sup style="color: gray;">65</sup>. במקום שלא נהגו לכתוב שטר על קרקע, יש שכתבו שלדעת הכל מועיל קנין סיטומתא לקנות קרקעות<sup style="color: gray;">66</sup>.
בדעת הסוברים שאין קונים קרקע בסיטומתא, יש שכתבו שהיינו דוקא לקנות את הקרקע, אבל קנין חכירות קרקע נעשה אף בסיטומתא<sup style="color: gray;">67</sup>. ויש שכתבו שאף שכירות קרקע אינה נקנית בסיטומתא<sup style="color: gray;">68</sup>.
<h4>קנין כסף</h4>
קנין-כסף* - שתיקנו חכמים שאינו קנין מועיל<sup style="color: gray;">69</sup> – באופן שכך הוא מנהג הסוחרים, נחלקו בו אחרונים, יש סוברים שאף שאינו מועיל מדין קנין כסף, מכל מקום מועיל מדין סיטומתא<sup style="color: gray;">70</sup>. ויש סוברים שמאחר שתיקנו חכמים שקנין כסף לא יועיל לקנות, אף אם המנהג לקנות באופן זה, לא יועיל הקנין<sup style="color: gray;">71</sup>.
<h4>קנין שטר</h4>
קנין בשטר – באופן שאינו מועיל מדין שטר – יש שכתבו שמועיל מדין סיטומתא<sup style="color: gray;">72</sup>.
<h4>אופנים שונים</h4>
הרבה אופנים נזכרו בדברי הפוסקים שבהם הקנין מועיל כפי המנהג באותו הזמן ובאותו המקום: במקום שנוהגים לגמור מקח על ידי נתינת טבעת, מועילה הנתינה מדין סיטומתא<sup style="color: gray;">73</sup>, וכן במקום שנוהגים לתת פרוטה אחת כדי שיחול הקנין<sup style="color: gray;">74</sup>, או שנוהגים להכות כף אל כף לקבוע את המקח, הרי זה חל מדין סיטומתא<sup style="color: gray;">75</sup>. וכן במקום שנוהגים להקנות סחורה על ידי מסירת מפתח, מועילה המסירה מדין קנין סיטומתא<sup style="color: gray;">76</sup>. וכן מוכר וקונה שכתבו הסכם (חוזה) ביניהם, כתבו אחרונים שחל קנין מדין סיטומתא<sup style="color: gray;">77</sup>. וכן עסקאות שנהוג לסכם אותם על ידי אמירת "מזל וברכה", הרי באמירה זו חל הקנין<sup style="color: gray;">78</sup>. וכן במכירה פומבית, במקום שנוהגים שהמציע את ההצעה הגבוהה ביותר זוכה, קונה בכך מדין סיטומתא<sup style="color: gray;">79</sup>. וכן במקום שנהגו שהמוכר מדפיס "חשבונית", כתבו אחרונים שמועיל מדין סיטומתא<sup style="color: gray;">80</sup>.
<h2>סיכה</h2>
<b>הגדרת הערך</b> - חשיבות הסיכה כשתיה באיסורים ובמצוות.
הערך שלפנינו עוסק בחשיבותה של הסיכה כשתיה באיסורי אכילה ובמצוות התלויות באכילה. על איסור סיכה משמן-המשחה*, ע"ע. על איסור סיכה לאבל, משום אבלות, ע"ע<sup style="color: gray;">1</sup>. על איסור סיכה בשבת כשמוכח שכוונתו לרפואה, גזירה משום שחיקת סממנים, ע"ע רפואה וע' שבות.
<h3><b>מקורו וגדרו</b></h3>
<h4>סיכה כשתיה</h4>
הסיכה חשובה כשתיה – לאיסורי אכילה שונים, כגון ביום הכפורים<sup style="color: gray;">2</sup>, ובתרומה* לזר<sup style="color: gray;">3</sup>, לטמא*<sup style="color: gray;">4</sup>, ולערל*<sup style="color: gray;">5</sup>, או לכל איסורי אכילה לסוברים כן, על כך עי' להלן<sup style="color: gray;">6</sup>, וכן לדברים שמצוותם באכילה, כגון תרומה לכהן<sup style="color: gray;">7</sup>, ומעשר-שני* בירושלים<sup style="color: gray;">8</sup> - שנאמר "ותבא כמים בקרבו וכשמן בעצמותיו"<sup style="color: gray;">9</sup>, מקיש סיכה לשתיה<sup style="color: gray;">10</sup>, יש מן הראשונים שכתבו שהדין שסיכה כשתיה אינו מן התורה אלא מדרבנן<sup style="color: gray;">11</sup>, והדרשה היא אסמכתא* בלבד<sup style="color: gray;">12</sup>, שהכתוב אינו מדבר בשתיה, אלא ברחיצה<sup style="color: gray;">13</sup>, או שאין משמעות הכתוב להקיש סיכה לשתיה, אלא שהקללה תבוא על הרשע מבפנים כמו המים, ומבחוץ כמו השמן<sup style="color: gray;">14</sup>, או שאין ללמוד מדברים האמורים כמשל בלבד<sup style="color: gray;">15</sup>, או כיון שאין למדים מדברי-קבלה*<sup style="color: gray;">16</sup>. גדר האיסור מדרבנן, יש מן האחרונים שכתבו שהוא מחשש שמא יבוא לאכלו, כיון שהסיכה קרובה לשתיה<sup style="color: gray;">17</sup>. ויש מן האחרונים שכתבו על פי הירושלמי, שאף על פי שהסיכה אינה כשתיה לגמרי מן התורה, והסך מאיסורי אכילה לא עבר בלאו האמור באוכל ושותה, מכל מקום הסיכה אסורה באיסור-עשה*<sup style="color: gray;">18</sup>, שנלמד ממה שהחשיבה התורה את הסיכה כשתיה לענין מעשר שני<sup style="color: gray;">19</sup>. ויש מן האחרונים שכתבו בדעת ראשונים, שסיכה כשתיה מן התורה<sup style="color: gray;">20</sup>, מהכתוב ותבא כמים בקרבו וגו'<sup style="color: gray;">21</sup>. על הסוברים שהיקש סיכה לשתיה הוא מן התורה אבל דוקא בדינים מסויימים, עי' להלן<sup style="color: gray;">22</sup>. על מקורות אחרים שנאמרו בדינים שונים לרבות את הסיכה כשתיה לאותם הדינים, ועל הנידון אם הם מן התורה או אסמכתא, עי' להלן<sup style="color: gray;">23</sup>.
<h4>הטעם</h4>
הטעם שסיכה כשתיה, מחמת שהשמן נכנס לגוף<sup style="color: gray;">24</sup>, דרך נקבי הזיעה<sup style="color: gray;">25</sup>. ויש מן האחרונים שכתבו שממשו אינו נכנס לגוף, אלא כחו בלבד<sup style="color: gray;">26</sup>.
<h4>הגדר</h4>
גדר איסור הסיכה בדברים שנוהג בהם דין סיכה כשתיה, הוא כאיסורי אכילה ושתיה, לדינים שונים שבהם חלוקים איסורי אכילה משאר האיסורים, כגון לענין חצי-שעור*, שיש סוברים שאסור מן התורה דוקא באיסורי אכילה<sup style="color: gray;">27</sup>, יש מן האחרונים שכתבו שאף בסיכה שהיא כשתיה נוהג איסור חצי שיעור<sup style="color: gray;">28</sup>. וכן לסוברים שאיסורי אכילה דרבנן לא הותרו לחולה שאין בו סכנה<sup style="color: gray;">29</sup>, כתבו ראשונים שסיכה שהיא כשתיה דינה כאיסורי אכילה, ולא הותרה<sup style="color: gray;">30</sup>.
<h4>בדיני החפץ</h4>
בדינים התלויים בחפץ, יש מן האחרונים שכתבו בדעת ראשונים, שאף על פי שלענין איסורי אכילה שעל הגברא, הסיכה אינה נחשבת כשתיה מן התורה לדעתם, אבל לענין דינים המוטלים על החפץ, כגון מצות אכילת תרומה, ומעשר שני, והאיסור לאוכלם שלא כדינם משום שבכך מתבטלת מצוות החפץ, הסיכה היא כשתיה מן התורה<sup style="color: gray;">31</sup>.
<h3><b>באיסורים</b></h3>
<h4>ביום הכפורים</h4>
אסור לסוך ביום הכפורים<sup style="color: gray;">32</sup>, שהסיכה היא אחד מחמשת העינויים האסורים ביום הכפורים, שהם: אכילה ושתיה; רחיצה; סיכה; נעילת הסנדל; תשמיש המטה<sup style="color: gray;">33</sup>, שנלמדים מהכתוב: שבתון<sup style="color: gray;">34</sup>, שדרשו בו להוסיף על עינוי אכילה ושתיה, עוד עינויים<sup style="color: gray;">35</sup>, ומניעת הסיכה חשובה עינוי, שנאמר בדניאל: "וסוך לא סכתי"<sup style="color: gray;">36</sup>, ונאמר בהמשך הכתובים "מן היום הראשון אשר נתת את לבך להבין ולהתענות לפני אלהיך נשמעו דבריך"<sup style="color: gray;">37</sup>. מקור נוסף לאיסור הסיכה ביום הכפורים, מהיקש סיכה לשתיה<sup style="color: gray;">38</sup>. הטעם שנצרך מקור נוסף, כתבו ראשונים כיון שדניאל נהג עוד ענייני צער, ולולי ההיקש שסיכה כשתיה, היינו למדים אחד משאר העינויים שעשה<sup style="color: gray;">39</sup>, על הטעם שנצרך הכתוב שבדניאל, עי' להלן<sup style="color: gray;">40</sup>. איסור הסיכה ביום הכפורים אם הוא מן התורה או מדרבנן, נחלקו ראשונים: יש סוברים שהוא מדרבנן<sup style="color: gray;">41</sup>, ששאר העינויים חוץ מאכילה ושתיה הם מדרבנן, והכתובים לרבות שאר עינויים הם אסמכתא בלבד<sup style="color: gray;">42</sup>, וכן ההיקש שממנו למדו שסיכה כשתיה אינו אלא אסמכתא ומדרבנן<sup style="color: gray;">43</sup>. ויש מן הראשונים שסוברים שאיסור הסיכה מן התורה, שלדעתם כל חמשת העינויים ובכללם הסיכה הם מן התורה<sup style="color: gray;">44</sup>. לסוברים שסיכה כשתיה בשאר דינים מן התורה<sup style="color: gray;">45</sup>, כתבו אחרונים שאף על פי ששאר עינויים מדרבנן לסוברים כן, מכל מקום סיכה אסורה מן התורה, שהיא כשתיה<sup style="color: gray;">46</sup>, ויש מן האחרונים שכתבו שאף לדעתם סיכה אינה אסורה מן התורה<sup style="color: gray;">47</sup>, שלא נאסר ביום הכפורים אלא עינוי שיש בו איבוד נפש, או שהוא ניכר מיד<sup style="color: gray;">48</sup>, והסיכה אף על פי שהיא כשתיה אין בה איבוד נפש, ואינה ניכרת מיד<sup style="color: gray;">49</sup>, או שלא אמרו שהסיכה כשתיה אלא במקום שנאמר בתורה לשון אכילה, וביום הכפורים שנאמר לשון עינוי סיכה אינה בכלל<sup style="color: gray;">50</sup>. אף לסוברים שהסיכה ביום הכפורים אסורה מן התורה, אין חייבים עליה כרת, ואין עוברים עליה בלאו, על כך ע"ע יום הכפורים<sup style="color: gray;">51</sup>.
<h4>תרומה לזר</h4>
אסור לזר לסוך תרומה<sup style="color: gray;">52</sup>. סך בשוגג משלם קרן וחומש, כדין זר האוכל תרומה<sup style="color: gray;">53</sup>, שנאמר: ולא יחללו את קדשי בני ישראל<sup style="color: gray;">54</sup>, לרבות את הסך<sup style="color: gray;">55</sup> - היינו זר שסך, שחייב חומש<sup style="color: gray;">56</sup> - מיתור הכתוב<sup style="color: gray;">57</sup>, או שדורשים מתיבת "יחללו", שבשני חילולין הכתוב מדבר, סיכה ואכילה<sup style="color: gray;">58</sup>, ועוד שסיכה הוקשה לשתיה<sup style="color: gray;">59</sup>. בברייתא בירושלמי שנינו שזר שסך תרומה פטור מעונש<sup style="color: gray;">60</sup> - מיתה בידי שמים<sup style="color: gray;">61</sup>, ומלקות<sup style="color: gray;">62</sup> - ואמר רבי יוחנן על פי הברייתא, שאין לרבות את הסיכה מן הכתוב "ולא יחללו"<sup style="color: gray;">63</sup>, ופרשו ראשונים בדעתו, שאיסור הסיכה אינו אלא מדרבנן<sup style="color: gray;">64</sup>, וכן כתבו ראשונים בדעת הבבלי, שחיוב החומש והאיסור לזר מדרבנן, והדרשות אסמכתא בלבד<sup style="color: gray;">65</sup>. ויש סוברים שאיסור הסיכה לזר וחיוב החומש עליה, הם מן התורה<sup style="color: gray;">66</sup>, שהלימוד מהכתוב "ולא יחללו" הוא דרשה גמורה<sup style="color: gray;">67</sup>, ולכן אף לסוברים בשאר דינים שסיכה אינה כשתיה מן התורה, לענין תרומה היא מן התורה<sup style="color: gray;">68</sup>, גדר הלימוד מהכתוב "ולא יחללו", מן הירושלמי נראה, שהוא לאו בפני עצמו לסך<sup style="color: gray;">69</sup>, ויש שכתבו שאינו לאו בפני עצמו, אלא מלמד על לאו של אכילת תרומה לזר, שכולל אף סיכה<sup style="color: gray;">70</sup>. לסוברים שהלימוד מ"ולא יחללו" הוא דרשה גמורה, יש שכתבו שחייבים על הסיכה מלקות<sup style="color: gray;">71</sup>, ומיתה<sup style="color: gray;">72</sup>. ויש שכתבו שאיסור הסיכה בתרומה הוא מן התורה, אבל אין חייבים עליו מיתה<sup style="color: gray;">73</sup>, ומלקות<sup style="color: gray;">74</sup>, שאף על פי שהלימוד מהכתוב "ולא יחללו" הוא דרשה גמורה, כיון שאיסור הסיכה אינו מפורש אלא נלמד מרבוי, אין עונשים על איסור שאינו מפורש לסוברים כן<sup style="color: gray;">75</sup>, או כיון שהכתוב "ולא יחללו" אינו מרבה את הסך אלא לתשלומי קרן וחומש שנאמרו בכתוב הסמוך, וכן לאיסור, שמכך שהסך חייב תשלומים לכפרתו, מוכח שעבר באיסור, אבל לא לעונשים שאינם כתובים בסמוך<sup style="color: gray;">76</sup>, או שאין למדים מהכתוב "ולא יחללו" לאסור הסיכה בלאו, אבל מכל מקום אסור מן התורה בחומר איסור עשה<sup style="color: gray;">77</sup>, כשאר דיני התורה שהסיכה בהם כשתיה בחומר איסור עשה לסוברים כן<sup style="color: gray;">78</sup>, או שאין על האדם איסור גברא בסיכה, אבל מכל מקום הדבר אסור משום דין החפץ, שמצוותו שיאכל כדינו לכהנים ולא לזרים, ולגבי דיני החפץ הסיכה כשתיה מן התורה לסוברים כן<sup style="color: gray;">79</sup>, או שכך הלכה למשה מסיני, שהסיכה בתרומה לזר אסורה ואין בה עונש<sup style="color: gray;">80</sup>. ורבי שמעון – לגירסא אחת בתוספתא<sup style="color: gray;">81</sup> – חולק על כל זה וסובר שזר שסך שמן של תרומה פטור מחומש<sup style="color: gray;">82</sup>. על איסור לזר לסוך תרומה משום הנאת כילוי האסורה לזר בתרומה, ע"ע<sup style="color: gray;">83</sup>.
<h4>תרומה לטמא</h4>
אסור לטמא לסוך תרומה<sup style="color: gray;">84</sup>, מן הכתוב: ולא יחללו את קדשי בני ישראל<sup style="color: gray;">85</sup>, שדרשו בו לרבות את הסך<sup style="color: gray;">86</sup>, לענין אכילה בטומאה, שבפרשת אזהרת טמאים בתרומה נאמר הכתוב<sup style="color: gray;">87</sup>, ויש מן הראשונים שפרשו שהכתוב אמור לענין זר שאכל תרומה בשוגג, אלא שמכך שהכתוב חייבו על הסיכה, למדנו שהיא כשתיה, והוא הדין לענין טמא<sup style="color: gray;">88</sup>. מקור נוסף לאיסור סיכה לטמא, מהיקש סיכה לשתיה<sup style="color: gray;">89</sup>. וכתבו ראשונים, שאיסור הסיכה הוא מדרבנן והכתובים אסמכתא בלבד<sup style="color: gray;">90</sup>, אף לסוברים שלענין זר הדרשה מהכתוב "ולא יחללו" היא דרשה גמורה<sup style="color: gray;">91</sup>, יש שצידדו לומר שלענין טמא אינה אלא אסמכתא<sup style="color: gray;">92</sup>, וגדר החילוק ביניהם, שחיוב קרן וחומש לזר תלוי במה שהשתמש בחפץ על ידי אכילה, ולענין זה הסיכה חשובה כשתיה מן התורה, אבל איסור אכילת טמא הוא כשאר מאכלות אסורות שהאיסור דוקא במעשה אכילה של האדם, ולענין זה הסיכה אינה כשתיה אלא מדרבנן<sup style="color: gray;">93</sup>.
<h4>תרומה לערל</h4>
תרומה אסורה בסיכה לערל<sup style="color: gray;">94</sup>, שסיכה כשתיה<sup style="color: gray;">95</sup>, לסוברים שבשאר דיני התורה סיכה כשתיה מדרבנן, ובתרומה לזר מן התורה<sup style="color: gray;">96</sup> - מהכתוב: "ולא יחללו" וגו'<sup style="color: gray;">97</sup> - יש שכתבו שהוא הדין בתרומה לערל איסור הסיכה מן התורה<sup style="color: gray;">98</sup>, ויש שצידדו לומר שאף לדעתם בערל אינו מן התורה<sup style="color: gray;">99</sup>.
<h4>תרומה טמאה</h4>
אסור לכהן לסוך תרומה טמאה, שהסיכה כשתיה, ותרומה טמאה אסורה באכילה ושתיה<sup style="color: gray;">100</sup>. ויש מן האחרונים שכתבו שלסוברים שבשאר איסורים הסיכה מותרת<sup style="color: gray;">101</sup>, תרומה טמאה מותרת בסיכה<sup style="color: gray;">102</sup>.
<h4>מעשר שני חוץ לירושלים</h4>
הסך שמן של מעשר שני חוץ לירושלים, אמרו בירושלמי לפירוש ראשונים ואחרונים שעובר בעשה<sup style="color: gray;">103</sup>, שנאמר ואכלת לפני ה' אלקיך מעשר דגנך תירשך ויצהרך<sup style="color: gray;">104</sup>, "ויצהרך" היינו סיכה – שמכך שבוידוי מעשר מתודה "ולא נתתי ממנו למת"<sup style="color: gray;">105</sup>, והיינו דבר המותר לחי ואסור למת, שהוא סיכה, למדנו שכבר הוזהר על כך שלא לסוך למת, ומכאן שבכתוב "ויצהרך" נכללה סיכה, והוזהר לסוך לחי ולא למת<sup style="color: gray;">106</sup> - ומשמע שדוקא כשהיא לפני ה' מותרת, ולא חוץ לירושלים, ולאו הבא מכלל עשה עשה<sup style="color: gray;">107</sup>. או שממה שסיכת מעשר שני בירושלים כמצוותה מותרת<sup style="color: gray;">108</sup>, למדנו שלענין קיום דין החפץ הסיכה כשתיה, וממילא הסך חוץ לחומה עבר על דין המצוה<sup style="color: gray;">109</sup>.
<h4>בשאר איסורי תורה</h4>
בשאר איסורי אכילה - כגון חֵלב*<sup style="color: gray;">110</sup>, ושומן חזיר<sup style="color: gray;">111</sup>, ונבילה<sup style="color: gray;">112</sup>, ודם<sup style="color: gray;">113</sup> - יש מן הראשונים שכתבו שהסיכה מותרת, שסיכה כשתיה מדרבנן, ולא גזרו אלא ביום הכפורים ובתרומה<sup style="color: gray;">114</sup>, ויש מן הראשונים סוברים שהסיכה כשתיה בכל איסורי התורה<sup style="color: gray;">115</sup>, מדרבנן לסוברים כן<sup style="color: gray;">116</sup>, או מן התורה לסוברים כן<sup style="color: gray;">117</sup>.
<h4>באיסורים דרבנן</h4>
לסוברים שדין סיכה כשתיה נוהג בכל האיסורים, נוהג אף באיסורים דרבנן, כגון סתם יינם<sup style="color: gray;">118</sup>.
<h4>בדמאי</h4>
בדמאי*, שהלוקח מעם-הארץ* לשאר שימושים מלבד אכילה, כגון: לזרע ולבהמה ולסוך את הכלים, פטור מלעשר<sup style="color: gray;">119</sup>, הלוקח שמן לסיכת אדם חייב לעשר<sup style="color: gray;">120</sup>, שהסיכה כשתיה<sup style="color: gray;">121</sup>. הלוקח שמן לרפואה, כגון ליתן על גבי חטטים, חייב בדמאי<sup style="color: gray;">122</sup>, ורבי שמעון בן אלעזר פוטר<sup style="color: gray;">123</sup>.
<h3><b>במצוות</b></h3>
<h4>במצוות</h4>
מצינו דברים שמצוה לאכלם, שניתנו לסיכה, כגון תרומה<sup style="color: gray;">124</sup>, ומעשר שני לסוברים כן<sup style="color: gray;">125</sup>, מטעם שהסיכה כשתיה<sup style="color: gray;">126</sup>. אף לסוברים בשאר דיני התורה, שהסיכה אינה כשתיה מן התורה, שההיקש אינו אלא אסמכתא<sup style="color: gray;">127</sup>, כתבו אחרונים שלענין מצות אכילת תרומה ומעשר שני הסיכה כשתיה מן התורה<sup style="color: gray;">128</sup>, שלענין זה ההיקש הוא דרשה גמורה<sup style="color: gray;">129</sup>, או שלמדים מהדרשות האמורות במעשר שני ובתרומה להתיר סיכה לסוברים כן<sup style="color: gray;">130</sup>, על מהות הדרשות עי' להלן<sup style="color: gray;">131</sup>. בגדר החילוק בין שאר דיני התורה למצות אכילת תרומה ומעשר שני, יש מן האחרונים שכתבו שבאיסורים סיכה כשתיה מדרבנן, ובמצוות מן התורה<sup style="color: gray;">132</sup>, ויש מן האחרונים שביארו שסיכה חשובה כשתיה מן התורה לענין מצות אכילת תרומה ומעשר שני שהם דיני החפץ, אבל אינה חשובה כשתיה מן התורה לשאר דיני אכילה הטעונים מעשה אכילה<sup style="color: gray;">133</sup>, ויש מן האחרונים שפירשו שתרומה ומעשר שני אינם טעונים אכילה בדוקא, אלא שנאסר לכלותם ולאבדם, וכיון שסיכה היא הנאה המקיימת את הגוף אינה חשובה איבוד<sup style="color: gray;">134</sup>. ויש מן האחרונים שכתב שההיתר לסוך בדבר שמצוותו באכילה כגון מעשר שני, הוא מדרבנן, שכיון שהחמירו שסיכה כשתיה, העמידו דבריהם אף להקל<sup style="color: gray;">135</sup>.
<h4>בתרומה</h4>
תרומה ניתנה לסיכה<sup style="color: gray;">136</sup>, שהסיכה כשתיה, מהיקש סיכה לשתיה<sup style="color: gray;">137</sup>. ובירושלמי למדים זאת מהכתוב בתרומה: לך נתתים למשחה<sup style="color: gray;">138</sup>, לסיכה<sup style="color: gray;">139</sup>, שדורשים תיבת "למשחה" מלשון משיחה<sup style="color: gray;">140</sup>. אף לסוברים שמעשר שני לא ניתן לסיכה<sup style="color: gray;">141</sup>, תרומה ניתנה לסיכה<sup style="color: gray;">142</sup>.
<h4>במעשר שני</h4>
מעשר שני שנינו במשנה שניתן לסיכה<sup style="color: gray;">143</sup>, שהסיכה כשתיה<sup style="color: gray;">144</sup>, מהיקש סיכה לשתיה<sup style="color: gray;">145</sup>. ובירושלמי לפירוש ראשונים ואחרונים אמרו שהמקור לכך שמעשר שני ניתן לסיכה, מן הכתוב שבודוי-מעשר*: ולא נתתי ממנו למת<sup style="color: gray;">146</sup>, איזהו דבר המותר לחי ואסור למת, הוי אומר זו סיכה<sup style="color: gray;">147</sup>. ויש מן הראשונים שכתבו בדעת רבי שמעון שחולק וסובר שמעשר שני לא ניתן לסיכה<sup style="color: gray;">148</sup>, יש מן האחרונים שכתבו בדעת רבי שמעון שבמעשר שני סיכה אינה בכלל שתיה מן התורה<sup style="color: gray;">149</sup>, ומהם שפירשו שמעשר שני שטעון אכילה בירושלים לפני ה', צריך מעשה אכילה, וסיכה אינה חשובה כמעשה אכילה<sup style="color: gray;">150</sup>. ויש שכתבו שאיסור הסיכה לרבי שמעון הוא מדרבנן<sup style="color: gray;">151</sup>, כיון שבסיכה הרבה שמן הולך לאיבוד<sup style="color: gray;">152</sup>. הלקוח בכסף מעשר שני, כתבו אחרונים שאף לרבי שמעון ניתן לסיכה<sup style="color: gray;">153</sup>.
<h4>בפירות שביעית</h4>
פירות שביעית ניתנו לסיכה<sup style="color: gray;">154</sup>, וכתבו ראשונים הטעם, כיון שהסיכה כשתיה<sup style="color: gray;">155</sup>, ויש שכתבו שבלא טעם זה מותר לסוך בפירות שביעית, שכל שימוש שהנאתו וביעורו שוים כאחד מותר בפירות שביעית, והסיכה הנאתה וביעורה שוים<sup style="color: gray;">156</sup>.
<h4>בקדשים</h4>
שמן של קודש, כתבו אחרונים שלא ניתן לסיכה<sup style="color: gray;">157</sup>.
<h3><b>הדבר הניסך</b></h3>
<h4>המין האסור בסיכה</h4>
המין שהסיכה ממנו נחשבת כשתיה לאיסור, יש מן הראשונים שכתבו שהוא דוקא שמן, שבו נאמר הכתוב: ותבא כשמן בקרבו וכמים בעצמותיו<sup style="color: gray;">158</sup>, שעליו הסמיכו חכמים את הדין שסיכה כשתיה<sup style="color: gray;">159</sup>, והוא נכנס לתוך הגוף יותר משאר דברים<sup style="color: gray;">160</sup>, אבל סיכת שאר דברים – כגון חֵלב, או שומן חזיר<sup style="color: gray;">161</sup> – אינה חשובה כשתיה<sup style="color: gray;">162</sup>, וכן לדעתם מותרת ביום הכפורים<sup style="color: gray;">163</sup>, ויש מן האחרונים שכתבו שאותה ששנינו שזר שסך יין של תרומה פטור מן החומש<sup style="color: gray;">164</sup>, מטעם זה הוא, שאין הסיכה חשובה כשתיה בשאר דברים<sup style="color: gray;">165</sup>. אף בדינים שבהם סיכה כשתיה מן התורה, כגון איסור תרומה לזר לסוברים כן<sup style="color: gray;">166</sup>, יש מן האחרונים שכתבו שאינה אסורה אלא בשמן<sup style="color: gray;">167</sup>. ויש מן הראשונים סוברים שאף בשאר דברים הסיכה כשתיה<sup style="color: gray;">168</sup>.
<h4>שאין דרכו בכך</h4>
הסך תרומה בדבר שאין דרכו בסיכה, אינו חייב חומש<sup style="color: gray;">169</sup>. ויש מן הראשונים שכתבו שסיכת דבר איסור בדבר שאין דרכו בכך – כגון חֵלב או שומן<sup style="color: gray;">170</sup> – מותרת<sup style="color: gray;">171</sup>, אפילו שלא במקום חולי<sup style="color: gray;">172</sup>. סיכה ביין, נסתפקו ראשונים אם היא חשובה דרך הנאתו לענין זה או לא<sup style="color: gray;">173</sup>. תרומה ומעשר שני ופירות שביעית, שניתנו לסיכה<sup style="color: gray;">174</sup>, דוקא בדבר שדרכו לסוך<sup style="color: gray;">175</sup> - כגון שמן, שדרכו לסיכה, ולא יין וחומץ, שאין דרכן לסיכה<sup style="color: gray;">176</sup> - שסיכה נלמדת משתיה, ולאכילה ושתיה ניתנו דוקא כדרך אכילתם ושתייתם<sup style="color: gray;">177</sup>, אף לסוברים שסיכת יין חשובה דרך הנאה לענין איסורי הנאה, מכל מקום אסור לסוך יין של תרומה ומעשר שני ושביעית, שאסור להפסידם, וכל שמוריד אותם מהשתמשות חשובה להשתמשות פחותה ממנה הרי זה בכלל הפסד, וסיכת יין שאין עיקר דרכו בכך, היא הורדה להשתמשות פחותה<sup style="color: gray;">178</sup>.
<h4>שאינו משקה</h4>
מהסוברים שאיסור סיכה אינו דוקא בשמן, יש שכתבו שנוהג דוקא במשקה שהוא צלול ונבלע, כגון חָלב בהמה טמאה או יין-נסך*, אבל סיכת חֵלב* או שומן חזיר מותרת, שאינה דומה לאכילה ושתיה<sup style="color: gray;">179</sup>, ויש מן הראשונים שכתבו שסיכת חֵלב ושומן חזיר אסורה<sup style="color: gray;">180</sup>.
<h4>שאינו ראוי לאכילה</h4>
דבר איסור שנפגם ואינו ראוי לאכילה – כגון בורית העשויה מחֵלב והיא פגומה לאכילה<sup style="color: gray;">181</sup> - יש מן האחרונים שכתבו שמותר לסוכו<sup style="color: gray;">182</sup>, ואף על פי שדבר איסור שנפגם אסור באכילה מדרבנן לסוברים כן<sup style="color: gray;">183</sup>, לא החמירו לאסרו בסיכה<sup style="color: gray;">184</sup>. ויש מן האחרונים שכתבו שאסור לסוכו<sup style="color: gray;">185</sup>, כיון שהסיכה כשתיה, ולסיכה לא נפגם<sup style="color: gray;">186</sup>, או שכשם שאיסור שנפגם אסור באכילה מדרבנן, כך אסור בסיכה<sup style="color: gray;">187</sup>.
<h3><b>הסיכה</b></h3>
<h4>מקצת הגוף</h4>
סיכת מקצת הגוף, ביום הכפורים אסורה כסיכת כל הגוף<sup style="color: gray;">188</sup>, וראשונים צידדו לומר שאף לסוברים שאיסור הסיכה ביום הכפורים מן התורה<sup style="color: gray;">189</sup>, הוא דוקא בסיכת כל הגוף – שבכתוב שבדניאל שממנו למדים שהסיכה חשובה עינוי, נאמר: "וסוך לא סכתי"<sup style="color: gray;">190</sup>, ונאמר "לחם חמודות לא אכלתי", מה אכילת לחם הנאת כל הגוף, אף סיכה דוקא בשיש בה הנאת כל הגוף מניעתה חשובה עינוי<sup style="color: gray;">191</sup> - אבל סיכת מקצת הגוף אסורה מדרבנן<sup style="color: gray;">192</sup>. וכן באיסור סיכת תרומה לזר, אסור לסוך אפילו מקצת גופו<sup style="color: gray;">193</sup>.
<h4>פעולת הסיכה</h4>
טבילת גופו בשמן, דינה כסיכה<sup style="color: gray;">194</sup>. וכן נתינת שמן על הגוף, אף בלי שפשוף, הרי היא כסיכה שדינה כשתיה<sup style="color: gray;">195</sup>, אף לסוברים באיסור סיכה משמן המשחה, שבלא שפשוף אינו חשוב סיכה אלא נתינה<sup style="color: gray;">196</sup>, לשאר דיני התורה, שלמדים מן הכתוב "ותבא כמים בקרבו וכשמן בעצמותיו" שביאת השמן בעצמותיו חשובה כשתיה<sup style="color: gray;">197</sup>, אין חילוק אם בא על ידי שפשוף או על ידי שפיכה בלבד<sup style="color: gray;">198</sup>. הנחת חֵלב בתחבושת שקושרים על הגוף, כתבו ראשונים שאינה חשובה סיכה<sup style="color: gray;">199</sup>.
<h4>הבליעה בגוף</h4>
כשהדבר הניסך לא נבלע בגוף, כגון שמיד לאחר שסך בשמן רחץ את עצמו לפני שנבלע השמן בבשר, יש שצידדו לומר שהסיכה אינה חשובה כשתיה, והעושה כן בשמן של תרומה אינו חייב לשלם את החומש<sup style="color: gray;">200</sup>. סך מלכתחילה שלא על מנת שיבלע בבשר, כגון סיכה שלפני הרחיצה, שאין כוונתו שהשמן ישאר עליו ויבלע בבשר, אלא כדי שהרחיצה תועיל, יש מן האחרונים שכתבו שבשאר האיסורים מותרת, שאינה חשובה כשתיה<sup style="color: gray;">201</sup>, וביום הכפורים אסורה, מן הכתוב "וסוך לא סכתי"<sup style="color: gray;">202</sup>.
<h4>חיוב לקנח</h4>
נפל עליו שמן של איסור, כתבו אחרונים שחייב לקנחו כדי שלא יבלע בבשרו<sup style="color: gray;">203</sup>.
<h4>שלא לשם תענוג</h4>
סיכה שאינה לשם תענוג, אלא להעברת הזוהמה, אמרו בירושלמי – לגירסא אחת<sup style="color: gray;">204</sup> – ביום הכפורים בין סיכה של תענוג ובין שאינה של תענוג אסורה<sup style="color: gray;">205</sup>, ופרשו ראשונים כגון להעביר את הזוהמה<sup style="color: gray;">206</sup>, והלכלוך<sup style="color: gray;">207</sup>, שאף על פי שאינו מכוין לתענוג, מכל מקום תענוג יש בדבר<sup style="color: gray;">208</sup>, ופסיק רישיה הוא<sup style="color: gray;">209</sup>, והחמירו בסיכה יותר מברחיצה – שהיא מותרת להעברת הלכלוך<sup style="color: gray;">210</sup> – כיון שהנאתה מרובה יותר<sup style="color: gray;">211</sup>, או כיון שהסיכה היא כשתיה, שאסורה אף שלא לתענוג<sup style="color: gray;">212</sup>. לסוברים שאיסור הסיכה הוא מן התורה<sup style="color: gray;">213</sup>, יש מן האחרונים שכתבו שמן התורה לא נאסרה אלא סיכה לתענוג, והאיסור בסיכה שאינה של תענוג הוא מדרבנן<sup style="color: gray;">214</sup>. ויש מן הראשונים שכתבו שמעיקר הדין כל סיכה שאינה לתענוג מותרת, והטעם שאסור לסוך להעביר הלכלוך, כיון שאין דרך סתם בני אדם להעבירו על ידי סיכה, ולא ניכר הדבר שלהעביר הזוהמה הוא עושה<sup style="color: gray;">215</sup>, ואחרונים כתבו שטעם איסור הסיכה להעברת הלכלוך, שכיון שיכול להעביר הלכלוך על ידי רחיצה והוא עושה על ידי סיכה, הרי סיכתו לתענוג<sup style="color: gray;">216</sup>, ולדעתם כשאין לו מים מותר לסוך כדי להעביר את הלכלוך<sup style="color: gray;">217</sup>. ויש מן הראשונים חולקים על כל זה וסוברים שמותר לסוך להעברת הלכלוך, שכל סיכה שאינה לתענוג מותרת<sup style="color: gray;">218</sup>. על הסוברים שיש חילוק בין סיכה להעברת לכלוך, שמותרת ביום הכפורים, לסיכה להעברת זוהמת הזיעה שאסורה, ע"ע יום הכפורים<sup style="color: gray;">219</sup>. הטעם שסיכה שאינה לתענוג מותרת ביום הכפורים לסוברים כן, כתבו ראשונים ואחרונים כיון שהאיסור נאמר בלשון עינוי, ודוקא סיכה של תענוג מבטלת את העינוי<sup style="color: gray;">220</sup>, או שלמדים מן הכתוב שבדניאל שנאמר בו "וסוך לא סכתי"<sup style="color: gray;">221</sup>, והוא לא נמנע אלא מסיכה של תענוג<sup style="color: gray;">222</sup>, ויש מן הראשונים והאחרונים שכתבו הטעם, כיון שסיכה שאינה של תענוג אינה חשובה כשתיה<sup style="color: gray;">223</sup>. וכתבו אחרונים שטעמים אלו שייכים אף לסוברים שסיכה אסורה מן התורה<sup style="color: gray;">224</sup>. סיכה שלא לשם תענוג בשאר איסורי תורה שאסורה בהם הסיכה, לסוברים שטעם הקולא ביום הכפורים כיון שסיכה שלא לשם תענוג אינה חשובה עינוי, בשאר האיסורים אסורה<sup style="color: gray;">225</sup>, ולסוברים שהטעם כיון שאינה חשובה כשתיה, מותרת<sup style="color: gray;">226</sup>. בתרומה לכהן ובמעשר שני ובשביעית, שניתנו לסיכה, מותרת אף סיכה שאינה של תענוג<sup style="color: gray;">227</sup>.
<h4>לרפואה</h4>
סיכה לרפואה, שנינו בברייתא לענין יום הכפורים: היה חולה – אף על פי שאין בו סכנה<sup style="color: gray;">228</sup> - או שהיו לו חטטים בראשו, סך כדרכו ואינו חושש<sup style="color: gray;">229</sup>, טעם ההיתר, כיון שסיכה שאינה של תענוג מותרת לסוברים כן<sup style="color: gray;">230</sup>, או כיון שאיסור הסיכה ביום הכפורים אינו אלא מדרבנן לסוברים כן, וחכמים התירו למי שיש לו חטטים לסוך<sup style="color: gray;">231</sup>, שבמקום צער לא גזרו<sup style="color: gray;">232</sup>, או שאף לסוברים שאיסור הסיכה מן התורה, לא נאסרה מן התורה אלא סיכת כל גופו<sup style="color: gray;">233</sup>, ובסיכת מקצת גופו שהיא מדרבנן הקילו למי שיש לו חטטים וכדומה<sup style="color: gray;">234</sup>, או שלא נאסרה מן התורה אלא סיכה של תענוג<sup style="color: gray;">235</sup>, ובסיכה שאינה לתענוג שהיא מדרבנן הקילו למי שיש לו חטטים וכדומה<sup style="color: gray;">236</sup>, או שאף לסוברים שאיסור הסיכה מן התורה, כיון שאינו מפורש בכתוב קל יותר, ומסר-הכתוב-לחכמים*, והקילו למי שיש לו חטטים וכדומה<sup style="color: gray;">237</sup>. ויש שכתבו בדעת הירושלמי שאמר שסיכה שאינה לתענוג אסורה, שאף סיכה למי שיש לו חטטים אסורה<sup style="color: gray;">238</sup>, וכן יש מן הראשונים שכתבו בדעת הבבלי שדוקא לחולה שיש בו סכנה הותר לסוך<sup style="color: gray;">239</sup>. להלכה, מותר לחולה שאין בו סכנה לסוך ביום הכפורים<sup style="color: gray;">240</sup>. בשאר איסורי תורה, יש מן הראשונים שכתבו שסיכה לרפואה מותרת<sup style="color: gray;">241</sup>, כיון שאינה לתענוג<sup style="color: gray;">242</sup>, או שהקילו במקום צער וחולי<sup style="color: gray;">243</sup>, ויש מן הראשונים שכתבו שאסורה, שלא הקילו בסיכה לחטטים אלא בשמן של היתר, אבל לא בשמן של איסור, ולא התירו לחולה שאין בו סכנה איסורי אכילה ושתיה דרבנן, והסיכה כשתיה<sup style="color: gray;">244</sup>. תרומה לכהן ופרות שביעית, שניתנו לסיכה, החושש בראשו או שעלו לו חטטים מותר לסוך מהם<sup style="color: gray;">245</sup>.
<h4>כדי שלא יוזק</h4>
לסוברים שדוקא סיכה של תענוג חשובה כשתיה<sup style="color: gray;">246</sup>, הגרדי שסך שמן באצבעותיו כדי שלא תזיק לו האריגה, יש מן הראשונים שצידדו לומר שסיכה זו היא של תענוג, כיון שלהנאת עצמו הוא סך כדי שלא יוזק<sup style="color: gray;">247</sup>.
<h4>השיעור</h4>
שיעור הסיכה מן התרומה לחייב עליה את הזר בתשלומי חומש, כתבו אחרונים שהוא בכזית<sup style="color: gray;">248</sup>, כשיעור השתיה לסוברים כן<sup style="color: gray;">249</sup>, ולסוברים ששיעור השתיה הוא רביעית<sup style="color: gray;">250</sup>, כמו כן שיעור הסיכה רביעית<sup style="color: gray;">251</sup>. וכן לענין יום הכפורים יש שצידד לומר ששיעור הסיכה הוא כמלא לוגמיו, כשיעור השתיה לסוברים כן<sup style="color: gray;">252</sup>. הזמן שמצטרפת הסיכה לכשיעור, יש מן האחרונים שכתבו שהוא בתוך כדי אכילת פרס, כדין השתיה<sup style="color: gray;">253</sup>, ויש שכתבו שמצטרף אפילו בזמן מרובה, שלא שייך צירוף בתוך כדי אכילת פרס אלא באכילה ושתיה<sup style="color: gray;">254</sup>. חצי-שיעור* בסיכה אסור מן התורה<sup style="color: gray;">255</sup>, ואף לסוברים שדוקא באיסורי אכילה חצי שיעור אסור מן התורה<sup style="color: gray;">256</sup>, יש מן האחרונים שכתבו שסיכה כאכילה לענין זה<sup style="color: gray;">257</sup>. ויש מן האחרונים שצידדו לומר שאין שיעור לסיכה וחייבים עליה בכל שהוא<sup style="color: gray;">258</sup>.
<h4>צירוף סיכה ושתיה לשיעור</h4>
סיכה ושתיה אינן מצטרפות לכשיעור לחיוב חומש בזר שאכל תרומה, אף על פי ששיעורן שוה בכזית<sup style="color: gray;">259</sup>, כיון שהם הנאות שונות, וכשם שמטעם זה אכילה ושתיה אינן מצטרפות לכזית לחייב חומש לסוברים כן<sup style="color: gray;">260</sup>.
<h2>סילוק</h2>
<b>הגדרת הערך</b> - ויתור על חפץ או על זכויות ממוניות בלשון שמשמעה הסתלקות.
<h3>מממון שלו</h3>
המסתלק מממון שיש לו, כגון האומר על שדה שבבעלותו, דין ודברים אין לי בה, או אין לי עסק בה או ידי מסולקות הימנה, לא אמר כלום, והשדה נשארת בחזקתו<sup style="color: gray;">1</sup>, ואפילו היה שותף בשדה ואמר כן לשותפו, נשאר חלקו בשדה כשהיה<sup style="color: gray;">2</sup>. בטעם שאין מועיל לשונות אלו, יש מן הראשונים שכתבו משום שאין אלו לא לשונות מתנה<sup style="color: gray;">3</sup> ולא לשונות הפקר<sup style="color: gray;">4</sup>, והרי הוא כאומר, שדה זה לא תהיה שלי, שעל כרחו היא שלו כל זמן שאינה נותנה במתנה או מפקירה<sup style="color: gray;">5</sup>. ויש מן הראשונים שכתבו, משום שאין במשמעו אלא שהוא מסלק עצמו מדין ודברים או מעסק בשדה, אבל אינו מסתלק מגוף השדה<sup style="color: gray;">6</sup>. ויש מן הראשונים החולקים וסוברים שרק האומר כל ג' לשונות אלו יחד, דין ודברים אין לי בה ואין לי עסק בה וידי מסולקות הימנה, לא אמר כלום, שלשונו מתפרש שאין לו שום דין ודברים עם אדם על השדה שהיא מוחזקת לו בלא עסק לשום אדם, אבל האומר אחד מלשונות אלו לבדו, הרי זה כהפקר וכל המחזיק בה זכה<sup style="color: gray;">7</sup>.
<h3>קנו מידו</h3>
המסתלק מנכסיו בלשון הסתלקות, ועשה קנין על הדבר, יש מן הראשונים שכתבו שההסתלקות מועילה<sup style="color: gray;">8</sup>, ומן הראשונים יש שפירשו שהוא במקום שיש לו שותף בנכסים, שהשותף זוכה ממנו הקרקע על ידי הקנין<sup style="color: gray;">9</sup>. ויש מן הראשונים שכתבו שאין ההסתלקות מועילה, שאין הקנין יכול לתקן את הלשון שמשמעותו שאינו מקנה אלא רק מסתלק מדין ודברים<sup style="color: gray;">10</sup>.
<h3>מירושת קרוביו</h3>
המתנה על ירושה שעתיד לירש, שאינו רוצה לירשנה, אין בדבריו כלום<sup style="color: gray;">11</sup>. ונחלקו ראשונים בטעם הדבר, יש מהם סוברים שהוא משום שהירושה היא מן התורה<sup style="color: gray;">12</sup>, ואי אפשר לאדם להסתלק מזכויות שיש לו מן התורה<sup style="color: gray;">13</sup>. ויש מהם סוברים שהוא משום שכבר יש לו שם יורש, והרי זה כמי שיש לו זכות בנכסים מעתה ואינו יכול להסתלק מהם<sup style="color: gray;">14</sup>. ויש מן האחרונים שפירשו בדעת ראשונים, שהדין תלוי במחלוקת בדבר-שלא-בא-לעולם, שלסוברים שאדם יכול להקנותו<sup style="color: gray;">15</sup>, יכול אדם אף להסתלק מדבר שלא בא לעולם, ולסוברים שאי אפשר להקנותו<sup style="color: gray;">16</sup>, אי אפשר אף להסתלק ממנו<sup style="color: gray;">17</sup>. ויש מן האחרונים שפירשו בדעת ראשונים, שהדין תלוי במחלוקת במתנה-על-מה-שכתוב-בתורה* בדבר שבממון, שלסוברים שאין תנאו קיים<sup style="color: gray;">18</sup>, אינו יכול להסתלק, שאף הסילוק מהירושה נחשב כמתנה על מה שכתוב בתורה, ולסוברים שתנאו קיים<sup style="color: gray;">19</sup>, יכול להסתלק מירושת קרוביו, או משום שיש סילוק מזכות של תורה<sup style="color: gray;">20</sup>, או שהרי הוא כמתנה על דבר שבממון שתנאו קיים<sup style="color: gray;">21</sup>.
<h3>מירושת אשתו</h3>
נחלה הבאה לאדם ממקום אחר, דהיינו ירושת אשתו, אמר רב כהנא שיכול להתנות עליה שלא ירשנה<sup style="color: gray;">22</sup>, והוא כשמתנה עליה בעודה ארוסה<sup style="color: gray;">23</sup>. ונחלקו ראשונים בדין זה, לדעת יש מן הראשונים אין הדבר אמור אלא לדעת הסוברים ירושת הבעל מדרבנן<sup style="color: gray;">24</sup>, שהרי הוא כאומר אי-אפשי-בתקנת-חכמים*<sup style="color: gray;">25</sup>, אבל לדעת הסוברים ירושת-הבעל* מן התורה<sup style="color: gray;">26</sup>, אין בדבריו כלום<sup style="color: gray;">27</sup>. ויש מן הראשונים סוברים שאף לדעת הסוברים ירושת הבעל מן התורה, תנאו קיים<sup style="color: gray;">28</sup>, שיכול אדם להסתלק מירושה של תורה קודם שחל עליו שם יורש<sup style="color: gray;">29</sup>, ואף שלסוברים שאין אדם מקנה דבר-שלא-בא-לעולם* אין אדם יכול להקנות דבר שאינו ברשותו<sup style="color: gray;">30</sup>, אין זה אלא בהקנאה, אבל בסילוק, יכול להסתלק קודם שבא לרשותו<sup style="color: gray;">31</sup>. ויש מן הראשונים סוברים, שלסוברים אדם מקנה דבר שלא בא לעולם, יכול אף להסתלק מירושת אשתו קודם שזוכה בה, אבל לסוברים אין אדם מקנה דבר שלא בא לעולם, אין יכול להסתלק מהירושה, אלא אם היא מדרבנן, שאז הרי הוא כאומר אי אפשי בתקנת חכמים<sup style="color: gray;">32</sup>.
<h3>מזכויות נכסי מילוג - בארוסה</h3>
הבא להסתלק מזכויותיו בנכסי מילוג של ארוסתו, שלא יזכה בהם לכשינשא לה, וכתב לה בשטר - או אמר לה<sup style="color: gray;">33</sup> - שאין לו דין ודברים בנכסיה, דבריו קיימים, והרי הוא מסולק מהזכויות שיש לו בנכסי מילוג שלה, ואם מכרה ונתנה מכרה קיים, והוא אינו אוכל פירות, ואם מתה אינו יורשה<sup style="color: gray;">34</sup>. על הלשון בה צריך להזכיר את הסילוק מהנכסים, ואם די שיאמר, דין ודברים אין לי בנכסייך, או שצריך שיזכיר אף פירותיהן, או אף פירי פירותיהן עד עולם, ומאיזה זכות בנכסים מועיל להסתלק בכל לשון, ועל העושה קנין על סילוקו, ע"ע נכסי מילוג.
<h3>בנכסים שעתידה לזכות</h3>
הסתלק הבעל מזכויות נכסי מילוג של אשתו, בנכסים שעדיין אינם בידה, יש מן הראשונים הסוברים שאף בזה מועיל סילוקו<sup style="color: gray;">35</sup>, ואפילו אם יפלו לה אחר נישואין<sup style="color: gray;">36</sup>. ויש מן הראשונים הסוברים שאינו יכול להסתלק מנכסים שאינם ברשותה<sup style="color: gray;">37</sup>, ומן האחרונים יש שכתבו בדעתם, שהוא רק אם נפלו לה אחרי נישואין, אבל ממה שנפלו בעודה ארוסה יכול להסתלק<sup style="color: gray;">38</sup>.
<h3>בנשואה</h3>
הבא להסתלק מזכויותיו בנכסי-מלוג* של אשתו הנשואה, ואמר לה או כתב לה בשטר – באופן המועיל<sup style="color: gray;">39</sup>- שאין לו דין ודברים בנכסיה, אין בדבריו כלום, וכל זכויותיו בנכסי מילוג קיימים, שאם מכרה ונתנה אין מכרה קיים, והוא ממשיך לאכול פירות מהן<sup style="color: gray;">40</sup>, שאי אפשר להסתלק מזכות ממון אחר שבאה לידו<sup style="color: gray;">41</sup>. ואף שזכויותיו בנכסי מילוג אינם אלא מתקנת-חכמים*<sup style="color: gray;">42</sup>, ואמירתו דין ודברים אין לי בהם הרי היא כאומר אי אפשי בתקנתם<sup style="color: gray;">43</sup>, כיון שכבר זכה בזכות הממון שתקנו לו חכמים שידו כיד אשתו, אינו יכול להסתלק מזכות זו שלא בלשון מתנה<sup style="color: gray;">44</sup>. ואף מן הירושה אין מועילה הסתלקותו, משום שכבר יש לו זכות יורש ואי אפשר לו להסתלק ממנה<sup style="color: gray;">45</sup>, או משום שאף לענין זה ידו כידה<sup style="color: gray;">46</sup>. ויש מן הראשונים סוברים שאף אחר הנישואין הוא יכול להסתלק מזכויותיו בנכסי אשתו, שעדיין לא זכה בירושה זו עד אחר מיתה, ומאחר וזכות זו היא מדרבנן, הרי הוא כאומר אי אפשי בתקנתם<sup style="color: gray;">47</sup>.
<h3>קנו מידו</h3>
המסתלק מזכויותיו בנכסי אשתו הנשואה ועשה קנין על הדבר, יש מן הראשונים שכתבו שהקנין מועיל<sup style="color: gray;">48</sup>, שמאחר ועל ידי סילוקו קונה אשתו את זכויותיו משום שהגוף שלה, שייך לעשות קנין על הדבר<sup style="color: gray;">49</sup>.
<h3>נכסים שעתידה לזכות</h3>
המסתלק מזכויות נכסי מילוג של אשתו, בנכסים שעדיין אינם בידה, לסוברים שאפשר להסתלק מירושת אשתו אחר נישואין, יש מן הראשונים שכתבו שאף בזה יכול להסתלק, כיון שזכותו בנכסים עדיין לא באה לידו<sup style="color: gray;">50</sup>. ויש מן האחרונים שכתבו לחלק שזכות הירושה אינה אלא לאחר מיתה, ועל כן הרי הוא כזכות שעדיין לא הגיעה לידו, אבל זכות פירות שיש לו בחייה, ידו כידה בזכות זו, ואינו יכול להסתלק מזכות זו אף קודם שזכתה היא בנכסים<sup style="color: gray;">51</sup>.
<h3>סילוק קודם אירוסין</h3>
האומר לאשה קודם אירוסין, דין ודברים אין לי בנכסייך לכשאשאך, לא אמר כלום, שאינו יכול להסתלק אלא כשיש לו קצת זכות בנכסים, כגון בארוסה שהוא עתיד להינשא לה, אבל קודם אירוסין שאין לו שום זכות בנכסים, אין מועיל להסתלק מהם<sup style="color: gray;">52</sup>. ויש מן האחרונים שכתבו בדעת ראשונים, שיכול להסתלק אף קודם אירוסין אפילו שעוד אין לו שום זכות בנכסים<sup style="color: gray;">53</sup>. ויש שחלקו, שבמתנה תנאי גמור, שמקדש אותה על מנת שלא יזכה בנכסיה, מועיל אף קודם אירוסין, אבל במסתלק בלא תנאי, אלא אומר שאין לו דין ודברים בנכסיה וכדומה, אין מועיל אלא בשעה שיש לו שום זכות בנכסים<sup style="color: gray;">54</sup>.
<h3>משעבוד הקרקע לכתובה</h3>
האשה שמסתלקת מהשעבוד שיש לכתובתה על הקרקעות שיקנה בעלה, יש מן הראשונים שכתבו שהסילוק מועיל<sup style="color: gray;">55</sup>, ומן האחרונים יש שכתבו שאין זה אלא לדעת הראשונים הסוברים שאפשר להסתלק אף מזכויות שהן מן התורה<sup style="color: gray;">56</sup>, ששעבוד הקרקעות הוא מן התורה<sup style="color: gray;">57</sup>. ויש שכתבו שאף לסוברים שאין יכול להסתלק מזכויות שהן מן התורה, השעבוד על הקרקעות שקונה הבעל אחר הנישואין אינו מן התורה<sup style="color: gray;">58</sup>, ועל כן יכולה להסתלק ממנו<sup style="color: gray;">59</sup>. ויש שכתבו שאין זה אלא לדעת הראשונים שיכול להסתלק מדבר קודם שיש לו שום זכות בדבר<sup style="color: gray;">60</sup>, אבל לסוברים שאינו יכול להסתלק אלא כשיש לו קצת זכות בדבר<sup style="color: gray;">61</sup>, אינו יכול להסתלק מנכסים שעדין לא באו ליד בעלה<sup style="color: gray;">62</sup>. ויש מן האחרונים שכתבו שכיון שכבר יש לה שעבוד על בעלה, אף על פי שהנכסים עצמם עוד לא באו לידו, הרי זה כמי שיש לה שום זכות בנכסים<sup style="color: gray;">63</sup>.
<h3>בעבד</h3>
האומר לעבדו, או כתב לו בשטר השחרור, אין לי עסק בך, קנה עצמו בן חורין<sup style="color: gray;">64</sup>. ואפילו שבשדה אין מועיל לשון זה, בשחרור עבד הוא לשון טוב, שמשמעו, הרי אתה לעצמך, ושדה אינו יכול לזכות בעצמו, אבל עבד יכול לזכות בעצמו<sup style="color: gray;">65</sup>, ואפילו קטנים יכולים לזכות בעצמן אחרי שהאדון מסתלק מהם<sup style="color: gray;">66</sup>. ויש מן הראשונים שכתבו שבעבד מועיל לשון זה אפילו שאינו אלא לשון סילוק זכות, משום שכיון שמסתלק ממנו האדון זוכה העבד בעצמו<sup style="color: gray;">67</sup>, ואפילו בעבד קטן, זוכים בו שמים<sup style="color: gray;">68</sup> להתחייב במצוות<sup style="color: gray;">69</sup>.
<h3>לשון אי אפשי בה</h3>
המקבל מתנה מחבירו, ואמר אי אפשי במתנה זו, יש מן הראשונים שחלקו בין מתנת קרקע למתנת מטלטלין, שבמתנת קרקע שאין הקרקע בידיו, מתפרש לשון אי אפשי כאומר, אי אפשי לזכות במתנה זו מלכתחילה, וכיון שכבר זכה בה אין בדבריו כלום, אבל במתנת מטלטלין שכבר הגיע החפץ לידו, מתפרש לשון אי אפשי כאומר, איני חפץ עוד בחפץ זה ורצוני שיהיה הפקר, ולכן כל המחזיק בחפץ זכה בו<sup style="color: gray;">70</sup>, שבמטלטלין אין לפרש שכוונתו שלא לזכות מתחילה במתנה, משום שכבר הגיעה המתנה לידו וזכה בה<sup style="color: gray;">71</sup>, או משום שאם כוונתו כן, היה לו להחזיר המתנה לידי הנותן<sup style="color: gray;">72</sup>.
<h3>חזרה מן הסילוק</h3>
הבא לחזור בו מן הזכות שהסתלק ממנה, יש מן האחרונים שכתבו שאם לא זכה אחר בזכות שהסתלק ממנה, כגון המסתלק מן השעבוד, יכול לחזור בו מן הסילוק, שכל דבר שחל בדיבור, יכול לבטלו בדיבור<sup style="color: gray;">73</sup>. ויש שכתבו שאי אפשר לחזור מן הסילוק<sup style="color: gray;">74</sup>.
<h2>סכין</h2>
<b>הגדרת הערך</b> - כלי המשמש לחיתוך, לענין שימוש בו בדברים המותרים באכילה והאסורים באכילה, ודיני הכשרתו.
הערך עוסק בדיני סכין שחותכים בה מאכלים. על דיני סכין-של-שחיטה*, ע"ע וע' בדיקת סכין.
על סכין של בשר, אם מותר להשתמש בה לחָלָב, או להפך, ועל המנהג ליחד שני סכינים, אחד לבשר ואחד לחלב, ע"ע בשר בחלב<sup style="color: gray;">1</sup>.
<h3><b>דיניה</b></h3>
<h4>יחוד סכין לחיתוך חֵלב</h4>
הטבח, צריך שיהיו לו שתי סכינים, אחת שמחתך בה בשר, ואחת שמחתך בה חלבים, ולא יחתוך בשר בסכין שחתך בה חלבים<sup style="color: gray;">2</sup>, לפי שחוששים שמא ישכח לנקותה קודם חיתוך הבשר<sup style="color: gray;">3</sup> משמנונית החֵלב שדבקה בו, והחֵלב ידבק בבשר, ולא יסור ממנו רק בשפשוף רב<sup style="color: gray;">4</sup>, וחששים שמא יפשע או ישכח ולא ישפשפף היטב<sup style="color: gray;">5</sup>. ואף לחתוך תחלה בשר ולאחר מכן חלבים, אסור באותה סכין, גזרה שמא יטעה ויחתוך תחלה חלבים ואחר כך בשר<sup style="color: gray;">6</sup>.
על סכין נוספת שצריך שתהיה לטבח, ע"ע סכין של שחיטה.
המנקר בשר מן החֵלב*, יש ראשונים שכתבו שאף הוא צריך סכין מיוחדת, ולא ישתמש בסכין שחותך בה בשר<sup style="color: gray;">7</sup>. ויש שכתבו, וכן כתבו אחרונים להלכה, שמותר לו להשתמש בסכין שחותך בה בשר, שלא הצריכו סכין מיוחדת אלא לחותך חֵלב גמור סמוך לשחיטה, כשהוא חם, ולא למנקר חלב, ומכל מקום נהגו שהמנקר נותן בגד על ירכו, וכל שעה שנוגע בחלב, הוא מקנח הסכין בבגד<sup style="color: gray;">8</sup>.
<h4>לניקור גיד</h4>
לא הצריכו סכין מיוחדת אלא לחיתוך חֵלב, שהוא שמן, ונדבק בסכין, אבל לניקור גיד-הנשה*, כתבו ראשונים שאין צריך סכין מיוחדת, ומותר להשתמש בסכין של בשר<sup style="color: gray;">9</sup>, לפי שהגיד עצמו אינו שמן כל כך, שידבק ממנו בסכין<sup style="color: gray;">10</sup>, ואף מטעם שומן הגיד אין להצריך סכין אחרת, לפי ששומן הגיד אינו אסור אלא מדרבנן<sup style="color: gray;">11</sup>, ומכל מקום צריך המנקר לקנח תמיד את הסכין בסמרטוט<sup style="color: gray;">12</sup>.
<h4>בליעה ופליטה בצונן</h4>
אף על פי שכלי שמשתמשים בו בצונן, אינו בולע ופולט<sup style="color: gray;">13</sup>, סכין ששוחטים בה, מחמת דוחק החיתוך היא בולעת ופולטת בבית-השחיטה*, אף לסוברים שבית השחיטה נחשב צונן<sup style="color: gray;">14</sup>. על פרטי דין בליעה ופליטה בסכין בבית השחיטה, ע"ע אידי דטריד למפלט לא בלע<sup style="color: gray;">15</sup> וע' בית השחיטה<sup style="color: gray;">16</sup> וע' הדחה<sup style="color: gray;">17</sup>.
ובחיתוך בסכין בצונן שלא בבית השחיטה, נחלקו ראשונים אם מחמת דוחק הסכין, היא בולעת ופולטת אף בצונן: יש סוברים שהיא בולעת ופולטת בצונן, ולפיכך בשר שנקרו ממנו את החֵלב בסכין, צריך לקלוף את הבשר בכל מקומות החיתוך, לפי שהסכין, על ידי הדוחק שלה, מבליעה מן החֵלב בבשר, וכן בשר שחתכו בסכין של גוים, צריך לקלוף את הבשר בכל מקומות החיתוך, לפי שאגב דוחק הסכין, היא פולטת את האיסור הבלוע בה, ומבליעה אותו בדבר הנחתך<sup style="color: gray;">18</sup>. ויש חולקים וסוברים שדוחק הסכין לבדו אינו בולע ומבליע, ודוקא בבית השחיטה, שאף לסוברים שהוא נחשב צונן, מכל מקום הוא רותח קצת, אמרו שדוחק הסכין מבליע, ולפיכך אין צריך לקלוף במקום שחתכו בסכין של איסור, ובמקום ניקור החֵלב<sup style="color: gray;">19</sup>.
<h4>הידבקות שמנוניות מחמת דוחק הסכין</h4>
סכין, מחמת דוחק החיתוך, השמנוניות שעליה נאחזת בדברים שחותכים בה<sup style="color: gray;">20</sup>, ולפיכך מאכל שנחתך בסכין של איסור, אף בצונן, אף לסוברים שהמאכל אינו בולע מן האיסור<sup style="color: gray;">21</sup>, אין די לו בהדחה רגילה - כמאכלים צוננים שנשתמשו בהם בכלי איסור או שנגעו במאכלי איסור<sup style="color: gray;">22</sup> - אלא צריך שפשוף רב והדחה גדולה, עד שיתברר באומד הדעת שהאיסור סר מהם<sup style="color: gray;">23</sup>.
על דינים נוספים מחמת השמנונית שבסכין ע"ע בית השחיטה<sup style="color: gray;">24</sup> וע' בשר בחלב<sup style="color: gray;">25</sup>.
על הכשרת סכין שחתכו בה איסורים, שמחמת השמנונית הנדבקת בה, שדינה שונה מהכשרת שאר כלים, עי' להלן<sup style="color: gray;">26</sup>.
<h4>בדבר חריף</h4>
על בליעה ופליטה בסכין על ידי דבר-חריף*, ע"ע דבר חריף.
<h4>הפלטה ממאכל</h4>
פעמים שעל ידי דוחק הסכין, איסור נפלט ממאכל ונבלע במאכל אחר, שכן מצינו בבשר צלוי, שאף על פי שאין חוששים לדם* שבתוכו, והוא מותר באכילה<sup style="color: gray;">27</sup>, אם חתך אותו בסכין על ככר לחם, הככר אסור<sup style="color: gray;">28</sup>, לפי שעל ידי דוחק הסכין, הדם נפלט מן הבשר אל הככר<sup style="color: gray;">29</sup>. על פרטי דין הדם הבלוע בבשר, ע"ע מליחה וע' צליה.
<h3><b>הכשרתה לשימוש בצונן</b></h3>
<h4>הדחה</h4>
אף על פי ששאר כלי גוים, שבלועים בהם איסורים, אחר שהדיחום, מותר להשתמש בהם בצונן<sup style="color: gray;">30</sup>, סכין של גוים אין די לה בהדחה, אלא היא צריכה הכשרה מיוחדת<sup style="color: gray;">31</sup>. בטעם הדבר כתבו ראשונים שהסכין, דרך להיות שמנונית דבוק על פניה יותר משאר כלים<sup style="color: gray;">32</sup>, ומחמת דוחק החיתוך, השמנונית הדבוקה פורשת ממנה ונדבקת בדופני המאכל הנחתך<sup style="color: gray;">33</sup>.
<h4>שיפה</h4>
וכיצד מכשירים סכין של גוים לשימוש בצונן, במשנה אמרו ששׁפה, והיא טהורה<sup style="color: gray;">34</sup>, והשיפה, כתבו ראשונים שהיא לטישה באבן של נפחים<sup style="color: gray;">35</sup>, שבכך סרה קליפת הסכין העליונה<sup style="color: gray;">36</sup>. ויש מפרשים שהיא שפשוף בבגד צמר שאינו חדש<sup style="color: gray;">37</sup>.
על הסוברים שבנוסף לשיפה צריך אף נעיצה בקרקע כדי להכשיר את הסכין, עי' להלן<sup style="color: gray;">38</sup>.
<h4>נעיצה</h4>
ובברייתא שנינו, וכן אמר רב עוקבא בר חמא, שהכשרת סכין לשימוש בצונן היא על ידי נעיצה בקרקע<sup style="color: gray;">39</sup>, שבכך סרה טיחת האיסור שעל פניה<sup style="color: gray;">40</sup>.
ונחלקו ראשונים: יש סוברים ששני דרכי הכשרה הן, ודי באחת מהן, או שיפה, או נעיצה בקרקע<sup style="color: gray;">41</sup>, ויש סוברים שצריך את שתיהן, שיפה ונעיצה<sup style="color: gray;">42</sup>. להלכה כתבו ראשונים ואחרונים שדי בשיפה או בנעיצה<sup style="color: gray;">43</sup>.
הנעיצה בקרקע, בבבלי אמרו שנועץ עשר פעמים<sup style="color: gray;">44</sup>, וכן כתבו ראשונים ואחרונים להלכה<sup style="color: gray;">45</sup>, ובירושלמי אמרו שלש פעמים<sup style="color: gray;">46</sup>, ויש מן הראשונים שכתבו שכן הלכה<sup style="color: gray;">47</sup>.
הנעיצה צריך שתהיה בקרקע שאינה עבודה<sup style="color: gray;">48</sup>, ויש גורסים: במקום קשה<sup style="color: gray;">49</sup>, וכן כתבו ראשונים ואחרונים שנועצים דוקא בקרקע קשה<sup style="color: gray;">50</sup>, שהיא מעברת השומן ושׁפה, ולא בקרקע רכה, שאינה מעברת השומן<sup style="color: gray;">51</sup>, ומטעם זה כתבו ראשונים שצריך לנעוץ בכל פעם במקום אחר, ולא במקום שכבר נעצו, לפי שבמקום שכבר נעצו, נעשתה הקרקע רכה<sup style="color: gray;">52</sup>, ומכל מקום כתבו ראשונים שהקרקע שנועצים בה לא תהיה קשה יותר מדי<sup style="color: gray;">53</sup>.
הנעיצה, כתבו ראשונים שצריך שתהיה דוקא בקרקע, ולא באבן או אפר<sup style="color: gray;">54</sup>.
<h4>בלעה איסור באקראי</h4>
סכין שבלעה איסור באקראי, יש מן הראשונים סוברים שאינה צריכה שיפה ונעיצה כדי להתירה לשימוש בצונן, אלא די לה בהדחה, או בקינוח בחתיכת בגד ישנה וקשה, ולא אמרו שצריך שיפה ונעיצה אלא בסכין שחותכים בה איסור תמיד, שהשמנונית נדבקת בה, ואינה יוצאת בקינוח והדחה<sup style="color: gray;">55</sup>.
<h4>נשתמשו בה איסור בצונן</h4>
סכין שנשתמשו בה איסור בצונן, יש מן הראשונים סוברים שאינה צריכה שיפה ונעיצה כדי להתירה לשימוש בצונן, אלא די לה בהדחה או בקינוח בחתיכת בגד ישנה וקשה, ולא אמרו שצריך שיפה ונעיצה אלא בסכין שבלעה איסור ברותח<sup style="color: gray;">56</sup>, שבכך נדבק בה האיסור יותר<sup style="color: gray;">57</sup>.
<h4>בדיעבד</h4>
סכין של גוי שלא הכשירוה בשיפה ונעיצה, אלא שקינחוה בסמרטוט או הדיחוה יפה, וחתכו בה מאכל, כתבו ראשונים שבדיעבד המאכל מותר<sup style="color: gray;">58</sup>.
<h4>שימוש בצונן בסכין שאסורה לשימוש ברותח</h4>
סכין שהכשירוה לשימוש בצונן, ואסורה עדיין לשימוש ברותח - כגון שהכשירוה בשיפה, שהיא מתירה שימוש בצונן, ולא ברותח, לסוברים כן<sup style="color: gray;">59</sup> - יש מן הראשונים שכתבו שאסור להשתמש בה אף בצונן, עד שיכשירוה אף לרותח, שמא מתוך שימשתמשו בה לצונן, יבואו להשתמש בה לרותח<sup style="color: gray;">60</sup>. ומן האחרונים יש שכתבו שדוקא כשלוקח הסכין לביתו להשתמש בה דרך קבע, אסור להשתמש בה עד שיכשירנה לשימוש ברותח, אבל להשתמש בה דרך עראי, כל שהוכשרה לשימוש בצונן, מותר<sup style="color: gray;">61</sup>.
<h4>לחיתוך חריף</h4>
שיפה ונעיצה, כתבו ראשונים שמתירה את הסכין אפילו לחיתוך דבר חריף צונן<sup style="color: gray;">62</sup>.
<h4>סכין גדולה</h4>
סכין גדולה, יש מן הראשונים שכתבו בדעת אמוראים בירושלמי – שחילקו בין סכין קטנה לגדולה לענין הכשר, שסכין גדולה צריכה ליבון, וקטנה אינה צריכה<sup style="color: gray;">63</sup> - שאף לשימוש בצונן, אין מכשירים אותה בשיפה ונעיצה, כשאר סכינים, אלא היא צריכה ליבון, וכתבו בטעם הדבר, שמאחר והיא בולעת הרבה, ומאחר שלפעמים תשמישה על ידי האור, כל עוד לא ליבנוה היא פולטת על ידי דוחק החיתוך אפילו בצונן<sup style="color: gray;">64</sup>.
<h4>סכין שיש בה גומות</h4>
סכין שיש בה גומות<sup style="color: gray;">65</sup>, מאחר ויש בגומותיה שמנוניות<sup style="color: gray;">66</sup>, אף להתירה בשימוש בצונן אין די לה בנעיצה בקרקע<sup style="color: gray;">67</sup>, אלא היא צריכה ליבון<sup style="color: gray;">68</sup>, וכן בדעת הסוברים בירושלמי, שסכין גדולה צריכה ליבון, וקטנה אינה צריכה ליבון<sup style="color: gray;">69</sup>, יש מן הראשונים שכתבו שמדובר בהכשרה לשימוש בצונן, ובארו שסכין קטנה, שאין רגילות להיות בה גומות, הכשרתה היא על ידי נעיצה בקרקע, אבל סכין גדולה, שדרך להיות בה גומות, צריכה ליבון<sup style="color: gray;">70</sup>.
אף שיפת הסכין, כתבו ראשונים שאינה מועילה בסכין שיש בה גומות<sup style="color: gray;">71</sup>. ולסוברים בסכין שאין בה גומות, ששיפה מועילה להתירה אף לשימוש ברותח<sup style="color: gray;">72</sup>, כתבו ראשונים ואחרונים שהיא מועילה אף לסכין שיש בה גומות<sup style="color: gray;">73</sup>.
שפשוף במקום הגומות באבן או בפחם, יש מן הראשונים שכתבו שמועיל בסכין שיש בה גומות, אף לסוברים ששיפה אינה מועילה לה<sup style="color: gray;">74</sup>, ויש סוברים שאף שפשוף הגומות בפחם אינו מועיל<sup style="color: gray;">75</sup>.
הגעלה, כתבו ראשונים שאף על פי שהיא מועילה בשאר כלים אף לשימוש ברותח<sup style="color: gray;">76</sup>, בסכין שיש בה גומות אינה מועילה אף לשימוש בצונן, לפי שהגעלה אינה אלא מפליטה את האיסור הבלוע, ולא מעבירה את הנדבק<sup style="color: gray;">77</sup>, וע"ע הגעלה<sup style="color: gray;">78</sup>.
<h3><b>הכשרתה לשימוש ברותח</b></h3>
<h4>נעיצה בקרקע</h4>
סכין של גוי, שבלועים בה איסורים, בבבלי אמרו שאי אפשר להכשירה לחתוך בה רותח על ידי נעיצה בקרקע<sup style="color: gray;">79</sup>, וכן כתבו ראשונים ואחרונים להלכה<sup style="color: gray;">80</sup>.
ובדעת אמוראים בירושלמי שאמרו שסכין גדולה צריכה ליבון, וקטנה אינה צריכה<sup style="color: gray;">81</sup>, יש מן הראשונים שפרשו שמדובר בהכשרה לשימוש ברותח, ובארו שסכין קטנה, מאחר ואין תשמישה על ידי האור, ואין האיסור בלוע בה, אלא נדבק בה מבחוץ, די לה בנעיצת קרקע אפילו להתיר לחתוך בה רותח, ודוקא סכין גדולה, שתשמישה ברותח ועל ידי האור, נעיצה אינה מתירה לחתוך בו רותח<sup style="color: gray;">82</sup>.
<h4>שיפה</h4>
שיפת סכין שבלועים בה איסורים – שמצינו שמכשירה אותה לשימוש בצונן<sup style="color: gray;">83</sup> - יש ראשונים ואחרונים שכתבו שאינה מכשירתה לשימוש ברותח<sup style="color: gray;">84</sup>. ויש חולקים וסוברים ששיפה היא הכשר גדול<sup style="color: gray;">85</sup>, ומתירה את הסכין אף לשימוש ברותח<sup style="color: gray;">86</sup>, לפי שהיא מסלקת את כל האיסור הבלוע<sup style="color: gray;">87</sup>.
ובדעת אמוראים בירושלמי, שאמרו שסכין גדולה צריכה ליבון, וקטנה אינה צריכה<sup style="color: gray;">88</sup>, יש מן הראשונים שפרשו שמדובר בהכשרה לשימוש ברותח, ובארו שסכין קטנה, די בשיפה כדי להתיר לחתוך בה רותח, ואינה צריכה דוקא ליבון, אבל סכין גדולה אין די לה בשיפה אלא צריכה דוקא ליבון<sup style="color: gray;">89</sup>, ומהם שביארו בטעם החילוק, ששיפה היא כהגעלה, והגעלה מועילה לסכין קטנה, ולא לסכין גדולה, לסוברים כן<sup style="color: gray;">90</sup>.
<h4>שיפה והגעלה</h4>
אף לסוברים ששיפה אינה מכשירה לשימוש ברותח, אם אחר השיפה מגעיל את הסכין - אף באופנים שהגעלה לבדה אינה מכשירה לשימוש ברותח<sup style="color: gray;">91</sup> - כתבו ראשונים ואחרונים שהסכין כשרה לשימוש ברותח<sup style="color: gray;">92</sup>.
<h4>הגעלה</h4>
הגעלה בכלי ראשון, מצינו בגמרא שהיא מכשירה סכין שבלוע בה חמץ, לשימוש בפסח אף ברותח<sup style="color: gray;">93</sup>, ולענין סכין הלקוחה מן הגוי, נראה בתוספתא ובגמרא שהגעלה אינה מכשירה לשימוש ברותח, אלא צריך דוקא ליבון<sup style="color: gray;">94</sup>, ובירושלמי אמרו שסכין גדולה הלקוחה מן הגוי צריכה ליבון - ומשמע שהגעלה אינה מועילה לה - וקטנה אינה צריכה ליבון<sup style="color: gray;">95</sup>, ונחלקו ראשונים בבאור דברי הבבלי והתוספתא והירושלמי, אימתי הגעלה מועילה להכשיר סכין לשימוש ברותח:
א) בדעת הבבלי יש ראשונים שכתבו שהגעלה מועילה להכשיר סכין לשימוש ברותח, שכשם שמצינו שהיא מועילה לסכין של חמץ<sup style="color: gray;">96</sup>, כך היא מועילה לסכין של גוי<sup style="color: gray;">97</sup>, בין גדולה ובין קטנה<sup style="color: gray;">98</sup>, וכן יש ראשונים ואחרונים שכתבו להלכה<sup style="color: gray;">99</sup>, ומה שמצינו בגמרא שמלבנים סכין של גוי, לאו דוקא הוא, והתוספתא שאמרה שצריך ללבן סכינים של גוי, משובשת היא<sup style="color: gray;">100</sup>. בטעם שדי בהעגלה ואין צריך ליבון, כתבו ראשונים שהסכין, אפילו היא גדולה, שלפעמים משתמשים בה על ידי האור, רוב תשמישה אינו על ידי האור, ולפיכך דינה ככלים שאין תשמישם על ידי האור, שדי להם בהגעלה<sup style="color: gray;">101</sup>.
ב) ויש מחלקים בדעת הבבלי והתוספתא בין סכין שבלעה היתר, לסכין שבלעה איסור, שאותה שבלעה היתר, די לה בהגעלה להכשירה לשימוש ברותח, ומטעם זה מצינו בסכין של חמץ, שנחשבת בלועה מהיתר - לסוברים כן<sup style="color: gray;">102</sup> - שדי לה בהגעלה<sup style="color: gray;">103</sup>, ואילו סכין שבלעה איסור, הגעלה אינה מועילה לה, וצריכה דוקא ליבון, ומטעם זה מצינו בסכין של גוי, שהיא צריכה ליבון<sup style="color: gray;">104</sup>. וכן להלכה יש ראשונים ואחרונים שכתבו שסכין שבלעה היתר די לה בהגעלה, ושבלעה איסור צריכה ליבון<sup style="color: gray;">105</sup>. בטעם החילוק כתבו ראשונים שהסכין, מאחר ולפעמים משתמשים בה על ידי האור, שמהפכים בה הבשר שצולים על האש, או שחותכים אותו בה, היא חשובה כלי שתשמישו על ידי האור, שדינו שכשבלע היתר די לו בהגעלה, וכשבלע איסור הוא צריך דוקא ליבון<sup style="color: gray;">106</sup>, ומטעם זה יש מן הראשונים שכתבו בהכשר בסכין של גוים, שדוקא חודהּ צריך ליבון, לפי שדוקא בו רגילים הגוים להשתמש עם האש, אבל שאר הסכין, מאחר שאין משתמשים בה באש, די לה בהגעלה<sup style="color: gray;">107</sup>.
ג) ויש שכתבו בדעת התוספתא והבבלי שהגעלה אינה מועילה להכשיר סכין לשימוש ברותח, לא בסכין של חמץ, ולא בסכין של גוי, ולפיכך אמרו שמכשירים סכין של גוי בליבון דוקא<sup style="color: gray;">108</sup>, ומה שמצינו הגעלה בסכינים של חמץ, מדובר בסכינים שכבר ליבנו אותם, אלא שאי אפשר ללבן הברזל היטב אצל הקת, ולפיכך, בנוסף לליבון, מגעילים אותם<sup style="color: gray;">109</sup>.
ד) ובדעת האמוראים בירושלמי שחילקו בין סכין קטנה לגדולה<sup style="color: gray;">110</sup>, יש ראשונים שפרשו שמדובר לענין הכשרה לשימוש ברותח, ופרשו שסכין קטנה, די לה בהגעלה, וסכין גדולה צריכה דוקא ליבון, וכתבו בטעם הדבר, שסכין קטנה, אף על פי שלפעמים משתמשים בה על ידי האור, מאחר ואינו תשמיש קבוע, נחשבת דבר שאין תשמישו על ידי האור, ולפיכך דינה כשאר כלים שתשמישם אינו על ידי האור, שהכשרתם בהגעלה, אבל סכין גדולה, שמשתמשים בה לפעמים על ידי האור, דינה ככלי שתשמישו על ידי האור, שהכשרתו אינה אלא בליבון<sup style="color: gray;">111</sup>. וכן יש מן הראשונים שכתבו להלכה, שסכין קטנה די לה בהגעלה, וגדולה צריכה ליבון<sup style="color: gray;">112</sup>.
ויש מן הראשונים שפסקו להלכה על פי הבבלי והירושלמי, שסכין קטנה, לעולם די לה בהגעלה אף לשימוש ברותח, וסכין גדולה, אם בלעה היתר, די לה בהגעלה, ואם בלעה איסור, צריכה ליבון<sup style="color: gray;">113</sup>.
על הגעלה ושיפה, שאף לסוברים שכל אחת מהן לבדה אינה מועילה להכשיר סכין לשימוש ברותח, יש סוברים ששתיהן יחד מועילות, עי' לעיל<sup style="color: gray;">114</sup>.
<h4>בדיעבד</h4>
אף לסוברים שלהלכה הגעלה אינה מכשירה סכין של גוים לשימוש ברותח<sup style="color: gray;">115</sup>, אם הגעיל והשתמש ברותח, כתבו אחרונים שהמאכל אינו נאסר<sup style="color: gray;">116</sup>.
<h4>ליבון</h4>
ליבון* מועיל להכשיר סכין מבליעות איסור<sup style="color: gray;">117</sup>, אף לשימוש ברותח<sup style="color: gray;">118</sup>.
סכין שיש לה קת מעץ, שאי אפשר ללבנה היטב אצל הקת, כתבו ראשונים ואחרונים שבנוסף לליבון, צריך להגעיל את הסכין<sup style="color: gray;">119</sup>. ומכל מקום בדיעבד, אם ליבנה ולא הגעילה, והשתמש בה לחיתוך מאכל רותח, כתבו אחרונים שהמאכל אינו נאסר<sup style="color: gray;">120</sup>.
על השחזת סכין ביום-טוב*, ע"ע יום טוב<sup style="color: gray;">121</sup> וע' מכשירי אוכל נפש.
על סכין קטנה שעל גבי שולחן, שהיא משלשת הכלים שהיו ניטלים בשבת אף בזמן ששאר הכלים היו אסורים בטלטול, ע"ע כלי שמלאכתו לאסור<sup style="color: gray;">122</sup>.
על סכין טמאה שהעלתה חלודה, אם טומאתה עליה, ואם חוזרת לטומאתה ראשונה על ידי השחזה, ע"ע טמאה ישנה<sup style="color: gray;">123</sup>.
על יד של סכין, אם היא חִבור* לענין טומאה* והזאה*, ע"ע חבור<sup style="color: gray;">124</sup>.
על סכין הלקוחה מגוי, אם היא טעונה טבילה*, ע"ע טבילת כלים<sup style="color: gray;">125</sup>.
על יד סכין שנשברה, אם חוצצת לענין טבילה, ע"ע חציצה<sup style="color: gray;">126</sup>.
על האיסור להחזיק סכין בעת התפלה*, ע"ע תפלה.
על כניסה לבית-הכנסת* בסכין ארוכה, ע"ע בית הכנסת<sup style="color: gray;">127</sup>.
על המנהג לכסות את הסכין בעת ברכת-המזון* ע"ע ברכת המזון<sup style="color: gray;">128</sup>.
על הסכינים שהיו בבית-המקדש*, ע"ע כלי המקדש<sup style="color: gray;">129</sup> וע' בית החליפות; על ידות הסכינים של בית המקדש, שמונבז המלך עשאן של זהב, ע"ע כלי שרת<sup style="color: gray;">130</sup>; על סכיני השחיטה של בית המקדש, אם היו כלי-שרת*, ע"ע כלי שרת<sup style="color: gray;">131</sup>.
על השמנונית שעל הסכין, אם ניתן לסמוך עליה משום עירוב-תבשילין*, ע"ע עירוב תבשילין.
על סכין, שנחשבת כלי שעושים בו אוכל-נפש*, ואסור לחבול אותו, ע"ע אוכל נפש<sup style="color: gray;">132</sup>.
<h2>סכין של שחיטה</h2>
<b>הגדרת הערך</b> - דיני הסכין ששוחטים בה להתיר את הבשר באכילה.
<h3><b>המין הכשר לסכין</b></h3>
<h4>הכלל</h4>
הדבר ששוחטים בו, צריך שיהיה מדברים החותכים, ופיו יהיה חד ולא יהיה בו פגם<sup style="color: gray;">1</sup>, כגון סכין של מתכת<sup style="color: gray;">2</sup>, וצור<sup style="color: gray;">3</sup> - אבן חדה מאד<sup style="color: gray;">4</sup> - וזכוכית<sup style="color: gray;">5</sup>, וקרומית - צלע<sup style="color: gray;">6</sup> - של קנה<sup style="color: gray;">7</sup> - עשב הגדל באגם<sup style="color: gray;">8</sup> - ושן וצפורן<sup style="color: gray;">9</sup> - על מהותם של כל אלו, ועל חילוקי דיניהם, עי' להלן<sup style="color: gray;">10</sup>.
<h4>כלי</h4>
הדבר ששוחטים בו, כתבו ראשונים ואחרונים שאין צריך שיהיה לו שם "כלי"<sup style="color: gray;">11</sup>, ואפילו לכתחילה יכול לשחוט בדבר שאינו כלי, כצור וקרומית וכיוצא<sup style="color: gray;">12</sup>, ודוקא בשחיטת קדשים צריך כלי, כשאר עבודות שצריכות כלי-שרת*<sup style="color: gray;">13</sup>. ובדעת ראשונים ואחרונים הסוברים שלכתחילה אין שוחטים אלא בסכין, ולא בצור או קרומים וכיוצא<sup style="color: gray;">14</sup>, יש מן האחרונים שכתבו הטעם שלדעתם לכתחילה צריך לשחוט בכלי דוקא<sup style="color: gray;">15</sup>, שכיון שבקדשים כלי מעכב, לכן אף בחולין צריך כלי לכתחילה<sup style="color: gray;">16</sup>. על הסוברים שמטעם אחר לכתחילה יש לשחוט בסכין דוקא, עי' להלן<sup style="color: gray;">17</sup>.
<h4>לכתחילה</h4>
הדבר ששוחטים בו, כתבו ראשונים ואחרונים שלכתחילה צריך שיהיה סכין<sup style="color: gray;">18</sup> של מתכת<sup style="color: gray;">19</sup>, ואותה ששנינו בבריתא ששוחטים בין בצור בין בזכוכית ובין בקנה, ואמרו בתלמוד שאף לכתחילה שוחטים בהם<sup style="color: gray;">20</sup>, היינו במקום שאין סכין<sup style="color: gray;">21</sup>, מותר לכתחילה לשחוט בהם<sup style="color: gray;">22</sup>. והטעם שלכתחילה יש לקחת סכין דוקא, יש שכתבו שהוא משום שבשאר דברים מלבד סכין אין הפגימות ניכרות כל כך<sup style="color: gray;">23</sup>, ויש שכתבו שהוא משום שלכתחילה יש לשחוט דוקא בכלי<sup style="color: gray;">24</sup>. ויש מן האחרונים שכתבו שאף לכתחילה אין צריך סכין של מתכת דוקא<sup style="color: gray;">25</sup>.
יש מן האחרונים שכתבו בסדר העדיפות של הדבר ששוחטים בו, שצור עדיף מזכוכית, וזכוכית על קרומית של קנה<sup style="color: gray;">26</sup>. ויש מן האחרונים שכתבו שאין עדיפות לחומר אחד על פני חבירו<sup style="color: gray;">27</sup>.
<h4>המנהג</h4>
כתבו אחרונים שבזמן הזה המנהג לשחוט דוקא בסכין של מתכת<sup style="color: gray;">28</sup>.
<h4>המתכת</h4>
המתכת ממנה עושים הסכין, כתבו אחרונים שתהיה מהטוב ביותר שמצוי, כי בדוק ומנוסה שכל מה שתהיה המתכת טובה יותר, כך הסכין תהיה טובה יותר וחלקה יותר, שלא תתקלקל בשחיטה ויוכל לשחוט בה כמה בהמות בלי תיקון<sup style="color: gray;">29</sup>.
<h4>סכין מיוחדת לשחיטה</h4>
השוחט צריך שתהיה לו סכין מיוחדת לשחיטה ולא יחתוך בה דבר אחר<sup style="color: gray;">30</sup>. בטעם הדבר נחלקו ראשונים: יש שכתבו, משום שעל ידי כך אין אנו חוששים שהיא פגומה, ואף אם ישכח וישחט בה בלא בדיקה ותאבד הסכין תהא השחיטה כשרה<sup style="color: gray;">31</sup>, ומהם שהוסיפו שצריך גם להצניעה במקום מיוחד<sup style="color: gray;">32</sup>. ויש שכתבו, משום הדם שיש עליה<sup style="color: gray;">33</sup>.
<h4>מחובר</h4>
שחיטה בדבר המחובר לקרקע מעיקרו, כגון בצור היוצא מן הכותל או בקנה העולה מן הארץ, נחלקו: לדעת רבי, היא פסולה אף בדיעבד<sup style="color: gray;">34</sup> מן התורה<sup style="color: gray;">35</sup>, שנאמר בעקידת יצחק: ויקח את המאכלת לשחוט וגו'<sup style="color: gray;">36</sup>, והיינו שמכך שכתוב "ויקח" ולא "ויכין" דורשים שצריך שיהיה תלוש<sup style="color: gray;">37</sup>, או שהלימוד הוא מכך שהיה צריך לומר "וישלח אברהם את ידו אל המאכלת" ומכך שכתוב "ויקח" משמע שצריך תלוש דוקא<sup style="color: gray;">38</sup>. וביארו אחרונים שלדעת רבי כיון שכבר נאמר "ויקח בידו את האש ואת המאכלת"<sup style="color: gray;">39</sup>, שיש לומר שמלמד על זריזותו של אברהם, יש לומר שהכתוב הנוסף "ויקח את המאכלת לשחוט" מיותר הוא ללמד על הצורך בתלוש דוקא<sup style="color: gray;">40</sup>. ויש מן האחרונים שכתבו שהלימוד הוא מהכתוב "ויקח בידו את האש ואת המאכלת וילכו וגו'"<sup style="color: gray;">41</sup>, שכיון שכתוב שהלכו עמה, על כרחך תלושה היתה<sup style="color: gray;">42</sup>. ויש מן האחרונים שכתבו שהלימוד הוא מהמילים "וישלח ידו" שבכתוב "וישלח אברהם את ידו ויקח את המאכלת"<sup style="color: gray;">43</sup>. ויש מן האחרונים שכתבו שצריך שהשחיטה תהיה בדבר הדומה ל"מאכלת" שהיא דבר שניקח מיד ליד<sup style="color: gray;">44</sup>. ויש מן האחרונים שכתבו שהלימוד הוא מ"ויקח את המאכלת" שהלקיחה מתיחסת למאכלת, ובדבר המחובר אין הלקיחה מתיחסת למאכלת<sup style="color: gray;">45</sup>. ויש מן הראשונים שכתבו בדעת רבא -שנסתפק לענין שחיטה בתלוש ולבסוף חיברו אם כשרה או פסולה<sup style="color: gray;">46</sup> - שספק הוא אם פסול שחיטה במחובר נלמד מהכתוב "ויקח את המאכלת" או שהוא הלכה למשה מסיני<sup style="color: gray;">47</sup>. ויש מן הראשונים שכתבו שהכתוב "ויקח את המאכלת" אינו אלא אסמכתא<sup style="color: gray;">48</sup>.
ולדעת רבי חייא, אף לכתחילה אפשר לשחוט במחובר<sup style="color: gray;">49</sup>, ואין ללמוד מהכתוב בעקידת יצחק, שלא בא אלא ללמד על זריזותו של אברהם אבינו<sup style="color: gray;">50</sup>, שחשש שלא ימצא אפילו דבר מחובר לשחוט בו והביא עמו מאכלת<sup style="color: gray;">51</sup>. ויש מן הראשונים שכתב שאף לדעת רבי חייא, שחיטה במחובר מעיקרו פסולה אף בדיעבד<sup style="color: gray;">52</sup>. ויש מן הראשונים שכתבו שלדעת רבא - שנסתפק בתלוש ולבסוף חיברו אם פסול לשחיטה<sup style="color: gray;">53</sup> - בדעת רבי חייא, אין לשחוט לכתחילה במחובר מעיקרו, גזירה שמא ישחט בדבר שאינו בא מכח האדם, אבל בדיעבד כשר<sup style="color: gray;">54</sup>.
להלכה, שחיטה במחובר מעיקרו פסולה אף בדיעבד<sup style="color: gray;">55</sup>.
<h4>גדר פסול מחובר</h4>
בגדר פסול מחובר לקרקע בסכין של שחיטה, יש מן האחרונים שכתבו שאינו משום שמחובר לקרקע, אלא הוא דין בכל דבר שאינו ניקח, שיהיה תלוש ולא מחובר לדבר אחר, שלמדים מהכתוב "ויקח את המאכלת" שהסכין צריך שתהיה דבר הניקח, ולכן שן או ציפורן המחוברים לבהמה פסולים לשחיטה אף שבהמה אינה כקרקע<sup style="color: gray;">56</sup>, ולדעתם אין ההקפדה אלא על דבר שהוא מחובר מעיקרו שלא היה מעולם בכלל "לקיחה", אבל כל שהיה תלוש פעם אחת, שוב לא גורע אם הוא מחובר, ולכן תלוש ולבסוף חיברו כשר בדיעבד<sup style="color: gray;">57</sup>. וכן יש מן האחרונים שכתבו, שהסכין קרויה "מאכלת" וצריך שתהיה לא מחוברת לדבר שאינו קרוי מאכלת<sup style="color: gray;">58</sup>. וכתבו אחרונים שלדעה זו, אף בציפורן העומדת להיגזז ושוב אינה משביחה בעודה מחוברת, שלענין חשיבותה כמחוברת לגוף, חשובה כתלושה<sup style="color: gray;">59</sup>, מכל מקום לענין פסול שחיטה במחובר, חשובה מחוברת ופסולה<sup style="color: gray;">60</sup>.
ויש מן האחרונים שנראה מדבריהם שפסול מחובר הוא משום שהוא מחובר לקרקע, שצידדו לומר שאותה שאמרו שציפורן המחוברת פסולה לשחיטה<sup style="color: gray;">61</sup>, היינו דוקא בציפורן של אדם - וכגון ששוחט בציפורן של עצמו או שאוחז אדם בציפורן חבירו ושוחט<sup style="color: gray;">62</sup> - שאדם הוקש לקרקעות<sup style="color: gray;">63</sup>, אבל ציפורן המחוברת לבהמה, כשרה, שבהמה לא הוקשה לקרקע<sup style="color: gray;">64</sup>, וכתבו אחרונים לדעה זו, שבציפורן העומדת להיגזז ושוב אינה משביחה בחיבורה, חשובה תלושה לענין שחיטה<sup style="color: gray;">65</sup>.
<h4>תלוש שחיברו ולא ביטלו</h4>
שחיטה בדבר תלוש שחיברו לקרקע ולא ביטלו, כגון בסכין הנעוצה בקרקע, בדיעבד היא כשרה<sup style="color: gray;">66</sup>, אף לסוברים ששחיטה במחובר פסולה בדיעבד<sup style="color: gray;">67</sup>, אבל לכתחילה לא ישחט בתלוש שחיברו ולא ביטלו, גזירה משום שחיטה במחובר<sup style="color: gray;">68</sup>.
ובדבר התלוש שחיברו ולא ביטלו ונשרש בארץ, השחיטה פסולה אף בדיעבד<sup style="color: gray;">69</sup>.
<h4>תלוש שחיברו וביטלו</h4>
שחיטה בדבר תלוש מעיקרו שחיברו לקרקע וביטלו שם, אמרו בתלמוד שלדעת רבי הפוסל שחיטה במחובר אף בדיעבד<sup style="color: gray;">70</sup>, בתלוש שחיברו מכשיר בדיעבד, והמשנה שהתירה שחיטה בצור וכיוצא רק בדיעבד, הדברים אמורים בתלוש שחיברו<sup style="color: gray;">71</sup>. ורבא נסתפק אם השחיטה כשרה או פסולה<sup style="color: gray;">72</sup>, ויש מן הראשונים שכתבו שספיקו הוא אף בדעת רבי, הפוסל שחיטה במחובר אף בדיעבד, שיש לומר שאף בתלוש שחיברו פסול אף בדיעבד<sup style="color: gray;">73</sup>.
להלכה, נחלקו ראשונים ואחרונים: יש סוברים שבדיעבד השחיטה כשרה<sup style="color: gray;">74</sup>, שאף על פי שרבא נסתפק בזה, דברי התלמוד שלרבי כשר בדיעבד, עדיפים<sup style="color: gray;">75</sup>, או שספיקו של רבא הוא ספק בדין דרבנן, שתלוש ולבסוף חיברו אינו אסור מן התורה אלא מדרבנן גזירה משום מחובר מעיקרו<sup style="color: gray;">76</sup>. ויש סוברים שבדיעבד השחיטה פסולה, שכיון שרבא נסתפק בדבר, יש להחמיר<sup style="color: gray;">77</sup>, ככל ספק דאוריתא<sup style="color: gray;">78</sup>.
<h4>כשחיברו בסתם</h4>
דבר שחיברו בסתם ולא היתה דעתו אם לבטלו שם או שלא לבטלו, יש מן האחרונים שכתבו שתלוי בדרך העולם, שאם הוא דבר שדרך העולם שלא לבטלו, כגון סכין, אזי בסתם אינו בטל עד שיבטלנו בדעתו, ואם הוא דבר שדרך העולם להניחו שם ולבטלו, כגון ששתל קנה בארץ או נעץ צור בכותל, אזי בסתם בטל אלא אם כן כיון בדעתו שלא לבטלו<sup style="color: gray;">79</sup>.
<h4>דבר המחובר לגוף</h4>
דבר המחובר לגוף, כגון שן וציפורן, השחיטה בו פסולה<sup style="color: gray;">80</sup>, בין שמחובר לגוף האדם ובין כשמחובר לגוף הבהמה<sup style="color: gray;">81</sup>. ויש מן האחרונים שצידדו לומר שדוקא כשמחובר לגוף האדם פסול, שאדם הוקש לקרקע והרי זה פסול מדין מחובר לקרקע, אבל במחובר לגוף הבהמה כשר, שבהמה לא הוקשה לקרקע<sup style="color: gray;">82</sup>.
<h4>החשוב מחובר לגוף</h4>
דבר שלא נתלש ממקום בריאתו, כגון שן המחוברת ללחי, אך הלחי תלושה מן הגוף - או ציפורן הקבועה ביד התלושה מן הגוף<sup style="color: gray;">83</sup> - יש מן האחרונים שכתבו בדעת ראשונים שאינה חשובה מחוברת, כיון שהלחי - או היד - עצמה תלושה מן הגוף, ולכן לדעת ראשונים אלו מותר לשחוט בה לכתחילה<sup style="color: gray;">84</sup>. ויש מן האחרונים שכתבו בדעת ראשונים שחשובה מחוברת, ולכן לדעת ראשונים אלו השחיטה בה פסולה<sup style="color: gray;">85</sup>.
שן הקבועה בלחי והלחי עדיין חלק מהראש בעודו שלם, או מחוברת הלחי לחלק גדול מהגוף, ואפילו מת, יש מן האחרונים שצידדו לומר שלדעת כולם חשוב מחובר ופסול מן התורה<sup style="color: gray;">86</sup>.
<h4>שן תלושה</h4>
שן התלושה מהגוף, כשהיא יחידה, שוחטים בה<sup style="color: gray;">87</sup>, ואף על פי שאין בה רוחב, שהלכה היא שאפילו סכין בגדול כל שהוא כשרה<sup style="color: gray;">88</sup>. ויש מן האחרונים שצידדו לומר בדעת ראשונים שלכתחילה אין שוחטים בשן, שסתם שן יש לה עוקץ בראשה ודומה לאיזמל שפסול לשחיטה לכתחילה<sup style="color: gray;">89</sup>. כאשר היא מחוברת ללחי, והלחי מנותקת מהגוף, יש מן הראשונים סוברים שכשרה לשחוט בה אף לכתחילה<sup style="color: gray;">90</sup>, לפי שהלחי אינה אלא כבית יד וקת של השן<sup style="color: gray;">91</sup>, ואין נחשב מחובר אלא המחובר לגוף ולא המחובר ללחי או ליד, שהם עצמם תלושים מהגוף<sup style="color: gray;">92</sup>. ויש מן הראשונים סוברים שאין שוחטים בה<sup style="color: gray;">93</sup>, ונחלקו אחרונים: יש שנראה מדבריהם שלדעתם השחיטה פסולה אף בדיעבד, לפי שאף המחובר ללחי נחשב מחובר<sup style="color: gray;">94</sup>. ויש שכתבו שאף לדעתם אין שוחטים בהם אלא לכתחילה<sup style="color: gray;">95</sup>, לפי שהם דומים למחובר מאחר שהם מחוברים למקום שגדלו בו<sup style="color: gray;">96</sup>, אבל אם עבר ושחט, השחיטה כשרה<sup style="color: gray;">97</sup>.
שחיטה בשתי שיניים - ויותר - כשמחוברות בלחי, אף לסוברים שחיבור ללחי אינו חשוב מחובר<sup style="color: gray;">98</sup>, השחיטה בהן פסולה<sup style="color: gray;">99</sup>, משום שחונקות<sup style="color: gray;">100</sup>, שכיון שיש הפרש בין אחת לשניה הרי הן כסכין פגומה<sup style="color: gray;">101</sup>, והשחיטה פסולה אף בדיעבד<sup style="color: gray;">102</sup>. עקר ב' שיניים מהלחי וצירפן, יש מן האחרונים שצידדו לומר שאין לשחוט בהן<sup style="color: gray;">103</sup>.
<h4>ציפורן</h4>
ציפורן שאינה מחוברת, שוחטים בה<sup style="color: gray;">104</sup>. על ציפורן מחוברת ליד תלושה, עי' לעיל<sup style="color: gray;">105</sup>.
<h4>בדבר ששורה עליו רוח רעה</h4>
דבר ששורה עליו רוח רעה, יש מן הראשונים שכתבו שאין לשחוט בו לכתחילה, ובדיעבד אם שחט שחיטתו כשרה<sup style="color: gray;">106</sup>, ולדעתם זהו שאמר רבי יוסי בי ר' בון בשם רב הונא בירושלמי, שאחד מהדברים שנאמרו בקרומית של קנה, שאין שוחטים בו, ונתן טעם לדבריו מפני שרוח רעה שורה עליה<sup style="color: gray;">107</sup>. ויש שכתבו שנחלקו בזה, ולדעת התנא בבריתא ששוחטים בקרומית של קנה<sup style="color: gray;">108</sup>, אין לאסור משום רוח רעה<sup style="color: gray;">109</sup>.
<h4>קרומית הכשרה לשחוט בה</h4>
הקנה ששוחטים בקרומית שלו<sup style="color: gray;">110</sup>, היינו עשב הגדל באגם<sup style="color: gray;">111</sup>, לאחר שהתייבש, שהוא חד וחותך ואין קיסמים נבדלים ממנו<sup style="color: gray;">112</sup>. אבל קרומיות של שאר קנים אין שוחטים בהן<sup style="color: gray;">113</sup>, ובטעם הדבר נחלקו ראשונים: יש שכתבו, שקרומיות של שאר קנים בשעה שדוחקים אותם נושרים מהם קיסמים ויש חשש שהם ינקבו את הסימנים<sup style="color: gray;">114</sup>. לטעם זה, כשעבר ושחט בקרומית של שאר קנים אם פסול אף בדיעבד, עי' להלן. ויש שהוסיפו שעל ידי הקיסמים הפורשים עלולה השחיטה להיפסל משום חלדה*<sup style="color: gray;">115</sup>, היינו שהסכין מכוסה על ידי הסימנים<sup style="color: gray;">116</sup>. ויש שכתבו הטעם, שקרומית של שאר קנים נוחה היא ליפגם<sup style="color: gray;">117</sup>. ויש שכתבו הטעם שאין לשחוט בקרומית של שאר קנים, בדעת רבי יוסי בר בון בשם רב הונא בירושלמי, שהוא משום רוח רעה השורה על הקנים<sup style="color: gray;">118</sup>.
וכתבו אחרונים, שבזמן הזה אפילו שחט בקרומית של קנה הגדל באגם, פסולה, שאין אנו בקיאים בדבר<sup style="color: gray;">119</sup>.
<h4>שחט בקרומית של שאר קנים</h4>
עבר ושחט בקרומיות של שאר קנים, כתבו ראשונים שלטעם שאין לשחוט בהן משום שרוח רעה שורה עליהן<sup style="color: gray;">120</sup>, השחיטה כשירה<sup style="color: gray;">121</sup>. לטעם משום החשש לנשירת קיסמים<sup style="color: gray;">122</sup>, נחלקו ראשונים ואחרונים: יש שכתבו שאפילו בדק את הקנה ונמצא חלק, השחיטה פסולה<sup style="color: gray;">123</sup>, שיש לחוש שנעקר ממנו קיסם באורך כל הקנה בשעת החיתוך, באופן שהקנה נשאר חלק<sup style="color: gray;">124</sup>. ויש שכתבו שבדיעבד אם שחט ונמצא הקנה יפה, אין לחוש שקיסמים נשרו ממנו, וכשר<sup style="color: gray;">125</sup>, ואינה פסולה אלא כשלא בדקו אחרי השחיטה<sup style="color: gray;">126</sup>, כגון שנאבד<sup style="color: gray;">127</sup>. ויש שכתבו שאף אם אבד הקנה ואי אפשר לבדקו, השחיטה כשרה, משום ספק ספיקא: ספק אין קיסמים נבדלים ממנו, ספק נבדלו אחר השחיטה, ספק נבדלו קודם השחיטה ונקבו הסימנים<sup style="color: gray;">128</sup>.
<h4>זכוכית</h4>
זכוכית שאמרו ששוחטים בה<sup style="color: gray;">129</sup>, יש מן האחרונים שכתבו שהיינו בזכוכית קשה, אבל זכוכית רכה אין שוחטים בה, לפי שקסמים יוצאים ממנה<sup style="color: gray;">130</sup>. ורבים מהאחרונים חולקים וסוברים שאין לחלק בדבר<sup style="color: gray;">131</sup>.
<h4>סכין מחומר שאינו חותך</h4>
סכין העשויה מחומר שאינו חותך, כגון מבדיל או מעופרת, אחרונים שאין שוחטים בה, לפי שהם אינם חותכים<sup style="color: gray;">132</sup>.
<h4>סכין מלובנת</h4>
ליבן סכין באור ושחט בה, לדעת רבי זירא בשם שמואל השחיטה כשרה, שחידודה קודם לליבונה<sup style="color: gray;">133</sup>, היינו שאין אומרים שזו שריפה ולא שחיטה, שהסכין מקדימה וממהרת לחתוך קודם שתכוה הבהמה מן האור<sup style="color: gray;">134</sup>, ואין לחוש לשריפת הסימנים על ידי צידי הסכין, קודם שחיטת רובם, שבית השחיטה מתרחב ואין נוגע בסימנים אלא חוד הסכין בלבד<sup style="color: gray;">135</sup>. ואף בדעת רב פפא, וכן הלכה, שצריך לבדוק את הסכין משלוש רוחותיה, על החוד ובשני צידיה<sup style="color: gray;">136</sup>, יש מן הראשונים שכתבו שלדעת שאר אמוראים מלבד רב יימר, אינו חולק על ר' זירא ומודה הוא שבית השחיטה מתרחב ואין לחוש לשריפה מחמת צידי הסכין, ורק לענין סכין פגומה חושש שיצא עוקץ ויפגע בסימנים<sup style="color: gray;">137</sup>.
ויש מן הראשונים שסוברים שלמסקנת התלמוד בדעת רב פפא, אין אומרים שבית השחיטה מתרחב - ולכן מצריך בדיקה אף של צידי הסכין - וממילא חולק הוא על רבי זירא, ולדעתו אסור לשחוט בסכין מלובנת, משום שצידי הסכין שורפים הסימנים קודם חיתוך רובם<sup style="color: gray;">138</sup>.
ויש מן הראשונים סוברים שאף ר' זירא לא התיר אלא בדיעבד<sup style="color: gray;">139</sup>.
להלכה, כתבו ראשונים ואחרונים ששחיטה בסכין מלובנת פסולה<sup style="color: gray;">140</sup>, שאף על פי שחידודו של סכין הוא קודם לליבונו ונמצא שנשחט בהיתר, יש לחוש לצידי הסכין ששורפים הושט קודם שנשחט תחילה רובו של סימן<sup style="color: gray;">141</sup>, ויש שכתבו שאף בהפסד מרובה פסול<sup style="color: gray;">142</sup>. ויש שהתירו בהפסד מרובה<sup style="color: gray;">143</sup>. ויש מן האחרונים שכתבו להכשיר<sup style="color: gray;">144</sup>, אם ידע שהיא מלובנת ונזהר שלא נגע הצדדים<sup style="color: gray;">145</sup>, וכתבו אחרונים שאף שמותר בדיעבד, צריך לקלוף בית השחיטה, שקודם גמר השחיטה בלעה הסכין המלובנת מאבר מן החי ובגמר השחיטה בלעו הסימנים מהסכין<sup style="color: gray;">146</sup>.
שיעור הליבון שאוסר, לסוברים כן<sup style="color: gray;">147</sup>, יש מן האחרונים שכתבו שהוא בכדי שהיד-סולדת*, בשני צידי הסכין<sup style="color: gray;">148</sup>, ואף על פי שלענין הכשר כלים, שיעור חום של ליבון* הוא בכדי שיהיו ניצוצות ניתזים<sup style="color: gray;">149</sup>, לשריפת הסימנים די בחום שהיד סולדת<sup style="color: gray;">150</sup>. ויש מן האחרונים שכתבו שהוא בכדי שהקש שיגע בסכין יישרף מהחום, ובפחות מכאן יש לסמוך על המקלים<sup style="color: gray;">151</sup>.
בשחיטת עוף, כשתפס הקנה לבדו באופן שכלל לא נגע בושט, יש מן האחרונים שכתב שכיון שפסיקת הגרגרת ברובו וחידודו קודם לליבונו, על כרך נשחט רובו בהיתר וכשר לכל הדעות<sup style="color: gray;">152</sup>. ואחרונים רבים חלקו עליו, שאין לחלק בין עוף לבמה, ולסוברים ששחיטה בסכין מלובנת פסולה, כן הוא הדין אף בעוף<sup style="color: gray;">153</sup>.
<h4>סכין שיש רישומים בצידיה</h4>
סכין שיש רישומים בצידיה, שרחוקים הרבה מן החוד, יש מן האחרונים שכתבו שאין לחוש שיעשו טריפות בחלק הנשחט<sup style="color: gray;">154</sup>. ויש מן האחרונים שכתב לפסול<sup style="color: gray;">155</sup>.
ואם הרישום קרוב לחוד, יש לחוש ולאסור לשחוט בו<sup style="color: gray;">156</sup>, וכן אם הרושם בולט אפילו הוא רחוק מן החוד יש לאסור אף בדיעבד<sup style="color: gray;">157</sup>.
וכתבו אחרונים שלכתחילה יש להיזהר כמה שאפשר שלא ישחוט בסכין שיש בו רושם וכן בכל דבר שאינו חלק היטב<sup style="color: gray;">158</sup>.
על שחיטה בסכין של משמשי-עבודה-זרה*, ע"ע. על שחיטה בסכין טריפה, ע"ע אידי דטריד למפלט לא בלע<sup style="color: gray;">159</sup>
<h4>סכין מלוכלכת בדם</h4>
סכין מלוכלכת בדם, ששחט בה בהמה כשרה קודם לכן, כתבו ראשונים ואחרונים שמותר לשחוט בה<sup style="color: gray;">160</sup>, בלא הדחה כלל או קינוח<sup style="color: gray;">161</sup>, שכיון שטרודים הסימנים לפלוט דם, ויש הרבה דם בבית השחיטה, אינם בולעים ("אידי-דטריד-למפלט-לא-בלע*")<sup style="color: gray;">162</sup>, ואפילו אם יבלעו מהסכין, כשם שיפלטו את הדם הבלוע בהם על ידי המליחה, כך יפלטו את מה שבלעו מהסכין<sup style="color: gray;">163</sup>. וכתבו אחרונים, שראוי לאדם להזהיר לבני ביתו להדיח היטב את בית השחיטה אפילו לצלי, שידעו באומד הדעת שסר מעליו כל הדבוק בין דם בין שמנונית, וכל שכן בעוף שלא נהגו השוחטים להדיח הסכין בין שחיטה לשחיטה<sup style="color: gray;">164</sup>.
שחט בסכין מלוכלכת בדם, ולא יצא דם בשחיטה, כתבו אחרונים שיש לחוש לדם שעל הסכין שנבלע בבית השחיטה, כיון שלא טרוד בפליטת דם ולכתחילה יש לקלוף את בית השחיטה<sup style="color: gray;">165</sup>.
<h4>שימוש בסכין של שחיטה</h4>
סכין של שחיטה, אפילו היא נקיה, אסור לחתוך בה רותח<sup style="color: gray;">166</sup> - על אופן הכשרת הסכין, ע"ע סכין - שכיון שבית השחיטה רותח, בולע הסכין מן הדם, וחוזר ופולט מן הדם לתוך הדבר הרותח הנחתך<sup style="color: gray;">167</sup>. וכתבו אחרונים שהוא אפילו כששחט בה רק פעם אחת<sup style="color: gray;">168</sup>, ויש מן הראשונים שכתבו שהוא דוקא כששחט בה פעמים רבות, אבל כששחט בה רק פעם אחת, מותר לחתוך בה רותח<sup style="color: gray;">169</sup>. בדיעבד אם חתך בה רותח בלי להכשירה, יסיר מן הדבר הנחתך כדי קליפה<sup style="color: gray;">170</sup>, ויש שכתבו שצריך להסיר כדי נטילה<sup style="color: gray;">171</sup>.
חיתוך צונן בסכין של שחיטה, ללשון אחד בתלמוד מותר רק אחרי הדחה, וללשון אחר מותר אפילו בלי הדחה<sup style="color: gray;">172</sup>, והלכה שצריך הדחה<sup style="color: gray;">173</sup>, וכתבו אחרונים שהדחה מועילה לחתוך בה צונן אפילו שחט בה הרבה פעמים<sup style="color: gray;">174</sup>. ואף לחיתוך של דבר-חריף* צונן, כתבו אחרונים שדי בהדחת הסכין<sup style="color: gray;">175</sup>. ואם חתך בלי הדחה, אזי דבר צונן צריך הדחה<sup style="color: gray;">176</sup>, ודבר חריף צריך קליפה<sup style="color: gray;">177</sup>.
כאשר צריך הדחה, כתבו אחרונים שאין די בקינוח בבגד קשה או בשיער הבהמה<sup style="color: gray;">178</sup>, ואם אינו יכול להדיחו בקל, יכול לקנח היטב בבגד קשה או בשיער הבהמה תיכף אחר השחיטה כשעדיין לא נתייבש הדם שעל הסכין, ואם נתייבש צריך הדחה או נעיצה בקרקע<sup style="color: gray;">179</sup>.
<h4>סכין ששחט בה טריפה</h4>
סכין ששחט בה טריפה, ללשון ראשון בתלמוד אסור להשתמש בה ללא הגעלה, וללשון שני מותר על ידי הדחה בצונן, והלכה שמותר בצונן או על ידי קינוח סכין בבגד ישן קשה<sup style="color: gray;">180</sup>, ואין אומרים בזה שכיון שהסימנים טרודים לפלוט הדם אינם בולעים - שמטעם זה התירו לשחוט בסכין מלוכלכת בדם<sup style="color: gray;">181</sup> - שעל הסכין דבוקה שמנונית של הטריפה והיא נבלעת בבית השחיטה, שטירדת הסימנים לפלוט דם אינה מונעת בליעת השמנונית<sup style="color: gray;">182</sup>. וכתבו ראשונים ואחרונים שנוהגים עתה לקנח יפה בשיער הבהמה בין כל שחיטה ושחיטה<sup style="color: gray;">183</sup>, שחוששים שמא תימצא אחת הבהמות טריפה<sup style="color: gray;">184</sup>, ויש שכתבו שחשש טריפה הוא דוקא בבהמה אבל בעופות אינו מצוי, אלא שמשום איסור אבר מן החי יש לקנח גם בעופות<sup style="color: gray;">185</sup>. וכתבו אחרונים שטוב שיהיה אצל השוחט סמרטוט מזומן לקנח בו תמיד, וגם שיוכל על ידי כך לבדוק הסכין בין כל שחיטה ושחיטה<sup style="color: gray;">186</sup>. ויש שכתבו שבמקום שבקיאים בבדיקת העופות קודם השחיטה שאין בהם טריפויות וכיוצא, לא נהגו לקנח הסכין בין שחיטת עוף לעוף<sup style="color: gray;">187</sup>.
קינוח בנוצות העוף, כתבו אחרונים שאינו מועיל, שהן רכות<sup style="color: gray;">188</sup>.
הקינוח, כתבו אחרונים שצריך להיות תיכף אחר השחיטה בעוד הלכלוך שעל הסכין עדיין לח, וצריך לקנח יפה שישער בדעתו שנתקנח וסר ממנו הלכלוך לגמרי<sup style="color: gray;">189</sup>.
סכין שרגיל לשחוט בה טריפות, כתבו ראשונים ואחרונים שצריך נעיצה עשר פעמים בקרקע קשה<sup style="color: gray;">190</sup>, ושיעור "רגיל" היינו כאשר שחט ג' שחיטות טריפות ברצף בלי שקינח ביניהן<sup style="color: gray;">191</sup>. ואינם מועילים הדחה או קינוח, הואיל ונדבקה שמנונית רבה על הסכין<sup style="color: gray;">192</sup>. אבל אם שחט שחיטות כשירות בינתיים ובכל פעם ופעם אחר ששחט קינח הסכין יפה בשיער הבהמה, אף על פי ששחט גם כן הרבה טריפות, כתבו אחרונים שאין צריך נעיצה או הדחה, שאין שמנונית הטריפה נדבק בסכין<sup style="color: gray;">193</sup>, ועל פי זה נהגו השוחטים שלא נועצים הסכינים<sup style="color: gray;">194</sup>.
<h3><b>שיעורה וחידודה</b></h3>
<h4>אורך הסכין</h4>
שיעור אורך הסכין, אפילו כל שהוא<sup style="color: gray;">195</sup>, ובלבד שיהיה בו כדי להוליך ולהביא<sup style="color: gray;">196</sup>, וצריך להיזהר ולשער לפי אומד דעתו שיהיה בה שיעור שיוליך ויביא ולא ידרוס<sup style="color: gray;">197</sup>. ויש מן הראשונים שכתבו שדוקא בעוף שצוארו דק די בסכין כל שהוא, אבל בבהמה אין די בכך<sup style="color: gray;">198</sup>, וכתבו אחרונים שהמנהג לפסול בבהמה אפילו הוליך והביא, כשאין בסכין כמלוא צואר וחוץ לצואר משהו<sup style="color: gray;">199</sup>.
וכתבו ראשונים ואחרונים, שמי שלא יכול לשער שיעור שיש בו כדי להוליך ולהביא, יקח סכין כמלוא אורך פעמיים כצואר בעל החיים הנשחט<sup style="color: gray;">200</sup>, ששיעור זה מועיל אפילו רק הוליך או רק הביא<sup style="color: gray;">201</sup>. ויש מן האחרונים שכתבו שלכתחילה בין בבהמה ובין בעוף יש לקחת סכין בשיעור ב' צוארים<sup style="color: gray;">202</sup>. ויש שכתבו שיש לשער בשיעור י"ד אצבעות<sup style="color: gray;">203</sup>, וכתבו אחרונים שאין זה אלא להידור מצוה בשחיטת בהמות, אבל לכתחילה יכול לשחוט בסכין בשיעור שני צוארים<sup style="color: gray;">204</sup>.
כתבו אחרונים שיש להיזהר לכתחילה שלא לשחוט עוף בסכין גדול ששוחט בו בהמה גסה, שמפני כובדו עלול לגרום לפסול דרסה*<sup style="color: gray;">205</sup>.
<h4>עובי הסכין</h4>
עובי הסכין, צריך שלא יהיה דבר דק שנוקב ואינו שוחט<sup style="color: gray;">206</sup>, ולכן אין לשחוט במחט ואפילו מחט עבה כמחט הרצענים<sup style="color: gray;">207</sup>, שהיא רחבה קצת<sup style="color: gray;">208</sup>, והטעם, שהוא קורע ונוקב ואין זו שחיטה<sup style="color: gray;">209</sup>.
וכתבו ראשונים שמטעם זה, שלא יהיה הסכין נוקב הסימנים, צריך שלא יהיה עוקץ בראש הסכין<sup style="color: gray;">210</sup>, וכתבו אחרונים בדעתם שהיינו דוקא בסכין קטנה, שמתוך שהיא קטנה נשמטת ונוקבת בראש הסכין<sup style="color: gray;">211</sup>, אלא שנהגו שלא יהיה עוקץ אפילו בראש סכין גדולה<sup style="color: gray;">212</sup>.
על שחיטה בסכין הקבועה בגלגל, ומסובב את הגלגל בכוחו או שמים מסובבים אותו, ונשחטה בהמה בסכין זו, ע"ע כחו<sup style="color: gray;">213</sup> וע' שחיטה.
<h4>סכין שיש בה פגימות</h4>
סכין שיש בה פגימות, אין שוחטים בה<sup style="color: gray;">214</sup>, כגון מגל קציר ומגירה ומסור, וכן שינים - המחוברות ללחי הבהמה, והרווח שביניהן הרי הוא כפגימה<sup style="color: gray;">215</sup> - אין שוחטים בהם<sup style="color: gray;">216</sup>, לפי שחונקים<sup style="color: gray;">217</sup>, שאין חותכים הסימנים אלא קורעים אותם מחמת הפגימות<sup style="color: gray;">218</sup>. בגדר הפסול של סכין פגומה שקורעת הסימנים, יש מן הגאונים שכתבו שהוא משום פסול דרסה*<sup style="color: gray;">219</sup>, שנקיבת הסימנים אינה באה מחמת המשיכה בסכין אלא מחמת העוקץ - שבפגימה - שהוא נוקב בדחיקה והרי זה בכלל דרוסה<sup style="color: gray;">220</sup>. ויש מן הראשונים שכתבו שהוא משום שנאמר "וזבחת"<sup style="color: gray;">221</sup>, והיינו ולא "וקרעת"<sup style="color: gray;">222</sup>, או שמשמעות "וזבחת" היא מה שאתה זובח אתה אוכל, שצריך שתהיה שחיטה בכח האדם<sup style="color: gray;">223</sup>, וכשיש פגם הוא קורע מעצמו ולא נעשה בכח האדם<sup style="color: gray;">224</sup>. ויש מן הראשונים שכתבו שקריעת הסימנים פוסלת משום עיקור*, שהוא אחד מחמישה דברים הפוסלים בשחיטה מהלכה למשה מסיני<sup style="color: gray;">225</sup>. ויש מן הראשונים שכתבו בטעם שאין לשחוט בסכין פגומה, משום שהיא נוקבת הסימנים, והרי זה בכלל טריפה של נקובה*<sup style="color: gray;">226</sup>. ויש מן הראשונים שכתבו בשם המדרש שפסול סכין פגומה נלמד מהכתוב בשמואל "ושחטתם בזה ואכלתם"<sup style="color: gray;">227</sup> שסכין בדוק בלא פגימה מסר להם, וכן דרשו על הכתוב "לא תשחט על חמץ דם זבחי"<sup style="color: gray;">228</sup> ש"שחמץ" בגימטריה "פגימה", וכן הכתוב "ויקח את המאכלת לשחוט"<sup style="color: gray;">229</sup> בגימטריה שאין בה פגם<sup style="color: gray;">230</sup>, וראשונים אחרים דחו דבריהם<sup style="color: gray;">231</sup>.
<h4>בדוקה ונמצאת פגומה</h4>
השוחט בסכין בדוקה ונמצאה פגומה- היינו שידוע שקודם השחיטה בדק הסכין ונמצאה יפה, אבל לא בדק אחר השחיטה מיד<sup style="color: gray;">232</sup> - לדעת רב הונא אפילו שיבר בה עצמות, בין השחיטה לבדיקה אחרונה, פסולה, שחוששים שמא בעור השחיטה נפגמה ונמצא שלא נשחטו הסימנים אלא נקרעו<sup style="color: gray;">233</sup>, ולדעת רב חסדא כשרה, שמא בעצם נפגמה, היינו באותה ששיבר בה, וכיון שעצם ודאי פוגם ועור ספק אם פוגם, הרי שאומרים כאן אין-ספק-מוציא-מידי-ודאי*<sup style="color: gray;">234</sup>.
<h4>הלכה: כאשר לא שיבר עצם</h4>
להלכה, כאשר לא שיבר עצם בסכין אחר השחיטה, הלכה כרב הונא שהשחיטה פסולה<sup style="color: gray;">235</sup>, ואפילו נגע בעצם המפרקת, אין תולים שנפגמה בו אחר השחיטה אלא חוששים שמא בעור השחיטה נפגמה ונמצא שוחט הסימנים בסכין פגומה<sup style="color: gray;">236</sup>. ומכל מקום כתבו ראשונים ואחרונים שאינה אלא ספק נבילה<sup style="color: gray;">237</sup>. ויש מן האחרונים שכתבו שהיא נבילה ודאית<sup style="color: gray;">238</sup>.
וכן הוא הדין אפילו שחט עוף, שהוא ספק טריפה<sup style="color: gray;">239</sup>, ואף על פי שיש יותר צדדים להקל בעוף, שעורו רך וגם נגע בעצם המפרקת<sup style="color: gray;">240</sup>.
שחט רק הקנה, ויש כאן כמה צדדים להתיר, כתבו אחרונים שמכל מקום אסורה<sup style="color: gray;">241</sup>.
בדקו את הסכין רק כעבור שעות אחר השחיטה ומצאוה פגומה, כתבו אחרונים שמכל מקום השחיטה פסולה<sup style="color: gray;">242</sup>.
<h4>להלכה: שיבר עצם</h4>
כאשר שיבר עצם אחר השחיטה, ובדקו את הסכין ונמצאת פגומה, הלכה כרב חסדא שהשחיטה כשרה<sup style="color: gray;">243</sup>, וכתבו ראשונים ואחרונים שדוקא כאשר שבר העצם דרך שבירה שלא בדרך הולכה והבאה, תולים הפגימה בשבירת העצם<sup style="color: gray;">244</sup>.
שיבר בה את עצם המפרקת, יש מן האחרונים שכתבו שאין תולים הפגימה בשבירה, שעצם המפרקת רכה היא<sup style="color: gray;">245</sup>, ויש מן האחרונים שכתבו שתולים את הפגימה בשבירה<sup style="color: gray;">246</sup>. ויש שכתבו להקל לתלות הפגימה בשבירה רק במקום הפסד מרובה<sup style="color: gray;">247</sup>, ואם יש ספק אם הכה במפרקת, הרי זה ספק ספיק לאיסור ואין להתיר אפילו בהפסד מרובה<sup style="color: gray;">248</sup>. כאשר בשעת השחיטה נשמע קול כשנגעה במפרקת ויש רגלים לדבר שנפגמה בשבירת המפרקת, יש מן האחרונים שכתבו הכל מודים שתולים שנפגמה אחר השחיטה בשעת חיתוך המפרקת<sup style="color: gray;">249</sup>, ויש מן האחרונים שהסתפקו בדבר, שלדעת הסוברים שאין תולים בשבירה במפרקת אף כאן אין תולים<sup style="color: gray;">250</sup>.
<h4>סכין שנפלה</h4>
סכין שבדקוה קודם שחיטה, ואחר השחיטה ראינוה שנפלה על חודה על גבי קרקע קשה ואחר כך נמצאה פגומה, השחיטה כשרה, שתולים הפגימה במכה בקרקע, ודוקא כשראינו שנפלה אבל כשלא ראינו, מספק אין לתלות בנפילה<sup style="color: gray;">251</sup>.
<h4>עשה פגימות בסכין אחר השחיטה</h4>
שוחט שהזיד ועשה פגימות בסכין אחר השחיטה קודם שבדקה, כתבו אחרונים ששחיטתו כשרה, אך אם הוא רגיל בכך, קונסים אותו ומעבירים אותו מתפקידו<sup style="color: gray;">252</sup>.
<h4>כשאין ודאות שמקום הצואר היה נקי</h4>
סכין בדוקה ששחטו בה ואחר נמצאה פגומה, ואין ידוע בבירור שמקום הצואר שם שחט היה נקי, כתבו אחרונים שאף כאשר שבר עצמות בסכין אחר השחיטה, יש לחוש שנפגמה בלכלוך קודם השחיטה, ולא התירו בסכין ששברה עצמו לתלות שנפגמה בשבירה שאחר השחיטה אלא כאשר היה ידוע בבירור שמקום השחיטה היה נקי<sup style="color: gray;">253</sup>.
<h4>שיעור הפגימה הפוסל</h4>
שיעור הפגימה הפוסל, כתבו ראשונים ואחרונים שאפילו הוא קטן ביותר<sup style="color: gray;">254</sup>, שמצינו שהאמוראים בדקו את הסכין כנגד השמש, או על ידי הנחתה במים<sup style="color: gray;">255</sup>, והיינו שחששו אף לפגימה הקטנה ביותר אפילו פחות מחגירת הצפורן<sup style="color: gray;">256</sup>, ובלבד שתאגור - היינו שתאסוף בין שני עוקציה<sup style="color: gray;">257</sup> - בה כלשהו ואפילו חוט השערה<sup style="color: gray;">258</sup>. והיינו כשנמצאה פגומה כל שהוא פסולה, אבל לכתחילה אין חוששים לפגימה כלשהי<sup style="color: gray;">259</sup>. ויש מן האחרונים שכתב שאף בדיעבד, כל שלא נפגמה בשיעור חגירת הצפורן, כשרה<sup style="color: gray;">260</sup>. וכתבו אחרונים שהמנהג לאסור פגימה בשיעור אפילו הרגשה בעלמא אף כשאינה מעכבת חוט השערה וגם אינו נראה לעין השמש, ונכון לראות לכתחילה על ידי ראיית השמש על חוד הסכין ולדקדק שלא יימצא שם אפילו קצת לבנונית, ומכל מקום הראיה אינה רק להחמיר ולא להקל<sup style="color: gray;">261</sup>.
<h4>פגימות הרבה</h4>
סכין שיש בה פגימות הרבה, פסולה לשחיטה<sup style="color: gray;">262</sup>, וכתב ראשונים ואחרונים שאין הבדל בצורת הפגימות, ואפילו מסוכסכות - שבפגימה אחת כשרה<sup style="color: gray;">263</sup> - הסכין פסולה<sup style="color: gray;">264</sup>, ואפילו שחט בה, בדיעבד השחיטה פסולה<sup style="color: gray;">265</sup>, שמתוך שפגימותיה מרובות חוששים שמא השיב ידו מעט ולא הרגיש<sup style="color: gray;">266</sup>. ויש מן הראשונים שכתב שאף בפגימות הרבה אינה פסולה אלא כשהפגימה אוגרת<sup style="color: gray;">267</sup>.
בשיעור הפגימות שבכלל "פגימות הרבה", כתבו אחרונים שאפילו שתים פוסלות<sup style="color: gray;">268</sup>.
<h4>כשיש שני עוקצים בפגימה</h4>
סכין שיש בה פגימה, אפילו אחת, והיא אוגרת, והיינו שיש עוקץ משני צידי הפגם, אחד לראש הפגם ואחד לסופו, ונקראת אוגרת מלשון אסיפה שאוגרת את הצפורן לתוכה בין ב' עוקציה<sup style="color: gray;">269</sup>, פסולה<sup style="color: gray;">270</sup>, בין אם העוקצים שלה זקופים ובין אם הם כפופים<sup style="color: gray;">271</sup>, לפי שהעוקץ הראשון חותך את העור והבשר והעוקץ השני פוגע בסימנים וקורע אותם<sup style="color: gray;">272</sup>.
<h4>כשיש רק עוקץ אחד</h4>
צורת הפגימה הפוסלת, כשיש רק עוקץ אחד בשפת הפגימה, נחלקו בה ראשונים:
יש מן הראשונים סוברים שהעוקץ קורע הסימן בין כשפוגע בסימן ובין כשהוא יורד מהסימן, ולכן בכל אופן שיש עוקץ בפגימה, אפילו רק בשפה אחת שלה - בין כשחוד העוקץ נמצא בשפת הפגימה הקרובה לראש הסכין ושפת הפגימה שכנגדה הוחלקה במשחזת ואין בה עוקץ, ובין כשחוד העוקץ נמצא בשפת הפגימה הקרובה לקת הסכין ושפת הפגימה שכנגדה הוחלקה ואין בה עוקץ<sup style="color: gray;">273</sup> - הרי זו פגימה הפוסלת, ולדעתם, אותה ששנינו בבריתא שפגימה אחת שהיא מסוכסכת כשרה<sup style="color: gray;">274</sup>, ואמרו בתלמוד שמדובר שהפגימה בראש הסכין והוליך ולא הביא<sup style="color: gray;">275</sup>, היינו שיש עוקץ רק ברוח אחת של הפגימה, ולא התירו לשחוט בסכין כזו אלא בשני תנאים: שהפגימה נמצאת בראש הסכין, ושחט רק בדרך הולכה, שדוחף את הסכין ממנו והלאה, שבאופן זה לא היה בחלק הסכין שעד העוקץ כח להחליש העור והבשר כך שאין לחוש שהעוקץ פגע בסימנים<sup style="color: gray;">276</sup>. לדעה זו, עוקץ שהוא כפוף מאוד, אינו קורע דרך הליכתו, היינו כאשר העוקץ פוגע בסימן רק כשיורד ממנו, אלא רק כאשר פוגע העוקץ בסימן בדרך הבאה, וזהו ששנינו שהשוחט במגל קציר דרך הליכתה לדעת בית הלל כשר<sup style="color: gray;">277</sup>, היינו שבמגל קציר העוקץ כפוף מאוד מאוד ופונה לכיוון קת הסכין, וכששוחט רק בדרך הולכת הסכין אין העוקץ פוגע בסימן<sup style="color: gray;">278</sup>.
ויש מן הראשונים סוברים שעוקץ של פגימה אינו קורע את הסימן אלא כאשר הוא פוגע בו בדרך עליה, אבל לא כאשר פוגע בו בירידתו מן הסימן, ולדעתם אותה שהתירו שחיטה בסכין שיש בה פגימה מסוכסכת בראש הסכין בדרך הולכה, היינו ששפת הפגימה שיש בה עוקץ, עומדת לצד ראש הסכין והחוד עצמו פונה לכיוון קת הסכין, ושוחט דרך הולכה, כך שהעוקץ פוגע בסימן רק בדרך ירידה, ולא קורע אותו, ובאופן זה אפילו הפגימה נמצאת באמצע הסכין, מותר, ולדעה זו כל פגימה שאין העוקץ שבה פוגע בסכין בדרך עליה מן הפגימה, מותרת<sup style="color: gray;">279</sup>, ואותה שאסרו סכין שיש בה הרבה פגימות ואפילו מסוכסכות<sup style="color: gray;">280</sup>, היינו אף כאשר העוקצים פונים לקת הסכין ושוחט דרך הולכה כך שהעוקץ פוגע בסימן דרך ירידה, ומכל מקום אסרו מחשש שמא החזיר ידו מעט ופגע בעוקץ אחד בדרך עליה, ואפילו יאמר השוחט שברור לו שלא השיב ידו, פסול, שאנו אומרים שלא שם ליבו לכך שהחזיר ידו, אך בפגימה אחת יכול להישמר ושחיטתו כשרה<sup style="color: gray;">281</sup>. ואותה ששנינו במגל קציר שהשוחט דרך הליכתו לדעת בית הלל כשר, הוא משום שהעוקצים כפופים מאוד ולא יקרעו הסימנים לרוב כפיפותם<sup style="color: gray;">282</sup>.
ויש מן הראשונים סוברים שבכל פגימה שיש באחת משפתיה עוקץ זקוף, פסולה, ואותה שהתירו פגימה המסוכסכת כששוחט בדרך הולכה, היינו בשני תנאים: שחוד הפגימה כפוף מאוד, וחודו לכיוון הקת הסכין, וכן ששוחט בדרך הולכה, שאופן זה אין העוקץ נוגע בסימן, אבל אין צריך שתהיה הפגימה בראש הסכין דוקא<sup style="color: gray;">283</sup>. ולדעה זו אותה שאסרו בפגימות הרבה ואפילו מסוכסכות<sup style="color: gray;">284</sup>, היינו שאפילו כשהעוקצים כפופים מאוד, ואפילו כששוחט בדרך הולכה, שיש לחוש שמא יחזיר ידו בדרך הבאה, שאז העוקץ פוגע בסימן, ולא ישים לב לכך, ואותה שהתירו במגל קציר בדרך הולכה<sup style="color: gray;">285</sup>, היינו דוקא לטהרה מידי נבילה אך באכילה אסרו שמא החזיר ידו<sup style="color: gray;">286</sup>.
ויש מן האחרונים שכתבו בדעת ראשונים, שכל פגימה שהירידה שלה מורגשת באצבע, פסולה, ואותה שהתירו מסוכסכת כששוחט בדרך הולכה, היינו שכאשר בדרך הולכה אין הפגימה נרגשת כלל<sup style="color: gray;">287</sup>.
על דעות נוספות בראשונים ראה בהערה<sup style="color: gray;">288</sup>.
להלכה, כתבו אחרונים שסכין שיש בה פגימה שאינה מורגשת בהולכה - היינו שמוליכים חוד הסכין על האצבע, כדרך ההולכה בשחיטה<sup style="color: gray;">289</sup> - ובהבאה הפגימה מורגשת, היא הנקראת מסוכסכת, והדין הוא שאם בדק את הסכין והרגיש בפגימה קודם השחיטה, ואחר שחט בה דרך הולכה, כשרה<sup style="color: gray;">290</sup>, אבל אם שחט בה דרך הבאה, או שלא הרגיש בפגימה קודם השחיטה, פסולה<sup style="color: gray;">291</sup>. ויש מן האחרונים שכתבו שכל שיש עוקץ בשפת הפגימה פסול, ואינו כשר אלא כשנמצא העוקץ בראש הסכין ושחט דרך הולכה, או כשנמצא לצד קת הסכין ושחט בדרך הבאה<sup style="color: gray;">292</sup>, וכתבו שלפי שאין אנו בקיאים היכן הוא המקום הקרוי ראש הסכין, יש להטריףה הכל, וכך נהגו<sup style="color: gray;">293</sup>, וכן יש שכתבו שמשום שרבו הפירושים ומחלוקות רבות בגדר "מסוכסכת", וגם איננו בקיאים, אין לנו היתר של מסוכסכת, אלא כל מקום שתרגיש היד בפגימה בין בהולכה בין בהבאה היא פסולה ויש להטריף, ומי שיקל בזה הרי הוא מאכיל טריפות לישראל<sup style="color: gray;">294</sup>.
<h4>מצאה מסוכסכת אחר השחיטה</h4>
השוחט שבדק את הסכין קודם שחיטה ומצאה יפה ולאחר שחיטה מצא בה פגימה מסוכסכת, אף אם אמר ברי לי ששחטתי בהולכה - שיש סוברים להלכה שבאופן זה שחיטתו כשרה<sup style="color: gray;">295</sup> - שחיטתו פסולה, שמאחר ולא ידע שהיא מסוכסכת אין דעתו לשחוט באופן המועיל ("מלתא-דלא-רמיא-עליה-דאניש לאו אדעתיה") ואנו חוששים שהשיב ידו ושחט בדרך הבאה<sup style="color: gray;">296</sup>. ואם יש ב' עדים שאומרים שראו ששחט רק בהולכה ולא בהבאה, כתבו אחרונים ששחיטתו כשרה<sup style="color: gray;">297</sup>, ואם יש רק עד אחד על כך, נסתפקו אחרונים<sup style="color: gray;">298</sup>.
<h4>סדק</h4>
כאשר יש סדק בחוד הסכין, בעומק קצת יותר מחוט השערה, כתבו אחרונים שאף על פי שהעוקצים כמעט צמודים זה לזה ואין נכנס חוט שערה בתוך הסדק, וגם אין הבשר והצפורן מסתבכים שם, מכל מקום יש לחוש שבדחיקתו על הסימנים יפתח הסדק קצת ויסתבך בסימן ואסורה אפילו בדיעבד<sup style="color: gray;">299</sup>.
<h4>מגעה כראש השיבולת</h4>
סכין שאין בה פגם אבל פיה אינו חלק, אלא הוא כזקן השיבולת - היינו ענפים דקים כעין מחטים ארוכים היוצאים מראש השיבולת, ואינם חלקים אלא יש בהם כעין שיניים<sup style="color: gray;">300</sup> - הואיל ואין בה פגם, שוחטים בה<sup style="color: gray;">301</sup>. ויש מן הראשונים והאחרונים שכתבו שאין נוהגים לשחוט בסכין כזו לפי שאין בקיאים בדבר<sup style="color: gray;">302</sup> לדעת מה בכלל פגימה<sup style="color: gray;">303</sup>.
<h4>שאין חידודה יפה</h4>
סכין רעה, שאין חידודה יפה, אך אין בה פגם, שוחטים בה, ואף על פי שהוליך והביא בה כל היום עד ששחטה, שחיטתו כשרה<sup style="color: gray;">304</sup>. וכתבו אחרונים שאין לשחוט בה לכתחילה<sup style="color: gray;">305</sup>. על שהיה בשחיטה שפוסלת, ע"ע שהיה.
<h4>עולה ויורד</h4>
סכין שהחוד שלה עולה ויורד - שנפגמה פגם גדול והוחלקו העוקצים במשחזת ופי הסכין נמוך שם<sup style="color: gray;">306</sup>, ונראה כנחש<sup style="color: gray;">307</sup> ששדרתו היא עקומה כשמגביה ראשו וזנבו וביניהם כמו גומא<sup style="color: gray;">308</sup> - כשרה לכתחילה<sup style="color: gray;">309</sup>. וכן יש בה כמה גבהים ומעליהם גבהים נוספים, כתבו אחרונים שכל שאין בו עוקץ שוחטים בו לכתחילה<sup style="color: gray;">310</sup>. וכתבו אחרונים שאפילו עולה ויורדת ב' וג' פעמים כשרה<sup style="color: gray;">311</sup>. ויש מן האחרונים שכתב שאינה כשרה אלא בירידה בפעם אחת, אבל ביותר מזה פסולה<sup style="color: gray;">312</sup>.
ויש מן האחרונים שכתבו שראוי ונכון לגדור שלא לשחוט בסכין שעולה ויורדת כי בעוונותינו נתמעטה ההרגשה<sup style="color: gray;">313</sup>.
<h4>גזירה שמא ישחט בפגום</h4>
סכין שצדה האחד חד ויפה, וצדה השני עם פגימות, כגון מגל יד, אף בצדה היפה אין שוחטים לכתחילה, שמא ישחט בצדה הפגום<sup style="color: gray;">314</sup>. וכתבו ראשונים ואחרונים, שהוא הדין בסכין ארוכה שיש בה פגם, אך נשאר בה שיעור שחיטה בלא פגימה, שאסור לשחוט בה אפילו במקום היפה, שמא ישחט במקום הפגם<sup style="color: gray;">315</sup>. וכן סכין שיש לו שתי פיות, כתבו ראשונים ואחרונים שאין לשחוט בה עד שיבדקנה משני צידיה<sup style="color: gray;">316</sup>, שמא יטעה ויבוא לשחוט אף בצדה שאינו בדוק<sup style="color: gray;">317</sup>.
עבר ושחט בצד היפה, שחיטתו כשרה<sup style="color: gray;">318</sup>, כשאומר ברי לי שלא שחטתי במקום הפגם<sup style="color: gray;">319</sup>, ואפילו לא אחז הפגימה בידו<sup style="color: gray;">320</sup>, או שלא כיסה במטלית<sup style="color: gray;">321</sup>. ויש מן האחרונים שכתבו שאין מועיל שיאמר "ברי לי" אלא רק כשאוחז הפגימה בידו, אבל לא אחז הפגימה בידו, פסולה אפילו בדיעבד<sup style="color: gray;">322</sup>.
שחיטה לכתחילה בצד היפה על ידי כיסוי הצד הפגום במטלית, כתבו ראשונים ואחרונים שאסורה<sup style="color: gray;">323</sup>, שהרי יכול להשחיזה<sup style="color: gray;">324</sup>. מהם שכתבו להתיר ביום טוב, שאי אפשר להשחיז, שיכול לשחוט על ידי קשירת מטלית על הפגימה<sup style="color: gray;">325</sup>, ומהם שאסרו אפילו ביום טוב<sup style="color: gray;">326</sup>. ויש מן הראשונים שמתירים לכתחילה לשחוט בצד היפה כאשר כיסה את הצד הפגום, ואף בחול<sup style="color: gray;">327</sup>. וכתבו אחרונים שבשעת הדחק אף ביום חול אפשר לסמוך על המתירים, לשחוט בצד היפה על ידי כיסוי של הצד הפגום<sup style="color: gray;">328</sup>. וכן סכין שיש בראשה עוקץ חד, אף אם יתחוב קיסם במקום העוקץ, אינו מועיל אלא ביום טוב, או בשעת הדחק<sup style="color: gray;">329</sup>.
המטלית שקושר על הצד הפגום, יש מן האחרונים שכתבו שאין צריך שיהיה עב באופן שיכסה את כל הצד הפגום, אלא אפילו הוא דק, ואפילו חוט, רק שיהיה ניכר אותו מקום לנגד עיניו<sup style="color: gray;">330</sup>.
הוחלק הצד הפגום שבסכין, כתבו אחרונים ששוחט באותו מקום לכתחילה, אף על פי שמתחילה היה פגום, ולא גוזרים שמא יטעו וישחטו אף כשלא הוחלק<sup style="color: gray;">331</sup>.
<h4>דבר בולט הדבוק על הסכין</h4>
סכין שדבר הבולט דבוק עליה, יש מן האחרונים שכתב שהיא פסולה אף שאין חסרון בגוף הסכין, שהרי אף באופן זה המקום ההוא אינו חותך את הסימנים אלא קורע אותם<sup style="color: gray;">332</sup>. וכן חלודה שעל גבי הסכין שמרגישים בה על ידי בדיקה, יש מן האחרונים שכתב שהיא פוסלת את הסכין אף שחוד הסכין לא נפגם<sup style="color: gray;">333</sup>.
<h2>סככות ופרעות</h2>
<b>הגדרת הערך -</b> סככות ופרעות. ענפי אילן ואבנים (או קוצים) היוצאים מהגדר, לענין טמאת-אהל*.
<h3><b>הדין וגדרו</b></h3>
<h4>מהותם ודינם</h4>
הסככות, דהיינו אילן שהוא מסך על הארץ<sup style="color: gray;">1</sup>, והפרעות, דהיינו אבנים – או קוצים וברקנים<sup style="color: gray;">2</sup> – היוצאים מן הגדר<sup style="color: gray;">3</sup>, שנינו במשנה שבאופנים מסויימים הרי הם מביאים את הטומאה – על אדם או כלים שנמצאים עם הטומאה תחתיהן<sup style="color: gray;">4</sup> - וחוצצים בפני הטומאה<sup style="color: gray;">5</sup> - להציל אדם או כלים שהן בין הטומאה וביניהם<sup style="color: gray;">6</sup> - וכמה דעות בדבר:
<h4>חוזקם</h4>
הסככות והפרעות שיש בהן רוחב טפח – שהוא שיעור הבאת טמאת-אהל*<sup style="color: gray;">7</sup> - יש ראשונים סוברים שאינן מביאות טומאה ואינן חוצצות בפני הטומאה, אלא אם כן יש בהן חוזק כדי לקבל עליהן תקרה<sup style="color: gray;">8</sup>. ולדעתם, נחלקו ר' מאיר וחכמים במשנה במהות התקרה: לדעת חכמים, כל שיש בו כדי לקבל מעזיבה בינונית - יש מפרשים: שאינה כבדה ואינה קלה<sup style="color: gray;">9</sup>, ויש מפרשים: שאינה כל כך רבה<sup style="color: gray;">10</sup> - הרי הוא מביא טומאה וחוצץ בפני הטומאה<sup style="color: gray;">11</sup>, מן התורה<sup style="color: gray;">12</sup>. ולדעת ר' מאיר, די בכך שיש בו כדי לקבל מעזיבה רכה<sup style="color: gray;">13</sup>, דהיינו טיט מועט, שמשאו קל<sup style="color: gray;">14</sup>. ומהם הסוברים בהיפך, שלדעת ר' מאיר אין הוא מביא טומאה וחוצץ בפני הטומאה, אלא אם כן יש בו כדי לקבל מעזיבה רבה<sup style="color: gray;">15</sup>, דהיינו עפר רב<sup style="color: gray;">16</sup>. ואם הוא חלש מכדי לקבל עליו תקרה, הרי הוא מביא טומאה מדרבנן, ואינו חוצץ בפני הטומאה<sup style="color: gray;">17</sup>. ולדבריהם הלכה כחכמים<sup style="color: gray;">18</sup>. וכן צידדו אחרונים להלכה<sup style="color: gray;">19</sup>. על הסוברים שאף לדעה זו, אין הדבר תלוי אלא בסמיכת האוהל שלא תהא רעועה, אבל אוהל שמצד מעמידיו הוא נסמך יפה ואינו עומד ליפול, אף על פי שמצד חולשתו אינו יכול לקבל מעזיבה, מביא את הטומאה מן התורה, ע"ע טמאת אהל<sup style="color: gray;">20</sup>. על מחלוקת האחרונים לדעה זו, אם אף אהל שנעשה כדי לדור תחתיו צריך שיהיה בו חוזק כדי לקבל תקרה, ע"ע הנ"ל<sup style="color: gray;">21</sup>. ויש ראשונים חולקים על כל זה, וסוברים שאין צריך שיהיה בסככות ובפרעות חוזק כדי לקבל עליהם תקרה<sup style="color: gray;">22</sup>. ויש אחרונים שצידדו כן להלכה<sup style="color: gray;">23</sup>.
<h4>צירופם</h4>
הסככות והפרעות שאין בהן רוחב טפח, שאינן מביאות טומאה מן התורה<sup style="color: gray;">24</sup>, והן רחוקות זו מזו, יש ראשונים סוברים שפעמים הן מביאות את הטומאה מדרבנן, על ידי צירוף כמה מהן לרוחב טפח<sup style="color: gray;">25</sup> - וכן לדעתם, אם יש בהן טפח, ואויר פחות משלשה טפחים מפסיק ביניהן, שמן התורה אין טומאה עוברת ביניהן, שאין אומרים לבוד* בטומאה, לסוברים כן<sup style="color: gray;">26</sup>, פעמים הטומאה עוברת ביניהן מדרבנן<sup style="color: gray;">27</sup> – ולדעתם, נחלקו ר' מאיר וחכמים במשנה במהות המרחק שביניהן: לדעת ר' מאיר, כל שיש בו כדי לקבל מעזיבה רכה - דהיינו סיד או טיט רך<sup style="color: gray;">28</sup> - ולא תפול בריוח שביניהן<sup style="color: gray;">29</sup>, הרי הוא מביא טומאה<sup style="color: gray;">30</sup>, מדרבנן<sup style="color: gray;">31</sup>, כיון שהענפים יוצאים מאילן אחד, והאבנים יוצאים מכותל אחד<sup style="color: gray;">32</sup>, וכן הוא חוצץ בפני הטומאה<sup style="color: gray;">33</sup>. ולדעת חכמים, די בכך שיש בו כדי לקבל מעזיבה בינונית<sup style="color: gray;">34</sup>, שאינה לא עבה ולא רכה<sup style="color: gray;">35</sup>. ויש אחרונים שצידדו כן להלכה<sup style="color: gray;">36</sup>. ויש ראשונים, שצידדו אחרונים בדעתם, שאין צריך שיעור כדי לקבל מעזיבה, אלא בפרעות, אבל סככות מצטרפות אפילו אם המרחק ביניהם גדול מכדי לקבל מעזיבה<sup style="color: gray;">37</sup>. ויש ראשונים שנראה מדבריהם שחולקים, וסוברים שכל שאין בסככות ובפרעות רוחב טפח, אף שיש בהן כדי לקבל מעזיבה, אינן מביאות את הטומאה אפילו מדרבנן<sup style="color: gray;">38</sup>. וכן צידדו אחרונים להלכה<sup style="color: gray;">39</sup>.
<h4>בתקרת בית</h4>
הבית שנסדק וטומאה בחוץ, ששנינו שהכלים שבפנים טהורים, ואפילו הסדק כל שהוא ממש<sup style="color: gray;">40</sup>, ואין הטומאה עוברת מדין סככות ופרעות – לסוברים שסככות ופרעות שיש בהם כדי לקבל מעזיבה, מעבירים טומאה מדרבנן אף כשיש ריוח ביניהם<sup style="color: gray;">41</sup> – כתבו ראשונים שזה משום שלא גזרו חכמים אלא בסככות ופרעות<sup style="color: gray;">42</sup>. ויש שכתבו בדעת ראשונים, שכל שלא נסדקו גם שני הכתלים עד הארץ, והסדק הוא בענין שיש בו כדי לקבל מעזיבה, הכלים טמאים, שכיון ששני חלקי הגג מחוברים על ידי הכותל, הרי הם נחשבים כאוהל אחד, שמועילה בו קבלת מעזיבה<sup style="color: gray;">43</sup>. וכן בית שנסדק וטומאה בפנים, שכל שיש בסדק כחוט המשקולת אין הטומאה עובר לכלים שבחוץ – לסוברים כן<sup style="color: gray;">44</sup> – יש ראשונים שכתבו שהיינו כשאין בו כדי לקבל מעזיבה<sup style="color: gray;">45</sup>. וכן בית שיש בו ארובה הפתוחה לאויר השמים – שאם יש טומאה בבית תחת ארובה טהור, ואם יש טומאה תחת ארובה הבית טהור<sup style="color: gray;">46</sup> – ונתן קדירה בארץ תחת הארובה באופן שאם תעלה הקדירה לא יגעו שפתותיה בארובה, והיא גבוהה מן הארץ טפח, ששנינו שאם טומאה תחתיה או בבית, תחתיה והבית טמא<sup style="color: gray;">47</sup>, כתבו ראשונים שהיינו אף אם כשתעלה יהיה אויר בינה ובין התקרה, כל שיש בה כדי לקבל מעזיבה<sup style="color: gray;">48</sup>.
<h4>המרחק בין הסככות והפרעות</h4>
הסככות והפרעות שיש אויר ביניהם, ומצטרפים להביא טמאת-אהל* - לסוברים כן<sup style="color: gray;">49</sup> – כתבו ראשונים שהיינו דוקא אם אין ביניהם פותח טפח, אבל אם היה ביניהם פותח טפח, אינם מצטרפים<sup style="color: gray;">50</sup>. ויש הסוברים שהם מצטרפים אף אם יש ביניהם טפח<sup style="color: gray;">51</sup>, ומהם הסוברים שהיינו כל שאין ביניהם שלשה טפחים, שהרי זה כלבוד*<sup style="color: gray;">52</sup>.
<h4>כשאינן שוות בגובהן</h4>
ענפי האילן שאינם שוים בגובהם, שנינו בתוספתא שרואים את התחתונים כאילו הם עולים למעלה ואת העליונים כאילו הם יורדים למטה<sup style="color: gray;">53</sup>, והיינו כאילו הם שוים זה בצד זה<sup style="color: gray;">54</sup>, ואפילו אם אינם יכולים לקבל מעזיבה<sup style="color: gray;">55</sup>. וכתבו ראשונים, שאף אם הם גבוהים זה מזה שלשה טפחים, שאין בהם תורת לבוד*, ואינם מצטרפים לענין סוכה*<sup style="color: gray;">56</sup>, מכל מקום הם מצטרפים מדרבנן להבאת טומאה, כיון שהם יוצאים מאילן אחד<sup style="color: gray;">57</sup>. ומן האחרונים יש שצידדו, שהיינו דוקא אם אינם גבוהים זה מזה שלשה טפחים, שיש בהם תורת לבוד*<sup style="color: gray;">58</sup>. ויש אחרונים שצידדו שהיינו דוקא אם יש בעליונים לחוד טפח בצירוף הענפים והאויר, וכן בתחתונים<sup style="color: gray;">59</sup>. ונחלקו ראשונים: יש סוברים שהיינו אפילו אם אין העליונים כבין התחתונים, אלא יש ביניהם אויר מעט<sup style="color: gray;">60</sup>. ויש סוברים שהיינו דוקא אם כשנראה אותם שוים זה בצד זה אין אויר ביניהם<sup style="color: gray;">61</sup>, משום שאינם יכולים לקבל מעזיבה<sup style="color: gray;">62</sup>. ומן האחרונים יש מי שצידדו בדעת ראשונים שאינם פוסקים כן להלכה<sup style="color: gray;">63</sup>.
<h4>צירוף העלים</h4>
הענפים שיש אויר ביניהם, שמצטרפים להביא טמאת-אהל* אם יכולים לקבל מעזיבה - לסוברים כן<sup style="color: gray;">64</sup> – יש אחרונים שנראה מדבריהם שאף העלים שבהם מצטרפים לכך<sup style="color: gray;">65</sup>. וחלקו עליהם, שאין מצטרפים אלא הענפים והשריגים שעומדים בין בימות החמה ובין בימות הגשמים<sup style="color: gray;">66</sup>.
<h4>טומאתם</h4>
טומאת הסככות והפרעות, החשיבוה בתלמוד כטומאת ספק, ולפיכך אמרו שאף על פי שאין צריך לציין את הקברים הידועים<sup style="color: gray;">67</sup>, צריך לציין את הקברים שתחת הסככות והפרעות<sup style="color: gray;">68</sup>. וכן אותה שאמרו שאין הכותים* נאמנים על הסככות והפרעות<sup style="color: gray;">69</sup>, ביארו ראשונים שזה משום שהיא טומאת ספק<sup style="color: gray;">70</sup>. וכן אותה שאמרו בנזיר*, שאינו מגלח על טומאת הסככות והפרעות<sup style="color: gray;">71</sup>, יש שכתבו שזה משום שהיא טומאת ספק<sup style="color: gray;">72</sup>. ונחלקו ראשונים במהות הספק: יש סוברים שהיינו באופן שאין ידוע שיש שם קבר, אלא הם סמוכים לדרך בית הקברות, ויש לחוש שמא קברו שם מת<sup style="color: gray;">73</sup>. ויש סוברים שהיינו באופן שידוע שיש שם קבר, אלא שאין ידוע תחת איזה ענף ותחת איזו אבן<sup style="color: gray;">74</sup>, או שהדבר ספק אם הם יכולים לקבל מעזיבה<sup style="color: gray;">75</sup>. ויש סוברים שעצם טומאת אהל בסככות ופרעות, לדעתם שהיא מדרבנן<sup style="color: gray;">76</sup>, מוגדרת כטומאת ספק<sup style="color: gray;">77</sup>. ואף על פי שספק-טומאה* ברשות-הרבים* טהור<sup style="color: gray;">78</sup>, בסככות ופרעות גזרו חכמים<sup style="color: gray;">79</sup>, משום שטומאתם שכיחה<sup style="color: gray;">80</sup>, או משום שהוחזקה שם טומאה<sup style="color: gray;">81</sup>, או משום שהספק הוא בעצם מקום הטומאה<sup style="color: gray;">82</sup>. וזה שדרש ר' יהודה בתורת כהנים, מן הכתוב לענין חיוב חטאת* בטמאת-מקדש-וקדשיו*: בכל דבר טמא<sup style="color: gray;">83</sup>, לרבות סככות ופרעות<sup style="color: gray;">84</sup>, כתבו ראשונים שהיינו כשיש טומאה ידועה תחתיהן<sup style="color: gray;">85</sup>. על הסוברים שאין חיוב חטאת בסככות ופרעות, ע"ע טמאת מקדש וקדשיו<sup style="color: gray;">86</sup>.
<h3><b>בדינים שונים</b></h3>
<h4>נאמנות הכותים עליהם</h4>
הכותים* – שאינם נאמנים על דבר שחשודים עליו<sup style="color: gray;">87</sup> – שנינו במשנה שאינם נאמנים על הסככות והפרעות<sup style="color: gray;">88</sup>, לומר שאין קבר תחתיהן<sup style="color: gray;">89</sup>, שאינם חוששים לספק<sup style="color: gray;">90</sup>, או שאינם מודים שהסככות והפרעות חשובות אהל<sup style="color: gray;">91</sup>. ואותה ששנינו בברייתא שנאמן הכותי לומר שאין קבר תחתיהן<sup style="color: gray;">92</sup>, העמידו בתלמוד במהלך על פני כולה<sup style="color: gray;">93</sup>, והוא כהן ואוכל תרומה<sup style="color: gray;">94</sup>, והיינו שהלך תחת כל ענפי האילן, שבודאי הלך תחת הענף שהיתה שם הטומאה<sup style="color: gray;">95</sup>, או שעבר בכל השדה, שאפילו אם אינו חושש לאהל הסככות, הרי הוא נטמא בגופו של הקבר עצמו אם היה שם<sup style="color: gray;">96</sup>, ונמצא שודאי הוא לו שניטלה הטומאה משם<sup style="color: gray;">97</sup>.
<h4>בנזיר</h4>
נזיר*, שנינו במשנה שאינו מגלח על הסככות והפרעות<sup style="color: gray;">98</sup>, וביארו בתלמוד שזה משום שאינם מביאים טומאה מן התורה<sup style="color: gray;">99</sup>. ונחלקו ראשונים ואחרונים בדעתם: יש סוברים שהיינו משום שהיא טומאת ספק<sup style="color: gray;">100</sup>, ונאמר לענין טומאת נזיר: וכי ימות מת עליו<sup style="color: gray;">101</sup>, ודרשו שהיינו דוקא בטומאה מחוורת עליו<sup style="color: gray;">102</sup>, ולהוציא את הספק<sup style="color: gray;">103</sup>, או שהיא ברשות-הרבים*, וספק-טומאה* בה טהור מן התורה<sup style="color: gray;">104</sup>, או שאינו יכול להביא את הקרבנות שעם התגלחת<sup style="color: gray;">105</sup>, שלא יהיו חולין-בעזרה*<sup style="color: gray;">106</sup>. ויש סוברים שהיינו באין בהן רוחב טפח, ויש אויר ביניהן, באופן שהן מצטרפות לרוחב טפח, לסוברים כן<sup style="color: gray;">107</sup>, משום שעצם טומאת הסככות והפרעות מדרבנן<sup style="color: gray;">108</sup>. ויש סוברים שהיא הלכה-למשה-מסיני*<sup style="color: gray;">109</sup>. ויש סוברים שהיינו באופן שאינם מקבלים מעזיבה<sup style="color: gray;">110</sup>. ויש סוברים שהיינו משום שאין טומאתם מפורשת בתורה<sup style="color: gray;">111</sup>. ויש סוברים שהיינו משום שאינם עשויים לשם אהל, אלא להגן<sup style="color: gray;">112</sup>.
<h4>בטמאת מקדש וקדשיו</h4>
טמאת-מת*, שחייבים עליה בטמאת-מקדש-וקדשיו*<sup style="color: gray;">113</sup>, דרש ר' יהודה בתורת כהנים, מן הכתוב: בכל דבר טמא<sup style="color: gray;">114</sup>: לרבות הסככות והפרעות<sup style="color: gray;">115</sup>. וכתבו ראשונים, שהיינו באופן שהם מביאים טומאה מן התורה<sup style="color: gray;">116</sup>. ומן האחרונים יש מי שנראה מדבריו, שהיינו באופן שהם מביאים טומאה מדרבנן<sup style="color: gray;">117</sup>. ויש ראשונים ואחרונים סוברים, שר' עקיבא חולק, וסובר שאין חייבים עליהם משום טומאת מקדש וקדשיו<sup style="color: gray;">118</sup>, כיון שאין הנזיר מגלח עליהן<sup style="color: gray;">119</sup>, וכל שאין הנזיר מגלח עליהן, אין חייבים עליו משום ביאת מקדש<sup style="color: gray;">120</sup>.
<h4>בטמאת כהנים</h4>
הכהנים, שאסורים להטמא למת<sup style="color: gray;">121</sup>, כתבו ראשונים שאסורים אף להכנס תחת ענפי אילן שיש תחתיו מת<sup style="color: gray;">122</sup>, וכתבו אחרונים, שאף על פי שהנזיר אינו מגלח על סככות ופרעות<sup style="color: gray;">123</sup>, וכלל הוא שכל טומאה מן המת שאין הנזיר מגלח עליה, אין הכהן לוקה עליה – לסוברים כן<sup style="color: gray;">124</sup> - אף שאינו לוקה עליה, מכל מקום הוא אסור בה<sup style="color: gray;">125</sup>, או שאין סככות ופרעות בכלל זה, שזה שאין הנזיר מגלח על סככות ופרעות אינו משום שהוא מין טומאה אחר, אלא משום שאינן חשובות אהל<sup style="color: gray;">126</sup>. על הסוברים שהכהן לוקה אף על טומאה מן המת שאין הנזיר מגלח עליה, ע"ע טמאת כהנים<sup style="color: gray;">127</sup>. מתי גוים, יש אחרונים שצידדו שאין איסור לכהנים להכנס תחת ענפי אילן שהם תחתיהם, כיון שלדעתם אינם חשובים אהל אלא מדרבנן<sup style="color: gray;">128</sup>, וכיון שספק הוא אם מתי גוים מטמאים באהל<sup style="color: gray;">129</sup>, נמצא שהוא ספק דרבנן<sup style="color: gray;">130</sup>.
<h4>קציצתם מחשש הבאת טומאה</h4>
ענפי אילן הנוטים לרשות-הרבים*, לדעת ר' שמעון יש לקוצצם מפני הטומאה<sup style="color: gray;">131</sup>, דהיינו מפני אהל הטומאה<sup style="color: gray;">132</sup>, שמא יפול כזית מת אצל האילן, ויאהילו הענפים עליו ועל עוברי הדרכים, ויביאו עליהם את הטומאה<sup style="color: gray;">133</sup>. ולדעת חכמים אין לחוש לכך<sup style="color: gray;">134</sup>, כיון שטומאת הסככות אינה אלא מדרבנן<sup style="color: gray;">135</sup>. וכן פסקו ראשונים להלכה<sup style="color: gray;">136</sup>. ומכל מקום, הסככות שעל הקברות, שאין בהם כדי לקבל מעזיבה, שאינם מביאים את הטומאה, לסוברים כן<sup style="color: gray;">137</sup>, יש מן האחרונים שכתבו שמכל מקום יש לקוצצם, מחשש שמא לאחר זמן יתעבו ויתחזקו ויהיה בהם כדי לקבל מעזיבה<sup style="color: gray;">138</sup>.
<h2>סכנה</h2>
<b>הגדרת הערך</b> - האיסור להכניס עצמו לסכנה
<h3><b>האיסור וגדרו</b></h3>
<h4>האיסור ומקורו</h4>
אסור לאדם להכניס עצמו לסכנה<sup style="color: gray;">1</sup>. במקורו של האיסור להכניס עצמו לסכנה, יש סוברים שהוא מן התורה, שכל מכשול שיש בו סכנת נפשות מצות עשה להסירו ולהשמר ממנו ולהזהר בדבר יפה יפה, שנאמר השמר לך ושמור נפשך<sup style="color: gray;">2</sup>, ואם לא הסיר והניח המכשולות המביאים לידי סכנה ביטל עשה ועבר משום לא תשים דמים בביתך<sup style="color: gray;">3</sup>. ויש שכתבו שעובר משום ונשמרתם מאד לנפשותיכם<sup style="color: gray;">4</sup>. ואם הכניס עצמו לסכנה ומת, הוא גרם לעצמו את מיתתו, שנאמר ואך את דמכם לנפשותיכם אדרוש<sup style="color: gray;">5</sup>. לדעה זו שהאיסור מן התורה, יש שכתבו שאף יש בו משום לא תעשה, שכיון שנאמר השמר לך<sup style="color: gray;">6</sup>, וכל השמר אינו אלא לא תעשה<sup style="color: gray;">7</sup>. ויש סוברים שאין בו אלא איסור עשה<sup style="color: gray;">8</sup>. ויש חולקים וסוברים שהאיסור להכניס עצמו לסכנה אינו אלא מדברי חכמים<sup style="color: gray;">9</sup>. ויש סוברים שהאיסור להכניס עצמו לסכנה גמורה הוא מן התורה, אבל במקום שאין סכנה גמורה אסור להכניס עצמו מדברי חכמים<sup style="color: gray;">10</sup>.
<h4>איסורי חכמים כדי להשמר מסכנה</h4>
הרבה דברים אסרו חכמים כדי להשמר מן הנזקים ומן המקרים הרעים<sup style="color: gray;">11</sup>, וכגון אמרו לא יניח פיו על הסילון המקלח וישתה<sup style="color: gray;">12</sup>, ולא ישתה בלילה מהבארות ומהאגמים, שמא לא יבחין ויבלע עלוקה<sup style="color: gray;">13</sup>. וכן משקים שנתגלו אסור חכמים משום סכנה<sup style="color: gray;">14</sup>. וכן אמרו שלא לאכול בשר ודג יחדיו משום סכנה<sup style="color: gray;">15</sup>, ואמרו להזהר מזיעת האדם שמסוכנת היא<sup style="color: gray;">16</sup>, ואמרו שלא יתן מעות בפיו שמא יש עליהן רוק של מוכי שחין<sup style="color: gray;">17</sup>, ולא ילך תחת קיר נטוי<sup style="color: gray;">18</sup>, ולא יחידי בלילה<sup style="color: gray;">19</sup>. וכן עוד דברים רבים<sup style="color: gray;">20</sup>.
<h4>העובר על איסורי חכמים</h4>
העובר על האיסורים שאסור חכמים משום הסכנה, ואומר הריני מסכן בעצמי, או איני מקפיד בכך, חייב מכת מרדות דרבנן<sup style="color: gray;">21</sup>, והנזהר בהם תבוא עליו ברכת טוב<sup style="color: gray;">22</sup>.
<h4>טעם שאין לוקה מן התורה</h4>
העובר על איסורי חכמים שגזרו משום הסכנה, לוקה מכת מרדות: בטעם הדבר, לדעת הסוברים שהאיסור להכניס עצמו לסכנה אינו אלא מדברי חכמים<sup style="color: gray;">23</sup>, אף על פי שהאיסור נלמד מהכתובים, שנאמר השמר לך ושמור נפשך<sup style="color: gray;">24</sup>, כתבו אחרונים שאסמכתא* בעלמא היא<sup style="color: gray;">25</sup>, כיון שפשוטו של הכתוב אינו עוסק בסכנת הגוף<sup style="color: gray;">26</sup>, ולכך לוקה עליהם מכת מרדות<sup style="color: gray;">27</sup>. ולדעת הסוברים שהאיסור להכניס עצמו לסכנה הוא מן התורה<sup style="color: gray;">28</sup>, אלא שאין לוקים עליהם כשם שאין לוקים על חצי-שיעור*<sup style="color: gray;">29</sup>, ולכך לוקה עליהם רק מכת מרדות<sup style="color: gray;">30</sup>. ולדעת הסוברים שהאיסור להכניס עצמו לסכנה גמורה הוא מן התורה ולסכנה שאינה גמורה מדברי חכמים<sup style="color: gray;">31</sup>, הנכנס לסכנה גמורה לוקה מן התורה, והעובר על הדברים שאסרו חכמים שאינם סכנה גמורה אלא חשש סכנה, אינו לוקה אלא מכת מרדות<sup style="color: gray;">32</sup>.
<h4>עתיד ליתן את הדין</h4>
עתיד אדם ליתן את הדין על מה שגרם מיתה לעצמו, כגון שנכנס למקום סכנה או שמתקוטט עם אדם אלים ורוצח ומחרפו ומגדפו<sup style="color: gray;">33</sup>, שנאמר ואך את דמכם לנפשותיכם אדרוש<sup style="color: gray;">34</sup>.
<h4>ספק סכנה</h4>
אסור לאדם להכניס עצמו אף לספק סכנה<sup style="color: gray;">35</sup>.
<h3><b>אופנים שמותר להכנס לסכנה</b></h3>
<h4>לסמוך על שומר פתאים ה'</h4>
יש סכנות שמותר להכנס לתוכן, ולסמוך על מה שנאמר שומר פתאים ה'<sup style="color: gray;">36</sup>: וכגון מה שאמרו שלדעת חכמים קטנה מעוברת ומינקה אינם צריכות לשמש במוך אלא כדרכן, ושומר פתאים ה'<sup style="color: gray;">37</sup> , וכן מה שאמרו שמותר למול ביום מעונן וביום של רוח דרומית, כיון שנהגו למול בו, ואף שיש בו סכנה, שומר פתאים ה'<sup style="color: gray;">38</sup>, וכן התירו להקיז דם בערב שבת אף שיש בו סכנה, כיון ששומר פתאים ה'<sup style="color: gray;">39</sup>, וכן מותר לשמש מיטתו בלי לחשוש שהוא יום תשעים להריון, כיון ששומר פתאים ה'<sup style="color: gray;">40</sup>, וכן מותר לאכול ענבים ותאים בלילה ואין צריך לחשוש למזיקים, כיון ששומר פתאים ה'<sup style="color: gray;">41</sup>. בגדר החילוק בין סכנה שמותר להכנס לתוכה לסכנה שאסורה, כתבו אחרונים שבסכנה רחוקה מותר להכנס, ואם נמצא שניזוקו מחמת הסכנה אין זה מחמת שלא נזהרו אלא עונש הוא מן השמים<sup style="color: gray;">42</sup>. ויש שכתבו שכיון שרבים עשו כך ולא ניזוקו, במקום שההיזק לא שכיח אין איסור להכנס לסכנה<sup style="color: gray;">43</sup>. ויש שכתבו באופן אחר, שדבר שהוא דרך העולם בכך, כגון תשמיש, אין איסור לעשותו אף במקום שיש מעט סכנה בדבר<sup style="color: gray;">44</sup>, אמנם במקום שיש סכנה מרובה גם דברים שהם דרך העולם אסורים<sup style="color: gray;">45</sup>.
<h4>כדי לקיים מצוה</h4>
להכניס עצמו לספק סכנה כדי לקיים מצווה, כתבו אחרונים שמותר<sup style="color: gray;">46</sup>, אבל לא לסכנה גמורה שההיזק בה מצוי<sup style="color: gray;">47</sup>.
<h4>לצורך פרנסה</h4>
מותר לאדם להכנס לסכנה לצורך פרנסה, שנאמר ואליו הוא נושא את נפשו<sup style="color: gray;">48</sup>, מכאן למדו שמותר להכנס למקום סכנה כדי להתפרנס<sup style="color: gray;">49</sup>. וכגון מי שרוצה לצוד ציד ונכנס למקום חיות, שרשאי לעשות כן לפרנסתו, אף על פי שאסור לו לעשות כן אם אין כוונתו לפרנסה<sup style="color: gray;">50</sup>. ויש שכתבו שאסור לאדם להכנס לספק סכנה לצורך פרנסתו, ולא התירו אלא בספק רחוק ביותר, שדרכם של בני אדם להכנס לספק כזה, אבל בסכנה גמורה איסור גדול הוא<sup style="color: gray;">51</sup>.
<h4>להכנס לסכנה כדי להנצל מיסורים</h4>
הרוצה להכנס לסכנה כדי להרפא מיסורים שאין בהם סכנה, יש שכתבו שאסור להכנס לסכנה זו<sup style="color: gray;">52</sup>. ויש שכתבו שאין למחות ביד אלו שנכנסים לסכנה כדי להנצל מיסורים<sup style="color: gray;">53</sup>. ויש שכתבו שמותר להכנס לסכנה במקום שיש יסורים, כיון שאפילו מותר לאבד עצמם לדעת – לסוברים כן<sup style="color: gray;">54</sup> – כדי להנצל מיסורים<sup style="color: gray;">55</sup>.
<h4>סכנה על מנת להנצל מסכנה גדולה</h4>
להכנס לסכנה כדי להנצל מסכנה גדולה, וכגון חיסון שיש בו חשש סכנה קל, שנותנים הרופאים כדי להנצל ממחלה מסוכנת ביותר, כתבו אחרונים שמותר<sup style="color: gray;">56</sup>.
<h4>במלחמה</h4>
מותר לצאת למלחמה אף על פי שיש בזה סכנה, ובטעם הדבר, יש שפירשו שהוא משום שכך היא דרך העולם<sup style="color: gray;">57</sup>, ויש שפירשו שהמלחמה היא ממשפטי המלוכה, ואין גדריה כשאר המצוות, ולכן אף שבשאר מצוות אסור להכנס לסכנה, במלחמה מותר<sup style="color: gray;">58</sup>.
<h4>מחיית עמלק</h4>
להכנס לסכנה כדי למחות את עמלק, משמע מדברי ראשונים שאסור<sup style="color: gray;">59</sup>, שכתבו שמי שיכול להרוג עמלק – או שבעה עממין – מבלי שיסתכן בדבר ולא הרגם, ביטל מצות עשה<sup style="color: gray;">60</sup>. ויש מהאחרונים שפירשו שהיינו דוקא כשפוגש בו שלא בשעת מלחמה, אבל בשעת המלחמה צריך לסכן עצמו, כשאר חובות המלחמה<sup style="color: gray;">61</sup>.
<h4>מנהג העולם</h4>
דבר שמנהג העולם לעשותו ולצורך ישובו של עולם נעשה, מותר לעשותו אף כשיש בו סכנה, וכגון ללכת במדבר ובים, אף שההולך בהם מברך הגומל, כיון שיש בהם סכנה<sup style="color: gray;">62</sup>, מכל מקום אין איסור לילך בהם<sup style="color: gray;">63</sup>, וכן מצינו שמותר לצאת למלחמה – ואפילו מלחמת הרשות - אף על פי שיש שם סכנה גמורה, כיון שדבר זה נצרך לישוב העולם<sup style="color: gray;">64</sup>, וכן מטעם זה מותר לאשה להזקק לבעלה אף על פי שבלידה יש סכנה<sup style="color: gray;">65</sup>.
<h4>ספק סכנה להצלת השני</h4>
במקום פיקוח נפש, אמרו בירושלמי שצריך להכניס עצמו לספק סכנה כדי להציל את השני<sup style="color: gray;">66</sup>; ויש שכתבו שחיוב גמור הוא<sup style="color: gray;">67</sup>, ואפילו במקום של ספק הצלה חיוב גמור הוא<sup style="color: gray;">68</sup>; אבל יש מהאחרונים שכתב שאין זה חיוב אלא מידת חסידות להכניס עצמו לסכנה כדי להציל את חבירו<sup style="color: gray;">69</sup>; ויש מהאחרונים שכתבו שרשות היא להכניס עצמו לסכנה כדי להציל את חבירו<sup style="color: gray;">70</sup>. ותמהו אחרונים על כל אלו, שהרי החיוב להציל את חבירו הוא מחמת שנאמר לא תעמוד על דם רעך<sup style="color: gray;">71</sup>, ופיקוח נפש דוחה את כל התורה כולה<sup style="color: gray;">72</sup>, ואם כן ראוי שידחה גם את האיסור של לא תעמוד על דם רעך<sup style="color: gray;">73</sup>; ויש חולקים וסוברים שאסור לאדם להכניס עצמו לסכנה כדי להציל את חבירו<sup style="color: gray;">74</sup>, ואפילו במקום שימות חבירו מיתה ודאית אם לא יצילנו, אסור להכנס לסכנה כדי להצילו<sup style="color: gray;">75</sup>; ויש שכתבו שלשיטה זו אף לספק סכנה אינו מחויב – ואף יש שכתבו שאסור לו<sup style="color: gray;">76</sup> - להכניס עצמו כדי להציל את חבירו ממיתה ודאית<sup style="color: gray;">77</sup>, ואפילו כל כלל ישראל בסכנה אסור להכניס עצמו לסכנה כדי להצילם<sup style="color: gray;">78</sup>.
<h4>בהצלת ודאית</h4>
באופן שודאי יציל את חבירו, ואפילו אם הוא עצמו ימות חבירו ינצל, יש מהאחרונים שכתבו שצריך להכניס עצמו לסכנה כדי להציל את חבירו<sup style="color: gray;">79</sup>. ויש מהאחרונים שחילקו בין סכנה שאדם הכניס את עצמו, שאין חבירו מחויב להכניס עצמו לסכנה לבין מקום שנכנס לסכנה שלא מחמת מעשיו, שבזה חבירו מחויב להכנס לספק סכנה כדי להצילו<sup style="color: gray;">80</sup>. ויש סוברים שהדבר תלוי במחלוקת תנאים, שיש מהתנאים שסוברים שמותר להכניס עצמו לספק סכנה כדי להציל את חבירו ויש סוברים שלא יכנס לספק סכנה כדי להציל את חבירו<sup style="color: gray;">81</sup>, ולדבריהם הלכה כהסוברים שלא יכנס לספק סכנה כדי להציל את חבירו<sup style="color: gray;">82</sup>, ופירשו שהירושלמי שסובר שיכנס לספק סכנה כדי להציל את חבירו<sup style="color: gray;">83</sup>, פסק כדעת התנאים שסוברים כן, ואין הלכה כן<sup style="color: gray;">84</sup>. ויש סוברים שיש חילוק בדבר, שאם שניהם תלמידי חכמים או עמי ארצות – וכל שכן אם המציל תלמיד חכם שרואה עם הארץ בסכנה - אסור להכנס לסכנה כדי להציל את חבירו, אבל אם המציל עם הארץ והניצול תלמיד חכם, מותר לו להכניס עצמו לסכנה כדי להצילו, אבל אין זה חיוב אלא ממידת חסידות<sup style="color: gray;">85</sup>.
<h4>רופא שנכנס לסכנה כדי להציל חולה</h4>
רופא הרוצה לכנס לסכנה כדי להציל חולה, יש מהאחרונים שכתבו שרשאי – אף לדעת הסוברים שסתם אדם אינו רשאי להכנס לסכנה כדי להציל את חבירו<sup style="color: gray;">86</sup> - כיון שנאמר בתורה ורפא ירפא<sup style="color: gray;">87</sup>, ולמדו שניתנה רשות לרופא לרפא<sup style="color: gray;">88</sup>, ואין לחלק בין מקום שהחולי מדבק ומסוכן למקום שאינו מסוכן<sup style="color: gray;">89</sup>, ועוד טעם יש להתירו – יותר משאר בני אדם – כיון שכך היא דרכו של עולם שרופא מרפא את החולים, וכיון שכן היא הדרך אין זה נחשב שמכניס עצמו לסכנה<sup style="color: gray;">90</sup>. ועוד טעם יש להתיר, כיון שמרפא אנשים לפרנסתו, ומותר לאדם להכנס לסכנה לצורך פרנסתו<sup style="color: gray;">91</sup>.
<h4>סכנה גדולה</h4>
במקום סכנה גדולה, שנוטה בודאי שימות אם יציל את חבירו<sup style="color: gray;">92</sup>, יש שכתבו שאף לדעת הסוברים שבכל ספק סכנה חייב להכנס כדי להציל את חבירו<sup style="color: gray;">93</sup>, בסכנה גדולה כזו אינו חייב<sup style="color: gray;">94</sup>.
<h4>ספק סכנה כדי להציל חבירו מאיסור עריות</h4>
לדעת הסוברים שצריך אדם להכניס עצמו לספק סכנה כדי להציל את חבירו<sup style="color: gray;">95</sup>, יש שכתבו שהוא הדין להכניס עצמו לספק סכנה כדי להצילו שלא יבוא על הערוה<sup style="color: gray;">96</sup>.
<h4>סכנה של חיי שעה</h4>
מותר להכנס לסכנת חיי שעה כדי להנצל, וכגון חולה מסוכן שאם לא ילך לרופא ימות ודאי, מותר לו לילך להתרפא אצל רופא גוי, ואף שכל רופא גוי חשוד על הרציחה, מכל מקום כיון שבלא הרפואה ודאי ימות, אין כאן סכנה אלא של חיי שעה<sup style="color: gray;">97</sup>, ולחיי שעה אין חוששים שנאמר אם אמרנו נבוא העיר והרעב שם ומתנו שם<sup style="color: gray;">98</sup>, ואף שיכולים למות ולהפסיד חיי שעה, אין חוששים לזה<sup style="color: gray;">99</sup>. וכיוצא בזה פסקו אחרונים בחולה שאין לו רפואה, ואמר הרופא שיש תרופה – או ניתוח<sup style="color: gray;">100</sup> - שאם תועיל יתרפא ואם לא ימות מיד, שמותר לקחתה כיון שמותר להכנס לסכנה כשאין כאן אלא חיי שעה<sup style="color: gray;">101</sup>.
בגדר חיי שעה, נראה מדברי אחרונים שאין הבדל בין חיי שעה של יום או יומיים לחיי שעה של כמה חודשים<sup style="color: gray;">102</sup>, ויש שכתבו שעד י"ב חודש חשוב כחיי שעה<sup style="color: gray;">103</sup>, והיינו באופן שעתיד למות מחולי זה דוקא בתוך י"ב חודש<sup style="color: gray;">104</sup>. אבל יש שכתבו שאפילו אם עומד למות מחמת סיבה אחרת תוך י"ב חודש – וכגון שהמלך עומד להורגו – חייו חשובים כחיי שעה<sup style="color: gray;">105</sup>.
<h4>החיוב להכנס לסכנת חיי שעה</h4>
הכניסה לסכנה של חיי שעה כדי להנצל, כתבו אחרונים שאינה חובה אלא רשות, ואם אין החולה רוצה לסכן עצמו רשאי<sup style="color: gray;">106</sup>, אמנם אם מסתבר ביותר שינצל, חייב לסכן חיי שעה לצורך זה<sup style="color: gray;">107</sup>.
<h2>סליחות</h2>
<b>הגדרת הערך</b> - תפילות ידועות הנאמרות בעיקר בימים נוראים ובתעניות.
ערך זה עוסק בסדרי תפילה המכונים "סליחות" המסורים בידינו מימי הגאונים ואילך. ככלל מצינו שני סדרים שונים של סליחות: של ימים נוראים, כסדר תפילה בפני עצמו. ושל תעניות ציבור, כהוספה בתוך התפילה.
בסידורי הגאונים מעמד התפילה של ימים נוראים קרוי "סדר אשמורות"<sup style="color: gray;">1</sup>, או "רחמין"<sup style="color: gray;">2</sup>, ואילו השם "סליחות" מתייחד לקטעי תפילה ידועים, בעיקר לאלו שמוסיפים בתפילת יום הכפורים<sup style="color: gray;">3</sup>, ותעניות ציבור<sup style="color: gray;">4</sup>, ולפעמים גם לקטעי תפילה הנאמרים בתוך "סדר אשמורות" שבעשרת ימי תשובה<sup style="color: gray;">5</sup>, בראשונים מצינו שמשתמשים בשם "סליחות" אף לכלל מעמד תפילת אשמורות של הימים הנוראים<sup style="color: gray;">6</sup>. בערך שלפנינו השם "סליחות" משמש – כמקובל בימינו – כשם כולל לסדר הסליחות של ימים נוראים, ושל תעניות ציבור, ולפעמים במשמעות של פיוטים ידועים המכונים "סליחה"<sup style="color: gray;">7</sup>.
מנהגים רבים מצינו במנהגי הסליחות וסדר אמירתן. בערך שלפנינו יובאו עיקריהן, כפי העולה מספרי ההלכה והמנהג שבידינו. הערך אינו עוסק בפרטי נוסחאות פסוקי הרחמים והפיוטים, וסדרי אמירתן, אשר משתנים לפי מנהג המקום והזמן.
על ימי הסליחות - של ימים נוראים - שיש שנהגו להתענות בהם, ע"ע תענית. על זמן תפילת שחרית, בימים אלו, שיש שהקלו להקדים יותר משאר ימות השנה, משום טורח ציבור שהשכימו לסליחות, ויהיה קשה לקבצם שנית, ע"ע תפילה. על נישואין בימים אלו, ע"ע נשואין.
<h3><b><big>סדרן ותוכנן</big></b></h3>
<h5>סדרן</h5>
בסליחות מצינו שאומרים פסוקי רחמים<sup style="color: gray;">8</sup>, ופיוטים<sup style="color: gray;">9</sup>, ושלש עשרה מידות של רחמים, הכתובות בתורה<sup style="color: gray;">10</sup> - הנאמרות בין סליחה לסליחה<sup style="color: gray;">11</sup> – שברית כרותה להן שאינם חוזרות ריקם, שנאמר: הנה אנכי כורת ברית<sup style="color: gray;">12</sup>, על סדרן והלכות אמירתן, ע"ע שלש עשרה מדות של רחמים. לאחר מכן אומרים וידוי<sup style="color: gray;">13</sup> – על אופן אמירת הוידוי ע"ע ודוי<sup style="color: gray;">14</sup> - סדר אמירת הפסוקים והפיוטים, משתנה לפי מנהג המקום והזמן, על סדר אמירת סליחות של תעניות עי' להלן, על סדר סליחות של ימים נוראים עי' להלן.
<h5>תוכן הבקשות</h5>
בתוכן הבקשות שמבקשים בסליחות, כתבו אחרונים שמלבד בקשות על סליחת עון, מוסיפים להתפלל על שאר עניינים, כגון רפואה, פרנסה, והצלה, וגאולה, והכנעת אויבים, והרמת קרננו, וכדומה - ומצינו פיוטים הנאמרים בסליחות, שאינם מענין סליחת עון<sup style="color: gray;">15</sup> - לפי שמתפללים שימחל לנו, ואל יעכבו חטאנו מליתן לנו כל אלו<sup style="color: gray;">16</sup>, וכן כתבו אחרונים שקרויים "סליחות" על שם שקבועים בהם רחמים ותחנונים לפני הקדוש ברוך הוא, על סליחת עוונות, וגם נכללים בהם שארי תפילות<sup style="color: gray;">17</sup>.
<h5>לשונן</h5>
פיוטי הסליחות, רובן בלשון-הקודש*, שהיא הלשון העדיפה<sup style="color: gray;">18</sup>, וקצתן בלשון ארמית, לפי שאין מתפללים ארמית, אלא בציבור, שאין צריכים למלאכי השרת שאין נזקקים ללשון ארמית<sup style="color: gray;">19</sup>, והסליחות נתקנו לאמרן בציבור<sup style="color: gray;">20</sup>, להורות שכוחם גדול, ואין צריכים לסיוע מלאכי השרת<sup style="color: gray;">21</sup>. על אמירת פיוטים הפונים למלאכי השרת, שיתחננו עלינו, ע"ע תפילה.
<h5>פסוקי רחמים</h5>
פסוקי רחמים הנאמרים בסליחות<sup style="color: gray;">22</sup>, אין נאמרים בכוונת קריאה, אלא בדרך תחינה ובקשה, והרי הן כשאר התפילה, ולכן רשאים לשנותם, לפי צורך השעה ולפי ענין תחינתם, כגון מלשון יחיד ללשון רבים<sup style="color: gray;">23</sup>, ואף על פי שבדרך קריאה ותרגום, אין משנים את הכתובים מלשון יחיד לרבים ולהיפך<sup style="color: gray;">24</sup>.
<h5>פסוקים שקודם פיוטי הסליחות</h5>
הפסוקים שיש נוהגים לומר קודם כל סליחה, יש לאמרם בנחת, כדרך שאומרים את הסליחות עצמן, שהפסוקים שנאמרו ברוח הקודש, והם עדיפים מהפיוטים<sup style="color: gray;">25</sup>.
<h5>הזכרת השם בתחילת סליחה</h5>
כשמתחילים סליחה - שאינה מתחלת בשמות<sup style="color: gray;">26</sup>, הנמחקים<sup style="color: gray;">27</sup> - יש נוהגים לומר "אלוקינו ואלוקי אבותינו"<sup style="color: gray;">28</sup>.
<h5>אופן אמירתן</h5>
אמירת הסליחות – הנאמרות בתפילת התעניות<sup style="color: gray;">29</sup>, ושל ימים נוראים<sup style="color: gray;">30</sup> - בזמנים קדומים נהגו שהשליח ציבור היה אומר לבדו את הסליחות<sup style="color: gray;">31</sup>, ומוציא את הציבור ידי חובתם<sup style="color: gray;">32</sup>, והיו עונים אחריו ראשי פרקים<sup style="color: gray;">33</sup>. בדורות המאוחרים, יש שכתבו שנוהגים שכל הקהל אומרים את הסליחות עם השליח ציבור<sup style="color: gray;">34</sup>, והשליח ציבור מסיים בקול רם, כמה תיבות אחר הציבור, כדי שיאמרו הכל בשוה<sup style="color: gray;">35</sup>, ויש שכתבו שעדיין מנהגם שהש"צ מתפלל, והקהל עונים כמה פרקים<sup style="color: gray;">36</sup>.
<h5>ביחידות</h5>
פסוקי הרחמים ופיוטי הסליחות – בלא קדיש<sup style="color: gray;">37</sup>, ושלא באמצע התפילה<sup style="color: gray;">38</sup> – שנתקנו לאמרם בציבור<sup style="color: gray;">39</sup>, אף היחיד יכול לאמרם<sup style="color: gray;">40</sup>, שאינם אלא תחנונים בלבד<sup style="color: gray;">41</sup>. על שלש עשרה מדות של רחמים, או סליחות שמוזכר בהן זכות י"ג מידות, שיש סוברים שאין נאמרים על ידי יחיד בדרך תפילה, ושיש סוברים שנאמרים שלא בתפילת שמונה עשרה, ע"ע שלש עשרה מדות של רחמים. על אמירת סליחות שנתקנו בארמית על ידי יחיד, ע"ע לשון (שפה)<sup style="color: gray;">42</sup>, וע' לשון הקודש<sup style="color: gray;">43</sup>, וע' תפילה. על אמירה על ידי יחיד בעשרת ימי תשובה, דברים שבכל השנה אין נאמרים אלא לציבור, ע"ע עשרת ימי תשובה.
<h5>עמידה באמירתן</h5>
סליחות, טוב לאמרן בעמידה<sup style="color: gray;">44</sup>, ומי שאינו יכול, יעמוד על כל פנים באמירת שלש עשרה מדות של רחמים ואל מלך<sup style="color: gray;">45</sup>, ובשעת אמירת הוידוי<sup style="color: gray;">46</sup>.
<h5>הגבהת הקול</h5>
בסליחות ובתחנונים יש שכתבו שנהגו להגביה קולם, ולקרוא בקול גדול<sup style="color: gray;">47</sup>, לפי שהקול היוצא מפי הרבים הוא חזק, ויש בו כח לבקוע כמה אוירים, עד שעולה למעלה<sup style="color: gray;">48</sup>, ודוקא בתפילת שמונה עשרה, מתפללים בלחש, שהוא כעומד לפני המלך<sup style="color: gray;">49</sup>, ולא בשאר תפילות<sup style="color: gray;">50</sup>, ואדרבה סליחות ופיוטים אומרים בקול רם, לעורר הלבבות<sup style="color: gray;">51</sup>.
<h5>חזרה בתשובה</h5>
בעת אמירת הסליחות, כתבו אחרונים שיזהר האדם לקבל בלבו תשובה* גמורה, בחרטה על העבר ובקבלה לעתיד<sup style="color: gray;">52</sup>, שאין כח בתפילה על סליחת העוונות בלא תשובה<sup style="color: gray;">53</sup>.
<h5>מעט בנחת</h5>
סליחות, צריך לאומרם בנחת ובמתון ובכוונה<sup style="color: gray;">54</sup>, וטוב לומר מעט בנחת, מהרבה במרוצה<sup style="color: gray;">55</sup>.
<h5>כמה פעמים ביום</h5>
אמירת סליחות כמה פעמים ביום, מעיקר הדין מותר לאמרן כמה פעמים שירצה, ואף על פי שאומר כמה אזכרות בכל פעם, אינו חשוב הזכרת שם שמים לבטלה<sup style="color: gray;">56</sup>, לפי שמעיקר הדין מותר להזכיר שם שמים בדרך תפילה, אלא שנהגו שלא לומר שם שמים, אלא במקום החיוב<sup style="color: gray;">57</sup>.
<h5>בימים טובים</h5>
ביום-טוב* אין אומרים סליחות<sup style="color: gray;">58</sup>. על אמירת סליחות בראש השנה, עי' להלן<sup style="color: gray;">59</sup>. על אמירת סליחות בערב יום הכפורים, שחשוב יום טוב, עי' להלן<sup style="color: gray;">60</sup>.
<h5>בראש חודש</h5>
אמירת סליחות בראש חודש – כגון בראש חודש אלול, לנוהגים לומר סליחות בכל חודש אלול<sup style="color: gray;">61</sup> – נחלקו בו אחרונים: יש סוברים שאין אומרים<sup style="color: gray;">62</sup>, שכשם שאין תחינה ברגלים, כך אין תחינה בראש חודש<sup style="color: gray;">63</sup>, וכתבו אחרונים שקהלת "ורמייזא" קבעו להם את ראש חודש סיון ליום תחנה, משום מעשה שאירע, ואין למדים מהם<sup style="color: gray;">64</sup>. ויש סוברים שאומרים סליחות בראש חודש<sup style="color: gray;">65</sup>.
<h5>התאמת נוסחן להלכה</h5>
פיוטי הסליחות, יש בהם דברים דברים שנאמרו שלא כפי ההלכה<sup style="color: gray;">66</sup>.
על כך שיש להסדיר את הסליחות בפיו, כדרך שאר תפלות הנאמרות מזמן לזמן, ע"ע תפילה.
<h3><b><big>בתעניות ציבור</big></b></h3>
<h4><b>בתעניות</b></h4>
<h5>בתעניות ציבור</h5>
בתעניות ציבור – והם תעניות קבועות שמתענים בהם כל ישראל משום מאורעות שארעו באותם הימים<sup style="color: gray;">67</sup> – מצינו מסידורי הגאונים ואילך שאומרים סליחות<sup style="color: gray;">68</sup>, מענין המאורעות שארעו באותם הימים<sup style="color: gray;">69</sup>, ומזכירים שלש עשרה מידות של רחמים הכתובות בתורה<sup style="color: gray;">70</sup>, לפי שברית כרותה להם שאינם חוזרות ריקם, שנאמר: הנה אנכי כורת ברית וכו'<sup style="color: gray;">71</sup>, וימי התעניות נקבעו בשביל לפתוח דרכי התשובה<sup style="color: gray;">72</sup>, ולכן נהגו לומר בהם וידויים וסליחות<sup style="color: gray;">73</sup>. וכתבו אחרונים שיש סעד לאמירת סליחות בתענית צבור, ממה שמצינו בתלמוד שהיו מוסיפים בתפילה בתענית ציבור<sup style="color: gray;">74</sup>, ויש מן הראשונים שכתב שהיא תקנת אנשי כנסת הגדולה<sup style="color: gray;">75</sup>, ויש שכתבו בדעת ראשונים שזוהי שאמרו בתלמוד שאין צריך פסוק במגילת אסתר לרבות את יום י"ג באדר לקריאת המגילה - באופנים מסויימים, לסוברים כן<sup style="color: gray;">76</sup> – לפי שהוא "זמן קהילה"<sup style="color: gray;">77</sup>, שלדעתם היינו יום "תענית-אסתר", ומתאספים בו בני הכפרים לערים לומר בהם סליחות ותחנונים<sup style="color: gray;">78</sup>, וכתבו שהם דברי קבלה, שחשובים כדברי תורה<sup style="color: gray;">79</sup>. במנין הסליחות שאומרים בתעניות ציבור, מצינו בגאונים שהיו נוהגים לומר שבע סליחות<sup style="color: gray;">80</sup>.
<h5>בתענית גשמים</h5>
בשבע תעניות של תענית-גשמים*, אומרים בכל יום סליחות<sup style="color: gray;">81</sup>, כדרך שעושים בשאר תעניות<sup style="color: gray;">82</sup>, ויש מן הראשונים שכתבו שבתעניות על הגשמים, שבימים קדמונים היו מוסיפים פסוקים ותפילות, בחזרת שליח ציבור<sup style="color: gray;">83</sup>, בזמן הזה שנוהגים באמירת פיוטים וסליחות, אומרים בכל ברכה סליחות מענין הפסוקים הנזכרים<sup style="color: gray;">84</sup>. וכן כתבו אחרונים שנוהגים לומר בחוץ לארץ סליחות בזמן עצירת גשמים<sup style="color: gray;">85</sup>.
<h5>בשאר תעניות</h5>
בתעניות שנהגו להתענות, כגון בתעניות בה"ב* אומרים סליחות<sup style="color: gray;">86</sup>, וכן בתעניות שובבי"ם-ת"ת* - בימי שני וחמישי של פרשיות שמות עד משפטים, או תצוה<sup style="color: gray;">87</sup> - תקנו קדמונים סליחות, שיש בהם שייכות לפרשיות השבוע<sup style="color: gray;">88</sup>, וכן בתעניות שגוזרים על הציבור – לתשובה<sup style="color: gray;">89</sup>, ובשעת צרה<sup style="color: gray;">90</sup>, או משום גזירות שהיו בעבר בתאריכים ידועים<sup style="color: gray;">91</sup> – מצינו שהיו אומרים סליחות<sup style="color: gray;">92</sup>, בתפילה<sup style="color: gray;">93</sup>, ומתחננים בעיקר על מה שגזרו התענית, ודרך אגב מזכירים הרבה צרות ומבקשים עליהם<sup style="color: gray;">94</sup>. וכן ביום ז' באדר – שהוא יום תענית, לפי שבו מת משה רבינו<sup style="color: gray;">95</sup> – יש מרבים בסליחות<sup style="color: gray;">96</sup>. וכן בתענית של "חברא קדישא", שנוהגים לקבוע להם תענית יום אחד בשנה<sup style="color: gray;">97</sup>, אומרים בו סליחות<sup style="color: gray;">98</sup>.
<h5>שלא בתענית</h5>
מנהג אמירת סליחות, מצינו אף שלא בתענית: בימי שני וחמישי, יש נוהגים לומר בתפילת שחרית סליחות ותחנונים<sup style="color: gray;">99</sup>. סליחות על גזירות שהיו משנים קדמוניות, שלא ביום תענית, מצינו באחרונים שהיו מקומות שאמרו, בתפילת שמונה עשרה<sup style="color: gray;">100</sup>. בכל יום עשירי, היו שנהגו לומר סליחות ידועות שנתקנו לכך<sup style="color: gray;">101</sup>. וכתבו אחרונים, שסליחות רשות לאמרן בכל יום<sup style="color: gray;">102</sup>.
<h5>בתשעה באב</h5>
אמירת סליחות בתשעה באב, נחלקו בו גאונים וראשונים: יש סוברים שאומרים בו סליחות<sup style="color: gray;">103</sup>, שאינו גרוע משאר תעניות ציבור<sup style="color: gray;">104</sup>, ואף על פי שתשעה באב נקרא מועד<sup style="color: gray;">105</sup>, אף ביום הכפורים - שאין אומרים בו נפילת-אפים*<sup style="color: gray;">106</sup> - אומרים בו סליחות<sup style="color: gray;">107</sup>, ויש שכתבו שאפשר שזהו שאמר רבי יונה בשם רבי יהושע בן לוי שבתשעה באב מתפללים ארבעה<sup style="color: gray;">108</sup>. ויש סוברים שאין אומרים בו סליחות<sup style="color: gray;">109</sup> - ולא י"ג מידות<sup style="color: gray;">110</sup> - לפי שתשעה באב נקרא מועד<sup style="color: gray;">111</sup>, וכדרך שאין אומרים בו נפילת-אפים<sup style="color: gray;">112</sup>, שאין לומר דבר שנקבע לתעניות ציבור, ביום שנקרא מועד<sup style="color: gray;">113</sup>. ויש סוברים שבשחרית אין אומרים סליחות, ולא שלוש עשרה מידות<sup style="color: gray;">114</sup>, אבל במנחה אומרים סליחות, ומזכירים שלוש עשרה מידות<sup style="color: gray;">115</sup>, לפי שהיא שעת נחמה<sup style="color: gray;">116</sup>.
<h5>בצום גדליה</h5>
בצום-גדליה* - שמשכימים באשמורת לאמירת סליחות, כשאר עשרת ימי תשובה<sup style="color: gray;">117</sup> - יש נוהגים שלא לומר סליחות של תענית ציבור בתפילה<sup style="color: gray;">118</sup>, ומשכימים קצת יותר, לפי שהוא יום תענית ציבור, שיש להרבות בו בתחנונים<sup style="color: gray;">119</sup>. ויש נוהגים לומר סליחות של תענית ציבור בתפילה<sup style="color: gray;">120</sup>. הסליחות שנתקנו לומר בצום גדליה הם על ענייני הריגת גדליה<sup style="color: gray;">121</sup>, ועל התשובה<sup style="color: gray;">122</sup>.
<h5>במנחה</h5>
אמירת סליחות בתפילת מנחה, מצינו בגאונים שהיה מנהגם לומר סליחות אף במנחה<sup style="color: gray;">123</sup>, והיו אומרים שלוש סליחות, ואם יש פנאי אומרים שבע<sup style="color: gray;">124</sup>, ועכשיו אין אומרים במנחה סליחות<sup style="color: gray;">125</sup>, אבל אם לא אמרו את הסליחות בשחרית, אומרים אותן בערב<sup style="color: gray;">126</sup>, בתפילת המנחה<sup style="color: gray;">127</sup>.
<h5>ביום כפור קטן</h5>
בתפלת מנחה של ערב ראש חודש – הקרוי יום-כפור-קטן*<sup style="color: gray;">128</sup> - יש נוהגים לומר סליחות<sup style="color: gray;">129</sup>, ונקרא "סדר יום כפור קטן"<sup style="color: gray;">130</sup>. על זמן אמירתן, עי' להלן<sup style="color: gray;">131</sup>.
<h5>השליח ציבור</h5>
סליחות, אף שהן נאמרות בחזרת הש"צ - לסוברים כן<sup style="color: gray;">132</sup> - יכול לשמש בהן שליח ציבור אחר, שאינו הש"צ החוזר את התפילה – ואינו דומה לעיקר התפילה, ששליח ציבור אחד, צריך לכתחילה להתפלל את התפילה כולה<sup style="color: gray;">133</sup> - ויכול הש"צ החוזר להפסיק באמצע ברכת סלח לנו, ויכנס אחר תחתיו לומר סליחות, וכן שני, וכן שלישי, ובלבד שיהא שליח ציבור הראשון עומד במקומו, לא ירמוז ולא ישב, וכל שכן שלא יסיח דעת, עד סיום הסליחות, ויחזור לברכה שהתחיל בה, ויאמר מעין הברכה, ויחתום בברכת סלח לנו, ויסיים את תפילתו<sup style="color: gray;">134</sup>.
<h5>עמידה אצל הש"צ</h5>
בתפילת התעניות עומדים שנים מהקהל אצל השליח ציבור, עיין על כך בערך תעניות ובערך שליח ציבור, וכתבו אחרונים שעתה אין נוהגים בכך בסליחות של תעניות ציבור, לפי שמנהג זה אמור דוקא כשנוהגים בתענית כל חומרי תענית, ולא בתעניות ציבור שלנו<sup style="color: gray;">135</sup>, או לפי שאין המנהג אמור אלא בשליח ציבור המוציא את הרבים ידי חובתם, ועכשיו כולם אומרים את הסליחות עם השליח ציבור<sup style="color: gray;">136</sup>. ויש שכתבו שנוהגים בתענית ציבור - ובימים נוראים<sup style="color: gray;">137</sup> - להעמיד שנים אצל הש"צ<sup style="color: gray;">138</sup>, אחד לימינו ואחד לשמאלו<sup style="color: gray;">139</sup>.
<h5>השלמת סליחות של שובבי"ם</h5>
סליחות שנתקנו לימי שובבי"ם-ת"ת* – במקומות שנוהגים בהם<sup style="color: gray;">140</sup> – שייכים לפרשת שבוע<sup style="color: gray;">141</sup>, ולכן אם נדחו הסליחות בשבוע אחד – כגון שלא התענו בו, משום שחל ביום שאין מתענים בו<sup style="color: gray;">142</sup> - בשבוע שלאחריו, אומרים את הסליחות השייכים לאותו שבוע שאומרים בהם את הסליחות<sup style="color: gray;">143</sup>.
<h5>כשאין מנין מתענים</h5>
בית הכנסת שאין בו עשרה מתענים – כגון בתעניות בה"ב<sup style="color: gray;">144</sup> - יכולים לומר סליחות<sup style="color: gray;">145</sup>, ואפילו בתוך תפילת שמונה עשרה<sup style="color: gray;">146</sup>.
<h5>בנוסח הפיוטים</h5>
כשאומרים סליחות בתענית בלא מנין מתענים<sup style="color: gray;">147</sup> - כגון בתעניות בה"ב<sup style="color: gray;">148</sup> - יש מן האחרונים שכתבו שלא יאמרו סליחה ידועה שאומרים בה "תענית ציבור קבעו"<sup style="color: gray;">149</sup>, וכן מצדדים אחרונים שיש להסס במקומות שאומרים בימי הסליחות סליחה זו, שלא בתענית ציבור<sup style="color: gray;">150</sup>. ויש שכתבו שידלגו רק תיבת "ציבור"<sup style="color: gray;">151</sup>.
<h5>כניסת האבל לבית כנסת</h5>
אבל שאסור לצאת מביתו כל שבעה<sup style="color: gray;">152</sup>, אסור לילך לבית הכנסת לשמוע סליחות של תענית ציבור<sup style="color: gray;">153</sup>, ואף על פי שלסליחות של ערב ראש השנה, שהוא יום תענית לכל, מותר לו לילך לבית הכנסת<sup style="color: gray;">154</sup>, היינו דוקא משום שמרבים אז בסליחות<sup style="color: gray;">155</sup>, ואילו בתעניות אין מרבים בסליחות<sup style="color: gray;">156</sup>.
<h4><b>מקומן בתפילה</b></h4>
<h5>מקומן בתפילה</h5>
המקום בתפילה שבו מוסיפים את הסליחות - בתעניות ציבור<sup style="color: gray;">157</sup>, ובסליחות שאומרים על גזירות<sup style="color: gray;">158</sup> – נחלקו בו ראשונים ואחרונים: א) יש נוהגים – ויש שכתבו שהיא מתקנת אנשי כנסת הגדולה<sup style="color: gray;">159</sup>, וכך היה מנהג הגאונים<sup style="color: gray;">160</sup>, וכמה מקומות בתקופת הראשונים<sup style="color: gray;">161</sup>, ומנהג אשכנז הקדום<sup style="color: gray;">162</sup> – לאמרן באמצע התפילה<sup style="color: gray;">163</sup>, בחזרת השליח ציבור, בברכת "סלח לנו"<sup style="color: gray;">164</sup>, וחותמים לאחריהן בברכת "המרבה לסלוח"<sup style="color: gray;">165</sup>, וכדרך וידוי של יום הכפורים, ששליח ציבור אומרו באמצע תפילה<sup style="color: gray;">166</sup>, כך סליחות, לא יתכן לשליח ציבור לאמרו לאחר התפילה<sup style="color: gray;">167</sup>, ואין זה חשוב הפסק בתפילה<sup style="color: gray;">168</sup>, לפי שהסליחות הם מעין הברכה<sup style="color: gray;">169</sup>, ומותר להוסיף בסוף כל ברכה, מעין אותה ברכה<sup style="color: gray;">170</sup>, ובלבד שיתחיל ויסיים במטבע הברכה<sup style="color: gray;">171</sup>, כדרך שמוסיפים פיוטים*, בזמנים ידועים, לנוהגים כן<sup style="color: gray;">172</sup>, וכיון שמתחיל מעין הברכה, לדעתם מותר להאריך בדברי ריצוי ותחנונים, כגון מה שמוסיפים להתפלל בסליחות על שאר עניינים<sup style="color: gray;">173</sup>, שאנו מתפללים שימחל לנו, ואל יעכבו חטאנו מלהעתר לבקשתנו<sup style="color: gray;">174</sup>, ואף על פי שמאריכים בסליחות, ואין מאריכים בהוספות שבאמצע תפילה - לסוברים כן <sup style="color: gray;">175</sup> - בציבור – דהיינו שליח ציבור, שבא בשביל הציבור<sup style="color: gray;">176</sup>, או לצרכי ציבור<sup style="color: gray;">177</sup>, או לצורך יחיד שהרבים צריכים לו, שחשוב כרבים<sup style="color: gray;">178</sup> - מותר להאריך בהפסקה<sup style="color: gray;">179</sup>, ומן האחרונים יש שכתבו הטעם שמותר להאריך בהפסקה, שמאחר שאין הציבור מפסיקים בתפילתם, אלא רק השליח ציבור מפסיק בתפילתו, אין חשש הפסקה<sup style="color: gray;">180</sup>, וכתבו שאין לומר את הסליחות לאחר התפילה, שאם כן במה יסיים<sup style="color: gray;">181</sup>, ויש שכתבו סעד לדבר, ממה שמצינו במשנה שמוסיפים בתעניות בתפילה<sup style="color: gray;">182</sup>. ב) ויש נוהגים - וכך מנהג ארץ ישראל<sup style="color: gray;">183</sup>, ובני ספרד<sup style="color: gray;">184</sup>, ורוב המקומות בזמננו<sup style="color: gray;">185</sup> - לאמרן לאחר חזרת הש"צ<sup style="color: gray;">186</sup>, ולדעתם אין אומרים אותן בתפילה, בשביל שלא להפסיק בתפילה<sup style="color: gray;">187</sup> - כדרך שלדעתם אין מפסיקים בפיוטים בתפילה<sup style="color: gray;">188</sup> - ויש שכתבו שכן נכון לעשות, שלא להפסיק הפסקה גדולה באמצע התפילה<sup style="color: gray;">189</sup>.
<h5>פיוטים שלא מענין סליחת עון</h5>
סליחות שאומרים בברכת סלח לנו – לסוברים כן<sup style="color: gray;">190</sup> – היינו דוקא דברים שהם מענין סליחת עוון – כגון סליחות, וידויים, פסוקי רחמים, ושלוש עשרה מידות<sup style="color: gray;">191</sup> - שהם מעין הברכה<sup style="color: gray;">192</sup>, אבל פיוטים שאינם מענין סליחת עון – כגון מה שאומרים לאחר שגומרים לומר שלש עשרה מדות, "עשה למען אמתך" "עננו ה' עננו"<sup style="color: gray;">193</sup> – אין אומרים אלא לאחר התפילה<sup style="color: gray;">194</sup>.
<h5>מקומן ביחס לנפילת אפים</h5>
בסדר אמירת הסליחות ונפילת אפים - לנוהגים לומר סליחות לאחר חזרת השליח ציבור<sup style="color: gray;">195</sup> - יש נוהגים להקדים את הסליחות לנפילת אפים<sup style="color: gray;">196</sup>. ויש נוהגים להסמיך את נפילת אפים לתפילה, ולאחר מכן סליחות<sup style="color: gray;">197</sup>, שלפי הסוד אין להפסיק כלל בין תפילה לנפילת אפים<sup style="color: gray;">198</sup>.
<h5>בתפילת היחיד</h5>
היחיד, אינו מפסיק בתפילת שמונה עשרה לאמירת סליחות<sup style="color: gray;">199</sup>, כדרך שאר פיוטים שאין היחיד מפסיק בתפילתו לאמרם<sup style="color: gray;">200</sup>. אבל לאחר תפילת שמונה עשרה, יכול לאמרן<sup style="color: gray;">201</sup>.
<h5>כששכחו לאמרן במקומן</h5>
סליחות שאומרים בתפילה – לנוהגים כן<sup style="color: gray;">202</sup> – ושכחו לאמרן במקומן - וסיים הש"צ ברכת "סלח לנו" ואף שלא התחיל בברכה שלאחריה<sup style="color: gray;">203</sup> - אומרים אותן לאחר תפילת שמונה עשרה<sup style="color: gray;">204</sup>, ואין מוסיפים אותן בברכת שומע תפילה<sup style="color: gray;">205</sup>.
<h5>כשמנהג השליח ציבור והקהל חלוקים</h5>
במקומות שאומרים סליחות בתוך התפילה<sup style="color: gray;">206</sup>, אין להוריד לתיבה שליח ציבור, שהוא בן מקום שאין אומרים בו סליחות בתפילה<sup style="color: gray;">207</sup>, לפי שנותנים עליו חומרי מקום שהלך משם<sup style="color: gray;">208</sup>, שלא להפסיק בתפילה<sup style="color: gray;">209</sup>.
<h5>אמירתן באשמורת</h5>
אמירת סליחות בתענית ציבור קודם אור היום, לפני תפילת שחרית, יש שכתבו שאפשר לאמרן, במקום הצורך<sup style="color: gray;">210</sup>, או כשהציבור נאותים לכך<sup style="color: gray;">211</sup>, ויאמרו לאחריהן "קדיש תתקבל", כדרך שאומרים לאחר סליחות של ימים נוראים<sup style="color: gray;">212</sup>, לפי שהיה ראוי לומר את הסליחות – כדרך שאומרים בימים נוראים<sup style="color: gray;">213</sup> - קודם אור הבוקר, שהוא עת רצון ורחמים גוברים<sup style="color: gray;">214</sup>, אלא שמשום טירחת הציבור, ובטול תלמידי חכמים מעסק התורה באשמורת הבוקר, תקנו לאמרם בתפילה, אבל במקום הצורך, או בהסכמת הציבור, אפשר לאמרם קודם אור היום<sup style="color: gray;">215</sup>.
<h5>תחנה לאחר התפילה</h5>
בתענית ציבור לאחר התפילה – לאחר נפילת אפים<sup style="color: gray;">216</sup> – היו שנהגו לומר תחינה<sup style="color: gray;">217</sup>, המתוקנת לאותה התענית<sup style="color: gray;">218</sup>.
<h4><b>דברים הדוחים את אמירתן</b></h4>
<h5>כשיש ברית מילה</h5>
אמירת סליחות - בתעניות ציבור שבכתובים<sup style="color: gray;">219</sup> - כשיש ברית מילה – דהיינו במקום עשיית הברית<sup style="color: gray;">220</sup>, או בבית כנסת שבעלי הברית מתפללים בו<sup style="color: gray;">221</sup>, ואף כשמתפללים עם בעלי הברית בביתם<sup style="color: gray;">222</sup>, באופנים שאין אומרים בהם נפילת אפים<sup style="color: gray;">223</sup> - כתבו ראשונים שאומרים סליחות ווידוי<sup style="color: gray;">224</sup>, ודי שמניחים במקצת, שאין אומרים תחנונים<sup style="color: gray;">225</sup>, וכתבו אחרונים שאף שקבלו עליהם מצות מילה בשמחה<sup style="color: gray;">226</sup> – ומשום כך אין אומרים תחנון<sup style="color: gray;">227</sup> – אינו כיום טוב<sup style="color: gray;">228</sup> - שאין אומרים בו סליחות<sup style="color: gray;">229</sup> - ואין בשמחתה מצוה כל כך<sup style="color: gray;">230</sup>. ויש שכתבו טעם שאין מילה דוחה את הסליחות, אף שהיא דוחה נפילת אפים, לפי שלדעתם תקנת אמירת סליחות בתענית ציבור נתקנה על ידי אנשי כנסת הגדולה<sup style="color: gray;">231</sup>, ודברי קבלה הן, שהן כדברי תורה<sup style="color: gray;">232</sup>, ואינה כתקנת נפילת אפים, שנתקנה מאוחר יותר<sup style="color: gray;">233</sup>.
<h5>כשיש חתן ביום חופתו</h5>
אמירת סליחות בבית הכנסת שיש בו חתן ביום חופתו – שאין אומרים נפילת אפים, לסוברים כן<sup style="color: gray;">234</sup> – נחלקו אחרונים: יש סוברים שאומרים<sup style="color: gray;">235</sup>. ויש סוברים שאין אומרים<sup style="color: gray;">236</sup>, לפי שהוא יום טוב שלו<sup style="color: gray;">237</sup> - וביום טוב אין אומרים סליחות<sup style="color: gray;">238</sup> - ומצוה גדולה על הכל לשמוח עמו<sup style="color: gray;">239</sup>. היו מתפללים עם החתן בביתו, נחלקו אחרונים – לדעת הסוברים שבבית הכנסת אומרים - יש מצדדים שאומרים סליחות<sup style="color: gray;">240</sup>. ויש מצדדים שאין אומרים<sup style="color: gray;">241</sup>.
<h5>בשבעת ימי המשתה</h5>
בבית הכנסת שיש בו חתן בתוך שבעת ימי המשתה – שאין אומרים נפילת אפים, לסוברים כן<sup style="color: gray;">242</sup> – אומרים סליחות<sup style="color: gray;">243</sup>. היו מתפללים עם החתן בביתו, יש שמצדדים שאומרים סליחות<sup style="color: gray;">244</sup>. ויש מצדדים שאין אומרים<sup style="color: gray;">245</sup>.
<h5>בעל ברית וחתן</h5>
בעל ברית, אינו אומר סליחות<sup style="color: gray;">246</sup>, הואיל והוא יום טוב שלו לכמה דברים<sup style="color: gray;">247</sup> - ואין אומרים סליחות ביום טוב<sup style="color: gray;">248</sup> - ואף על פי שחייב בתענית – לסוברים כן <sup style="color: gray;">249</sup> - דוקא התענית היא חובה, ולא התחנונים והפיוטים<sup style="color: gray;">250</sup>. חתן - ביום חופתו, וכל שבעת ימי המשתה <sup style="color: gray;">251</sup>- מצדדים אחרונים שאינו אומר סליחות<sup style="color: gray;">252</sup>.
<h5>בתעניות שאינם בכתובים</h5>
אמירת סליחות בתעניות ציבור שאינה בכתובים – כגון בתענית-אסתר*<sup style="color: gray;">253</sup>, או בתעניות בה"ב<sup style="color: gray;">254</sup> - במקום שיש ברית מילה – שאין אומרים בו נפילת אפים<sup style="color: gray;">255</sup> - יש שכתבו – וכתבו אחרונים שכן המנהג<sup style="color: gray;">256</sup> - שדינן כתעניות ציבור הכתובים, שאומרים בהם סליחות<sup style="color: gray;">257</sup>. ויש מצדדים שאין אומרים בו סליחות<sup style="color: gray;">258</sup>.
<h5>קיצור הסליחות</h5>
הסליחות שאומרים כשיש ברית מילה, או חתן – כשאומרים בהם סליחות<sup style="color: gray;">259</sup> - יש שכתבו שנוהגים לקצר בסליחות<sup style="color: gray;">260</sup>. ויש שכתבו שיש לומר את כל הסליחות, שרגילים לומר תמיד<sup style="color: gray;">261</sup>.
<h5>אבל</h5>
אבל, יש שצדדו לומר שאינו אומר סליחות<sup style="color: gray;">262</sup>, ואף על פי שהמתפללים עמו אומרים סליחות – לסוברים כן<sup style="color: gray;">263</sup> - שלגבי האבל עצמו, הוקשה האבלות לחג<sup style="color: gray;">264</sup>. ויש שכתבו שאומר סליחות<sup style="color: gray;">265</sup>, בלחש, מלבד הוידוי, שאינו אומר<sup style="color: gray;">266</sup>.
<h5>בבית האבל</h5>
אמירת סליחות בבית האבל, נחלקו אחרונים: יש סוברים שאין אומרים<sup style="color: gray;">267</sup>, שאבלות הוקשה לחג, שנאמר "והפכתי חגיכם לאבל"<sup style="color: gray;">268</sup>, ובבית האבל אין אומרים מה שאין אומרים בחג<sup style="color: gray;">269</sup>, ובחג אין אומרים סליחות<sup style="color: gray;">270</sup>, כמו שמצינו שמטעם זה אין אומרים נפילת אפים בבית האבל, לסוברים כן<sup style="color: gray;">271</sup>. ויש סוברים שאומרים סליחות<sup style="color: gray;">272</sup>, שלדעתם הטעם שאין אומרים נפילת אפים בבית האבל<sup style="color: gray;">273</sup>, הוא בשביל שלא לעורר ולהגביר מידת הדין<sup style="color: gray;">274</sup>, והיינו דוקא בנפילת אפים, שהיא מסירת הנפש, ורומזת למידת הדין<sup style="color: gray;">275</sup>, או לפי שהטעם שאין אומרים נפילת אפים בבית האבל, משום שהיא נתקנה בשביל שתהא התפילה נשמעת ביותר<sup style="color: gray;">276</sup>, ולפי שמידת הדין מתוחה על האבל, אין אומרים אותה<sup style="color: gray;">277</sup>, אבל סליחות של תעניות, שנתקנו על צער ויגון, כגון תעניות ציבור שנתקנו על מה שאירע בהם לאבותינו<sup style="color: gray;">278</sup>, או תעניות שני וחמישי ושני, שנתקנו על החטאים שברגלים<sup style="color: gray;">279</sup>, יש מקום לאמרם גם בבית אבל, השרוי בצער<sup style="color: gray;">280</sup>, ויש שכתבו שאף לסוברים שאין אומרים נפילת אפים, משום שאבלות הוקשה לחג<sup style="color: gray;">281</sup>, אינו חג ממש, ודי במה שמניחים מקצת שאין אומרים נפילת אפים, אבל סליחות אומרים<sup style="color: gray;">282</sup>.
<h5>כשיש אבל בבית הכנסת</h5>
אמירת סליחות בבית כנסת שנמצא בו אבל: כתבו אחרונים שאומרים<sup style="color: gray;">283</sup>, ואף לסוברים שבבית האבל אין אומרים סליחות<sup style="color: gray;">284</sup>, לפי שבבית הכנסת אין כולם נגררים אחר האבל<sup style="color: gray;">285</sup>, או לפי שדוקא בבית האבל, אין אומרים סליחות, משום שמידת הדין מתוחה שם<sup style="color: gray;">286</sup>, ולא בבית כנסת<sup style="color: gray;">287</sup>.
<h5>בערב שבת</h5>
על אמירת סליחות בתעניות בערב שבת, שאין ראוי לאמרם משום ביטול עונג שבת, ולכן מקדימים את תענית אסתר כאשר היא חלה ביום שישי, ע"ע תענית אסתר.
<h5>בערב ראש חודש</h5>
סליחות בערב ראש חודש, כגון סדר יום כפור קטן, שיש נוהגים לומר<sup style="color: gray;">288</sup>, יש שכתבו שטוב לאמרן קודם מנחה, כי מן המנחה ולמעלה חל ראש חודש<sup style="color: gray;">289</sup>, ובזמננו המנהג לאמרן לאחר מנחה<sup style="color: gray;">290</sup>.
<h3><big><b>בימים נוראים</b></big></h3>
<h4><b>בימים נוראים</b></h4>
<h5>אמירת סליחות</h5>
בימים נוראים - ראה להלן: הימים שאומרים בהם - מצינו מספרי הגאונים ואילך, שמלבד תפילות היום, מוסיפים סליחות<sup style="color: gray;">291</sup>.
<h5>אמירתן בציבור</h5>
סליחות, נוהגים לאמרן בציבור<sup style="color: gray;">292</sup>, משום שבאמירתן בציבור יש עת רצון<sup style="color: gray;">293</sup>, ועוד שאומרים בהם פסוקי שלש עשרה מדות של רחמים, שאין נאמרים אלא בציבור<sup style="color: gray;">294</sup>. על אמירת סליחות ביחידות, עי' לעיל<sup style="color: gray;">295</sup>.
<h5>אמירתן בבית כנסת</h5>
סליחות, נוהגים לאמרן בבית כנסת, משום שבאמירתן בבית הכנסת יש עת רצון<sup style="color: gray;">296</sup>.
<h5>לפרוש מהציבור</h5>
בשעת אמירת סליחות ותחנונים בציבור, אין לתלמידי חכמים להשמט מאמירתן, ולעסוק בתורה בבית הכנסת<sup style="color: gray;">297</sup>, ואף על פי שלימוד תורה עדיף מאמירת סליחות<sup style="color: gray;">298</sup>, שמא ילמדו ממנו עמי הארץ לבטל את אמירתן<sup style="color: gray;">299</sup>. ויש שכתבו שריבוי סליחות ותחנונים עם הציבור בימים אלו, עדיף מלימוד תורה,<sup style="color: gray;">300</sup>, ואפילו מי שחשקה נפשו בתורה, והוא מתמיד בלמודו מאד, בעת הזאת ישתתף עם הציבור באמירת הסליחות<sup style="color: gray;">301</sup>.
<h5>עובד שכיר</h5>
עובד שכיר - כגון מלמד תנוקות<sup style="color: gray;">302</sup> - שאסור לו להיות נעור בלילה באופן שיש בו בטול מלאכה<sup style="color: gray;">303</sup>, אין לו להמנע משום כך מלהשכים באשמורת לאמירת סליחות, שכיון שכך הוא המנהג, הרי זה חשוב כאילו התנו מתחילה על הדבר<sup style="color: gray;">304</sup>.
<h5>במקום ביטול תורה של רבים</h5>
המלמד תורה ברבים, ואם ישכים באשמורת לומר סליחות, ימשך מכך ביטול תורה לרבים, אין לו להמנע משום כך מהשכמה לאמירת סליחות<sup style="color: gray;">305</sup>.
<h5>ביחס לתקון חצות</h5>
הרגילים לומר תקון-חצות* בכל השנה, יאמרוהו קודם לאמירת סליחות עם הציבור<sup style="color: gray;">306</sup>. במקום שהציבור אומרים סליחות בחצות הלילה<sup style="color: gray;">307</sup>, ויש יחידים שעדיין לא עשו תקון חצות, ויש פנאי לאמירת תקון חצות לאחר הסליחות, אל יפרשו מן הציבור, אלא יאמרו עמהם סליחות, ולאחר מכן יאמרו תקון חצות<sup style="color: gray;">308</sup>. היה הזמן דחוק, ואין פנאי לומר סליחות, ותקון חצות, נחלקו אחרונים: יש שכתבו שאמירת תקון חצות – לרגיל בכך<sup style="color: gray;">309</sup> - דוחה את אמירת הסליחות<sup style="color: gray;">310</sup>, שמעלתן גדולה<sup style="color: gray;">311</sup>, ובפרט בימים אלו, שהזמן מוכשר יותר לכך<sup style="color: gray;">312</sup>, ולאחר מכן יאמר סליחות ביחידות<sup style="color: gray;">313</sup>. ויש שכתבו שאמירת סליחות דוחה את תקון חצות<sup style="color: gray;">314</sup>, לפי שתפילת ציבור עדיף<sup style="color: gray;">315</sup>, ובסליחות אומרים שלש עשרה מדות של רחמים בציבור<sup style="color: gray;">316</sup>, ועוד שלתקון חצות אין שיעור<sup style="color: gray;">317</sup>, ויוכל לצאת ידי חובה באמירת מזמור תהלים אחד<sup style="color: gray;">318</sup>, או בסליחות עצמן שיש בהם התעוררות על גלות השכינה והצדיקים<sup style="color: gray;">319</sup>. על אמירת וידוי תקון בחצות בימי הסליחות, שאומרים וידוי בסליחות, ע"ע תקון חצות.
<h5>תקיעת שופר</h5>
תקיעת שופר קודם הסליחות, יש מן האחרונים שכתב שיש נוהגים לתקוע בשופר באשמורת קודם הסליחות<sup style="color: gray;">320</sup>, לעורר הישנים מתנומתם, כמו שנאמר: אם יתקע שופר בעיר ועם לא יחרדו<sup style="color: gray;">321</sup>, וכתבו אחרונים שבמדינותינו לא שמענו מנהג זה<sup style="color: gray;">322</sup>.
<h5>נשים</h5>
נשים, משמע בדברי אחרונים שנהגות לבוא לבית כנסת לאמירת סליחות<sup style="color: gray;">323</sup>. נשים נדות, שיש נוהגים שאין נכנסות לבית הכנסת ולהתפלל, מלבד בימים נוראים, וכיוצא בהם, שרבים מתאספים לילך לבית הכנסת, ויש להן עצבון גדול לעמוד בחוץ<sup style="color: gray;">324</sup>, ימי הסליחות חשובים לענין זה כימים הנוראים, שמותרות להכנס בבית כנסת<sup style="color: gray;">325</sup>.
<h5>כניסת האבל לבית כנסת</h5>
אבל שאסור לצאת מביתו כל שבעה<sup style="color: gray;">326</sup>, אסור לילך לבית הכנסת לשמוע סליחות, ואפילו ביום ראשון של סליחות, אבל בערב ראש השנה מותר לילך<sup style="color: gray;">327</sup>, שהוא צורך שעה הרבה, לפי שהוא יום תענית לכל<sup style="color: gray;">328</sup>, ומרבים בו בסליחות<sup style="color: gray;">329</sup>, וכן מותר לו לילך בערב יום הכפורים<sup style="color: gray;">330</sup>, במקומות שנוהגים להרבות בסליחות<sup style="color: gray;">331</sup>, והוא צורך שעה, משום תענית יום הכפורים<sup style="color: gray;">332</sup>.
<h5>ימי הסליחות</h5>
ימים שאומרים בהם סליחות, יש שכתבו שהם ימי דין<sup style="color: gray;">333</sup>, ומטעם זה בארו את המנהג ששליח ציבור של סליחות צריך שיהא בן שלושים<sup style="color: gray;">334</sup> - כמו בתפילות הימים הנוראים<sup style="color: gray;">335</sup> - כמו הלויים בעבודתם<sup style="color: gray;">336</sup>, שימי דין הם דוגמת עבודת הלויים<sup style="color: gray;">337</sup>. וכן יש שכתבו שמדקדקים בהם אף בדברים שאין מדקדקים בשאר ימות השנה, כגון שנוהגים שהשליח ציבור שמתפלל סליחות, מתפלל בכל היום - לנוהגים כן<sup style="color: gray;">338</sup> - שיש אומרים שהוא מטעם שהמתחיל במצוה אומרים לו גמור<sup style="color: gray;">339</sup>, ובשאר ימות השנה אין מדקדקים בכך<sup style="color: gray;">340</sup>. על המנהג להתענות ביום ראשון של סליחות, ובשאר ימי הסליחות, ע"ע תענית.
<h4><b>מהותן וסדרן</b></h4>
<h5>מהותן</h5>
במהות הסליחות, כתבו ראשונים שאינם באים אלא בשביל שתהא התפילה לרצון, ולכן טועים העומדים לסליחות, ואחר כך הולכים לצרכיהם, או ישנים, ולא באים לבית הכנסת לברכו ולקדושה, כי התפילה עיקר יותר מהסליחות, והסליחות באים כדי שתעלה התפילה לרצון<sup style="color: gray;">341</sup>. וכן כתבו ראשונים שאחד מן הדברים הנכבדים שבהשכמה לסליחות, הוא כדי לעמוד בתפילה מתוך דברי סליחה, ולכן מיחו על הנוהגים קלות ראש לחזור לבתיהם לשינה, לאחר אמירת הסליחות<sup style="color: gray;">342</sup>.
<h5>סדרן</h5>
הסדר הקבוע - הנהוג<sup style="color: gray;">343</sup> - באמירת סליחות: מתחילים באמירת "אשרי"<sup style="color: gray;">344</sup>, עד סוף המזמור<sup style="color: gray;">345</sup>, מפני שיש במזמור זה תהלה ושבח גדול להשם יתברך<sup style="color: gray;">346</sup>, ואומרים אותו כדי לומר קדיש אחריו<sup style="color: gray;">347</sup>, לאחר מכן אומרים פסוקי רחמים<sup style="color: gray;">348</sup>, לאחריהם אומרים פיוטי סליחות - על סדרן ונוסחן, עי' להלן<sup style="color: gray;">349</sup> - בין סליחה לסליחה אומרים את פסוקי שלש עשרה מידות של רחמים<sup style="color: gray;">350</sup>. לאחר מכן אומרים וידוי*<sup style="color: gray;">351</sup>, על מנין הפעמים שאומרים וידוי בסליחות, שיש נוהגים לאמרו שלש פעמים, ויש שאין אומרים אלא פעם אחת ע"ע ודוי<sup style="color: gray;">352</sup> , ומסיימים בנפילת-אפים*<sup style="color: gray;">353</sup>. סדר הסליחות כתבו אחרונים שנתקן כסדר התפלה של כל יום: שהפסוקים שקודם הסליחות, הם כנגד פסוקי-דזמרה*, והסליחות עם הי"ג מדות שאומרים בין כל אחת ואחת, הם במקום תפלת שמונה-עשרה* - שעיקר התפלה הוא י"ג מדות<sup style="color: gray;">354</sup>, ויש שכתבו שאפשר שלכן נוהגים שאין פוחתים משלוש סליחות בכל יום, כנגד שלוש תפלות שבכל יום<sup style="color: gray;">355</sup> - ונפילת אפים שלאחריהן, היא כנפילת אפים שלאחר כל התפילות<sup style="color: gray;">356</sup>, וכתבו שלכן יש נוהגים לומר לאחר הסליחות קדיש שלם עם תתקבל<sup style="color: gray;">357</sup>, כדרך שאומרים לאחר גמר כל התפלות<sup style="color: gray;">358</sup>.
<h5>קדיש לפניהן</h5>
לפני הסליחות אומר השליח ציבור קדיש<sup style="color: gray;">359</sup>, היינו "חצי קדיש" עד "דאמירן בעלמא"<sup style="color: gray;">360</sup>, ואומרים אותו לאחר אמירת "אשרי"<sup style="color: gray;">361</sup>, שכן דרך לעולם לומר קדיש אחרי פסוקים, ובלא אמירת פסוקים, אין אומרים קדיש לפני הסליחות<sup style="color: gray;">362</sup>. לא התאספו מנין, מתחילים באמירת הפסוקים – והסליחות<sup style="color: gray;">363</sup> - וכשיתאסף מנין, יפסיקו לאמירת קדיש<sup style="color: gray;">364</sup>, אפילו באמצע אמירת פסוקי הסליחות<sup style="color: gray;">365</sup>, ויקדים החזן לומר, שלושה פסוקים, או מקצת מן הסליחה<sup style="color: gray;">366</sup>. ויש מי שכתב שאין לומר קדיש קודם הסליחות<sup style="color: gray;">367</sup>.
<h5>פיוטי הסליחות</h5>
הפיוטים הנאמרים בסליחות, סדרן ונוסחן תלוי במנהג המקום והזמן<sup style="color: gray;">368</sup>: בזמן הקדום היו נאמרים לפי צורך ורצון המתפללים<sup style="color: gray;">369</sup>. בימינו, נוהגים לומר לפי נוסח קבוע, יש נוהגים לומר נוסח שוה בכל יום<sup style="color: gray;">370</sup>, ויש נוהגים לומר בכל יום פיוטים אחרים, לפי סדר ידוע, הקבוע לימים שלפני ראש השנה ולעשרת ימי תשובה<sup style="color: gray;">371</sup>.
<h5>נפילת אפים</h5>
בסיום הסליחות אומרים נפילת-אפים*<sup style="color: gray;">372</sup>, ואין להפסיק בדיבור בין הסליחות לנפילת אפים, כדרך שאין מפסיקים בדיבור של רשות, בין תפילת שמונה עשרה לנפילת אפים, לפי שנפילת אפים היא גמר התיקון של התפילה, וצריכה להיות תיכף לאחריה<sup style="color: gray;">373</sup>. ויש מי שכתב שאין אומרים נפילת אפים בסליחות, שכיון שיש סכנה בנפילת אפים<sup style="color: gray;">374</sup>, אין מן הראוי ליפול, אלא לאחר תפילת שמונה עשרה<sup style="color: gray;">375</sup>. על סדר נפילת אפים, ועל אמירתו בסליחות קודם שהאיר היום, ע"ע נפילת אפים.
<h5>תפילת "עננו"</h5>
תפילת "עננו" כתבו ראשונים שלדעת אמוראים היא מוזכרת במשנה, שהיו אומרים אותה בשבע תעניות אחרונות של גשמים<sup style="color: gray;">376</sup>, והיו מתריעים וצועקים בקול רם, "עננו אבינו עננו, עננו אלהי אברהם עננו, עננו אלהי יצחק עננו, עננו אלהי יעקב עננו"<sup style="color: gray;">377</sup>, על סדר האל"ף בי"ת<sup style="color: gray;">378</sup>, כפי – הנוסח הידוע<sup style="color: gray;">379</sup> - שאנו אומרים בסוף הסליחות<sup style="color: gray;">380</sup>, בלילות של תחנונים<sup style="color: gray;">381</sup>, בעשרת ימי תשובה<sup style="color: gray;">382</sup> וביום הכפורים<sup style="color: gray;">383</sup>, וכתבו ראשונים בטעם שאומרים תפילה זו בעשרת ימי תשובה וביום הכפורים, משום שזמן זה הוא שעת הדין, ומלך יושב על כסא דין, ואין לך עת צרה גדול מזה, והרי זה חשוב כשבע תעניות אחרונות של גשמים<sup style="color: gray;">384</sup>.
<h5>קדיש לאחריהן</h5>
אמירת "קדיש* תתקבל" - והוא קדיש שמוסיפים בו "תתקבל צלותהון ובעותהון דכל ישראל<sup style="color: gray;">385</sup> - לאחר הסליחות נחלקו בו ראשונים: יש שכתבו שאומרים קדיש שלם<sup style="color: gray;">386</sup>, עם תתקבל<sup style="color: gray;">387</sup>, שמאחר שרוב תפוצות עם ישראל מתפללים בימים אלו סליחות, שייך לבקש "תתקבל עם צלותהון דכל בית ישראל"<sup style="color: gray;">388</sup>, ואף על פי שאין אומרים קדיש תתקבל, אלא לאחר תפילת שמונה עשרה<sup style="color: gray;">389</sup> - שכך היא משמעות לשון "צלותהון" שפירושו תפילה, וסתם תפלה היינו תפלת שמונה עשרה<sup style="color: gray;">390</sup> - סליחות חשובים כמו תפילת שמונה עשרה<sup style="color: gray;">391</sup>, לפי שסדר הסליחות נתקן על סדר התפילה<sup style="color: gray;">392</sup>, או לפי שיש בהם בקשות רבות כמו בשמונה עשרה<sup style="color: gray;">393</sup>, ויש שכתבו שאף שראוי לומר קדיש תתקבל לאחר הסליחות, במקום שמתפללים מיד תפילת שחרית, אין להבדיל בין הסליחות לתפילה בקדיש תתקבל, אבל במקום שמפסיקים קצת, ראוי לומר קדיש תתקבל<sup style="color: gray;">394</sup>. ויש שכתבו שאין אומרים קדיש תתקבל לאחר הסליחות<sup style="color: gray;">395</sup>, לפי שאין אומרים קדיש תתקבל אלא לאחר תפילת שמונה עשרה<sup style="color: gray;">396</sup>, ולדעתם סליחות אין חשובים כמו תפילת שמונה עשרה<sup style="color: gray;">397</sup>. על אמירת קדיש תתקבל כאשר היה מנין בסליחות, ויצאו קודם קדיש ע"ע צבור.
<h4><b>הימים שאומרים בהם</b></h4>
<h5>בעשרת ימי תשובה</h5>
בעשרת-ימי-תשובה* שבין ראש השנה ליום הכפורים, נוהגים לומר סליחות<sup style="color: gray;">398</sup>. שריבוי התפילה היא מדרכי התשובה<sup style="color: gray;">399</sup>, וכדי להתוודות בכל יום מאלו הימים, שהוידוי הוא מדרכי התשובה<sup style="color: gray;">400</sup>. מהנוהגים לומר סליחות אף קודם ראש השנה<sup style="color: gray;">401</sup>, יש נוהגים להאריך בסליחות של ימים אלו, יותר ממה שאומרים קודם ראש השנה<sup style="color: gray;">402</sup>. על אמירת סליחות בשבת של עשרת ימי תשובה, עי' להלן<sup style="color: gray;">403</sup>. ויש שלא נהגו באמירת סליחות בעשרת ימי תשובה<sup style="color: gray;">404</sup>.
<h5>בחודש אלול</h5>
אמירת סליחות של ימים נוראים, מנהג כמה מקומות - בפרס<sup style="color: gray;">405</sup>, ובכמה מקומות בספרד<sup style="color: gray;">406</sup> - להשכים מראש חדש אלול – מראש חודש, או מיום שלאחריו<sup style="color: gray;">407</sup> - לאמירת סליחות ותחנונים<sup style="color: gray;">408</sup>, ואומרים עד לאחר יום הכפורים, כנגד ארבעים יום שעמד משה רבינו בהר, לקבל לוחות אחרונות<sup style="color: gray;">409</sup>, והוסיפו אחרונים שלפי שבימים אלו שהיה משה במרום, נמנעו ישראל מלחטוא, לאחר שהעבירו שופר במחנה, בשביל שלא יטעו בעבודה זרה, לכן נהגו לומר סליחות ולשוב בתשובה<sup style="color: gray;">410</sup>, וכתבו ראשונים שכל המוסיף לבקש רחמים ותחנונים זכות הוא לו<sup style="color: gray;">411</sup>, וכתבו שהוא כעין מה שמצינו שדורשים בהלכות הרגל, שלושים יום קודם לרגל, שראוי להקדים לעסוק בענייני היום, כדי להתעורר על ענייני היום<sup style="color: gray;">412</sup>, כך מראש חודש אלול מקדימים ומרבים בתפילה, כדי שיהיו המחשבות זכות ונקיות בהגיע ראש-השנה<sup style="color: gray;">413</sup>, וכתבו אחרונים שהזמן מזומן לכך, שהוא קודם לימי התשובה והכפרה שבחודש תשרי<sup style="color: gray;">414</sup>, וימי חודש אלול הם ימי תשובה<sup style="color: gray;">415</sup>, ולפי שהחזרה בתשובה היא מלאכה רבה, ואינה ליום או ליומיים, לכן מתחילים שלושים יום קודם<sup style="color: gray;">416</sup>, מהאחרונים יש שהוסיף טעם, שלפי שבזמן זה הלילות מתארכים, והעם מוסיפים במלאכתם מהלילות על הימים, טוב להתחיל ולקדם את פני השם בשירות והילולים, כדי שתבורך להם מלאכת הלילות כולם<sup style="color: gray;">417</sup>, ויש מהראשונים שדרשו רמז מהכתוב "את לבבך ואת לבב"<sup style="color: gray;">418</sup>, שהוא ראשי תיבות אלול, ולכן נהגו להשכים ולהתפלל בהם סליחות<sup style="color: gray;">419</sup>.
<h5>בראש חודש אלול</h5>
אמירת סליחות בראש חודש אלול - לנוהגים לומר בכל חודש אלול <sup style="color: gray;">420</sup> - נוהגים להתחיל ביום שלאחר ראש חודש<sup style="color: gray;">421</sup>, וכתבו אחרונים שכן נכון לעשות<sup style="color: gray;">422</sup>, לפי שאין אומרים סליחות בראש חודש<sup style="color: gray;">423</sup>, ואפילו בראש חודש אלול<sup style="color: gray;">424</sup>. ויש שכתבו שנוהגים להתחיל בראש חודש<sup style="color: gray;">425</sup>, שלדעתם אין איסור באמירת סליחות בראש חודש<sup style="color: gray;">426</sup>, וכיון שמנהג אמירת סליחות בחודש אלול נתייסד על עליית משה למרום<sup style="color: gray;">427</sup>, מתחילים בראש חודש, שבו עלה משה<sup style="color: gray;">428</sup>.
<h5>מחמשה עשר באלול</h5>
אמירת סליחות של ימים נוראים, יש נהגו להתחיל מחמשה עשר באלול<sup style="color: gray;">429</sup>, שראש השנה הוא יום הדין<sup style="color: gray;">430</sup>, ומקדימים מחמשה עשר בחודש, להשכים ולומר תחנונים<sup style="color: gray;">431</sup>.
<h5>בכ"ה באלול</h5>
אמירת סליחות של ימים נוראים, יש נהגו להשכים בכ"ה באלול<sup style="color: gray;">432</sup>, לפי שלדעת רבי אליעזר הסובר שהעולם נברא בתשרי<sup style="color: gray;">433</sup>, ביום זה התחיל בריאת העולם<sup style="color: gray;">434</sup>. ויש שאין נוהגים להשכים לסליחות קודם ראש השנה, שלדעתם הלכה כדברי רבי יהושע שהעולם נברא בניסן<sup style="color: gray;">435</sup>.
<h5>בשני וחמישי של חודש אלול</h5>
אמירת סליחות של ימים נוראים, יש שנהגו בימי שני וחמישי של חודש אלול, לקום בלילות, ולקבוע תפלה בבית הכנסת, בתחנונים ובדברי כבושים<sup style="color: gray;">436</sup>, כדרך שעושין הכל בעשרת ימי תשובה<sup style="color: gray;">437</sup>, ואמרו בדרך דרש על הכתוב: דרשו ה' בהמצאו קראוהו בהיותו קרוב<sup style="color: gray;">438</sup>, שראוי להשתדל בתפילה ובתשובה, קודם ראש השנה, כדי להכנס לראש השנה בטהרת הלב<sup style="color: gray;">439</sup>.
<h5>במוצאי שבת הסמוך לראש השנה</h5>
אמירת סליחות של ימים נוראים, יש נוהגים להתחיל במוצאי שבת הסמוך לראש השנה<sup style="color: gray;">440</sup>, בין שחל ראש השנה בשבת ובין שחל באמצע השבוע<sup style="color: gray;">441</sup>.
<h5>במוצאי שבת הסמוך או שלפניו</h5>
אמירת סליחות של ימים נוראים – כאשר מתקרבים ימי הדין<sup style="color: gray;">442</sup> - יש נוהגים שאם חל ראש השנה ביום חמישי או בשבת, מתחילים במוצאי שבת הסמוך לראש השנה, ואם חל ביום שני או שלישי, מקדימים לומר ממוצאי שבת שלפניו<sup style="color: gray;">443</sup>, שהוא עשרים ואחד או עשרים ושנים באלול<sup style="color: gray;">444</sup>, לפי שנוהגים לומר סליחות לכל הפחות ארבעה ימים, משום שתקנו חכמים להתענות ארבעה ימים קודם ראש השנה<sup style="color: gray;">445</sup> - להשלים עשר תעניות של עשרת ימי תשובה<sup style="color: gray;">446</sup>, או כנגד ימי ביקור של קרבן<sup style="color: gray;">447</sup> - ונוהגים לומר סליחות בימים שמתענים בהם<sup style="color: gray;">448</sup>, וכדי שיהיה לעולם יום קבוע שלא יטעו, קבעו להתחיל לעולם ביום ראשון<sup style="color: gray;">449</sup>, ויש שכתבו שהטעם שמקדימים למוצאי שבת שלפניו, הוא משום שצריכים שלושה ימים להכנה קודם ראש השנה<sup style="color: gray;">450</sup>, כדרך שמצינו במתן תורה שאמר הכתוב "היו נכונים לשלושת ימים"<sup style="color: gray;">451</sup>, שהקדוש ברוך הוא וישראל, דוגמת חתן וכלה, שאדם טורח בסעודה שלושה ימים<sup style="color: gray;">452</sup>.
<h5>בטעם שמתחילים במוצאי שבת</h5>
בטעם המנהג להתחיל באמירת הסליחות במוצאי שבת<sup style="color: gray;">453</sup>, יש מן הראשונים שכתב שהיינו משום שהעם שמחים אז מחמת מצות לימוד תורה, שלומדים בשבת<sup style="color: gray;">454</sup>, ומחמת עונג-שבת*, ואין השכינה שורה אלא מתוך שמחה של מצוה<sup style="color: gray;">455</sup>, והוסיפו שגם הפייטן התחיל "במוצאי מנוחה"<sup style="color: gray;">456</sup>. ויש שבארו הטעם לפי שיום ראשון הוא יום תחילת בריאת העולם<sup style="color: gray;">457</sup>, והוא ראשון למעשה בראשית, ומאחר שהאדם הוא תכלית הבריאה לעבודת השם, לכן מתחילים בתשובה, ביום ראשון לבריאה<sup style="color: gray;">458</sup>. ויש שנתנו רמז לדבר, שהכתוב "אתם נצבים היום"<sup style="color: gray;">459</sup> - שקוראים בשבת שלפני אמירת הסליחות, בשחרית או במנחה<sup style="color: gray;">460</sup> - עולה בגימטריה: לעמוד לסליחות<sup style="color: gray;">461</sup>, והוא רמז לעם לעמוד לסליחות למחר<sup style="color: gray;">462</sup>.
<h5>בערב ראש השנה</h5>
בערב-ראש-השנה* - שמתקרב יום הדין<sup style="color: gray;">463</sup> - נוהגים להשכים מאד לפני היום<sup style="color: gray;">464</sup>, ומרבים בו בסליחות, יותר משאר הימים<sup style="color: gray;">465</sup>, ומקדימין פני השכינה, בהרבה סליחות ותחנונים, אולי ירחם, ולא יבוא במשפט עמנו, ביום הדין הזה<sup style="color: gray;">466</sup>. על נפילת אפים בסליחות של יום זה, ע"ע נפילת אפים.
<h5>בראש השנה</h5>
באשמורת הבוקר בראש השנה, יש מן הראשונים שכתבו, שיש מקומות שמשכימים לבוא לבית הכנסת קודם היום, ואומרים סליחות<sup style="color: gray;">467</sup>, ויש שכתבו שנוהגים לקום בלילה השניה, לאמירת תחנונים וסליחות כסדר האשמורות<sup style="color: gray;">468</sup>. ויש נוהגים שלא לעמוד בראש השנה בבוקר לאמירת סליחות<sup style="color: gray;">469</sup>.
<h5>בערב יום הכפורים</h5>
אמירת סליחות בערב יום הכפורים מצינו בו מנהגים חלוקים: יש נוהגים להשכים לסליחות<sup style="color: gray;">470</sup>, וכתבו שאף על פי שהוא חשוב יום טוב, משום שהוא יום שלפני יום הכפורים<sup style="color: gray;">471</sup>, וביום טוב אין אומרים סליחות<sup style="color: gray;">472</sup>, לא יהא חמור מיום הכפורים עצמו, שאומרים בו סליחות ותחנונים<sup style="color: gray;">473</sup>, ויום זה אינו יום שמחה, אף על פי שמרבים בו באכילה<sup style="color: gray;">474</sup>, ויש שכתבו שלדעתם ערב יום הכפורים אינו חשוב יום טוב, אלא לאחר הסליחות – מעלות השחר ואילך<sup style="color: gray;">475</sup> - ולא בלילה<sup style="color: gray;">476</sup>. ויש שמוסיפים ומרבים בו בסליחות<sup style="color: gray;">477</sup>, כמו בערב ראש השנה<sup style="color: gray;">478</sup>, וכתבו שכל המרבה בתחנונים וסליחות ביום זה, הרי זה משובח<sup style="color: gray;">479</sup>. ויש נוהגים שלא להשכים בו לסליחות<sup style="color: gray;">480</sup>, שלדעתם אף ליל ערב יום הכפורים חשוב יום טוב<sup style="color: gray;">481</sup>. ויש נוהגים למעט בסליחות<sup style="color: gray;">482</sup>, שאף לדעתם ליל ערב יום הכפורים חשוב יום טוב<sup style="color: gray;">483</sup>, ומכל מקום אומרים קצת סליחות, מפני שהוא על כל פנים, אחד מימי תשובה<sup style="color: gray;">484</sup>. ויש שכתבו שאין אומרים בו וידוי בסליחות אלא פעם אחת<sup style="color: gray;">485</sup> – שלא כדרך שאר ימים, שלמנהגם אומרים שלוש פעמים<sup style="color: gray;">486</sup> - לפי שעתיד להתוודות במנחה של ערב יום הכפורים ובערבית של ליל יום הכפורים<sup style="color: gray;">487</sup>. על נפילת אפים בסליחות של יום זה, ע"ע נפילת אפים וע' ערב יום הכפורים.
<h5>בהושענא רבה</h5>
בהושענא-רבה*, יש מקומות שנהגו לומר סליחות<sup style="color: gray;">488</sup> – כמו שאומרים ביום הכפורים<sup style="color: gray;">489</sup> - בלא וידוי וכדומה<sup style="color: gray;">490</sup>, מהם שנהגו לאמרן לאחר כל הקפה<sup style="color: gray;">491</sup>, ומהם שנהגו לאמרן בלילה, לאחר חצות, קודם לאשמורת הבוקר<sup style="color: gray;">492</sup>. על אמירת שלוש עשרה מדות בסליחות בהושענא רבה, ע"ע שלש עשרה מדות של רחמים. ויש שכתבו מנהג להתענות בהושענא רבה, ולומר בו סליחות לתענית, וכתבו ראשונים שמנהג התענית בחולו של מועד הוא מנהג איסור, ואינו ראוי להתקיים<sup style="color: gray;">493</sup>.
<h4><b>זמן אמירתן</b></h4>
<h5>באשמורת הבוקר</h5>
זמן אמירת סליחות – של ימים נוראים<sup style="color: gray;">494</sup> - כתבו ראשונים שנהגו לקום בלילה<sup style="color: gray;">495</sup>, באשמורת הבוקר<sup style="color: gray;">496</sup>, קודם שיעלה עמוד השחר<sup style="color: gray;">497</sup>, והוא בסוף הלילה, סמוך לאור הבוקר<sup style="color: gray;">498</sup>, ומקדימים פני השם יתברך<sup style="color: gray;">499</sup>, ומתפללים עד שיאור היום<sup style="color: gray;">500</sup>, לפי שתפילת הלילה זכה מבלי ערבוב מחשבות וטרדות<sup style="color: gray;">501</sup>, והקדוש ברוך הוא שט בעולם הזה, בשלש אחרונות של הלילה<sup style="color: gray;">502</sup>, ונאמר "ובבוקר תפלתי תקדמך"<sup style="color: gray;">503</sup>, ונאמר "קומי רוני בלילה לראש אשמורות, שפכי כמים לבך"<sup style="color: gray;">504</sup>, וכן אמר דוד "אעירה שחר"<sup style="color: gray;">505</sup>, שהיה מעיר את השחר<sup style="color: gray;">506</sup>, והוא עת רצון<sup style="color: gray;">507</sup>, ובזמן זה הוא קרוב לנו בכל קראנו אליו<sup style="color: gray;">508</sup>, ולא די בכך שיש עת רצון משום שסליחות נאמרים בציבור<sup style="color: gray;">509</sup>, ובבית הכנסת<sup style="color: gray;">510</sup>, או בעשרת ימי תשובה<sup style="color: gray;">511</sup>, אלא צריך שיהא עת רצון גם מצד הזמן<sup style="color: gray;">512</sup>. ויש מי שכתב שיש נוהגים על דרך הקבלה, שלא לומר סליחות קודם עלות השחר<sup style="color: gray;">513</sup>, ותמהו עליו<sup style="color: gray;">514</sup>.
<h5>בחצות הלילה</h5>
סליחות, יש נוהגים לומר בחצות הלילה<sup style="color: gray;">515</sup>, ומביאים ראיה מדוד שאמר ,חצות לילה אקום להודות לך על משפטי צדקך"<sup style="color: gray;">516</sup>, ותפלות שאדם מתפלל בלילה, הקדוש ברוך הוא שומע ועונה, מפני שהוא עת רצון, והקדוש ברוך הוא נזכר בחורבן הבית ובגלות ישראל, וחונן אותם, ושומע תפלתם<sup style="color: gray;">517</sup>, ולדעתם היא עת רצון כאשמורת הבוקר<sup style="color: gray;">518</sup>, ועוד שבחצי הלילה דעתו של אדם מיושבת עליו מפני ששקט הגוף, ומתיישבת הנפש מפני טרדת הגוף<sup style="color: gray;">519</sup>. ויש שכתבו שאותם שקשה להם לעמוד באשמורת, יאמרו בחצות הלילה<sup style="color: gray;">520</sup>.
<h5>לאחר שהאיר היום</h5>
התאחרו ולא אמרו סליחות עד שהאיר היום, לא יבטלו מאמירת סליחות, לפי שימים אלו הם ימי רצון<sup style="color: gray;">521</sup>, אף לאחר עלות השחר<sup style="color: gray;">522</sup>, וכן כתבו אחרונים שיש מקומות שמאחרים עד עמוד השחר<sup style="color: gray;">523</sup>, ויש שכתבו שבהרבה מקומות אומרים כאשר כבר היום גדול<sup style="color: gray;">524</sup>. בלילה הראשון, במקומות שאומרים פיוטים המוזכר בהם שעומדים בעוד לילה, יש שכתבו שמשכימים קצת יותר, משום לשון הפיוטים<sup style="color: gray;">525</sup>.
<h5>קודם חצות הלילה</h5>
קודם חצות הלילה, כתבו אחרונים שאין ראוי לומר סליחות, ולא שלוש עשרה מדות של רחמים, מלבד בליל יום הכפורים<sup style="color: gray;">526</sup>, והנוהגים לאמרן הוא מנהג טעות<sup style="color: gray;">527</sup>, עיין על כך בערך שלש-עשרה-מדות-של-רחמים*. ויש שכתבו שאם אין הציבור יכולים לומר סליחות לאחר חצות, יש להתיר בגדר הוראת שעה, לאמרן קודם חצות, כדי שלא יתבטלו מאמירתן, ולא יהא להם התעוררות לתשובה, לפי שאין לדברים אלו מקור מן התלמוד, אלא מרבותינו האחרונים על פי ספרי קבלה, ומסתבר שאין בזה ענין איסור, אלא שאין מועילין בכח שלוש עשרה מדות של רחמים, אלא כסתם תפלה<sup style="color: gray;">528</sup>, ואם אפשר, יכוונו בשליש הלילה, שיש אומרים שטוב להתחנן בשעות שהמשמרות משתנות, שהתפלה רצויה אז<sup style="color: gray;">529</sup>. ויש שכתבו שאותם שקשה להם להמתין, או במקום שלא יתאסף מנין לאחר מכן, יכולים לאמרן שעתיים קודם חצות הלילה<sup style="color: gray;">530</sup>. ויש מי שכתב שבדברים כגון אלו, שלא נזכרו אלא בדברי אחרונים, יחיד היודע לשקול את הדברים על פי הלכה, יכול להקל בהם<sup style="color: gray;">531</sup>. ויש מי שכתב מנהג לומר בתפילת ערבית, קודם קדיש תתקבל, סליחות קצר ומלוקט ממה שאומרים באשמורת, ונהגו כן במקום שקשה לקום באשמורת, מפני החשש שלא תשתכח אמירת סליחות, וכיון שאין איסור באמירת שלש עשרה מדות של רחמים קודם חצות אלא על דרך הקבלה והסוד, לא נהגו במקומם לחוש לדברים אלו<sup style="color: gray;">532</sup>. נשים – שטוב שתאמרנה סליחות<sup style="color: gray;">533</sup> – יכולות להקל לומר סליחות קודם חצות הלילה, לפי שטרודות בצרכי הבית<sup style="color: gray;">534</sup>.
<h4><b>השליח ציבור</b></h4>
<h5>עטיפתו בטלית</h5>
שליח ציבור של סליחות - המוציא את הרבים ידי חובתם, או שאומר קדיש תתקבל לאחר סליחות<sup style="color: gray;">535</sup> - כתבו ראשונים ואחרונים, שמתעטף בטלית<sup style="color: gray;">536</sup>, גדול<sup style="color: gray;">537</sup> - כדרך שמתעטף בשאר תפילות<sup style="color: gray;">538</sup> - משום כבוד הציבור<sup style="color: gray;">539</sup>, או משום כבוד השכינה<sup style="color: gray;">540</sup>, ויש שהוסיפו שבפרט בסליחות יש להתעטף בטלית, לפי שאומרים בהן "ויעבור ה' על פניו ויקרא"<sup style="color: gray;">541</sup>, ומצינו בגמרא שדרש רבי יוחנן על פסוק זה, שהקדוש ברוך הוא התעטף כשליח ציבור, והראה למשה סדר תפלה<sup style="color: gray;">542</sup>, ובאמירת י"ג מידות מתעטפים בטלית<sup style="color: gray;">543</sup>, ויש שכתבו שמשום כך מתעטף הש"צ בטלית אף בלילה, שאינו זמן ציצית, לסוברים כן<sup style="color: gray;">544</sup>. ומכל מקום אין הטלית מעכבת, ואם אין טלית, יאמרו אפילו י"ג מידות, בלא טלית<sup style="color: gray;">545</sup>. על ברכת הציצית בלילה, ע"ע ציצית.
<h5>הש"צ המתחיל</h5>
במנהג הש"צ בסליחות, כתבו ראשונים מנהג שגדול העיר עומד להתפלל תחילה, לפי שכל דבר תלוי בתחילתו, ואם מתחיל דבר כשורה ובהכשר, הכל הולך כסדר<sup style="color: gray;">546</sup>. ויש ראשונים שכתבו הטעם לפי שיש סברא שהמתפלל ימים נוראים יתפלל גם סליחות, ומאחר שנהגו שגדול העיר מתפלל בימים נוראים<sup style="color: gray;">547</sup>, מתפלל הוא אף בסליחות<sup style="color: gray;">548</sup>.
<h5>הש"צ הקבוע</h5>
שליח ציבור הקבוע לשאר ימות השנה<sup style="color: gray;">549</sup>, יש שכתבו שנהגו שאינו משמש ש"צ של סליחות בכל יום, לפי שהיה מנהגם שהש"צ האומר את הסליחות, מתענה<sup style="color: gray;">550</sup>, ואם יתפלל הש"צ הקבוע בכל ימי הסליחות, יכבדו עליו התעניות, ובשביל להקל עליו, מתפללים אחרים ומתענים<sup style="color: gray;">551</sup>.
<h5>קביעותו לכל ימי הסליחות</h5>
שליח ציבור של סליחות, יש שמשמע מדבריהם, שהיו רגילים שאותו ש"צ משמש לכל ימי הסליחות<sup style="color: gray;">552</sup>, וכתבו שהיום אין נוהגין כן, אלא בכל יום משמש ש"צ אחר<sup style="color: gray;">553</sup>. ויש שמשמע מדבריהם שאף המנהג הקדום היה כך, שבכל יום שימש ש"צ אחר, לפי שנהגו שהש"צ המתפלל ביום הסליחות, מתענה באותו היום<sup style="color: gray;">554</sup>, ואם יתפלל אותו ש"צ בכל יום, יכבדו עליו התעניות<sup style="color: gray;">555</sup>.
<h5>ש"צ שיצא ידי חובתו</h5>
מי שיצא ידי חובת סליחות, יכול לחזור ולשמש שליח ציבור בסליחות, במקום שאין אחרים הראויים לשמש ש"צ, ואף על פי שאומר כמה אזכרות בכל פעם, ונהגו שלא לומר שם שמים אלא במקום החיוב, כיון שאומרו בשביל הציבור שצריכים לומר את הסליחות<sup style="color: gray;">556</sup>.
<h5>תענית הש"צ</h5>
שליח ציבור של סליחות, יש נוהגים שמתענה באותו היום<sup style="color: gray;">557</sup>. ויש שמשמע מדבריהם שהמנהג שאף המשמש ש"צ בשאר תפילות היום של ימי הסליחות, של ימים נוראים, מתענה באותו היום<sup style="color: gray;">558</sup>.
<h5>שימושו כש"צ בשאר התפילות</h5>
שליח ציבור של סליחות – של ימים נוראים - יש נוהגים שמשמש ש"צ בתפילות נוספות שבאותו היום<sup style="color: gray;">559</sup> - על התפילות אותם מתפלל, עי' להלן - בטעם המנהג נחלקו אחרונים: א) יש שכתבו שהוא משום שהמתחיל במצוה, אומרים לו גמור<sup style="color: gray;">560</sup>. ואף על פי שבשאר ימות השנה, אין מקפידים בכך<sup style="color: gray;">561</sup>, בימים אלו מדקדקים יותר מכל השנה<sup style="color: gray;">562</sup>. ב) ויש שכתבו שאפשר שהטעם שנהגו כן, משום שהיה מנהגם שהש"צ המתפלל ביום הסליחות, מתענה באותו היום<sup style="color: gray;">563</sup>, ובשביל להקל על הש"צ הקבוע של כל יום, שלא יכבדו עליו התעניות, מתפללים אחרים ומתענים<sup style="color: gray;">564</sup>, ולכן נהגו שהש"צ של סליחות, שודאי מתענה - לנוהגים כן <sup style="color: gray;">565</sup> - יתפלל את שאר התפילות<sup style="color: gray;">566</sup>. ג) ויש שכתבו, שמאחר שש"צ של סליחות מתענה<sup style="color: gray;">567</sup>, טוב יותר שהוא ישמש ש"צ בשאר התפילות, כי תפלתו יותר רצויה ומקובלת<sup style="color: gray;">568</sup>. ד) ויש שכתבו הטעם לפי שמצינו בשאר מקומות, שהמקבל על עצמו מצוה קטנה, שלא לפי כבודו, נותנים לו פיצוי, בשביל שימצאו קופצים למצוה - כגון המפטיר בנביא, שעובר לפני התיבה<sup style="color: gray;">569</sup> - כך תקנו שהמקבל על עצמו להיות ש"צ של סליחות - שהן דבר קל כנגד התפילה, שתקנוה אנשי כנסת הגדולה, ושיש אומרים שהיא מן התורה<sup style="color: gray;">570</sup>, ואין שכר ש"צ של סליחות גדול, כש"צ של תפילה<sup style="color: gray;">571</sup> - ישמש ש"צ בתפילה<sup style="color: gray;">572</sup>, וכדרך שמצינו לענין תרומת הדשן, שהזוכה בה זוכה בעבודות נוספות, לפי שהיא עבודת לילה, שאינה עבודה חשובה, וקשה להשכים בעבורה<sup style="color: gray;">573</sup>, כך סליחות, היא עבודת לילה, ופחותה משאר תפילות של יום, וקשה להשכים באשמורת<sup style="color: gray;">574</sup>, ובכדי שלא לנעול דלת בפני המקבלים על עצמם לשמש ש"צ בסליחות, לפיכך נתנו לו פיצוי, כדי שירצו בני אדם להזדקק למצוה זו<sup style="color: gray;">575</sup>. ויש שלא נהגו מנהג זה, שש"צ של סליחות, מתפלל את שאר התפילות<sup style="color: gray;">576</sup>.
<h5>בשחרית ובמנחה</h5>
שליח ציבור של סליחות, שיש נוהגים שמשמש ש"צ בתפילות היום<sup style="color: gray;">577</sup>, בתפילת שחרית שלאחר הסליחות נהגו שמשמש ש"צ<sup style="color: gray;">578</sup>, וכן בתפית מנחה<sup style="color: gray;">579</sup>.
<h5>בערבית שלפניהן</h5>
שליח ציבור של סליחות, שיש נוהגים שמשמש ש"צ בתפילות היום<sup style="color: gray;">580</sup> , בערבית שלפני הסליחות, נחלקו אחרונים: יש אומרים שמשמש ש"צ אף בערבית שלפני הסליחות<sup style="color: gray;">581</sup>, שתפילת ערבית שייכת ליום שלמחרת<sup style="color: gray;">582</sup>, ואף על פי שלא שייך בזה הטעם - שיש אומרים לענין התפילות שלאחריהן<sup style="color: gray;">583</sup> - שהמתחיל במצות סליחות, אומרים לו גמור, שהרי היא קודם הסליחות, מכל מקום אם יתפלל ש"צ אחר ערבית, יֵאָמֵר כלפיו, המתחיל במצוה אומרים לו גמור<sup style="color: gray;">584</sup>, או שנהגו כן בשביל שלא יהא אחר מתחיל במצוה<sup style="color: gray;">585</sup>, וכן כתבו אחרונים לפי הטעם שהש"צ של סליחות מתפלל בשאר התפילות משום שמפצים אותו<sup style="color: gray;">586</sup>, וטעם זה שייך אף בתפילה שלפניהן<sup style="color: gray;">587</sup>. ויש שמשמע מדבריהם שלא נהגו שש"צ של סליחות ישמש ש"צ בערבית שלפניהן<sup style="color: gray;">588</sup>, וכן כתבו לדעת הסוברים שהטעם שמשמש ש"צ בשאר התפילות, משום שהש"צ של סליחות מתענה<sup style="color: gray;">589</sup>, ובערבית שלפני הסליחות הוא אינו בתענית<sup style="color: gray;">590</sup>.
<h5>בערבית שלאחריהן</h5>
שליח ציבור של סליחות, שיש נוהגים שמשמש ש"צ בתפילות היום<sup style="color: gray;">591</sup>, בתפילת ערבית בערב שלאחר הסליחות, נחלקו אחרונים: יש סוברים שלא נהגו שהש"צ של סליחות, יהיה ש"צ בערבית שלאחריו<sup style="color: gray;">592</sup>. ויש סוברים שאף בערבית שלאחר הסליחות, נהגו שמשמש ש"צ של סליחות<sup style="color: gray;">593</sup>, שהמתחיל במצוה אומרים לו גמור<sup style="color: gray;">594</sup>, ותפילת ערבית שייכת למנחה – שהיא כנגד קרבן תמיד של בין הערביים<sup style="color: gray;">595</sup> - שלפניה, שהיא כנגד אברים ופרדים, שנותרו מתמיד של בין הערביים<sup style="color: gray;">596</sup>.
<h5>קדימתו לש"צ אחרים</h5>
שליח ציבור של סליחות, שיש נוהגים שמשמש ש"צ בתפילות היום<sup style="color: gray;">597</sup>, כאשר יש אחרים שצריכים להיות ש"צ – כגון אבל ומוהל, לנוהגים כן<sup style="color: gray;">598</sup>, על בעל יארצייט, עי' להלן<sup style="color: gray;">599</sup> - נחלקו אחרונים מי מהם קודם: יש סוברים שש"צ של סליחות קודם<sup style="color: gray;">600</sup>, שקדימתו היא משום המתחיל במצוה אומרים לו גמור – לסוברים כן<sup style="color: gray;">601</sup> – וענין זה נאמר אף במקום שיש עדיף ממנו<sup style="color: gray;">602</sup>, וכן משמע באחרונים אף לסוברים שהטעם שמשמש ש"צ בשאר התפילות, משום תענית הש"צ<sup style="color: gray;">603</sup>. ויש שכתבו שהאחרים שצריכים לשמש ש"צ – היינו אבל ובעל יארצייט<sup style="color: gray;">604</sup> - קודמים לש"צ של סליחות<sup style="color: gray;">605</sup>, אבל לענין מוהל, ש"צ של סליחות קודם לו<sup style="color: gray;">606</sup>, שמה שהמוהל משמש ש"צ, לא נהגו כן אלא משום שמצינו לו רמז מן הכתוב<sup style="color: gray;">607</sup>.
<h5>קדימתו לבעל יארציי"ט</h5>
שליח ציבור של סליחות, שיש נוהגים שמשמש ש"צ בתפילות היום<sup style="color: gray;">608</sup>, כאשר יש בעל יארצייט (יום- שמת-בו-אביו-או-אמו*) – שמשמש ש"צ, לנוהגים כן<sup style="color: gray;">609</sup>, והוא מתענה ביום היארצייט<sup style="color: gray;">610</sup> - נחלקו אחרונים: יש סוברים שש"צ של סליחות קודם, שלדעתם קדימתו היא משום שהמתחיל במצוה אומרים לו גמור<sup style="color: gray;">611</sup>, והיינו אף במקום שיש עדיף ממנו<sup style="color: gray;">612</sup>. ויש סוברים שבעל יארצייט קודם<sup style="color: gray;">613</sup>, שלדעתם עיקר הטעם שהש"צ של סליחות מתפלל כל היום, היינו משום תענית הש"צ<sup style="color: gray;">614</sup>, ואף הבעל יארצייט מתענה<sup style="color: gray;">615</sup>.
<h5>בסיום התפילה</h5>
הצריכים להיות שליח ציבור, שנדחים מפני ש"צ של סליחות - לסוברים כן <sup style="color: gray;">616</sup> - ישמשו ש"צ בסיום תפילת שחרית<sup style="color: gray;">617</sup>, מאשרי<sup style="color: gray;">618</sup>, ולמנצח ואילך<sup style="color: gray;">619</sup>.
<h5>כשאינו ש"צ קבוע</h5>
שליח ציבור של סליחות, שיש נוהגים שמשמש ש"צ בתפילות היום<sup style="color: gray;">620</sup>, יש מי שכתב שהיינו דוקא כשמקבל על עצמו לשמש ש"צ בכל ימי הסליחות, שלדעתם טעם המנהג הוא בכדי שלא לנעול דלת בפני המקבלים על עצמם לשמש ש"צ בסליחות<sup style="color: gray;">621</sup>, והיינו דוקא למקבל על עצמו לשמש ש"צ בקביעות, שנותנים לו להיות ש"צ בתפילות היום, בשביל שיתרצה להיות ש"צ אף למחר, אבל למשמש ש"צ ליום אחד בלבד, לא שייך נעילת דלת<sup style="color: gray;">622</sup>. אבל מדברי שאר אחרונים משמע, שהיינו אף בש"צ המשמש ליום אחד<sup style="color: gray;">623</sup>.
<h5>ש"צ שאינו מוציא את הרבים</h5>
שליח ציבור של סליחות, שיש נוהגים שמשמש ש"צ בתפילות היום<sup style="color: gray;">624</sup>, יש מן האחרונים שכתב שהיינו דוקא כשהוא אומר את הסליחות, והציבור שומעים ויוצאים ידי חובתם<sup style="color: gray;">625</sup>, אבל עכשיו שנוהגים שכל הציבור אומרים את הסליחות, והש"צ אינו אלא מסיים אחריהם כמה תבות בקול רם, כדי שיאמרו הכל בשוה<sup style="color: gray;">626</sup>, אין צריך ליתן לו פיצוי, שבכל אופן הוא צריך לומר את הסליחות, ואין טירחה במה שמסיים כמה תיבות, ועוד שאף אם ימנע, ימצאו רבים שירצו להיות ש"צ<sup style="color: gray;">627</sup>. אבל מדברי שאר אחרונים משמע שאף בש"צ שאינו מוציא את הרבים ידי חובתם, נהגו שיהא ש"צ בשאר תפילות היום<sup style="color: gray;">628</sup>.
<h5>מחילת הש"צ</h5>
שליח ציבור של סליחות, שיש נוהגים שמשמש ש"צ בתפילות היום<sup style="color: gray;">629</sup>, יש מי שכתב שזו היא זכותו של הש"צ, ויכול למחול עליה, שלדעתו הטעם שמשמש כש"צ בשאר תפילות הוא משום שנותנים לו פיצוי<sup style="color: gray;">630</sup>.
<h5>במקום הצורך</h5>
שליח ציבור של סליחות, שיש נוהגים שמשמש ש"צ בתפילות היום<sup style="color: gray;">631</sup>, במקום שיש עילה כל שהיא, אין צריך להקפיד על כך, שדין המתחיל במצוה אומרים לו גמור – שמטעם זה נהגו בכך, למבארים כן<sup style="color: gray;">632</sup> - אינו מעכב, והוא מתבטל בעילה כל שהיא<sup style="color: gray;">633</sup>, ולכן אף לנוהגים שהש"צ של סליחות הוא הש"צ בערבית שלפניהן<sup style="color: gray;">634</sup>, אם התפלל אחר תפילת ערבית, לסליחות יתפלל הש"צ המזומן לכך, המרוצה יותר לקהל, וקולו ערב יותר, לאמירתן בניגונם המיוחד<sup style="color: gray;">635</sup>.
על דיני שליח ציבור של סליחות, שהוא כש"צ של שאר תפילות, שאם מתפלל בחזקה אין עונים אחריו, ושצריך שיוציא כל אדם בתפילתו, ע"ע שליח ציבור. על המעלות שיש סוברים שלכתחילה צריכים שיהיו לשליח ציבור של סליחות, כמו לש"צ של תפילות ימים נוראים, ע"ע הנ"ל. על אבל, האם משמש ש"צ בסליחות ובימי הסליחות, או שהוא כש"צ של ימים נוראים, שאין אבל משמש בהם שליח ציבור, ע"ע הנ"ל.
<h4><b>ביום הכפורים</b></h4>
<h5>מחובת היום</h5>
ביום-הכפורים* אומרים סליחות<sup style="color: gray;">636</sup> - על התפלות שבהן אומרים, עי' להלן<sup style="color: gray;">637</sup> - שסליחות ורחמים חובת היום הם<sup style="color: gray;">638</sup>, שיום סליחה הוא<sup style="color: gray;">639</sup>, וטוב להרבות בהן<sup style="color: gray;">640</sup>. ונראה בדעת ראשונים שמימות התנאים נהגו כן, להאריך באמצע תפילת יום הכפורים באמירת סליחות ופסוקי רחמים<sup style="color: gray;">641</sup>.
<h5>בתפילת ערבית</h5>
לאחר תפילת ערבית, אומרים סליחות<sup style="color: gray;">642</sup>, כסדר שבין ראש השנה ליום הכפורים<sup style="color: gray;">643</sup>, כל מקום ומקום לפי מנהגו<sup style="color: gray;">644</sup>. ומותר לאמרן קודם חצות<sup style="color: gray;">645</sup>, אף שבשאר הימים אין אומרים סליחות קודם חצות<sup style="color: gray;">646</sup>. לאחר הסליחות אומרים קדיש, ויש נוהגים לומר קדיש קצר לפניהן<sup style="color: gray;">647</sup>. ויש שמשמע מדבריהם שלא נהגו באמירת סליחות לאחר תפילת ערבית<sup style="color: gray;">648</sup>.
<h5>באשמורת הבוקר</h5>
באשמורת של יום הכפורים - שיום הכפורים הוא מעשרת ימי תשובה, שנוהגים להשכים בהם לאמירת סליחות<sup style="color: gray;">649</sup> - יש נוהגים להשכים לאמירת סליחות ותחנונים, עד שיאיר היום<sup style="color: gray;">650</sup>. ויש שלא נהגו בכך<sup style="color: gray;">651</sup>.
<h5>בתפילות היום</h5>
התפילות שאומרים בהן סליחות ביום הכפורים, נחלקו גאונים וראשונים: יש שכתבו שראוי לומר בכל בכל תפילה ותפילה<sup style="color: gray;">652</sup>, מארבע תפילות היום<sup style="color: gray;">653</sup> - היינו שחרית מוסף מנחה ונעילה<sup style="color: gray;">654</sup> - בפיוטים וסליחות של שחרית, יש להזהר שלא להאריך, כדי שיתפללו מוסף קודם שתגיע שעת המנחה<sup style="color: gray;">655</sup>, שלא יצטרכו להקדים מנחה למוסף<sup style="color: gray;">656</sup>. בתפילת מוסף יש שכתבו שאין אומרים סליחות, ושלושה עשרה מדות של רחמים<sup style="color: gray;">657</sup>, ויש שכתבו שממעטים ממנין הסליחות שאומרים בשאר התפלות, מפני טורח ציבור<sup style="color: gray;">658</sup>. בתפילת מנחה, יש מהגאונים שכתבו שאין אומרים סליחות ותחנונים<sup style="color: gray;">659</sup>. בתפילת נעילה יש שכתבו שאם יש שהות ביום אומרים סליחות<sup style="color: gray;">660</sup>, וצריך לקצר בסליחות ובפסוקים כדי שיגמור קודם שקיעה<sup style="color: gray;">661</sup>. בזמן הזה, מנהג הרבה קהלות שאין נוהגים באמירת סליחות בשחרית ומוסף ומנחה של יום הכפורים<sup style="color: gray;">662</sup>, וערערו פוסקים על מנהגם<sup style="color: gray;">663</sup>.
<h5>מקומן בתפילה</h5>
מקום אמירת הסליחות בתפילות - היום - הוא בתוך תפלת חזרת הש"צ<sup style="color: gray;">664</sup>, בברכה רביעית<sup style="color: gray;">665</sup>. ויש שאין אומרים אותן אלא לאחר חזרת התפילה<sup style="color: gray;">666</sup> .
<h5>עמידה באמירתן</h5>
בשעת אמירת סליחות ביום הכפורים, יש מן האחרונים שכתבו שעומדים על רגליהם<sup style="color: gray;">667</sup>.
<h5>שינוי ממנהג</h5>
במנהג הסליחות, כתבו ראשונים שאף לענין מנהג הסליחות הנאמרות ביום הכפורים, אל ישנה אדם ממנהג העיר<sup style="color: gray;">668</sup>.
<h5>כשחל בשבת</h5>
יום הכפורים שחל בשבת, אומרים סליחות כדרך שאומרים בחול<sup style="color: gray;">669</sup>. ויש נוהגים לקצר בסליחות של הלילה, ואומרים עד "הרחמים והסליחות"<sup style="color: gray;">670</sup>.
<h4><b>דברים הדוחים את אמירתן</b></h4>
<h5>בשבת</h5>
אמירת סליחות בשבת של עשרת ימי תשובה - שבימות החול אומרים בהם סליחות<sup style="color: gray;">671</sup> – נחלקו ראשונים: יש שכתבו שאין אומרים בשבת סליחות<sup style="color: gray;">672</sup>, לפי שאין אומרים בשבת דברי תחנונים<sup style="color: gray;">673</sup>, ויש בסליחות שאלת צרכים, שאין שואלים בשבת<sup style="color: gray;">674</sup>, וכתבו ראשונים שלדעת רב יהודה בר שמואל בר שילת בשם רב, זהו שאמרו תנאים שאין מתריעים בשבת<sup style="color: gray;">675</sup>, היינו שאין אומרים תפלת עננו<sup style="color: gray;">676</sup>, ויש שכתבו הטעם משום ביטול עונג שבת, או משום חשש חילול שבת בקריאה לאור הנר, או בהקשת המעורר לסליחות על גבי הדלתות<sup style="color: gray;">677</sup>, או לפי שבשבת אין מאריכים בשאילת צרכי שעה<sup style="color: gray;">678</sup>, ואף שאפשר להתפלל בדברים המותרים<sup style="color: gray;">679</sup>, לא נהגו בכך, משום שדברים אלו צריכים גדר וסייג, וקרוב לפשוע בהם<sup style="color: gray;">680</sup>. ויש שכתבו שאומרים סליחות אף בשבת של עשרת ימי תשובה<sup style="color: gray;">681</sup>, וכתבו אחרונים שלדעתם על דבר נחוץ מתריעים – היינו תפילת עננו<sup style="color: gray;">682</sup> – אף בשבת, וכיון שבעשרת ימי תשובה, התפלה נשמעת יותר מבימים אחרים, ובאותם הימים האדם מוכן להיות נגמר דינו ביום הכפורים<sup style="color: gray;">683</sup>, אין לך דבר נחוץ יותר מזה<sup style="color: gray;">684</sup>. וכתבו ראשונים שאין בדבר משום ביטול עונג שבת, שאדרבה אין לך שמחה ותענוג גדול מזה<sup style="color: gray;">685</sup>, או לפי שימים אלו נתנו להכנעת ושבירת היצר<sup style="color: gray;">686</sup>, ובארו שאין חשש שיבואו לידי חילול שבת<sup style="color: gray;">687</sup>. על אמירת סליחות ביום הכפורים שחל להיות בשבת, עי' לעיל<sup style="color: gray;">688</sup>.
<h5>בתוכן הסליחות בשבת</h5>
בתוכן הסליחות שאומרים בשבת - לנוהגים לומר סליחות בשבת של עשרת ימי תשובה<sup style="color: gray;">689</sup> - נחלקו ראשונים: יש נוהגים להתפלל כמו בשאר הלילות, ואף על פי שיש בהם בקשות של שאלת צרכים, שאין מבקשים בשבת<sup style="color: gray;">690</sup>, שאם התירו בטול עונג שבת וסבל הצער<sup style="color: gray;">691</sup>, כל שכן שיתירו ריבוי של תפילות בכל מין שבהם<sup style="color: gray;">692</sup>. ויש נוהגים לשנות בסדר סליחות בשבת זו, שאין מתחננים בשאלת צרכים, שבשבת אין מאריכים בשאלת צרכי שעה<sup style="color: gray;">693</sup>, אלא מתפללים בדברי שבח והודאה להשם<sup style="color: gray;">694</sup>, וריצוי<sup style="color: gray;">695</sup>, כענין הזכרת שבת ואהבת אבות<sup style="color: gray;">696</sup>, ואמירת וידוי<sup style="color: gray;">697</sup>, ויש שכתבו שאין מתחילים באמירת "לך ה' הצדקה"<sup style="color: gray;">698</sup>, ובענייני הצעקה, כדרך שעושים בחול, אלא מתחילים במזמורים ובפסוקים משמחי לב, כגון "מזמור שיר ליום השבת"<sup style="color: gray;">699</sup>, ועושים מזה עיקר, ומקצרים הרבה בענייני הצעקה והתחנה, ועל ידי שינויים אלו מקילים בדבר שאין איסורו חמור כל כך<sup style="color: gray;">700</sup>.
<h5>כשיש חתן ובעל ברית</h5>
חתן – אף על פי שאינו אומר סליחות של תעניות ציבור<sup style="color: gray;">701</sup> – אומר סליחות של ימים נוראים<sup style="color: gray;">702</sup>. כשיש חתן ובעל ברית, יש שכתבו שנוהגים לקצר בסליחות, ולומר עד "לה' אלוקינו הרחמים והסליחות"<sup style="color: gray;">703</sup>.
<h5>נפילת אפים</h5>
נפילת אפים בסליחות שאומרים בהשכמה, ויש חתן או בעל ברית – שבתפילות היום אין אומרים נפילת אפים, כשיש חתן או בעל ברית<sup style="color: gray;">704</sup> – אין אומרים נפילת אפים בסליחות<sup style="color: gray;">705</sup>, כדין נפילת אפים שבשאר תפילות<sup style="color: gray;">706</sup>. ויש מי שכתב שאומרים נפילת אפים בסליחות<sup style="color: gray;">707</sup>, שנפילת אפים של סליחות הוא חלק מנוסח סליחות המקובל, ואינו מתבטל בשום פנים, גם במקום חתן, או סנדק ובעל ברית<sup style="color: gray;">708</sup>.
<h2>סמוכין</h2>
<b>הגדרת הערך</b> - מקראות שנכתבו סמוכים לדרשה
<h3>גדרם</h3>
שתי מקראות הסמוכין זה לזה<sup style="color: gray;">1</sup>, נחלקו תנאים ואמוראים אם למדים מהסמיכות: א) יש סוברים שדורשים סמוכים בכל התורה<sup style="color: gray;">2</sup>, ואף אם אין הוכחה מהסמיכות שבאה לדרשא, וכן אף אין תיבה מיותרת שבאה ללמד לדרוש סמוכין<sup style="color: gray;">3</sup>. ב) יש סוברים שדורשים סמוכים דוקא במשנה תורה<sup style="color: gray;">4</sup>, לפי שהסמוכין שנדרשים במשנה תורה מוכח שיש לדורשם, כגון שנכתב המקרא – הנלמד<sup style="color: gray;">5</sup> - שלא במקומו, או שיש בסמוכין שבמשנה תורה יתור - בלמד או במלמד<sup style="color: gray;">6</sup> - ללמד לדרשת סמוכין<sup style="color: gray;">7</sup>. וכתבו ראשונים בדעתם שאף בכל התורה אם הסמוכין מוכח או מופנה, דורשים אותו, אלא שבמשנה תורה ידוע שכל הסמוכין הם מוכחים או מופנים<sup style="color: gray;">8</sup>. ויש שנראה שחולקים וסוברים שבשאר התורה אין דורשים סמוכים, לפי ששאר התורה מפי הגבורה נאמרה, ואין-מוקדם-ומאוחר-בתורה*, אבל משנה תורה סידרה משה, וסידרה מקרא אחר מקרא להידרש<sup style="color: gray;">9</sup>. ויש שכתבו שבשאר התורה אין דורשים אלא אם מופנה, אבל מוכח לא שייך בשאר התורה מדנכתב שלא במקומו, שאין מוקדם ומאוחר בשאר התורה וכל התורה כפרשה אחת היא, מלבד משנה תורה שנכתב על הסדר<sup style="color: gray;">10</sup>. ג) ויש סוברים שאין דורשים סמוכים<sup style="color: gray;">11</sup>.
<h3>מקור</h3>
המקור לדרשת סמוכין לסוברים כן<sup style="color: gray;">12</sup>, אמר ר' יוחנן ויש אומרים - ר' אלעזר<sup style="color: gray;">13</sup> - שנאמר: כל פקודיו סמוכים לעד לעולם עשוים באמת וישר<sup style="color: gray;">14</sup>, והיינו שסמיכת כל פקודיו עשויים באמת וישר ולצורך ואינו דבר ריק<sup style="color: gray;">15</sup>. יש מן הראשונים שכתבו שדרשא זו אינה אלא אסמכתא*, ולמדים סמוכין בכל התורה – לסוברים שדורשים סמוכין בכל התורה<sup style="color: gray;">16</sup> - מסמיכות פרשת ציצית: גדלים תעשה לך<sup style="color: gray;">17</sup>, לפרשת כלאים: לא תלבש שעטנז<sup style="color: gray;">18</sup>, שלמדים מהסמיכות שאין בציצית איסור כלאים<sup style="color: gray;">19</sup>, שמוכח מהכתוב שיש לדרוש סמוכין, מכך שלא נכתב הכתוב "גדלים תעשה לך" בפרשת ציצית, וכן מיתור הכתוב "שעטנז צמר ופשתים<sup style="color: gray;">20</sup>" מוכח שיש ללמוד סמוכין בכל התורה<sup style="color: gray;">21</sup>.
<h3>לימודים מסמוכין</h3>
בסמוכין הכתוב הראשון מלמד את הכתוב השני, וכן הכתוב השני מלמד את הכתוב הראשון<sup style="color: gray;">22</sup>.
<h3>הראשון מלמד את השני</h3>
הכתוב הראשון מלמד את השני, כגון הכתוב בכלאי-בגדים*: לא תלבש שעטנז<sup style="color: gray;">23</sup>, סמוך לכתוב במצות ציצית*: גדלים תעשה לך<sup style="color: gray;">24</sup>, ללמד שבציצית לא נאסר כלאים<sup style="color: gray;">25</sup>; הכתוב לא תחסם שור בדישו<sup style="color: gray;">26</sup>, סמוך לכתוב: כי ישבו אחים יחדו וגו'<sup style="color: gray;">27</sup>, אמר רב ששת אמר ר' אלעזר משום ר' אלעזר בן עזריה שבא ללמד שיבמה שנפלה לפני יבם מוכה שחין, שאין חוסמים אותה<sup style="color: gray;">28</sup>, היינו שאין סותמים טענותיה כשאינה רוצה להתייבם לה<sup style="color: gray;">29</sup>; הכתוב באנוסה: ונתן האיש השוכב עמה<sup style="color: gray;">30</sup>, סמוך לכתוב: ולא יגלה כנף אביו<sup style="color: gray;">31</sup>, אמר ר' גידל אמר רב בדעת ר' יהודה שבא ללמד שאף הכתוב "כנף אביו" מדבר באנוסה, ובא לאסור אנוסת-האב*<sup style="color: gray;">32</sup>. וחכמים חולקים וסוברים שאינה אסורה, שאין כאן סמוכין, שהכתוב: לא יקח איש את אשת אביו<sup style="color: gray;">33</sup>, מפסיק ביניהם<sup style="color: gray;">34</sup>; הכתוב: אלהי מסכה לא תעשה לך<sup style="color: gray;">35</sup>, סמוך לכתוב בחול-המועד*: את חג המצות תשמר וגו'<sup style="color: gray;">36</sup>, אמר ר' ששת בשם ר' אלעזר בן עזריה שבא ללמד שכל המבזה את המועדים כאילו עובד עבודה זרה<sup style="color: gray;">37</sup>; הכתוב: לכלב תשלכון אתו<sup style="color: gray;">38</sup>, סמוך לכתוב באיסור המספר והמקבל לשון-הרע* והמעיד עדות שקר: לא תשא שמע שוא<sup style="color: gray;">39</sup>, אמר ר' ששת בשם ר' אלעזר בן עזריה שבא ללמד שהמספר והמקבל לשון הרע והמעיד עדות שקר ראוי להשליכו לכלבים<sup style="color: gray;">40</sup>. וכן דרשו בעוד מקומות.
<h3>השני מלמד את הראשון</h3>
הכתוב השני מלמד את הראשון, כגון: הכתוב והודעתם לבניך ולבני בניך<sup style="color: gray;">41</sup>, סמוך לכתוב: יום אשר עמדת לפני ה' אלוקיך בחרב<sup style="color: gray;">42</sup>, אמר ר' יהושע בן לוי ללמד שכל המלמד בנו תורה מעלה עליו הכתוב כאילו קבלה מהר חורב<sup style="color: gray;">43</sup>. ועוד אמר ר' יהושע בן לוי שבא ללמד שבעל-קרי* אסור בדברי תורה שכשם שבחורב בעלי קרי אסורים – שהרי הזהיר הכתוב: אל תגשו אל אשה<sup style="color: gray;">44</sup> - אף בדברי תורה בעל קרי אסור<sup style="color: gray;">45</sup>. יש שפירשו שאינו דרשא גמורה – ואין בעל קרי אסור בדברי תורה מן התורה<sup style="color: gray;">46</sup> - אלא אסמכתא<sup style="color: gray;">47</sup>. ויש שפירשו שהיא דרשה גמורה<sup style="color: gray;">48</sup>. בדעת ר' יהודה אמרו בגמרא שאין הסמיכות באה ללמד הדרשה לענין בעל קרי אלא לענין המלמד בנו תורה<sup style="color: gray;">49</sup>; וכן פרשת יפת תואר נסמכה לפרשת בן סורר ומורה<sup style="color: gray;">50</sup>, ללמד שהנושא יפת-תואר* סופו להוליד ממנה בן-סורר-ומורה*<sup style="color: gray;">51</sup>; וכן הכתוב במכשף*: מכשפה לא תחיה<sup style="color: gray;">52</sup>, סמוך לכתוב: כל שכב עם בהמה מות יומת<sup style="color: gray;">53</sup>, אמר בן עזאי שמלמד שכשם שעונשו של שוכב עם בהמה בסקילה*<sup style="color: gray;">54</sup>, אף מיתת מכשף בסקילה<sup style="color: gray;">55</sup>; וכן הכתוב בפסח-מצרים* ולא יאכל חמץ<sup style="color: gray;">56</sup>, סמך לו: היום אתם יצאים<sup style="color: gray;">57</sup>, אמר ר' יוסי הגלילי שבא ללמד על איסור אכילת חמץ בפסח מצרים שלא נהג אלא יום אחד<sup style="color: gray;">58</sup>, והיינו לא יאכל חמץ היום<sup style="color: gray;">59</sup>; וכן הכתוב לענין מלקות*: ארבעים יכנו<sup style="color: gray;">60</sup>, סמוך לכתוב: לא תחסם שור<sup style="color: gray;">61</sup>, אמר ר' ששת בשם ר' אלעזר בן עזריה שבא ללמד שרצועה של מלקות היא של עגל<sup style="color: gray;">62</sup>. וכן דרשו בעוד מקומות.
<h3>בנ"ך</h3>
אף בנביאים* וכתובים* דורשים סמוכין, כגון, הכתוב: מהר צעה להפתח<sup style="color: gray;">63</sup>, כתב בסמוך לו: רגע הים ויהמו גליו<sup style="color: gray;">64</sup>, אמר ר' אלעזר בן עזריה שבא ללמד שקשים נקביו של אדם – כשהוא עצור<sup style="color: gray;">65</sup> - כיום המיתה וכקריעת ים סוף<sup style="color: gray;">66</sup>; וכן בתהילים פרשת אבשלום: מזמור לדוד בברחו מפני אבשלום בנו<sup style="color: gray;">67</sup>, נסמכה לפרשת גוג ומגוג במזמור: למה רגשו גוים וגו'<sup style="color: gray;">68</sup>, ודרשו שבא ללמד שאם יאמר לך אדם כלום יש עבד שמורד ברבו – שתמה על גוג שכבר התנבאו על מעשיו ועל מפלתו, ומכל מקום יבוא לעתיד למרוד<sup style="color: gray;">69</sup> - אף אתה אמור לו כלום יש בן שמורד באביו – שהרי אבשלום ודאי ידע נבואת נתן הנביא שאמר: הנני מקים עליך רעה מתוך ביתך, ואחר שראה שקראו רעה היאך חשב להתגדל בזה<sup style="color: gray;">70</sup>; וכן הכתוב: נתן לחם לכל בשר<sup style="color: gray;">71</sup>, סמך לו – בכמה מקראות לפניו – הכתוב: לגזר ים סוף לגזרים<sup style="color: gray;">72</sup>, אמר ר' שיזבי בשם ר' אלעזר בן עזריה שבא ללמד שקשים מזונותיו של אדם כקריעת ים סוף<sup style="color: gray;">73</sup>, דהיינו שנס גדול עושה הקדוש ברוך הוא בנתינת המזונות כשאר עשה בקריעת ים סוף, ולפיכך יש להתפלל על המזונות<sup style="color: gray;">74</sup>.
<h3>דרשה למחצה</h3>
דרשת סמוכין, יש שכתבו שאין דורשים אותה למחצה<sup style="color: gray;">75</sup>. ויש סוברים שאין דורשים ממנה אלא דבר אחד, שלדעתם אין דורשים סמוכין אלא כשמוכח או מופנה, ומאחר דלמדים דבר אחד שוב אין מוכח ללמוד ממנו דין נוסף וכן אינו מופנה<sup style="color: gray;">76</sup>.
<h3>אינו נמנה במדות</h3>
סמוכין לא נמנה בין המידות שהתורה נדרשת בהם, לא בין שבע המידות של הלל הזקן<sup style="color: gray;">77</sup>, ולא בין שלש עשרה המידות של ר' ישמעאל<sup style="color: gray;">78</sup>. בטעם הדבר יש שכתבו שהוא בכלל מדת דבר-הלמד-מענינו*<sup style="color: gray;">79</sup>. ויש שכתבו שהוא בכלל מדת ההקש* שהוא כולל בין מידת הקש שהוא בפסוק אחד, ובין סמוכין שהם בשני פסוקים<sup style="color: gray;">80</sup>. ויש שכתבו שהוא בכלל מדת גזירה-שוה*, שכולל כל גזירה המשוה ב' ענינים<sup style="color: gray;">81</sup>. ויש מן הראשונים שכתבו שזה משום שהם סברו שאין דורשים סמוכין אלא במשנה תורה<sup style="color: gray;">82</sup>, ולא מנו אלא את המידות שדורשים אותן בכל התורה<sup style="color: gray;">83</sup>.
<h3>ביחס ללימודים אחרים</h3>
כשיש סמוכין ומנגד יש דרשא אחרת הסותרת דרשת הסמוכין, בדרשת גזירה-שוה*, גזירה שוה עדיפא על סמוכין<sup style="color: gray;">84</sup>. ובדרשת הקש*, היקש עדיפא<sup style="color: gray;">85</sup>. ובדרשת בנין-אב*, סמוכין עדיף<sup style="color: gray;">86</sup>.
<h3>ההבדל מהיקש</h3>
דרשת סמוכין, שונה ממידת הקש* שמידת היקש היא במקרא אחד, וסמוכין היא בשני מקראות<sup style="color: gray;">87</sup>. ויש מן האחרונים שכתבו שהיקש היא בפרשה אחת ואפילו בשני פסוקים, וסמוכין היא בשתי פרשיות<sup style="color: gray;">88</sup>.
<h3>מחומש לחומש</h3>
מחומש לחומש אחר אין דורשים סמוכין<sup style="color: gray;">89</sup>.
<h2>סמטא</h2>
<b>הגדרת הערך</b> - רשות העומדת לרבים, לענין קנינים ודינים נוספים.
<h3><b>מהותה</b></h3>
סמטא, כתבו ראשונים שהיא קרן זוית הסמוכה לרשות הרבים<sup style="color: gray;">1</sup>. ויש מן הראשונים שכתבו שהיא שביל של יחידים<sup style="color: gray;">2</sup>. היא רשות שאין בה דוחק הרבים<sup style="color: gray;">3</sup>, ומשתמשים בה הרבים שימושים שאינם אפשריים ברשות-הרבים*, כגון דיבור בנחת וישוב הדעת<sup style="color: gray;">4</sup>, או למכור בה בהמות ועבדים<sup style="color: gray;">5</sup>, ויש רשות לבני אדם להעמיד שם חפצים שלהם<sup style="color: gray;">6</sup>, ולשבת שם<sup style="color: gray;">7</sup>, שאינה עשויה להילוך בני רשות הרבים<sup style="color: gray;">8</sup>.
צידי רשות הרבים - מקום ברשות הרבים סמוך לבתים שאין דרך בני אדם לעבור שם ולהתחכך בכתלים<sup style="color: gray;">9</sup>, ונותנים בו אבנים ומכשולין להרחיק חיכוך העגלות<sup style="color: gray;">10</sup> - לענין קנין משיכה*<sup style="color: gray;">11</sup>, לדעת סתם גמרא הם כסימטא<sup style="color: gray;">12</sup>. ויש מן הראשונים שכתבו בדעת אמוראים אחרים, וכן יש מן האחרונים שכתבו בדעת ר' אשי, שאינם כסימטא<sup style="color: gray;">13</sup>. ויש מן האחרונים שחילקו שבצידי רשות הרבים שיש בהם אבנים ומכשולות, הם כסימטא, וצידי רשות הרבים שאין בהם אבנים ומכשולות, יש מן האמוראים סוברים שאינם כסימטא<sup style="color: gray;">14</sup>, ויש מן האמוראים סוברים שהם כסימטא<sup style="color: gray;">15</sup>.
שדה הפקר באמצע בקעה, אינו חשוב סימטא<sup style="color: gray;">16</sup>. מקום שאסור בהליכה, כגון חוץ לתחום שבת, כתבו אחרונים בדעת ראשונים שאינו חשוב סימטא<sup style="color: gray;">17</sup>.
<h4>גדרה</h4>
סמטא, כתבו ראשונים שגדרה הוא כרשות השותפים<sup style="color: gray;">18</sup>. הקודם ומשתמש בה, כגון שהניח חפץ שלו בה, יש מן הראשונים שכתבו שהיא כמושאלת לו וכזכה בה, ונעשית כרשות של יחיד, והרי היא כרשות בעל החפץ המונח בה<sup style="color: gray;">19</sup>. ויש מן הראשונים שנראה בדבריהם שאינו זוכה, ואינו חשוב כרשות בעל החפץ המונח בה<sup style="color: gray;">20</sup>.
<h3><b>דיניה</b></h3>
<h4>בעליה</h4>
סמטא, יש מן הראשונים שנראה מדבריהם שהיא בבעלות בני המבוי הפתוח אליה<sup style="color: gray;">21</sup>. ויש מן הראשונים שכתבו שאין לה בעלים מסוימים, אלא היא של כל בני רשות הרבים<sup style="color: gray;">22</sup>.
<h4>קנין ארבע אמות</h4>
בסימטא תקנו חכמים קנין ארבע-אמות*<sup style="color: gray;">23</sup>, לפי שהיא רשות לכל ויש לאדם ארבע אמות מיוחדות לו, שאין שם הרבה בני אדם<sup style="color: gray;">24</sup>, ויש רשות לכל אדם להשתמש ולהתעכב שם<sup style="color: gray;">25</sup>. הקונה מחבירו בקנין ארבע אמות כשבא הוא למקום החפץ בסימטא, יש מן הראשונים שכתבו שאינו קונה, לפי שמקום החפץ קנוי למוכר<sup style="color: gray;">26</sup>. ויש מן הראשונים שנראה מדבריהם שקונה<sup style="color: gray;">27</sup>, לפי שלדעתם אין מקום החפץ קנוי למוכר<sup style="color: gray;">28</sup>.
<h4>חזקת ממון</h4>
חפץ בסימטא, יש מן הראשונים סוברים שהטוען על בעלותו חשוב מוחזק בו, ואף שנים הטוענים לבעלות עליו, חשובים שניהם מוחזקים בו<sup style="color: gray;">29</sup>, ובטעם הדבר יש מן האחרונים שכתבו לפי שהסימטא מקום ראוי לקנות בו<sup style="color: gray;">30</sup>, שהסימטא היא כרשותו<sup style="color: gray;">31</sup>, ויש מן הראשונים והאחרונים שמשמע בדבריהם שדוקא באופן שיושב בצד החפץ, חשובה הסימטא כרשותו<sup style="color: gray;">32</sup>. ויש מן האחרונים סוברים שבשנים הטוענים על החפץ, במקח חשוב המוכר לבדו מוחזק, לפי שהולכים אחר חזקת-מרא-קמא*, והסימטא נחשבת כרשותו<sup style="color: gray;">33</sup>. ויש מן הראשונים והאחרונים שנראה בדבריהם שמשום רשות הסימטא עצמה אינו חשוב מוחזק אלא מטעם אחר<sup style="color: gray;">34</sup>.
<h4>קנין חצר</h4>
סימטא שהונח בה, באופנים מסוימים<sup style="color: gray;">35</sup>, חפץ, על מנת שיקנהו אדם, כתבו ראשונים שקונהו בקנין חצר*<sup style="color: gray;">36</sup>, לפי שבזמן שמניח חפציו שם היא כמושאלת לו וכרשותו ממש<sup style="color: gray;">37</sup>. ויש מן הראשונים סוברים שאינו קונה בה משום חצר, אלא מטעם אחר<sup style="color: gray;">38</sup>. מוכר המניח חפץ בסימטא על מנת שיקנהו חבירו, לדעת ר' אסי יש מן הראשונים סוברים שקונה בה משום חצר, לפי שהסימטא חשובה כרשות השותפים<sup style="color: gray;">39</sup>. יש מן הראשונים סוברים שהוא באופן שהניח המוכר את החפץ עבור הלוקח בסימטא<sup style="color: gray;">40</sup>, ובטעם שקונה לו, יש מן הראשונים שכתבו שלפי שהונח עבורו ומשמשתו חשובה הסימטא כרשותו<sup style="color: gray;">41</sup>, ויש מן הראשונים שכתבו שהוא כאומר לו קנה בסימטא<sup style="color: gray;">42</sup>. ויש מן הראשונים סוברים שאף בהיה מונח בסימטא, קונה<sup style="color: gray;">43</sup>. לדעת ר' זירא אינו קונה<sup style="color: gray;">44</sup>. וכתבו ראשונים בדעתו שאינו קונה משום חצר<sup style="color: gray;">45</sup>, לפי שאינה מיוחדת ללוקח<sup style="color: gray;">46</sup>, ואין בהנחת החפץ עבור הלוקח גילוי דעת שיקנה את הרשות<sup style="color: gray;">47</sup>.
כלי של לוקח שהונח בסימטא, והניח בו מוכר חפץ על מנת שיקנהו חבירו, קונה<sup style="color: gray;">48</sup>, לפי שהוא כמניח בחצרו של לוקח, שסימטא כרשות השותפים, וכשאדם מניח שם כליו הרי הם מושאלות לו בשעה שכליו נתונים שם, ולכך כשהמוכר מניח שם פירותיו לצורך הלוקח, זכתה לו סימטא<sup style="color: gray;">49</sup>.
<h4>קנין משיכה</h4>
סימטא, משיכה* קונה בה<sup style="color: gray;">50</sup>, לפי שהיא מקום פנוי שאפשר לעשות בה משיכה תקנוה בה<sup style="color: gray;">51</sup>, או לפי שיש בה רשות לאדם לשבת שם, והרי הוא ברשות כל מי שעומד שם כאילו הוא רשותו, ומושך החפץ לרשותו<sup style="color: gray;">52</sup>. הקונה מחבירו במשיכה בסימטא, יש מן האחרונים שכתבו בדעת ראשונים בטעם שצריך למשוך את כל החפץ ממקומו<sup style="color: gray;">53</sup>, לפי שמקום החפץ זכה בו המוכר, ואין משיכה קונה ברשות המוכר<sup style="color: gray;">54</sup>. ולדעת יש מן הראשונים הסוברים שמשיכה כל שהוא קונה<sup style="color: gray;">55</sup>, כתבו בטעמם שאין מקום החפץ קנוי למוכר<sup style="color: gray;">56</sup>.
מקום שאסור בהליכה, כגון חוץ לתחום שבת, כתבו אחרונים שאינו חשוב כסימטא, ואין משיכה קונה בו<sup style="color: gray;">57</sup>.
<h4>משיכה לאחר זמן</h4>
הקונה במשיכה מעכשיו ולאחר זמן – באופנים שעל החפץ להיות ברשותו בהגיע הזמן<sup style="color: gray;">58</sup> - והיה החפץ בהגיע הזמן בסימטא, קנה<sup style="color: gray;">59</sup>, לפי שהוא מקום הראוי למשיכה<sup style="color: gray;">60</sup>, שעל ידי תחילת המשיכה, שהותחל הקנין<sup style="color: gray;">61</sup>, נעשתה הסימטא רשותו<sup style="color: gray;">62</sup>.
<h4>לאחר זמן בשטר ובגט</h4>
הקונה בשטר או אשה המתגרשת בגט*, לאחר זמן – באופנים שעל השטר והגט להיות ברשותם בהגיע הזמן<sup style="color: gray;">63</sup> - והיה השטר או הגט בהגיע הזמן בסימטא, יש מן האמוראים סוברים שמגורשת, לפי שחשובה כרשותה<sup style="color: gray;">64</sup>. ויש מן האחרונים שכתבו בדעת אמוראים וכן כתבו ראשונים שאינה מגורשת, לפי שאינה חשובה רשותה<sup style="color: gray;">65</sup>.
<h4>קנין מסירה</h4>
מסירה*, אם קונה בסימטא, נחלקו ראשונים בדבר: יש שכתבו שאינה קונה בה, לפי שהמוכר כשהניח חפצו בה, קנאה לשעתו<sup style="color: gray;">66</sup>, וכשהקונה אוחז את החפץ בה, כאוחזו ברשות המוכר, ואין מסירה קונה ברשות המוכר<sup style="color: gray;">67</sup>. ויש מן הראשונים שכתבו טעמים אחרים<sup style="color: gray;">68</sup>. ויש מן הראשונים שכתבו שמסירה קונה בה<sup style="color: gray;">69</sup>, ואינו חשוב כאוחזו ברשות המוכר, לפי שסימטה אינה רשות גמורה של המוכר אלא לשעתו, ומסתלק ממנה בקל, וכל שמוסר החפץ ללוקח, חפצו ורשות שקנה על ידי החפץ, נתן ללוקח, והחפץ ורשותו באין לו כאחד<sup style="color: gray;">70</sup>, ויש מן האחרונים שכתבו שאף שהיא רשות המוכר, מסירה קונה בה, לפי שלדעתם מסירה קונה ברשות המוכר<sup style="color: gray;">71</sup>.
<h4>קבלת שמירה</h4>
שומר שאמר למפקיד הנח את החפץ לפני בסימטא, אינו מתחייב בשמירתו, שאינה חשובה כרשותו<sup style="color: gray;">72</sup>.
<h4>תפיסה</h4>
מטלטלים של יורשים שלא הגיעו לרשותם – לסוברים שבנמצאים ברשות-הרבים* מועילה בהם תפיסה* - ונמצאים בסימטא, לדעת רב ושמואל תפיסה אינה מועילה<sup style="color: gray;">73</sup>, לדעת ר' יוחנן וריש לקיש מועילה בהם תפיסה<sup style="color: gray;">74</sup>. בטעם הסוברים שתפיסה אינה מועילה, יש מן הראשונים שכתבו לפי שחשוב כהגיעו לרשות יורשים<sup style="color: gray;">75</sup>. ויש מן האחרונים שכתבו טעם אחר<sup style="color: gray;">76</sup>.
<h2>סמיכה</h2>
<b>הגדרת הערך</b> - סמיכת ידים על ראש הקרבן
מצות סמיכה על ראש הקרבן, נוהגת בחלק מהקרבנות, יש מהם שנאמרה בהם סמיכה בתורה בפירוש, ויש מהם שנלמדו מדרשה, ויש מהקרבנות שאין סומכים עליהם, על הבדלים אלו, ועל השיטות השונות בקרבנות שונים, עי' להלן: הקרבנות.
על סמיכה שסמכו ישראל על הלויים בזמן חינוכם, ועל המחלוקת בגדר סמיכה זו, אם היא כסמיכת קרבנות או כסמיכת חכמים, ע"ע לוי: חנוכו לעבודה<sup style="color: gray;">1</sup>.
על דין סמיכת ידיים על ראשו של המגדף, ע"ע מגדף: סדר דינו והמתתו.
<h3><b>המצוה</b></h3>
<h4>מהות המצוה</h4>
בטעם המצוה ומהותה, נאמרו כמה הסברים: א) יש מהראשונים סוברים שהסמיכה היא מענייני התשובה<sup style="color: gray;">2</sup>, כי בעבור שמעשי בני אדם נגמרים על ידי מחשבה ודבור ומעשה, צוה ה' כי כאשר יחטא יביא קרבן, ויסמוך ידיו עליו כנגד המעשה, ויתודה בפיו כנגד הדבור, וישרוף באש הקרב והכליות שהם כלי המחשבה והתאוה<sup style="color: gray;">3</sup>. ב) ויש מהראשונים שכתבו שהיא כדי להזמין עצמו להקרבת הקרבן, שכך מנהג בני אדם כשרוצים להתחיל ולהתעסק בשום מעשה היו מזמינים עצמם לעשותו בענין הנחת יד עליו<sup style="color: gray;">4</sup>. ג) ויש שכתבו שהסמיכה היא להאציל את החטא על הקרבן<sup style="color: gray;">5</sup>, וכמו שנאמר בסמיכת שעיר-המשתלח*, והתודה עליו את כל עוונות בני ישראל ואת כל פשעיהם לכל חטאתם ונתן אותם על ראש השעיר<sup style="color: gray;">6</sup>, ויש מהראשונים סוברים, שדוקא שעיר המשתלח שאינו קרב על המזבח ואינו מכפר ולא מרצה, סמיכתו היא כדי שיהיה נושא את עוונות בני ישראל, אבל שאר קרבנות שהם קרבים על המזבח והם מרצים ומכפרים, אינם נושאים עליהם את העוון<sup style="color: gray;">7</sup>.
<h4>גדר המצווה</h4>
בגדר המצוה, כתבו אחרונים, שאף על פי שאינה מעכבת את את הכפרה<sup style="color: gray;">8</sup>, היא מהכשר ותיקון הקרבן<sup style="color: gray;">9</sup>, ויש סוברים, שמלבד שיש בה הכשר לקרבן, יש בה גדר נוסף, שהיא חשובה מצוה בפני עצמה<sup style="color: gray;">10</sup>. על ההבדלים בדין אם סמיכה היא מצוה בפני עצמה או שהיא מהכשר הקרבן, עי' להלן<sup style="color: gray;">11</sup>.
<h4>אינה מעכבת</h4>
שנינו, שסמיכה "שיירי מצוה" היא<sup style="color: gray;">12</sup>, שאינה מעכבת את כפרת הקרבן<sup style="color: gray;">13</sup>, ובתורת כהנים דרשו מהכתוב בקרבן עולה, וסמך, ונרצה<sup style="color: gray;">14</sup>, מה תלמוד לומר "ונרצה", הלא אין כפרה אלא בדם, אלא ללמד שאם עשאה לסמיכה שיירי מצוה - שלא חש להחשיבה ולא סמך<sup style="color: gray;">15</sup> - מעלה עליו הכתוב כאילו לא כיפר, וכיפר<sup style="color: gray;">16</sup>, ובתלמוד נחלקו רבא ורב הונא בר יהודה מהו לא כיפר וכיפר, רבא פירש, שכאשר לא סמך על העולה היא הוא כיפר דוקא על מצוות עשה שעבר עליהן קודם שנשחטה, אבל על מצות סמיכה שעבר עליה לא כיפר, לפי שהעולה אינה מכפרת על עשה שלאחר שחיטה, לסוברים כן<sup style="color: gray;">17</sup>, וכל זמן שלא שחט הוא עומד בחיובו לסמוך<sup style="color: gray;">18</sup>, ועד שישחוט אינו עובר על מצות סמיכה<sup style="color: gray;">19</sup>. ורב הונא בר יהודה פירש, כיפר האדם - מעבירות שבידו, שעיקר כפרה בדם היא<sup style="color: gray;">20</sup> - ולא כיפר כלפי שמים<sup style="color: gray;">21</sup>, לעשות נחת רוח לקונו, שלא עשה מצוה מן המובחר<sup style="color: gray;">22</sup>. וסמיכת שעיר-המשתלח* ביום הכפורים, יש מהאחרונים שכתבו, שלסוברים שוידוי מעכב בו<sup style="color: gray;">23</sup>, אף הסמיכה מעכבת, לפי שהסמיכה יש בה צורך לוידוי, שבלא הסמיכה אין זה וידוי על השעיר<sup style="color: gray;">24</sup>.
<h4>הקרבה בלא סמיכה</h4>
השולח ממדינת הים קרבנות החייבים בסמיכה, אין מקריבים אותם<sup style="color: gray;">25</sup>, לפי שהסמיכה היא דוקא על ידי הבעלים עצמם ולא על ידי בנו או שלוחו<sup style="color: gray;">26</sup>, ונחלקו ראשונים בגדר דין זה: יש סוברים, דהיינו שאף על פי שסמיכה אינה מעכבת, כאשר אי אפשר לסמוך על הקרבן, אומרים בו כל-שאינו-ראוי-לבילה-בילה-מעכבת-בו*, והסמיכה מעכבת<sup style="color: gray;">27</sup>, וטמא שאינו יכול להכנס לעזרה, ומשלח קרבנותיו ומקריבים אותם בלא סמיכה<sup style="color: gray;">28</sup>, וכן ערל* שמשלח קרבנותיו<sup style="color: gray;">29</sup> - לסוברים שאינו יכול להכנס לעזרה<sup style="color: gray;">30</sup> - היינו דוקא בקרבנות שאינם טעונים סמיכה<sup style="color: gray;">31</sup>. ויש סוברים שטעם הדבר שהמשלח קרבנותיו אין מקריבים אותם, מפני שלכתחילה אסור לבטל מהקרבן מצות סמיכה<sup style="color: gray;">32</sup>, וממתינים לו עד שיבוא ויסמוך עליהם<sup style="color: gray;">33</sup>, אבל ערל וטמא, שמשלחים קרבנותיהם, כיון שאי אפשר להם בסמיכה, אינה מעכבת<sup style="color: gray;">34</sup>, ולדעה זו, יש מהראשונים שסוברים שערל וטמא יכולים לשלוח קרבנותיהם דוקא כשאינם יכולים לטהר את עצמם, וכגון בערל שמתו אחיו מחמת מילה ואינו יכול למול, וכן טמא שהוא זב* או מצרע* ואין רפואתו תלויה בעצמו, או אף במקרה שיכולים להיטהר לאחר זמן אלא שאם ימתינו כדי לסמוך יעברו עליו בבל-תאחר*, אבל כשיכולים להטהר אין להם להקריב בלא סמיכה<sup style="color: gray;">35</sup>. ובטעם הדבר שלדעה זו אין אומרים בערל וטמא כל שאינו ראוי לסמיכה סמיכה מעכבת בו, ע"ע כל שאינו ראוי לבילה: הדינים בהם נוהג הכלל<sup style="color: gray;">36</sup>. על טומטום*, שבמקרה שהוא חשוב ספק אשה, אינו יכול להביא עולת-ראיה* ולהתנות שאם אשה הוא תהיה עולת נדבה, מפני שאשה אסור לה לסמוך, לסוברים כן<sup style="color: gray;">37</sup>, ואין לו להביא באופן שיבטל מצוות סמיכה, ע"ע טומטום: במצוות<sup style="color: gray;">38</sup>. על שני מצורעים שנתערבו אשמיהם, שמותר להם להקריבם מספק בלא סמיכה כדי שיהיו מותרים בקדשים, ע"ע טהרת מצורע: ספק מצורע<sup style="color: gray;">39</sup>.
<h4>שלא במקום מצוה</h4>
על כך שסמיכה על הקרבן בזמן שאינה מצוה, היא אסורה משום עבודה בקדשים, לפי שהסמיכה היא בכל כוחו<sup style="color: gray;">40</sup>, ע"ע גיזה ועבודה: העבודה<sup style="color: gray;">41</sup>. על מקרים שהסמיכה היא מדרבנן, אם סומך בכל כוחו, עי' להלן: גדרה<sup style="color: gray;">42</sup>.
<h4>המצווים בסמיכה: ישראל</h4>
סמיכה נוהגת, בכהנים לויים וישראלים, וגרים, ועבדים משוחררים, וחלל, ונתין, וממזר, סריס אדם, סריס חמה, פצוע דכה, וכרות שפכה<sup style="color: gray;">43</sup>. ואינה נוהגת בגוים<sup style="color: gray;">44</sup>, שנאמר, דבר אל בני ישראל<sup style="color: gray;">45</sup>, בני ישראל סומכים, ואין הגוים סומכים<sup style="color: gray;">46</sup>. והטעם שהקפידה תורה על סמיכת גוי, כתבו ראשונים, מפני שבשעת סמיכה צריך להתודות<sup style="color: gray;">47</sup>, וגוי אינו בר כפרה<sup style="color: gray;">48</sup>. וגוי שרוצה לסמוך על קרבנו, אף על פי שאינו מצווה בדבר, יש מהאחרונים שכתבו, שאף לסוברים שסמיכה במקום שאינה מצוה היא חשובה כעבודה בקדשים, גוי אינו מצווה שאינו מצווה באיסור זה, אין מונעים ממנו לסמוך<sup style="color: gray;">49</sup>, ויש חולקים, שאין רשות בידו לסמוך, שמאחר ואינו מצווה לסמוך יש בדבר בזיון קדשים<sup style="color: gray;">50</sup>. גוי שהפריש קרבן ונתגייר, יש שכתבו שאינו סומך עליו, מפני שהקרבן עצמו הוא קרבן גויים, ופטור מסמיכה<sup style="color: gray;">51</sup>, ויש מהאחרונים שנראה מדבריהם שחולקים, שכאשר בעל הקרבן הוא ישראל, סומך עליו<sup style="color: gray;">52</sup>.
<h4>חרש שוטה וקטן</h4>
חרש-שוטה-וקטן* - כגון שירשו קרבן מאביהם<sup style="color: gray;">53</sup> - אינם סומכים<sup style="color: gray;">54</sup>, מפני שאין בהם דעת<sup style="color: gray;">55</sup>. ונחלקו אחרונים בדבר, יש סוברים, דהיינו שאינם מצווים בסמיכה כמו שפטורים משאר המצוות<sup style="color: gray;">56</sup>, ויש סוברים, שכיון שאין בהם דעת קרבנם פטור מסמיכה, ואפילו בן דעת אינו סומך עליו, ולפיכך חרש שוטה וקטן שהם מחוסרי כפרה, אף על פי שאחרים מקריבים עליהם את קרבנם<sup style="color: gray;">57</sup>, אין סומכים עליו<sup style="color: gray;">58</sup>, וכן קטן שהוא מופלא-הסמוך-לאיש*, שהקדיש קרבן, לסוברים שמועיל מן התורה<sup style="color: gray;">59</sup>, קרבנו פטור מסמיכה, ואפילו כשנעשה גדול אינו סומך עליו<sup style="color: gray;">60</sup>. בקטן שהגיע לחנוך* - לסוברים שקטן אינו סומך מפני שפטור מן המצוות - יש מהאחרונים שכתבו שמצוה לחנכו לסמוך<sup style="color: gray;">61</sup>, ואף על פי שכאשר אינו מחוייב בסמיכה היא חשובה כעבודה בקדשים, לסוברים כן<sup style="color: gray;">62</sup>, מותר להאכיל איסור לקטן לצורך מצות חינוך, לסוברים כן<sup style="color: gray;">63</sup>. אבל דעת ראשונים שאין מחנכים את הקטן לסמוך<sup style="color: gray;">64</sup>, ויש מהאחרונים שכתבו בטעם הדבר, לפי שההיתר להאכיל איסור לקטן לצורך מצוה הוא דוקא באיסורים שאינם אלא "איסור גברא", אבל איסור עבודה בקדשים יש בו אף "איסור חפצא", שהעבודה היא בזיון לקרבן, ואם כן אסור לנו לגרום שהקטן יעבוד בקדשים אף על פי שהוא לצורך מצוה<sup style="color: gray;">65</sup>.
<h4>אשה</h4>
אשה אינה סומכת<sup style="color: gray;">66</sup>, שנאמר, דבר אל בני ישראל, וסמך<sup style="color: gray;">67</sup>, בני ישראל סומכים ואין בנות ישראל סומכות<sup style="color: gray;">68</sup>. וזה שהכתוב הוצרך למעט אשה, אף על פי שסמיכה אינה אלא ביום<sup style="color: gray;">69</sup>, ודבר שמצוותו ביום חשוב מצות עשה שהזמן גרמא שנשים פטורות ממנה<sup style="color: gray;">70</sup>, נאמרו כמה דרכים בדבר: א) יש סוברים שסמיכה אינה חשובה מצוה שהזמן גרמא<sup style="color: gray;">71</sup>, ומפני שדוקא מצוות שהזמן גורם להן חיוב גמור, וכשבא זמנן חייב לקיימן הן חשובות שהזמן גרמא, אבל סמיכה שאינה חובה מצד הזמן אלא היא להכשר הקרבן כדי שיעלה לרצון, אינה חשובה שהזמן גרמא<sup style="color: gray;">72</sup>, או, מפני שחיוב הסמיכה אינו פוסק בלילה ונשאר בעינו עד שחיטת הקרבן, אלא שהלילה אינו ראוי לקיום המצוה, ואינו כמצוות ציצית ותפילין שלסוברים שחיובם דוקא ביום שהן חשובות מצוות שהזמן גרמא<sup style="color: gray;">73</sup>, שבהן בכל יום מתחדש חיוב נוסף<sup style="color: gray;">74</sup>, או, זה שהסמיכה היא ביום אינו אלא מפני שצריך להתכיפה לשחיטה, לסוברים כן<sup style="color: gray;">75</sup>, ולפיכך אף הלילה חשוב ראוי לסמיכה<sup style="color: gray;">76</sup>. ב) ויש סוברים שסמיכה היא מצות עשה שהזמן גרמא, ואף על פי כן הוצרך הכתוב למעט נשים<sup style="color: gray;">77</sup>, וטעם הדבר, יש שכתבו כדי שלא נלמד סמיכה משחיטה, כיון שנשים כשרות לשחיטת הקרבן<sup style="color: gray;">78</sup>, ויש שכתבו, כדי שלא נאמר, כיון שסמיכה היא צורך קרבן וכפרה, הן חייבות בה אף על פי שהזמן גרמא<sup style="color: gray;">79</sup>, או, כיוון שעיקר הקרבת הקרבן תלויה בזמן שהרי אינה אלא ביום, ואף על פי כן נשים מצוות בו, ממילא הן היו חייבות אף בכל מצוות הקרבן<sup style="color: gray;">80</sup>. ג) ויש חולקים על כל זה, שהטעם שנשים פטורות מסמיכה הוא מפני שהיא מצות עשה שהזמן גרמא<sup style="color: gray;">81</sup>, וזה שלמדו מהכתוב, בני ישראל סומכים ואין בנות ישראל סומכות, היינו להוסיף שאין רשות בידם לסמוך, וכדעת התנאים שסוברים כן<sup style="color: gray;">82</sup>, או ללמדנו שקרבן נשים פטור מסמיכה, שאחר אינו סומך עבורם<sup style="color: gray;">83</sup>. על כך שקרבן של אשה אף אחרים אינם סומכים עליו, עי' לעיל: גדרה<sup style="color: gray;">84</sup>. וקרבן שאיש ואשה שותפים בו, האיש סומך עליו, והאשה אינה סומכת<sup style="color: gray;">85</sup>.
<h4>לסמוך בתורת רשות</h4>
על מחלוקת התנאים, אם רשות ביד אשה לסמוך אף על פי שאינה מצווה בדבר, ועל הטעמים בדבר, והלכה כדברי מי, ע"ע אשה: קיומה במצוות שפטורה<sup style="color: gray;">86</sup>. ולדעה שנשים סומכות רשות, כתבו ראשונים דהיינו כשהקרבן הוא שלהן, שהלא אין סמיכה אלא בבעלים<sup style="color: gray;">87</sup>, ויש שכתבו שאף בקרבן שלהן אין להן רשות לסמוך אלא כאשר יש בו שותפות לאיש, אבל קרבן של אשה לבד, אין בו מצות סמיכה כלל<sup style="color: gray;">88</sup>. ובאופן הסמיכה, לדעה שנשים סומכות, נחלקו ראשונים, יש סוברים שאינה סמיכה בכל כוחן, שכיון שאינן חייבות בסמיכה הרי זו עבודה בקדשים<sup style="color: gray;">89</sup>, אלא סומכות בנחת<sup style="color: gray;">90</sup>, ויש חולקים, שבקרבן שלהן, כיון שרשות בידן לסמוך הרי זו רשות של מצוה וסומכות בכל כוחן<sup style="color: gray;">91</sup>, אבל בקרבן של בעליהן ואינו שלהן, נותנים לנשים לסמוך עליו בנחת, כדי לעשות להן קורת רוח, ולפי שהן רגילות בסמיכה על קרבן שלהן<sup style="color: gray;">92</sup>. ולדעת הסוברים שנשים אינן סומכות, אין נותנים להן לסמוך אפילו בנחת, שמא יבואו לסמוך בכל כוחן<sup style="color: gray;">93</sup>.
<h4>אשה שהורישה קרבן או ירשה</h4>
איש שירש קרבן מאשה, אף לסוברים שיורש סומך<sup style="color: gray;">94</sup>, אינו סומך עליו, שקרבן נשים פטור מסמיכה<sup style="color: gray;">95</sup>, ויש מן האחרונים חולקים, שסומך עליו, לפי שמצות סמיכה אינה תלויה בגוף הקרבן, אלא היא חובה על המקריב, לסוברים כן<sup style="color: gray;">96</sup>. ואשה שירשה קרבן מאיש, לדעה שיורש סומך, יש סוברים שהיא סומכת עליו אף על פי שהיא עצמה אינה מצווה בסמיכה, לפי שהקרבן עצמו חייב בסמיכה<sup style="color: gray;">97</sup>. ויש חולקים, שאינה סומכת<sup style="color: gray;">98</sup>.
<h4>עבד</h4>
עבד אינו סומך<sup style="color: gray;">99</sup>, לפי שדינו כאשה במצוות<sup style="color: gray;">100</sup>, ואף לסוברים שבמצוות שנשים נתמעטו מהם מצד גזירת הכתוב ולא מפני שהזמן גרמן, עבדים חייבים בהן<sup style="color: gray;">101</sup>, אף סמיכה נשים פטורות ממנה מפני שהזמן גרמא - לסוברים שסמיכה חשובה מצוות עשה שהזמן גרמא - ולא הוצרך הכתוב למעט נשים מסמיכה אלא כדי שלא נלמד משחיטה שהן חייבות<sup style="color: gray;">102</sup>. על מי שחציו עבד וחציו בן חורין, אם סומך על קרבנו, ע"ע חציו עבד וחציו בן חורין: במצוות ובשאר דינים<sup style="color: gray;">103</sup>.
<h4>סומא</h4>
סומא, שנינו שאינו סומך<sup style="color: gray;">104</sup>, ונחלקו בדבר רב חסדא ורב יצחק בר אבדימי: אחד אמר, למדנו שסומא אינו סומך מסמיכת פר-העלם-דבר-של-ציבור*<sup style="color: gray;">105</sup>, שהיא על ידי זקנים מבית-דין-הגדול*, וסומא פסול לישב בבית דין הגדול, לפי שהוא בעל מום<sup style="color: gray;">106</sup>. ואחד אמר, למדנו שסומא אינו סומך מסמיכת עולת-ראיה*<sup style="color: gray;">107</sup>, שאינה על ידי סומא, שהוא פטור מראיה<sup style="color: gray;">108</sup>. וסומא באחת מעיניו, סומך<sup style="color: gray;">109</sup>.
<h3><b>גדרה</b></h3>
<h4>הקרבן</h4>
כל הסמיכות שנאמרו בקרבנות, על בעלי חיים הם, וקודם שנשחטו<sup style="color: gray;">110</sup>. על כך שכהן גדול סומך ידיו על איברי הקרבן קודם הקטרתם, ושסמיכה זו היא מפני כבודו של הכהן גדול, ע"ע, הקטרה (אמורים ומנחות): המקטיר<sup style="color: gray;">111</sup>; כהן גדול: גדולתו וכבודו<sup style="color: gray;">112</sup>. ועוף, אינו טעון סמיכה<sup style="color: gray;">113</sup>, ובטעם הדבר, כתבו אחרונים מפני שעוף אינו קרוי "זבח"<sup style="color: gray;">114</sup>, ויש שכתבו, שעוף אין שייך בו סמיכה, מפני שסמיכה היא בכל כוחו<sup style="color: gray;">115</sup>, ועוף אינו יכול לקבל סמיכה של אדם בכל כוחו<sup style="color: gray;">116</sup>. על כך שבתורת כהנים מיעטו עולת העוף מסמיכה, עי' להלן: הקרבנות<sup style="color: gray;">117</sup>.
<h4>הסומך: בבעלים</h4>
אין סמיכה אלא בבעלים<sup style="color: gray;">118</sup>, שנאמר, קרבנו<sup style="color: gray;">119</sup>, ולא קרבן חבירו<sup style="color: gray;">120</sup>, ואף כאשר הבעלים עצמם אינם ראויים לסמיכה, כגון שהוא גוי<sup style="color: gray;">121</sup>, אין אחר סומך עבורו, שנאמר, קרבנו<sup style="color: gray;">122</sup>, ולא קרבן גוי<sup style="color: gray;">123</sup>, וכן אשה שאינה סומכת<sup style="color: gray;">124</sup>, אין אחרים סומכים עבורה<sup style="color: gray;">125</sup>, שכיון שלמדנו מהכתוב בקרבן גוי שאין אחרים סומכים עבורו, אף אשה כן<sup style="color: gray;">126</sup>, או, זה שדרשו "בני ישראל סומכים ואין בנות ישראל סומכות"<sup style="color: gray;">127</sup>, הוא ללמד שקרבן נשים פטור מסמיכה, ואף אחר אינו סומך עליו<sup style="color: gray;">128</sup>, וכן סומא שאינו סומך<sup style="color: gray;">129</sup>, אף אחר אינו סומך עבורו<sup style="color: gray;">130</sup>. ואף שליח - ששלחו לסמוך מדעת<sup style="color: gray;">131</sup> - אינו סומך, וכן עבדו ואשתו של הבעלים אינם סומכים<sup style="color: gray;">132</sup>, שנאמר, "ידו" שלוש פעמים<sup style="color: gray;">133</sup>, ידו ולא יד עבדו, ידו, ולא יד שלוחו<sup style="color: gray;">134</sup>, ידו, ולא יד אשתו<sup style="color: gray;">135</sup>, ואף על פי שנשים התמעטו מסמיכה, הוצרכו ללמוד מהכתוב שאשה אינה סומכת עבור בעלה, ואינה חשובה כידו לענין סמיכה<sup style="color: gray;">136</sup>. ויש שדרשו "ידו" שלישי, ידו, ולא יד בנו<sup style="color: gray;">137</sup>, שבן אינו סומך עבור אביו<sup style="color: gray;">138</sup>. ויש מהראשנים שכתבו, שזה שאדם אינו יכול לומר לחבירו, סמוך תחתי על ראש קרבני, למדנו מדרשת "קרבנו ולא קרבן חבירו", ומדרשת "ידו ולא שליח", למדנו לשולח קרבנו ממדינת הים על ידי אחר, שאף שליח זה אינו סומך<sup style="color: gray;">139</sup>. ופר-העלם-דבר-של-ציבור*, שסומכים עליו זקנים מבית דין הגדול<sup style="color: gray;">140</sup>, אף לדעת רבי שמעון שבית דין מביאים פר בפני עצמו ואינם מתכפרים בפר של הציבור<sup style="color: gray;">141</sup>, וכן שעירי-עבודה-זרה*, שלדעת רבי שמעון זקנים סומכים עליהם, לסוברים כן<sup style="color: gray;">142</sup>, אף על פי שסובר שבית דין מביאים שעיר בפני עצמו<sup style="color: gray;">143</sup>, הזקנים חשובים כבעלים אף לקרבן הציבור, מפני שעל ידי הוראתם נעשה החטא<sup style="color: gray;">144</sup>. ושעיר-המשתלח*, שכהן גדול סומך עליו<sup style="color: gray;">145</sup>, לדעת רבי יהודה שבשאר עבירות מלבד טומאת-מקדש-וקדשיו*, הכהנים מתכפרים על ידי שעיר המשתלח<sup style="color: gray;">146</sup>, ולפיכך הכהן גדול חשוב כבעלים, אבל לדעת רבי שמעון, שאף בשאר עבירות הכהנים אינם מתכפרים בשעיר המשתלח אלא בוידוי הפר, אם כן סמיכת שעיר המשתלח יצאה מכלל שאר סמיכות, שאינה על ידי הבעלים<sup style="color: gray;">147</sup>.
<h4>יורש ומקבל מתנה</h4>
על קרבן שירש מאחר, שנחלקו בו רבי מאיר ורבי יהודה, אם ממעטים מהכתוב "קרבנו<sup style="color: gray;">148</sup>" ולא יורש, ושהלכה כרבי מאיר שיורש סומך, ועל גדר הדבר, אם היורש חשוב כבעלים לענין סמיכה, ע"ע יורש (א): בקרבנות המוריש<sup style="color: gray;">149</sup>. ומי שקיבל קרבן במתנה, יכול לסמוך עליו, ואפילו לסוברים יורש אינו סומך, לפי שהמקבל קרבן במתנה הוא חשוב "קרבנו"<sup style="color: gray;">150</sup>. ואפילו גוי שהפריש קרבן ונתנו במתנה לישראל, המקבל סומך עליו לפי שהוא חשוב "קרבנו" של ישראל, ולא נתמעט מ"קרבנו" ולא קרבן הגוי<sup style="color: gray;">151</sup>. וגר שמת ואין לו יורשים, ובא אחר וזכה בקרבנו, דינו כיורש ולא כמקבל מתנה, שלסוברים יורש אינו סומך, אף זה אינו חשוב "קרבנו"<sup style="color: gray;">152</sup>.
<h4>שותפים</h4>
קרבן של שותפים, דרשו בתורת כהנים, קרבנו<sup style="color: gray;">153</sup>, לרבות כל בעלי קרבן לסמיכה<sup style="color: gray;">154</sup>, שכל אחד מהם סומך עליו<sup style="color: gray;">155</sup>, ואף על פי שלענין תנופה אמרו שאין כולם סומכים עליו, היינו לפי שאם כולם יניפו יחד יש כאן חציצה בין יד חבירו לקרבן, ואי אפשר שכל אחד יניף לבד, לפי שנאמרה "תנופה" אחת<sup style="color: gray;">156</sup>, ולא כמה תנופות, אבל בענין סמיכה נאמר "וסמך", ואפשר שיהיו כמה סמיכות<sup style="color: gray;">157</sup>. על המחלוקת אם השותפים סומכים בזה אחר זה או כולם יחד, עי' להלן<sup style="color: gray;">158</sup>. ומכל מקום, יש מהראשונים שכתבו, שזה שאמרו שכולם סומכים הוא רשות, אבל אף בסמיכה של אחד מהם יצאו כולם ידי חובה<sup style="color: gray;">159</sup>. ובדעת רבי יהודה, שדרש "קרבנו ולא קרבן אביו"<sup style="color: gray;">160</sup>, נחלקו בתלמוד שני לשונות, אם הוא חולק על חכמים ואינו מרבה כל בעלי קרבן לסמיכה, או שמודה להם<sup style="color: gray;">161</sup>, וללשון שרבי יהודה אינו מרבה כל בעלי קרבן לסמיכה, נחלקו ראשונים: יש סוברים שלדעת רבי יהודה אחד מהשותפים סומך<sup style="color: gray;">162</sup>, ויש סוברים שלרבי יהודה קרבן שותפים פטור מסמיכה, מפני שאינו מיוחד לאדם אחד<sup style="color: gray;">163</sup>.
<h4>טהור</h4>
סמיכה אינה אלא בטהורים<sup style="color: gray;">164</sup>, וטעם הדבר, אמרו בתלמוד, מפני שסמיכה היא בעזרה<sup style="color: gray;">165</sup>, וטמא אינו נכנס לעזרה<sup style="color: gray;">166</sup>, ואף אינו יכול לעמוד בחוץ ולהכניס ידיו ולסמוך בפנים, ואפילו לסוברים ביאה במקצת לא שמה ביאה<sup style="color: gray;">167</sup>, לפי שסמיכה היא בכל כוחו<sup style="color: gray;">168</sup>, ואי אפשר לסמוך בחוץ בלא שיכניס ראשו ורובו לעזרה<sup style="color: gray;">169</sup>. ולדעה זו שסמיכה בטהורים מפני שהיא בעזרה, יש סוברים שאין קפידא על הסמיכה עצמה שתהיה בטהרה, אלא שמצד המקום אי אפשר בטומאה<sup style="color: gray;">170</sup>, ויש חולקים, שאפילו יהיה אפשר בטומאה, אין לעשות כן<sup style="color: gray;">171</sup>, ויש שכתבו שאפשר שיוכל לסמוך בכל כוחו בלא להכניס ראשו ורובו לעזרה, אלא שאסור לעשות כן שמא יבוא להכניס ראשו ורובו<sup style="color: gray;">172</sup>. ויש מהתנאים שלמדו סמיכה בטהורים משחיטה - לדעה שמן התורה השוחט קרבן צריך לעמוד בתוך העזרה ואינו יכול לעמוד בחוץ ולשחוט בסכין ארוכה<sup style="color: gray;">173</sup> - שנאמר, וסמך, ושחט<sup style="color: gray;">174</sup>, מה שחיטה בטהורים אף סמיכה בטהורים<sup style="color: gray;">175</sup>. סמך בטומאה, הרי זו סמיכה<sup style="color: gray;">176</sup>, ויש מצדדים לומר שאינה סמיכה<sup style="color: gray;">177</sup>. ואף על פי שאמרו סמיכה אינה אלא בטהורים, מצורע סומך על אשמו כשהוא מחוסר-כפרה*<sup style="color: gray;">178</sup>, ולא מתקיימת בו סמיכה בטהרה<sup style="color: gray;">179</sup>.
<h4>עמידת הקרבן</h4>
הקרבן, מעמידו כשפניו למערב<sup style="color: gray;">180</sup>, ונחלקו אחרונים בדבר: יש סוברים שפניו למערב בין בקדשי קדשים ובין בקדשים קלים<sup style="color: gray;">181</sup>, ויש סוברים שפניו למערב דוקא בקדשי קדשים שסמיכתם בצפון, לסוברים כן<sup style="color: gray;">182</sup>, אבל בקדשים קלים שסמיכתם בכל מקום בעזרה<sup style="color: gray;">183</sup>, אין חוששים שיהיו פניו דוקא למערב<sup style="color: gray;">184</sup>. ופר יום הכפורים, שסמיכתו היתה בין האולם ולמזבח<sup style="color: gray;">185</sup>, היו מעמידים אותו כשאחוריו לצפון וראשו לדרום<sup style="color: gray;">186</sup>, שמא יטיל גללים<sup style="color: gray;">187</sup>, וגנאי להראות בית הרעי שלו לצד המזבח<sup style="color: gray;">188</sup>, ועוקם את ראשו שיהיו פניו למערב<sup style="color: gray;">189</sup>. ובשאר קרבנות כשסומך עליהם בצפון, יש מהראשונים סוברים שאף אותם מעמיד ראשו לצפון ועוקם פניו למערב<sup style="color: gray;">190</sup>, ויש חולקים, שבשאר קרבנות ראשו למערב ואחוריו למזרח<sup style="color: gray;">191</sup>, ולפי ששאר קרבנות שחיטתם אינה בין האולם ולמזבח אלא להלאה מהמזבח, לפיכך מעמידים אותו כשפניו למערב ואחוריו כלפי חוץ<sup style="color: gray;">192</sup>.
<h4>עמידת הסומך</h4>
הסומך עומד אחוריו למזרח ופניו למערב<sup style="color: gray;">193</sup>, וכתבו אחרונים דהיינו לפי שמתודה בשעת הסמיכה, ומשום כבוד שכינה יהיו פניו למערב<sup style="color: gray;">194</sup>, ואף בסמיכת שלמים יהיו פניו למערב<sup style="color: gray;">195</sup>, ואף לסוברים ששלמים אינו מתודה עליהם<sup style="color: gray;">196</sup>, כיון אומר עליהם דברי שבח יהיו פניו למערב<sup style="color: gray;">197</sup>.
<h4>ברכה</h4>
אם מברכים על סמיכה ברכת-המצוות*, נחלקו ראשונים בדבר: יש סוברים שמברכים עליה<sup style="color: gray;">198</sup>, ואפילו לדעת הסוברים שמצוות שהן חלק מהכשר הקרבן אין מברכים עליהן בפני עצמן<sup style="color: gray;">199</sup>, סמיכה היא מצוה בפני עצמה, לסוברים כן<sup style="color: gray;">200</sup>. ויש חולקים, שסמיכה אין מברכים עליה<sup style="color: gray;">201</sup>.
<h4>הנחת הידיים</h4>
כיצד סומך, מניח שתי ידיו על ראש הקרבן<sup style="color: gray;">202</sup>, שנאמר, וסמך ידו על ראש<sup style="color: gray;">203</sup>, על הראש ולא על הצואר, ולא על הצדדים<sup style="color: gray;">204</sup> - לחיים<sup style="color: gray;">205</sup> - ולא על הגביים - גב הבהמה<sup style="color: gray;">206</sup> - ולא על החזה<sup style="color: gray;">207</sup>. ומנין שהסמיכה היא בשתי הידים ולא באחת מהן, שנאמר בסמיכת שעיר-המשתלח*, וסמך אהרן את שתי ידו על ראש השעיר<sup style="color: gray;">208</sup>, וכתיב "ידו" ולא "ידיו", ללמד שכל מקום שנאמר "ידו" בסמיכה, הרי כאן שתים<sup style="color: gray;">209</sup>. ולא יהיה דבר חוצץ בין ידיו ובין הבהמה<sup style="color: gray;">210</sup>, ובתוספתא אמרו שאף לא יניח ידיו זו על גבי זו<sup style="color: gray;">211</sup>, ויש חולקים, שיכול להניח יד אחת על גבי חברתה<sup style="color: gray;">212</sup>, לפי שמין במינו אינו חוצץ<sup style="color: gray;">213</sup>. ומניח שתי ידיו בין שתי קרניו<sup style="color: gray;">214</sup>, וכתבו ראשונים, שכאשר אין מקום רחב בין הקרניים לשתי ידיו, סומך על הקרניים עצמן<sup style="color: gray;">215</sup>, ויש חולקים, שאין להניח ידיו על גבי הקרנים<sup style="color: gray;">216</sup>.
<h4>בכל כוחו</h4>
הסמיכה היא בכל כוחו<sup style="color: gray;">217</sup>. ודין זה, יש מהראשונים סוברים, שנחלקו בו תנאים, שיש סוברים שסמיכה אינה צריכה בכל כוחו<sup style="color: gray;">218</sup>. ולסוברים שסמיכה היא בכל כוחו, כתבו אחרונים שמכל מקום אין צריך סמיכת כל גופו אלא סמיכת הידיים, ולפיכך לא יסמוך גופו עד כדי שאם הבהמה היתה ניטלת היה נופל, שהלא בשעת סמיכה צריך להתוודות<sup style="color: gray;">219</sup>, והוידוי צריך להיות מעומד<sup style="color: gray;">220</sup>, וסמיכה כזו חשובה כישיבה<sup style="color: gray;">221</sup>. ויש חולקים, שסמיכה החשובה כישיבה היא דוקא כשסומך דרך גאוה מחמת שאינו רוצה לעמוד, אבל סמיכה על הקרבן היא מדרך הכנעה ושפלות, וכשסומך מחמת הכנעה אפילו יסמוך הרבה אינה חשובה כישיבה<sup style="color: gray;">222</sup>. ויש מצדדים לומר שברגע ראשון סומך בכל כוחו, וכשמתחיל להתודות סומך בהנחת הידיים<sup style="color: gray;">223</sup>. ובדין סמיכה בכל כוחו יש מהראשונים שכתבו שיש הבדל בין בקר לצאן, שבקר נאמר בו, "וסמך ידו"<sup style="color: gray;">224</sup>, מפני שהוא חזק ויכול לסבול סמיכה בכל כוחו, מה שאין בצאן, ולפיכך נאמר בו, "את ידו"<sup style="color: gray;">225</sup>, שמשמעותו ברפיון<sup style="color: gray;">226</sup>, וכתבו אחרונים בדעתם, שודאי אף צאן צריך סמיכה בכל כוחו, אלא יסמוך יותר ברפיון מבקר, כפי כוחה של הבהמה<sup style="color: gray;">227</sup>. ויש מהראשונים שהכתוב "את ידו" משמעותו להיפך, שיסמוך בכל כוחו, ללמד שיעשה כן אף בצאן ואף על פי שאינו חזק כבקר<sup style="color: gray;">228</sup>. לא סמך בכל כוחו, אינה חשובה סמיכה<sup style="color: gray;">229</sup>.
<h4>כשהסמיכה אינה מן התורה</h4>
במקרים שהסמיכה אינה מן התורה, כגון באשם מצורע, לסוברים שסמיכתו מדרבנן, כתבו ראשונים שסומך עליו בנחת ולא בכל כוחו, ולפי שסמיכה בכל כוחו במקום שאינה מצוה חשובה כעבודה בקדשים<sup style="color: gray;">230</sup>, ויש סוברים, שאף כאשר הסמיכה אינה חובה, בקרבנות ששייכת בהם סמיכה אינה חשובה עבודה בקדשים, ויכול לסמוך בכל כוחו<sup style="color: gray;">231</sup>. על נשים, שלסוברים שרשות בידם לסמוך<sup style="color: gray;">232</sup>, שסומכות בנחת, ועל כך שיש סוברים שבקרבן שלהן מותר להן לסמוך בכל כוחן, עי' לעיל: המצוה<sup style="color: gray;">233</sup>.
<h4>כשהסומכים מרובים</h4>
קרבן של שותפים, לסוברים שכולם סומכים עליו<sup style="color: gray;">234</sup>, אמרו בתוספתא, חמשה שהביאו זבח אחד, לא שיסמכו כולם יחד, אלא כל אחד ואחד סומך ומסתלק<sup style="color: gray;">235</sup>, וכן פר-העלם-דבר-של ציבור* שסומכים עליו זקני הסנהדרין<sup style="color: gray;">236</sup>, כל אחד ואחד סומך ומסתלק<sup style="color: gray;">237</sup>. וטעם הדבר שסומך כל אחד לבד ולא כולם יחד, משום חציצה<sup style="color: gray;">238</sup>, ויסמכו כל אחד תיכף לחבירו בזה אחר זה, כדי שתהיה הסמיכה תיכף לשחיטה, וכיון שכולם צריכים לסמוך, הם שייכים זה לזה, ואף סמיכת הראשונים חשובה תיכף לשחיטה<sup style="color: gray;">239</sup>. ויש מהראשונים שפירשו בדברי התורת כהנים והתלמוד שחולקים, לענין מה שדרשו "קרבנו לרבות כל בעלי קרבן לסמיכה"<sup style="color: gray;">240</sup>, שהוא לרבות סמיכה במחוברים, שכולם סומכים יחד, ואינה חשובה חציצה<sup style="color: gray;">241</sup>. ואיל המילואים, שהוא קרבן שלמים שהקריבו אהרן ובניו בשבעת ימי המילואים<sup style="color: gray;">242</sup>, סמכו עליו אהרן ובניו כאחד<sup style="color: gray;">243</sup>, וסמכו יחד משום השמחה שהיתה באיל שהשלימו בו את עבודות יום טוב<sup style="color: gray;">244</sup>, וטעם הדבר שסמיכתם יחד לא היתה חשובה חציצה, לסוברים כן, כתבו אחרונים, מפני שקרבן זה היה מצוה אחת לכולם, אבל סמיכה של שותפים היא מצוה על כל אחד בפני עצמו<sup style="color: gray;">245</sup>. ויש מהאחרונים שכתבו שהסמיכה שסמכו יחד לא היתה עיקר, אלא מלבד אותה סמיכה של חיוב שכל אחד סמך בפני עצמו<sup style="color: gray;">246</sup>. אבל פר של ימי המילואים סמכו עליו כל אחד לבדו, לפי שבאיל נאמר, ויסמכו אהרן ובניו<sup style="color: gray;">247</sup>, בלשון רבים, שמשמעותו שכולם סמכו יחד, אבל בפר נאמר, ויסמך אהרן ובניו<sup style="color: gray;">248</sup>, לומר שכל אחד סמך לבד<sup style="color: gray;">249</sup>.
<h4>וידוי</h4>
בשעת הסמיכה, הסומך מתודה על אותם דברים שהקרבן מכפר, על חטאת עוון חטאת, ועל אשם עוון אשם, וכן על העולה אותם דברים שהעולה מכפרת עליהם<sup style="color: gray;">250</sup>. על פרטי הדינים בוידוי זה, ע"ע וידוי: בקרבנות. על שלושת הוידוים של כהן גדול ביום הכיפורים כשסומך על הפר ועל שעיר המשתלח, ע"ע הנ"ל: כהן גדול ביום הכיפורים. וכשסומך על קרבן שלמים, יש מהראשונים שכתבו שמתודה עליהם<sup style="color: gray;">251</sup>, ויש מהראשונים שכתבו ששלמים אינו מתודה עליהם<sup style="color: gray;">252</sup> - לפי שאינם באים על חטא<sup style="color: gray;">253</sup> - אלא אומר דברי שבח<sup style="color: gray;">254</sup>, כגון "מזמור לתודה"<sup style="color: gray;">255</sup>, ויש מהאחרונים שכתבו שאף לדעה זו אין איסור להתודות על השלמים בשעת הסמיכה, שהלואי שיתודה האדם על הספק ועל הרהור הלב וראיית העין כל היום, אלא לומר שאינו צריך להתוודות עליהם כמו על שאר הקרבנות<sup style="color: gray;">256</sup>. וכן בקרבן עולה, כשאין לו מצות עשה שיוכל להתוודות שעבר עליה, יאמר עליה דברי שבח כמו בשלמים, לסוברים כן<sup style="color: gray;">257</sup>, אלא שאין לך אדם בישראל שאינו מחוייב עשה לכפר עליו<sup style="color: gray;">258</sup>. על סמיכה בכל כוחו, אם היא חשובה כעמידה לענין וידוי, עי' לעיל<sup style="color: gray;">259</sup>.
<h3><b>מקומה וזמנה</b></h3>
<h4>בעזרה</h4>
מקום הסמיכה, דרשו בתורת כהנים שהוא בעזרה<sup style="color: gray;">260</sup>, שנאמר לפני ה'<sup style="color: gray;">261</sup>. ונחלקו ראשונים בדבר: יש סוברים שהכתוב לפני ה' נאמר בשחיטה, וממנו למדנו שהשחיטה היא בעזרה<sup style="color: gray;">262</sup>, ומאחר שתכף לסמיכה שחיטה<sup style="color: gray;">263</sup>, אף הסמיכה היא בפנים<sup style="color: gray;">264</sup>, ולדעה זו, יש שכתבו שאם כן לסוברים שאין צריך תיכף לסמיכה שחיטה<sup style="color: gray;">265</sup>, יכול לסמוך אף חוץ לעזרה<sup style="color: gray;">266</sup>. ויש סוברים, שהכתוב לפני ה' נאמר על סמיכה עצמה, שנאמר, יקריב אותו לרצונו לפני ה'<sup style="color: gray;">267</sup>, ונאמר בסמוך, וסמך ידו<sup style="color: gray;">268</sup>. סמך חוץ לעזרה, חוזר וסומך בפנים<sup style="color: gray;">269</sup>, יש שכתבו שיחזור ויסמוך בםנים כדי להתכיף שחיטה לסמיכה<sup style="color: gray;">270</sup>, ויש שהוסיפו דהיינו לפי שתכיפת הסמיכה לשחיטה מעכבת, לסוברים כן<sup style="color: gray;">271</sup>, ויש שכתבו שהטעם שחוזר וסומך בפנים, לפי שלא סמך לפני ה', ואם סמך בחוץ לא יצא<sup style="color: gray;">272</sup>. וכשהיה הסומך עומד חוץ לעזרה, והכניס ידו לפנים וסמך, סמיכתו כשירה, והוא שיסמוך בכל כוחו<sup style="color: gray;">273</sup>. על כך שסמיכה אינה נוהגת בבמה קטנה, לפי שאינו חשוב לפני ה', ע"ע במה: קרבנות בבמה קטנה<sup style="color: gray;">274</sup>. על אשם מצורע שנחלקו בו אם סמיכתו בעזרה כשאר סמיכות, או שסומך על יד שער נקנור חוץ לעזרה, ע"ע אשם מצורע: הקרבתו<sup style="color: gray;">275</sup>.
<h4>מזרח</h4>
לפי שסמיכה נאמר בה לפני ה', יש מהראשונים סוברים, שהיא דוקא במזרח העזרה<sup style="color: gray;">276</sup>, דהיינו כנגד ההיכל וכתליו ולא לצפונו או לדרומו, אבל המערב שקרוב יותר להיכל הוא חשוב לפני ה' יותר מהמזרח<sup style="color: gray;">277</sup>, ולדעה זו, כתבו אחרונים, שדוקא בקדשי-קדשים* שקבע להם צפון לשחיטה<sup style="color: gray;">278</sup>, אף סמיכתם קבעה מקום דוקא במזרח העזרה - ולצפון המזבח, לסוברים כן<sup style="color: gray;">279</sup> - אבל קדשים-קלים* ששחיטתם בכל מקום בעזרה<sup style="color: gray;">280</sup>, אף סמיכתם בכל מקום בעזרה<sup style="color: gray;">281</sup>. ויש מהראשונים חולקים, שאף סמיכת קדשי קדשים אינה דוקא במזרח<sup style="color: gray;">282</sup>.
<h4>במקום ששוחטים</h4>
מקום הסמיכה, שנינו שהוא באותו מקום ששוחטים את הקרבן<sup style="color: gray;">283</sup>, ומפני שתכף לסמיכה שחיטה<sup style="color: gray;">284</sup>. על דין תיכף לסמיכה שחיטה, וגדריו, עי' להלן<sup style="color: gray;">285</sup>. ולפי שהסמיכה היא במקום ששוחטים, אם היה הקרבן קדשי קדשים ששחיטתם בצפון, מעמידו בצפון<sup style="color: gray;">286</sup>. וסומך במקום הטבעות שעליהם שוחטים<sup style="color: gray;">287</sup>, ואף על פי שמקום הטבעות אינו ממקום דריסת רגלי ישראל<sup style="color: gray;">288</sup>, לצורך סמיכה מותר לישראל להכנס לשם<sup style="color: gray;">289</sup>, ואם היה קרבן שלמים* - שהוא קדשים קלים ושחיטתו בכל מקום בעזרה<sup style="color: gray;">290</sup> - סומך בכל מקום שירצה בעזרה במקום השחיטה<sup style="color: gray;">291</sup>, וכן שעיר-המשתלח* סמיכתו אינה דוקא בצפון, לפי שאינו נשחט<sup style="color: gray;">292</sup>. ויש מן הראשונים חולקים על כל זה, שאף קדשי קדשים סמיכתם בכל מקום בעזרה<sup style="color: gray;">293</sup>.
על פר יום הכפורים, שכהן גדול סומך עליו בין האולם ולמזבח, ע"ע עבודת יום הכפורים, וע' פר יום הכפורים.
<h4>תכף לסמיכה שחיטה</h4>
שנינו, תכף לסמיכה שחיטה<sup style="color: gray;">294</sup>, ויש מהתנאים סוברים שאותם חמשה זוגות שנחלקו בסמיכת שלמי חגיגה נחלקו בדין זה, אם צריך תכף לסמיכה שחיטה, על המחלוקת בסמיכת שלמי חגיגה, ועל שיטות התנאים במחלוקת זו, עי' להלן: בשלמי חגיגה<sup style="color: gray;">295</sup>. ולסוברים תכף לסמיכה שחיטה, אמרו בתלמוד שהוא דין תורה<sup style="color: gray;">296</sup>, ובתורת כהנים דרשהו מהיקש הכתוב, וסמך, ושחט<sup style="color: gray;">297</sup>, ויש סוברים בדעת הירושלמי, שהוא מדרבנן<sup style="color: gray;">298</sup>. הפסיק בין הסמיכה לשחיטה ולא תכפם זה לזה, יש סוברים שהתכיפה מעכבת לענין זה שלא קיים מצות סמיכה<sup style="color: gray;">299</sup>, ויש חולקים, שהתכיפה אינה מעכבת, וקיים מצות סמיכה<sup style="color: gray;">300</sup>. ובירושלמי אמר רבי יוסי בר בון, כל מי שהוא תוכף סמיכה לשחיטה, אין פסול נוגע באותו קרבן<sup style="color: gray;">301</sup>. וכתבו אחרונים שתכף לסמיכה שחיטה נאמר כלפי הסמיכה, שהסמיכה יש להתכיפה לשחיטה, ואינו כלפי השחיטה להתכיפה לסמיכה<sup style="color: gray;">302</sup>. בתכיפת השחיטה לסמיכה, מצינו כמה גדרים ושיטות, וכדלהלן. על אשם מצורע, שיש סוברים שסמיכתו לא היתה תיכף לשחיטה, ע"ע אשם מצורע: הקרבתו<sup style="color: gray;">303</sup>.
<h4>גדר התכיפה</h4>
תכיפת הסמיכה לשחיטה, בתלמוד פירשוהו שבמקום שסומכים שוחטים<sup style="color: gray;">304</sup>, וכמה שיטות נאמרו בדבר: יש מהראשונים סוברים דהיינו שיסמוך בתוך העזרה שהא מקום השחיטה<sup style="color: gray;">305</sup>, ולפיכך כשסומך חוץ לעזרה, אפילו היה סמוך לפתח ושחט מיד בפנים אינה חשובה תכיפה, מפני שינוי המקום<sup style="color: gray;">306</sup>, ויש מהראשונים שכתבו שקרבנות ששחיטתם בצפון העזרה, אף סמיכתם דוקא בצפון<sup style="color: gray;">307</sup>, ויש מהראשונים שפירשו שמקום השחיטה היינו שהשוחט לא יזיז את הבהמה ממקום הסמיכה<sup style="color: gray;">308</sup>. ובדברי הראשונים מצינו עוד בגדר התכיפה, שלא ישהה בין הסמיכה לשחיטה<sup style="color: gray;">309</sup>, ועל שיעור הילוך עשרים ושתים אמה ממקום הסמיכה למקום השחיטה, כתבו ראשונים, שאינו חשוב תכיפה<sup style="color: gray;">310</sup>, וכתבו אחרונים בדעתם, ששהייה בכדי שיעור הילוך זה חשובה להפסק אף בלא הילוך<sup style="color: gray;">311</sup>, ועוד כתבו אחרונים בדעת ראשונים אלו, שהם מודים שאפשר שאף בפחות משיעור זה אינו חשוב תכיפה, אלא ששיעור זה ודאי אינו חשוב תכיפה<sup style="color: gray;">312</sup>. עוד כתבו ראשונים, שבכלל תכף לסמיכה שחיטה, שלא יפסיק ביניהם מעשה אחר<sup style="color: gray;">313</sup>, ויש מהאחרונים שכתבו, שאף זה שצריך לסמוך באותו מקום ששוחטים הוא מפני שההליכה ממקום למקום חשובה כמעשה אחר<sup style="color: gray;">314</sup>, והוסיפו לומר, שזו שדרשו תיכף לסמיכה שחיטה מהכתוב "וסמך ושחט" היינו שלא יהיה מחוסר מעשה ביניהם, ומן התורה אינו חשוב הפסק אלא כאשר השחיטה עצמה מחוסרת מעשה לאחר הסמיכה, כגון כשסמך עליו בחוץ וצריך להכניסו לפנים כדי לשחוט, או כגון שהיתה עליו יבלת בשעת הסמיכה שצריך לחותכה קודם השחיטה<sup style="color: gray;">315</sup>, וכן כשהוא מחוסר זמן כגון שסמך בלילה שאינו זמן הראוי לשחיטה<sup style="color: gray;">316</sup>, הוא חשוב כמחוסר מעשה ואינה תכיפה, אבל שלא לשהות או להפסיק במעשה שאינו צריך לשחיטה, אינו אלא מדרבנן<sup style="color: gray;">317</sup>. והילוך בין סמיכה לשחיטה, נחלקו אחרונים אם חשוב הפסק: יש סוברים שאפילו בהליכה מועטת - אף לצורך השחיטה<sup style="color: gray;">318</sup> - אינה חשובה תכיפה<sup style="color: gray;">319</sup>, ויש סוברים, שהליכה אינה חשובה אלא כאשר יש בה שהיה בשיעור החשוב הפסק<sup style="color: gray;">320</sup>, ויש שכתבו - לסוברים שדין תכף לסמיכה שחיטה הוא לעיכוב בסמיכה<sup style="color: gray;">321</sup> - שלכתחילה אין להלך אפילו הליכה מועטת, אבל אינו לעיכוב אלא בשיעור הילוך עשרים ושתים אמה<sup style="color: gray;">322</sup>, ומהאחרונים יש שכתבו שהילוך שתי אמות חשוב הפסק<sup style="color: gray;">323</sup>.
<h4>זמנה</h4>
הזמן הראוי לסמיכה, שנינו שהוא כל היום<sup style="color: gray;">324</sup>, ואמרו בתלמוד, שנאמר, וסמך, ושחט<sup style="color: gray;">325</sup>, ונחלקו בפירוש התלמוד, יש סוברים שהוא היקש משחיטה שהיא ביום<sup style="color: gray;">326</sup>, ויש סוברים שסמיכה ביום מפני שתיכף לסמיכה שחיטה, וכיון ששחיטה היא ביום<sup style="color: gray;">327</sup>, אף הסמיכה היא סמוכה לה ביום<sup style="color: gray;">328</sup> - ואפילו סמך בסוף הלילה אינו יכול לשחוט מיד בעלות השחר לפי שצריך לשחוט את התמיד תחילה<sup style="color: gray;">329</sup> - ומהכתוב "וסמך ושחט" למדנו שתיכף לסמיכה שחיטה<sup style="color: gray;">330</sup>. ובירושלמי למדו סמיכה ביום, מהכתוב, ביום צותו<sup style="color: gray;">331</sup>.
<h3><b>הקרבנות</b></h3>
<h4>בקרבנות ציבור</h4>
בקרבנות ציבור, הלכה למשה מסיני שאין בהם אלא שתי סמיכות<sup style="color: gray;">332</sup>, ויש סוברים בדעת רבי יהודה, שקרבנות ציבור אחרים נתמעטו מהכתוב, כדלהלן<sup style="color: gray;">333</sup>. ונחלקו תנאים בהלכה זו: לרבי יהודה אלו פר-העלם-דבר-של-ציבור*, ושעיר-המשתלח*<sup style="color: gray;">334</sup>, שנאמרה בהם סמיכה<sup style="color: gray;">335</sup>, פר העלם דבר סמיכתו על ידי זקנים מבית דין הגדול שבירושלים<sup style="color: gray;">336</sup>, ושעיר המשתלח סמיכתו על ידי כהן גדול<sup style="color: gray;">337</sup>. אבל שעירי-עבודה-זרה* של ציבור, לרבי יהודה אין בהם סמיכה<sup style="color: gray;">338</sup>, לפי שהלכה שתי סמיכות בציבור<sup style="color: gray;">339</sup>, ולסוברים שאינה הלכה למשה מסיני, שעירי עבודה זרה נתמעטו מהכתוב בפר העלם דבר "הפר"<sup style="color: gray;">340</sup>, פר העלם דבר טעון סמיכה ואין שעירי עבודה זרה טעונים סמיכה<sup style="color: gray;">341</sup>. ושעירי חטאת שהקריבו בימי חזקיה על עבודה זרה, וסמכו עליהם<sup style="color: gray;">342</sup>, לדעת רבי יהודה הוראת-שעה* היתה<sup style="color: gray;">343</sup>. ולרבי שמעון שתי הסמיכות שבציבור הם בפר העלם דבר ושעירי עבודה זרה<sup style="color: gray;">344</sup>, ולפי שנאמר, וסמך ידו על ראש השעיר<sup style="color: gray;">345</sup>, לרבות שעירי עבודה זרה<sup style="color: gray;">346</sup>, והם דומים לפר העלם דבר יותר משעיר יום הכפורים הנעשה בפנים, מפני שהם מכפרים על עבירה ידועה - שנודעה לציבור לאחר שעברו עליה<sup style="color: gray;">347</sup> - ואינם כשעיר יום הכפורים שבא לכפר על עבירה שאינה ידועה<sup style="color: gray;">348</sup>. ושעיר המשתלח, אף על פי שיש בו סמיכה, לדעת רבי שמעון אינו בכלל מה שאמרו שתי סמיכות בציבור, לפי שאין סמיכה אלא בבעלים, וסמיכה זו אהרן ובניו - דהיינו כהן גדול, כגון אהרן או בניו כששימשו בכהונה גדולה תחתיו<sup style="color: gray;">349</sup> - סומכים בו<sup style="color: gray;">350</sup>, והם אינם בעלים, שהכהנים אינם מתכפרים בו<sup style="color: gray;">351</sup>. על כך שלדעת רבי יהודה אף הכהנים מתכפרים בו ולפיכך הכהן גדול חשוב בעלים, עי' לעיל: גדרה<sup style="color: gray;">352</sup>.
<h4>סמיכת זקנים בפר העלם דבר</h4>
סמיכת זקנים על פר העלם דבר, היא על ידי זקנים מהסנהדרין<sup style="color: gray;">353</sup>, שנאמר, וסמכו זקני העדה<sup style="color: gray;">354</sup>, המיוחדים שבעדה<sup style="color: gray;">355</sup>. וכמה זקנים סומכים עליו, שנינו מחלוקת תנאים: לרבי שמעון בשלושה<sup style="color: gray;">356</sup>, שנאמר, "זקני" הרי כאן שנים, ואין בית דין שקול<sup style="color: gray;">357</sup>, הרי כאן שלושה<sup style="color: gray;">358</sup>. ולרבי יהודה בחמשה<sup style="color: gray;">359</sup>, שנאמר, "וסמכו" שניים, "זקני" שניים, ואין בית דין שקול, הרי כאן חמשה<sup style="color: gray;">360</sup>. ובירושלמי, אמר רבי, נראים דברי רבי שמעון, שלא דרש "וסמכו"<sup style="color: gray;">361</sup>, לפי שתיבת וסמכו צריכה לגופה<sup style="color: gray;">362</sup>. על הטעם שהזקנים חשובים כבעלים, עי' לעיל: גדרה<sup style="color: gray;">363</sup>.
<h4>הסומכים בשעירי עבודה זרה</h4>
שעירי עבודה זרה של ציבור, לדעת רבי שמעון שסומכים עליהם, אמרו בברייתא, שהסמיכה אינה על ידי כהן גדול, שנאמר בשעיר המשתלח, וסמך אהרן את שתי ידיו על השעיר החי<sup style="color: gray;">364</sup>, החי טעון סמיכה באהרן ואין שעירי עבודה זרה טעונים סמיכה באהרן<sup style="color: gray;">365</sup>, ובתורת כהנים דרשו להיפך, רבי שמעון אומר, פר העלם דבר טעון סמיכה בזקנים ואין שעירי עבודה זרה טעונים סמיכה בזקנים<sup style="color: gray;">366</sup>, ובירושלמי פירש רבי ירמיה, שסמיכתם אינה על ידי זקנים ואף לא דוקא בכהן גדול, אלא היא על ידי כהן הדיוט<sup style="color: gray;">367</sup>, אבל בתלמוד בבלי אמרו שהיא משובשת, שהרי הכהנים אינם מתכפרים בשעירי עבודה זרה, וסמיכה אינה אלא על ידי הבעלים<sup style="color: gray;">368</sup>, אלא סמיכת שעירי עבודה זרה היא על ידי זקנים מהסנהדרין, וכך אמר רבי שמעון, החי טעון סמיכה באהרן ואין שעירי עבודה זרה טעונים סמיכה באהרן, אלא בזקנים<sup style="color: gray;">369</sup>. על הטעם שהזקנים חשובים כבעלים, עי' לעיל: גדרה<sup style="color: gray;">370</sup>.
<h4>פרי הלויים</h4>
על פרי הלויים, שהקריבו לחינוכם, אחד לחטאת ואחד לעולה<sup style="color: gray;">371</sup>, שהיו טעונים סמיכה, ואף על פי שחשובים קרבנות ציבור, ומי סמך עליהם, ע"ע לוי: חינוכו לעבודה<sup style="color: gray;">372</sup>.
<h4>קרבנות יחיד</h4>
קרבנות יחיד שנינו שכולם טעונים סמיכה<sup style="color: gray;">373</sup>, חוץ מבכור-בהמה-טהורה* ומעשר-בהמה* וקרבן-פסח*<sup style="color: gray;">374</sup>. וזה שכולם טעונים סמיכה חוץ מאלו, בתלמוד אמרו, לפי שאי אפשר ללמוד אותם משלמים שנאמרה בהם סמיכה<sup style="color: gray;">375</sup>, לפי ששלמים טעונים נסכים ותנופת חזה ושוק<sup style="color: gray;">376</sup>, ואף אין לומר חטאת ואשם - ועולה - יוכיחו, שסומכים עליהם<sup style="color: gray;">377</sup>, לפי שמתן דמם למזבח מרובה משל אלו<sup style="color: gray;">378</sup>. ושאר קרבנות יחיד שסומכים עליהם ולא נאמרה בהם סמיכה בפירוש, מצינו בתורת כהנים ובלתמוד שנתרבו לסמיכה, כדלהלן<sup style="color: gray;">379</sup>, ומהראשונים יש מהראשונים שכתבו, שחכמים למדו מפי השמועה, שהכתוב, וסמך ידו על ראש קרבנו<sup style="color: gray;">380</sup>, כל קרבן יחיד במשמע, בין חובה בין נדבה, חוץ מבכור ומעשר ופסח<sup style="color: gray;">381</sup>, לפי שקרבנו משמע קרבן שרשאי להפריש אחר כמותו<sup style="color: gray;">382</sup>. על כך שאשם מצורע, יש סוברים שסמיכתו מדרבנן, עי' להלן<sup style="color: gray;">383</sup>. על כך שיש מהתנאים שסוברים ששלמי חגיגה אין סומכים עליהם, עי' להלן: בשלמי חגיגה<sup style="color: gray;">384</sup>.
<h4>עולת נדבה</h4>
קרבן עולת נדבה של יחיד, נאמרה בו סמיכה בבקר, וסמך ידו על ראש העולה<sup style="color: gray;">385</sup>, ובתורת כהנים דרשו מנין לרבות אף צאן, שנאמר "עולה", יכול אף עולת-העוף* תטען סמיכה, תלמוד לומר "העולה", פרט לעולת העוף<sup style="color: gray;">386</sup>.
<h4>עולת חובה</h4>
ועולת חובה של דורות, שהיא עולת-ראיה*, למדו בברייתא מהכתוב בשמיני למילואים, ויקרב את העולה ויעשה כמשפט<sup style="color: gray;">387</sup>, כמשפט עולת נדבה, לימד על עולת חובה שטעונה סמיכה<sup style="color: gray;">388</sup>, ואף כשמקריב ביום טוב, לדעת בית הלל שסוברים שעולת ראיה קרבה בו<sup style="color: gray;">389</sup>, סומך עליה<sup style="color: gray;">390</sup>, לפי שלדעת בית הלל לא גזרו על הסמיכה משום שבות<sup style="color: gray;">391</sup>. והעולה האמורה בשמיני למילואים, יש מהראשונים סוברים, שהיא העולה שהטיל הכתוב על אהרן חובה לאותו יום<sup style="color: gray;">392</sup>, שהיא עולת חובה של יחיד, ואף היא היתה טעונה סמיכה<sup style="color: gray;">393</sup>. ואף איל לעולה שקרב בשבעת ימי המילואים, נאמר בתורה שאהרן ובניו סומכים עליו<sup style="color: gray;">394</sup>, מפני שקרבן שלהם היה<sup style="color: gray;">395</sup>. וכן איל לעולה שמקריב כהן גדול ביום הכפורים, והוא קרבן יחיד<sup style="color: gray;">396</sup>, כתבו אחרונים שטעון סמיכה<sup style="color: gray;">397</sup>.
<h4>שלמים ותודה</h4>
קרבן שלמים, נאמרה בו סמיכה, בבקר<sup style="color: gray;">398</sup>, בכבש<sup style="color: gray;">399</sup>, ועז<sup style="color: gray;">400</sup>. וכן מותר קרבן פסח שקרב שלמים<sup style="color: gray;">401</sup>, אף על פי שקרבן פסח עצמו אינו טעון סמיכה<sup style="color: gray;">402</sup>, מותרו טעון סמיכה<sup style="color: gray;">403</sup>. וקרבן תודה, למדו בתורת כהנים מהכתוב, וזאת תורת זבח השלמים וגו', אם על תודה<sup style="color: gray;">404</sup>, מה שלמים טעונים סמיכה, אף תודה טעונה סמיכה<sup style="color: gray;">405</sup>. ואיל המילואים, שהוא קרבן שלמים שהקריבו אהרן ובניו בשבעת ימי המילואים<sup style="color: gray;">406</sup>, נאמר בתורה שאהרן ובניו סומכים עליו<sup style="color: gray;">407</sup>, ומפני שקרבן שלהם היה<sup style="color: gray;">408</sup>, ואמרו בתורת כהנים, שסמכו ידיהם עליו בשמחה<sup style="color: gray;">409</sup>, לפי שבאיל זה הושלמו עבודות היום<sup style="color: gray;">410</sup>, ופירשו אחרונים שאותה שמחה היינו דברי שבח שאומרים על שלמים בשעת הסמיכה, לסוברים כן<sup style="color: gray;">411</sup>. ולענין שלמי חובה של דורות, שהם קרבן חגיגה*, שנחלקו בהם אם טעונים סמיכה, עי' להלן: בשלמי חגיגה<sup style="color: gray;">412</sup>.
<h4>חטאת</h4>
חטאת יחיד, נאמרה בה סמיכה בפר כהן משיח<sup style="color: gray;">413</sup>, ושעיר נשיא<sup style="color: gray;">414</sup>. וכן בשעירת חטאת של הדיוט נאמרה סמיכה, וסמך את ידו על ראש החטאת<sup style="color: gray;">415</sup>, ובתורת כהנים דרשו - זה שנאמר "ראש החטאת" ולא נאמר "על ראשו"<sup style="color: gray;">416</sup> - לרבות אף שעירה של חטאת עבודה זרה<sup style="color: gray;">417</sup>. וכן בכשבה של חטאת הדיוט נאמרה סמיכה, וסמך את ידו על ראש החטאת<sup style="color: gray;">418</sup>, ודרשו בתורת כהנים, לרבות חטאת-נזיר*, וחטאת מצורע*, וחטאת מטמא מקדש, לסמיכה<sup style="color: gray;">419</sup>. וכן פר חטאת של ימי המילואים, נאמר בתורה שסומכים עליו אהרן ובניו<sup style="color: gray;">420</sup>, ומפני שקרבן שלהם היה<sup style="color: gray;">421</sup>.
<h4>פר יום הכפורים</h4>
פר יום הכיפורים - שהוא קרבן יחיד של כהן גדול<sup style="color: gray;">422</sup> - בתורת כהנים למדו שטעון סמיכה מהאמור בפר כהן משיח, וסמך את ידו על ראש הפר<sup style="color: gray;">423</sup>, לרבות פר יום הכפורים לסמיכה<sup style="color: gray;">424</sup>, ובתלמוד למדו סמיכה מכתוב אחר, כאשר עשה לפר החטאת כן יעשה לו<sup style="color: gray;">425</sup>, לרבות פר יום הכפורים לסמיכה<sup style="color: gray;">426</sup>, וזה שהוצרכו לרבות פר יום הכפורים ולא למדוהו משאר פר כהן משיח, אמרו בתורת כהנים, לפי שפר יום הכפורים מכפר על עבירת מצוה שאינה ידועה<sup style="color: gray;">427</sup>, דהיינו על טומאה שלא נודעה בסוף<sup style="color: gray;">428</sup>. ושנינו שכהן גדול סומך על פרו שתי פעמים<sup style="color: gray;">429</sup>, סמיכה ראשונה היא בתחילת עבודתו בבגדי לבן<sup style="color: gray;">430</sup>, וסמיכה שניה, סמוך לשחיטת הפר<sup style="color: gray;">431</sup>. ויש מהאחרונים שכתבו שיש הבדל בין שתי הסמיכות, שדוקא סמיכה שניה היא מגדר מצות סמיכה, ויש בה דין תיכף לסמיכה שחיטה, אבל סמיכה ראשונה שלא היתה סמוך לשחיטה, אינה אלא לצורך הוידוי, וכדי שיהיה ניכר שהוידוי הוא על הפר<sup style="color: gray;">432</sup>, וכתבו שאפשר שאף אינה צריכה להיות בכל כוחו כדין סמיכה גמורה<sup style="color: gray;">433</sup>. על שני הוידויים שהיו בשתי סמיכות אלו, ע"ע ודוי: כהן גדול ביום הכפורים<sup style="color: gray;">434</sup>.
<h4>שעירי הנשיאים</h4>
שעירי חטאת של הנשיאים, שהקריבו לחנוכת המזבח<sup style="color: gray;">435</sup>, אמרו בתורת כהנים, שלדעת רבי יהודה הם נתרבו לסמיכה מהכתוב בשעיר נשיא, וסמך ידו על ראש השעיר<sup style="color: gray;">436</sup>, לרבות שעיר נחשון לסמיכה<sup style="color: gray;">437</sup>, ואמרו שעיר נחשון יותר משאר הנשיאים, לפי שהוא הקריב ראשון<sup style="color: gray;">438</sup>, והוצרכו לרבות שעירים אלו, מפני שאין לומדים קדשי שעה מקדשי דורות<sup style="color: gray;">439</sup>.
<h4>אשם</h4>
קרבן אשם, שטעון סמיכה<sup style="color: gray;">440</sup>, למדנו מחטאת, שנאמר, כחטאת כאשם תורה אחת להם<sup style="color: gray;">441</sup>.
<h4>אשם מצורע</h4>
אשם-מצורע*, שנינו שהמצורע סומך עליו<sup style="color: gray;">442</sup>, ונחלקו שתי לשונות בתלמוד אם סמיכתו היא מן התורה או מדרבנן<sup style="color: gray;">443</sup>, ללשון שהוא מן התורה, הרי הוא כשאר אשמות שהוקשו לחטאת<sup style="color: gray;">444</sup>, וללשון שסמיכתו מדרבנן, הטעם שאינו בכלל שאר אשמות, כתבו ראשונים, מפני שאינו בא אלא להכשיר<sup style="color: gray;">445</sup>, ומהאחרונים יש שכתבו, מפני שסמיכה אינה אלא בטהורים<sup style="color: gray;">446</sup>, ומצורע אינו סומך בטהרה, שהרי הוא מחוסר-כפרה*<sup style="color: gray;">447</sup>. על כך שיש סוברים שסמיכת אשם מצורע לא היתה תיכף לשחיטה, ע"ע אשם מצורע: הקרבתו<sup style="color: gray;">448</sup>.
<h3><b>בשלמי חגיגה</b></h3>
בסמיכת שלמי חגיגה, שנינו שנחלקו חמשה זוגות: יוסף בן יועזר אומר שלא לסמוך יוסף בן יוחנן אומר לסמוך, יהושע בן פרחיה אומר שלא לסמוך ניתאי הארבלי אומר לסמוך, יהודה בן טבאי אומר שלא לסמוך שמעון בן שטח אומר לסמוך, שמעיה אומר לסמוך אבטליון אומר שלא לסמוך, וכו', שמאי אומר שלא לסמוך הלל אומר לסמוך<sup style="color: gray;">449</sup>, ובכל זוג, אחד מהם נשיא ואחד אב בית דין<sup style="color: gray;">450</sup>, וזו מחלוקת ראשונה שהיתה בין חכמי ישראל<sup style="color: gray;">451</sup>. ושנינו מחלוקת זו אף בין תלמידי שמאי לתלמידי הלל, שבית שמאי אומרים אין סומכים עליהם, ובית הלל אומרים סומכים עליהם<sup style="color: gray;">452</sup>. ובהסבר המחלוקת נאמרו כמה שיטות, כדלהלן.
<h4>חיוב סמיכה בשלמי חגיגה</h4>
לדעת רבי יוסי בר רבי יהודה, המחלוקת היא בעיקר דין סמיכה בשלמי חגיגה, אם טעונים סמיכה<sup style="color: gray;">453</sup>, ומחלוקתם אם למדים שלמי חובה משלמי נדבה שנאמרה בהם סמיכה<sup style="color: gray;">454</sup>, ולדעת הסוברים שחייבים בסמיכה, למדו כן מצד השוה שבין עולת חובה לשלמי נדבה, שהם קרבן יחיד וטעונים נסכים, וטעונים סמיכה<sup style="color: gray;">455</sup>, אף כל הטעון נסכים והוא קרבן יחיד טעון סמיכה<sup style="color: gray;">456</sup>. ונחלקו ראשונים בדבר: יש סוברים שאלו שאמרו שלא לסמוך דוקא ביום טוב אמרו כן, אבל בחול היו סומכים עליהם, אלא שאינה מצוה, ולפיכך אינה דוחה יום טוב<sup style="color: gray;">457</sup> - שהסמיכה שבות היא<sup style="color: gray;">458</sup> - ויש מהראשונים שכתבו, שאלו שאמרו שלא לסמוך אף בחול היו אומרים כן<sup style="color: gray;">459</sup>, שכיון שאינה מצוה אם כן הסמיכה עליהם חשובה עבודה בקדשים<sup style="color: gray;">460</sup>.
<h4>סמיכה מערב יום טוב</h4>
ולדעת רבי יוסי, המחלוקת אינה על הסמיכה עצמה, ומודים ששלמי חגיגה טעונים סמיכה, אלא נחלקו בדין תכף לסמיכה שחיטה<sup style="color: gray;">461</sup>, שאלו שאמרו שלא לסמוך, דעתם שאין צריך תיכף לסמיכה שחיטה, ולפיכך סומכים עליהם מערב יום טוב ושוחטים ביום טוב<sup style="color: gray;">462</sup>, ומפני שסמיכה ביום טוב שבות היא<sup style="color: gray;">463</sup>. ובירושלמי אמרו, שנחלקו אם סמיכת שלמי חגיגה הותרה מערב יום טוב<sup style="color: gray;">464</sup>, ופירש רבי זעירא, שבאשם מצורע מודים שאין סומכים עליו מאתמול, ובשלמי נדבה מודים שסומכים עליהם מאתמול, ונחלקו אם לדמות שלמי חגיגה לאשם מצורע, או לשלמי נדבה<sup style="color: gray;">465</sup>. ונחלקו אחרונים בביאור הירושלמי: יש סוברים שלדעת הירושלמי שאר חטאות ואשמות סמיכתם דוקא ביום ששוחטים<sup style="color: gray;">466</sup>, ולפי שנאמר במצורע, זאת תורת המצורע<sup style="color: gray;">467</sup>, שתהיה כל טהרתו על הסדר, לסוברים כן<sup style="color: gray;">468</sup>, ולפיכך הסמיכה היא דוקא ביום שמקריב לאחר טהרתו ותגלחתו, ואנו למדים מאשם מצורע לשאר קרבנות חובה שסמיכתם היא ביום הקרבתם, אבל קרבנות נדבה יכול לסמוך עליהם מאתמול, ובשלמי חובה נחלקו אם לדמותם לשלמי נדבה מפני ששם שלמים לשניהם או לדמותם לאשם מפני שאף הם חובה<sup style="color: gray;">469</sup>. ויש סוברים שדוקא אשם מצורע אין סומכים עליו מאתמול, מפני שיכול לסמוך דוקא ביום הראוי להקרבה, ומצורע לא היה ראוי להקריב את אשמו ביום השביעי, אבל שלמים או שאר קרבנות שהיו ראויים להקרבה מאתמול, כיון שסמך בזמן הראוי להקרבה, יצא ידי חובת סמיכה<sup style="color: gray;">470</sup>, ובשלמי חגיגה נחלקו אם יכול לסמוך מערב יום טוב, שהרי אין יכול להביאם מערב יום טוב, או שדינם כשאר שלמי נדבה שיכול לסמוך עליהם מאתמול, שהרי אם היה מקריבם מאתמול לשם שלמי נדבה היו כשרים<sup style="color: gray;">471</sup>. ולענין דין תיכף לסמיכה שחיטה, נחלקו אחרונים בדעת הירושלמי: יש סוברים שהירושלמי סובר שאין צריך תכף לסמיכה שחיטה<sup style="color: gray;">472</sup>, ויש שכתבו שהירושלמי סובר שהוא דין מדרבנן ואינו דוחה יום טוב<sup style="color: gray;">473</sup>, ויש שכתבו שאפילו אם הוא מן התורה, אף על פי כן ביום טוב יכול לסמוך מאתמול מפני שהוא רק לכתחילה אבל בדיעבד יצא ידי סמיכה, לסוברים כן<sup style="color: gray;">474</sup>.
<h4>סמיכה שבות</h4>
עוד מצינו בדברי האמוראים שהמחלוקת היא בדין שבות, שאמר רב שמן בר אבא בשם רבי יוחנן, לעולם אל תהא שבות קלה בעיניך, שהרי סמיכה אינה אלא משום שבות ונחלקו בה גדולי הדור<sup style="color: gray;">475</sup>. ולדעה זו, נחלקו ראשונים ואחרונים: יש סוברים שדעת רבי יוחנן כרבי יוסי שנחלקו בתיכף לסמיכה שחיטה<sup style="color: gray;">476</sup>, וזה שאמר שנחלקו בשבות, מפני שלסוברים שסמכו מערב יום טוב היינו מפני שסמיכה ביום טוב היא שבות<sup style="color: gray;">477</sup>, ויש סוברים שהם לא נחלקו בדין תיכף לסמיכה שחיטה, אלא נחלקו בדין שבות עצמו, אלו אוסרים ביום טוב ואלו מתירים<sup style="color: gray;">478</sup>. והטעם שסמיכה שבות היא, לפי שצריך לסמוך בכל כוחו<sup style="color: gray;">479</sup>, ואסור להשתמש בבעלי חיים<sup style="color: gray;">480</sup>, ולפי שאסור להשתמש אף בצדדי הבהמה<sup style="color: gray;">481</sup>, ואפילו אם האיסור להשתמש הוא דוקא בגב הבהמה, ולא בצדדים, הראש שנמצא בגובה הגב, חשוב כמו הגב<sup style="color: gray;">482</sup>. ויש מהראשונים שהוסיפו, שסמיכה היא שבות מפני שמייגע עצמו לסמוך<sup style="color: gray;">483</sup>. ובטעם הסוברים שסמיכה אסורה משום שבות, זה שמצות סמיכה אינה דוחה את האיסור, מצות עשה אינה דוחה שבות הבא מגזירת איסור לאו<sup style="color: gray;">484</sup>, והאיסור להשתמש בבעלי חיים הוא שמא יחתוך זמורה<sup style="color: gray;">485</sup>, ועוד, לסוברים שאין צריך תכף לסמיכה שחיטה, היה אפשר לסמוך מערב יום טוב<sup style="color: gray;">486</sup>. ואף על פי שחכמים לא אסרו שבות במקדש<sup style="color: gray;">487</sup>, כתבו ראשונים, דהיינו לפי שבקרבן יחיד וקודם שחיטה גזרו אף במקדש<sup style="color: gray;">488</sup>, ויש מהאחרונים שכתבו, שלדעת הסוברים שאין צריך תכף לסמיכה שחיטה, היה אפשר לסמוך אף חוץ לעזרה, ואינו חשוב שבות במקדש אלא במדינה<sup style="color: gray;">489</sup>, ועוד שלא כל שבות הותרה במקדש<sup style="color: gray;">490</sup>. ואלו שאמרו לסמוך, סומך עליהם בכל כחו כדרך שעושה בשאר הימים, ואף על פי שסמיכה אינה מעכבת<sup style="color: gray;">491</sup>, לא גזרו עליה משום שבות<sup style="color: gray;">492</sup>, וטעם הדבר שלא גזרו עליה, שמאחר שההקרבה הותרה ביום טוב הותרה אף הסמיכה, ועוד שסוברים תכף לסמיכה שחיטה, ואי אפשר לעשותה מבערב<sup style="color: gray;">493</sup>.
<h2>סמיכת זקנים</h2>
<b>הגדרת הערך</b> - מינוי תלמיד חכם הראוי לכך כ"סמוך", שיוכל לדון בדינים מסויימים.
<h3><b>מהותה וגדרה</b></h3>
מינוי חכמים – "זקנים" – לדיינות נקרא "סמיכה"<sup style="color: gray;">1</sup>, או "סמיכת זקנים" – ובלשון הירושלמי מצינו שנקרא "מינוי"<sup style="color: gray;">2</sup> - וכן פירשו ראשונים מה שאמרו סמיכת זקנים בשלשה<sup style="color: gray;">3</sup> - שהיינו מינוי דיינים בשלשה<sup style="color: gray;">4</sup>.
על הדינים שאין יכולים לדון בהם אלא סמוכים, ע"ע בית דין.
<h4>שושלת הסמיכה</h4>
הסמיכות החלו אצל משה שסמך את יהושע, שנאמר ויאמר ה' אל משה קח לך את יהושע בן נון וגו' וסמכת את ידך עליו וגו' ויעש משה כאשר צוה ה' אותו ויקח את יהושע וגו' ויסמוך את ידיו עליו וגו'<sup style="color: gray;">5</sup>. וכן סמך משה את שבעים הזקנים<sup style="color: gray;">6</sup>, ואותם הזקנים סמכו לאחרים ואחרים לאחרים, ונמצאו הסמוכים איש מפי איש עד בית דינו של יהושע ובית דינו של משה רבינו<sup style="color: gray;">7</sup>.
<h4>אופן הסמיכה</h4>
כשסמך משה את יהושע, הניח את ידו עליו, שנאמר: ויהושע בן נון מלא רוח חכמה כי סמך משה את ידיו עליו<sup style="color: gray;">8</sup>, בטעם הנחת היד אמרו במדרש: וסמכת את ידך עליו – שיתברך תלמודו על ידך<sup style="color: gray;">9</sup>, והרי זה כמדליק מנר לנר<sup style="color: gray;">10</sup>, וכן נאמר בסמיכת שבעים זקנים: ויאצל מן הרוח אשר עליו ויתן על שבעים איש הזקנים ויהי כנוח עליהם הרוח וגו'<sup style="color: gray;">11</sup>. אמנם בסמיכה לדורות אין צריך הנחת היד, אלא סומכים בקריאת שם בלבד, שקוראים אותו 'רבי'<sup style="color: gray;">12</sup>, ואומרים לו הרי אתה סמוך ויש לך רשות לדון, ואפילו דיני קנסות<sup style="color: gray;">13</sup>. וכתבו ראשונים שלא נאמרה סמיכה ביד אלא אצל משה שסמך ליהושע<sup style="color: gray;">14</sup>, וכתבו אחרונים, שכל הסמוכים אחריו איש מפי איש, הרי הם כנסמכים מידו של משה<sup style="color: gray;">15</sup>. הטעם שאין צריך סמיכה ביד לא נתפרש<sup style="color: gray;">16</sup>. ויש מהראשונים שנראה מדבריהם שנהגו לסמוך ביד בכל הדורות<sup style="color: gray;">17</sup>. ואף לאחר שנתבטלה הסמיכה, כשהיו נותנים רשות להורות ולדון<sup style="color: gray;">18</sup>, היו מכנים זאת סמיכה, אף על פי שלא היו סומכים ביד, זכר לסמיכה הראשונה שהסמיך משה ליהושע ביד<sup style="color: gray;">19</sup>.
<h4>סמיכה לדבר אחד</h4>
יש "סמיכה לחצאין"<sup style="color: gray;">20</sup>, דהיינו אפשר לסמוך חכם שיוכל להורות רק לענין אחד<sup style="color: gray;">21</sup>, ובלבד שיהיה ראוי להורות בכל התורה כולה<sup style="color: gray;">22</sup>, וכגון לתת היתר להורות בדיני ממונות ואיסור והיתר, אבל לא להורות במומי בכור*<sup style="color: gray;">23</sup>, או יתנו לו רשות להתיר נדרים בלבד, או לראות כתמים<sup style="color: gray;">24</sup>. ויש מהאחרונים שכתבו שאם נתנו לו רשות לדון דיני קנסות, הרי הוא רשאי להורות גם בדיני איסור והיתר ובכל דיני ממונות<sup style="color: gray;">25</sup>.
<h4>סמיכה לזמן</h4>
אפשר לסמוך חכם לזמן או על תנאי<sup style="color: gray;">26</sup>, ולומר לנסמך יש לך רשות לדון או להורות עד שיבוא הנשיא לכאן, או כל זמן שאין אתה עמנו במדינה, וכן כל כיוצא בזה<sup style="color: gray;">27</sup>, וכעין שמצינו אצל ר' יוחנן שאמר לר' שמן תלמידו כשהיה פורש ממנו לירד לבבל, הרי אתה ברשותינו – דהיינו, רשות נתונה לך לדון – עד שתבא אצלנו<sup style="color: gray;">28</sup>, סמיכה זו נקראת בתלמוד "על תנאי"<sup style="color: gray;">29</sup>, ובירושלמי: מינוי "לימים"<sup style="color: gray;">30</sup>. בשיעור הזמן, יש מהראשונים שכתבו שאפשר למנות לזמן של שנה או שנתיים ולא יותר<sup style="color: gray;">31</sup>. ויש שפירשו בדברי הירושלמי, שאמרו שרבי לא היה ממנה אחד מן החכמים שיהיה הראש לעולם אלא היה ממנה וחוזר וממנה כל שנה, מי שהיה ראוי היה מתקיים ומי שאינו ראוי מסתלק<sup style="color: gray;">32</sup>.
<h4>סמיכה לאיסור והיתר</h4>
אף על פי שמי שיודע את ההלכה יכול להורות באיסור והיתר, ואין צריך רשות בית דין<sup style="color: gray;">33</sup>, מכל מקום סמכו גם להתיר להורות באיסור והיתר, כדי שיפטר מלשלם אם טעה<sup style="color: gray;">34</sup>.
<h4>סמיכה לדיני קנסות</h4>
הסמוך רשאי לדון בדיני קנסות, ואף ביחידי, ואינו צריך רשות מיוחדת לכך<sup style="color: gray;">35</sup>, ולכך אם דן דיני קנסות וטעה פטור מלשלם<sup style="color: gray;">36</sup>. ויש סוברים שכל הסמוכים אינם רשאי לדון דיני קנסות, ואם דנו וטעו חייבים לשלם, וכדי לדון דיני קנסות היו ממנים סמוך אחד שהיה נוטל מהנשיא רשות לדון דיני קנסות, ורק הוא אם טעה פטור מתשלומים<sup style="color: gray;">37</sup>.
<h4>מקום הסמיכה</h4>
סנהדרין נוהגת בין בארץ בין בחוץ לארץ<sup style="color: gray;">38</sup>, אלא שאין סומכים בחוץ לארץ<sup style="color: gray;">39</sup>. ולמדו בירושלמי שאין ממנים זקנים בחוץ לארץ, שנאמר בן אדם בית ישראל יושבים על אדמתם<sup style="color: gray;">40</sup>, מלמד שכל ישיבה שלך – על מינוי זקנים – לא תהא אלא על אדמתך<sup style="color: gray;">41</sup>. בטעם הדבר, יש מפרשים שתיקנו חכמים שכל שררות וגדולה תהיה בארץ הקדושה אשר שם עיקר משפטי התורה<sup style="color: gray;">42</sup>, ועוד שתיקנו כן משום יישוב ארץ ישראל, שיזכרו בני הגולה בכל עת את הארץ ויתנו דעתם לשבת בארץ נחלתם<sup style="color: gray;">43</sup>. ויש שכתבו שכיון שאין שפע רוח הקודש חל על הנסמך בחוץ לארץ אלא על הנסמך בארץ ישראל, קבעו שאין סומכים בחוץ לארץ<sup style="color: gray;">44</sup>. ויש שנראה מדבריהם, שהטעם הוא משום שהסמוך הוא מינוי של שררה על "קהל", ואין נקראים קהל אלא בני ארץ ישראל<sup style="color: gray;">45</sup>. אין סומכים בחוץ לארץ, אפילו אם היו הסומכים בארץ והנסמכים בחוץ לארץ, ואין צריך לומר אם היו הסומכים בחוץ לארץ והנסמכים בארץ<sup style="color: gray;">46</sup>.
כל ארץ ישראל שהחזיקו בה עולי מצרים ראויה לסמיכה<sup style="color: gray;">47</sup>, אף על פי שלא החזיקו בה עולי בבל, לפי שדין ארץ ישראל לענין סמיכה אינו בדין ארץ ישראל לענין תרומות ומעשרות ולשאר דברים<sup style="color: gray;">48</sup>, אלא לענין מינוי סמוכים כל שהחזיקו עולי מצרים חשוב כארץ ישראל<sup style="color: gray;">49</sup>.
אין הסמיכה בארץ ישראל תלויה בקדושת ארץ ישראל, אלא אף אחר החורבן, שיש סוברים שכבר בטלה קדושת הארץ, אפילו קדושה שניה<sup style="color: gray;">50</sup>, ומכל מקום כולם מודים שסמיכה נהגה אף אחר החורבן, אלא שלענין זה אין צורך לקדוש הארץ<sup style="color: gray;">51</sup>.
<h4>כשאין הסומכים והנסמכים במקום אחד</h4>
אפשר לסמוך אף אם שלא היו הסומכים והנסמכים במקום אחד<sup style="color: gray;">52</sup>, לפי שאין צריך שיהיה הנסמך בפניו של סומך ובאותה העיר<sup style="color: gray;">53</sup>, אלא שולחים לו או כותבים לו שהוא סמוך ונותנים לו רשות לדון דיני קנסות<sup style="color: gray;">54</sup>. ויש חולקים וסוברים שצריכים הסומך והנסמך להיות במקום אחד ואם היו רחוקים זה מזה אין הסמיכה מועילה<sup style="color: gray;">55</sup>, ואין הלכה כדבריהם<sup style="color: gray;">56</sup>. אבל הכל מודים שיש מעלה בכך שיהיו הסומך והנסמך במקום אחד<sup style="color: gray;">57</sup>.
<h4>אינו ראוי שנסמך</h4>
מי שאינו ראוי לדון מפני שאינו יודע לדון או מפני שאינו הגון, ועבר ראש גולה ונתן לו רשות או שטעו בית דין ונתנו לו רשות, אין הרשות מועלת לו כלום עד שיהא ראוי<sup style="color: gray;">58</sup>, והרי זה כמקדיש בעל מום למזבח שאין הקדושה חלה עליו<sup style="color: gray;">59</sup>. וכתבו אחרונים שהוא הדין בסמיכה לחצאין<sup style="color: gray;">60</sup>, שמי שאינו ראוי להורות בכל התורה ועברו וסמכו אותו לדבר אחד, אין הסמיכה מועילה לו אף לדבר שהוא ראוי לו<sup style="color: gray;">61</sup>.
<h4>אינו ראוי לחלק מהדברים</h4>
מי שאינו ראוי לדון באחד מהדברים שהסמוכים דנים בו – וכגון עד-זומם* בממון, שפסול לדון בדיני ממונות וכשר לדון בדיני נפשות<sup style="color: gray;">62</sup> - כיון שאין פסולו בגופו אלא משום עבירה, וראוי לדון בכל דבר על ידי תשובה, חשוב כראוי לכל ואפשר לסומכו לדון בדיני נפשות<sup style="color: gray;">63</sup>, וכן מי שאינו בקי בראיית מומי בכור אפשר לסומכו לדון בכל דבר חוץ מראיית מומי בכור, כיון שאין הפסול בגופו והרי יכול ללמוד ולהיות בקי<sup style="color: gray;">64</sup>.
<h4>נסמך ונפסל</h4>
היה ראוי לסמיכה ונפסל - כגון שנעשה עד-זומם* בממון שפסול לדון בדיני ממונות<sup style="color: gray;">65</sup>, או שנעשה סריס* בידי שמים, שפסול לדון בדיני נפשות<sup style="color: gray;">66</sup> - מועילה סמיכתו למה שהוא ראוי עתה<sup style="color: gray;">67</sup>. אמנם כתבו אחרונים, שמי שנפסל לסנהדרין – כגון שנעשה סומא<sup style="color: gray;">68</sup> – אין סמיכתו מועילה לו עתה כלל, שנאמר על הסנהדרין כולך יפה רעייתי ומום אין בך<sup style="color: gray;">69</sup>, שיהיו מנוקים מכל מום<sup style="color: gray;">70</sup>.
<h4>כינוס הסמיכה</h4>
הסמיכה היתה נעשית באספת חכמים גדולה וברוב עם<sup style="color: gray;">71</sup>, וכשלא היו החכמים נאספים היו נמנעים מלסמוך<sup style="color: gray;">72</sup>.
<h4>בית עלי</h4>
בית עלי, לא היו זוכים להיות נסמכים, שנאמר וגדעתי את זרעך כו' מהיות זקן בביתך כו', לא יהיה זקן בביתך כל הימים<sup style="color: gray;">73</sup>, היינו לא תהא הכרת זקנה עליהם, להיות נסמכים וראויים לסנהדרין<sup style="color: gray;">74</sup>.
<h4>טלית מקושטת על ראש הנסמך</h4>
מנהגם היה לתת על ראש הנסמך טלית מקושטת בזהב ("גולתא דדהבא")<sup style="color: gray;">75</sup>, וכשהיו הסמוכים רבים ולא היתה לכולם גולתא היה מי שהיה לו קוטע חצי הגולתא שלו ונותן על טלית של חבירו<sup style="color: gray;">76</sup>.
<h4>סמיכה בלילה</h4>
יש מהאחרונים שנסתפק אם סומכים בלילה, שמאחר שסומכים בשלשה<sup style="color: gray;">77</sup>, והיינו בית דין, אפשר שכשם שאין דנים בלילה כך אין סומכים בלילה<sup style="color: gray;">78</sup>.
<h4>תואר רב ורבי</h4>
הנסמכים היו נקראים בתואר רב: בבבל היו נקראים "רב", ובארץ ישראל היו נקראים "רבי"<sup style="color: gray;">79</sup>.
<h3><b>הסומכים והנסמכים</b></h3>
<h4>מנין הסומכים</h4>
סמיכת זקנים נעשית בבית דין של שלושה דיינים<sup style="color: gray;">80</sup>. ויש שפירשו שלדעת ר' יהודה בחמשה<sup style="color: gray;">81</sup>, ויש סוברים שאף לדעת ר' יהודה סמיכת זקנים בשלושה<sup style="color: gray;">82</sup>. להלכה סמיכת זקנים בשלושה<sup style="color: gray;">83</sup>. בתלמוד שאלו מה מקור הדין שסמיכה בשלושה, ולא השיבו<sup style="color: gray;">84</sup>, ואף על פי כן להלכה צריך שלושה<sup style="color: gray;">85</sup>, אלא שיש שכתבו שמנין הסומכים אינו מן התורה אלא מתקנת חכמים<sup style="color: gray;">86</sup>.
<h4>הצריכים להיות סמוכים</h4>
אחד בין דין הגדול – סנהדרין של שבעים ואחד - ואחד סנהדרין קטנה – בית דין של עשרים ושלשה – ואחד בית דין של שלשה – הדנים דיני קנסות<sup style="color: gray;">87</sup> - כתבו ראשונים שצריך שיהיה אחד מהם סמוך מפי הסמוך<sup style="color: gray;">88</sup>, וביארו אחרונים שאם אין כל הדיינים שבהם סמוכים, די באחד מהם שיהיה סמוך, והוא סומך את האחרים, אבל אינם יכולים לדון עד שיהיו כולם סמוכים<sup style="color: gray;">89</sup>. ויש גורסים בדברי הראשונים שצריך שיהיה כל אחד מהם סמוך מפי הסמוך<sup style="color: gray;">90</sup>.
<h4>חלק מהסומכים שאינם סמוכים</h4>
סמיכת זקנים שאמרו שהיא בשלושה, נחלקו בה ראשונים: יש שכתבו שאין צריכים שיהיו כל השלושה סמוכים, אלא די בכך שיהיה אחד מהם סמוך, ומצרף אליו שנים אחרים, וסומך את מי שירצה<sup style="color: gray;">91</sup>, ואפילו לא היה אלא אחד סמוך, הרי זה מושיב שנים בצידו וסומך שבעים כאחד או זה אחר זה, ואחר כך יעשה עם השבעים שסמך בית דין הגדול ויסמכו בתי דינים אחרים<sup style="color: gray;">92</sup>. וכתבו ראשונים שמקור דין זה הוא מר' יהודה בן בבא שאמרו שסמך חמשה זקנים<sup style="color: gray;">93</sup>, ואף שודאי לא סמך לבדו, שהרי צריכים שלושה לסמיכה, מכל מקום לא הוזכר שמם כיון שלא היו סמוכים, ועיקר הסמיכה נעשתה על ידו<sup style="color: gray;">94</sup>, ומפני כבודו של ר' יהודה בן בבא נזכר לבדו<sup style="color: gray;">95</sup>. ויש שלמדו מקור דין זה ממשה, שהיה יחיד וסמך<sup style="color: gray;">96</sup>, ומאחר ששנינו שסמיכה בשלושה, הרי בהכרח שהסמיכה היא בשלושה אבל די באחד מהם שיהיה סמוך בעצמו<sup style="color: gray;">97</sup>; ויש מהראשונים שנראה מדבריהם שצריכים כל הסומכים להיות סמוכים<sup style="color: gray;">98</sup>, שפירשו מה שאמרו שר' יוחנן שקד להסמיך את ר' חנינא ור' הושעיא ולא עלתה בידו ("לא אסתייעא מילתא")<sup style="color: gray;">99</sup>, שלא היה יכול להסמיכם לפי שכשהיו אצלו לא היו שנים סמוכים אחרים שיצטרפו עמו<sup style="color: gray;">100</sup>; ויש מהאחרונים שכתבו שאף לדעת הראשונים שסוברים שצריך שיהיו שלושה סמוכים, אין הכוונה לסמוכים ממש, אלא שיהיו "אנשים של צורה", שאינו מן הראוי שימנה הסומך עם הדיוטות במתן הסמיכה<sup style="color: gray;">101</sup>.
<h4>הנסמכים</h4>
שלש שורות של תלמידי חכמים היו יושבים לפני הסנהדרין, ומושיבים אותם לפי מעלתם, ואם הוצרכו לסמוך דיין לסנהדרין – כגון שמת אחד מהסנהדרין<sup style="color: gray;">102</sup>, או שנחלקו בדעות וצריך להוסיף עליהם עוד אחד<sup style="color: gray;">103</sup> - סומכים מן השורה הראשונה, ואחד מן השורה השניה עולה לראשונה, וכן מן השלישית לשניה, ובוררים להם אחד מן הקהל ומושיבים אותו בשלישית<sup style="color: gray;">104</sup>. וכן אם הוצרכו לסמוך עוד, היו עושים כסדר הזה<sup style="color: gray;">105</sup>. וכל אחד שנסמך מן הראשונים לא היה יושב במקומו של ראשון אלא כולן בסוף השורות<sup style="color: gray;">106</sup>.
<h4>גיל הנסמך</h4>
אין סומכים את מי שצעיר בשנים<sup style="color: gray;">107</sup>, וכן אמרו שר' מאיר נסמך על ידי ר' עקיבא<sup style="color: gray;">108</sup>, ולא קיבלו את סמיכתו, לפי שהיה עדיין צעיר<sup style="color: gray;">109</sup>, וכתבו אחרונים שהיינו שלא מלאו לו י"ח שנה<sup style="color: gray;">110</sup> ואין סומכים בגיל פחות מזה<sup style="color: gray;">111</sup>. ויש מפרשים שאפשר לסמוך בכל גיל, ומה שאמרו שלא קיבלו את סמיכתו, היינו שהוא עצמו לא רצה לקבל את הסמיכה מחמת ענוותנותו, שהיה צעיר ולא הרגיש עצמו ראוי לכך<sup style="color: gray;">112</sup>.
<h4>דעת הנסמך</h4>
דעת הנסמך, יש מהאחרונים שכתבו שהיא מעכבת, ואם הנסמך אינו רוצה להסמך, אין הסמיכה מועילה<sup style="color: gray;">113</sup>.
<h4>היכול לסמוך אחרים</h4>
אחד הנסמך מפי הנשיא, או מפי אחד מן הסמוכים, יכול להסמיך אחרים, ואפילו לא היה אותו סמוך בסנהדרין מעולם<sup style="color: gray;">114</sup>, וראיה לדבר, שהרי מצינו שהיו סומכים אחר החורבן אף שלא היו סנהדרין<sup style="color: gray;">115</sup>, ובראשונה היה כל אחד ממנה את תלמידיו, חזרו והתקינו שלא יסמכו אלא בהסכמת בית דין והנשיא<sup style="color: gray;">116</sup>, וכעין זה כתבו ראשונים להלכה שלא יהא הנשיא סומך אלא אם כן היה אב בית דין עמו, ושלא יהא אב בית דין סומך אלא אם כן היה הנשיא עמו<sup style="color: gray;">117</sup>, אבל שאר החבורה יש לכל אחד מהם לסמוך ברשות הנשיא<sup style="color: gray;">118</sup>. ויש לסומכים לסמוך אפילו מאה סמוכים בפעם אחת, ודוד המלך סמך שלשים אלף ביום אחד<sup style="color: gray;">119</sup>. כל הנסמך יכול לסמוך אחרים אף על פי שאין הראשון שסמך אותו קיים כבר<sup style="color: gray;">120</sup>.
<h4>הראוי לסמיכה</h4>
הנסמך, כתבו ראשונים צריך שיהא חכם מופלא הראוי להורות בכל התורה כולה<sup style="color: gray;">121</sup>, וכעין זה יש שכתבו, שהיו בודקים את מי שהיו רוצים לסמוך אם הוא בקי בחכמת התורה, ואם היה שכלו בריא ושלם, והוא איש אוהב אמת ושונא העוול, הרי שאחר חקירה רבה בעניינו ובחכמתו אומרים לו הרי אתה סמוך<sup style="color: gray;">122</sup>.
<h4>דינים שהנסמך יכול להורות בהם</h4>
סמיכת מי שאינו מומחה לדון דיני קנסות, נחלקו אחרונים, יש סוברים שאפשר לסמוך, והסמוך יכול לדון דיני קנסות אף אם אינו מומחה<sup style="color: gray;">123</sup>. ויש תמהים על זה, שאמנם מצינו נתינת רשות מנשיא או מראש הגולה למי שאינו מומחה אבל אין יכול לדון דיני קנסות אלא המומחה<sup style="color: gray;">124</sup>.
מומי בכור - שאין יכול לבדוק אותם אלא מומחה<sup style="color: gray;">125</sup> - אין יכול לבודקם סמוך אם אינו מומחה<sup style="color: gray;">126</sup>. ואמרו, שאפילו מי שהוא זקן ויושב בישיבה – בישיבת סנהדרין<sup style="color: gray;">127</sup> - צריך ליטול רשות בבכורות<sup style="color: gray;">128</sup>.
לא מצאו הסנהדרין מישהו הראוי להוראה, יש מהראשונים שנסתפקו אם יכולים להושיב בסנהדרין מי שאינו ראוי להוראה<sup style="color: gray;">129</sup>.
<h3><b>ביטול הסמיכה וחידושה</b></h3>
חכמי ישראל היו מצטערים ומשתדלים – ומוסרים את נפשם<sup style="color: gray;">130</sup> – כדי לסמוך את החכמים כדי שישארו סמוכים בישראל, ויוכלו לדון דיני קנסות<sup style="color: gray;">131</sup>. וכן מצינו שאמר רב יהודה אמר רב, ברם זכור אותו האיש לטוב ורבי יהודה בן בבא שמו, שאלמלא הוא בטלו דיני קנסות בישראל, שפעם אחת גזרה מלכות הרשעה גזירה על ישראל שכל הסומך יהרג, וכל הנסמך יהרג, ועיר שסומכים בה תיחרב ותחומים שסומכים בה יעקרו<sup style="color: gray;">132</sup>, מה עשה ר' יהודה בן בבא, הלך וישב לו בין שני הרים גדולים, ובין שתי עיירות גדולות, ובין שני תחומי שבת, בין אושא לשפרעם, וסמך שם חמשה זקנים, ואלו הם: ר' מאיר, ור' יהודה, ור' שמעון, ור' יוסי, ור' אלעזר בן שמוע, רב אויא מוסיף אף ר' נחמיה, ובאו האויבים והרגו את ר' יהודה בן בבא<sup style="color: gray;">133</sup>. הטעם שסמך ר' יהודה בן בבא אף שסיכן את נפשו, הוא כיון שהיה הסמוך האחרון, וחשש שמא ימות ותתבטל הסמיכה מישראל<sup style="color: gray;">134</sup>. ואף על פי שהסמיכה אינה ממצוות שהן ביהרג-ואל-יעבור*, מסר ר' יהודה בן בבא נפשו עליה לפי שהיתה גזירה על ביטולה, ובשעת השמד מחוייבים למסור את הנפש אפילו על מצוה קלה<sup style="color: gray;">135</sup>.
<h4>זמן ביטול הסמיכה</h4>
בסוף ימי התנאים בטלה הסמיכה, בימי הלל הנשיא בנו של ר' יהודה נשיאה בן ר' גמליאל בנו של ר' יהודה הנשיא<sup style="color: gray;">136</sup>, וכתבו ראשונים היה זה בשעת תר"ע לשטרות<sup style="color: gray;">137</sup>, והיה זה שלוש מאות שנה אחר חורבן הבית<sup style="color: gray;">138</sup>, ויש שפירשו שאף שבאמת שנת תר"ע לשטרות היתה מאתים ותשעים שנה אחר החורבן, אלא שלא חששו ואמרו שלוש מאות שנה כדי להשלים המאות<sup style="color: gray;">139</sup>. ויש סוברים שהסמיכה לא בטלה בימי הלל הנשיא אלא כמה שנים אחר כך, בערך בשנת ד"א ק"ס<sup style="color: gray;">140</sup>. ויש מי שכתב שהסמיכה בטלה בשנת ד' אלפים ר"ס לבריאת העולם, שהיא השנה שבה נחתם התלמוד<sup style="color: gray;">141</sup>.
<h4>חידוש הסמיכה</h4>
אחר שפסקה הסמיכה בסוף ימי התנאים<sup style="color: gray;">142</sup>, וכבר לא היה סמוך מפי סמוך שיסמיך אחרים, יש סוברים שאם הסכימו כל החכמים שבארץ ישראל למנות דיינים ולסמוך אותם, הרי אלו סמוכים, ויש להם לדון דיני קנסות ויש להם לסמוך אחרים<sup style="color: gray;">143</sup>, וכן הוכיחו מהפסוק ואשיבה שופטייך כבראשונה ויועצייך כבתחילה<sup style="color: gray;">144</sup>, שמשמע שהסנהדרין יחזרו כבעבר<sup style="color: gray;">145</sup>. ואף בדעתם, יש סוברים שלא כתבו כן בפשיטות, אלא הסתפקו בדבר<sup style="color: gray;">146</sup>. ויש סוברים שבטלה הסמיכה לגמרי, ולא תחזור עוד עד שיבוא המשיח ויבנה את בית המקדש<sup style="color: gray;">147</sup>, והוכיחו כן ממה שאמרו על ר' יהודה בן בבא שאלמלא הוא בטלו דיני קנסות<sup style="color: gray;">148</sup>, ומשמע שלאחר ביטול הסמיכה אין שום דרך לסמוך<sup style="color: gray;">149</sup>. וכן יש מהראשונים שנראה מדבריהם שאי אפשר לחדש את הסמיכה עד שיבוא אליהו<sup style="color: gray;">150</sup>.
להלכה, יש סוברים שאפשר לחדש את הסמיכה בהסכמת כל חכמי ישראל<sup style="color: gray;">151</sup>, וכן סברו חכמי צפת שחידשו את הסמיכה<sup style="color: gray;">152</sup>.
אף לדעת הסוברים שאפשר לחדש את הסמיכה, יש הבדל בין הסמיכה בתחילה לבין הסמיכה בשנית: סמיכת סמוך מפי סמוך אינה צריכה את הסכמת כל החכמים אלא רק דעת בית דין של שלשה שאחד מהם סמוך, וסמיכה הנעשית בהסכמת כל החכמים, צריכה דעת כולם כדי שישעבדו את עצמם לזה הסמוך<sup style="color: gray;">153</sup>.
<h4>חידוש הסמיכה בצפת</h4>
בשנת חמשת אלפים רצ"ח התאספו כל חכמי צפת, וסמכו את הגדול שבהם – רבי יעקב בירב - "שיהיה סמוך", ויוכל לסמוך "כל אותם אשר יראה בעיניו לסמוך"<sup style="color: gray;">154</sup>, אך חכמי ירושלים התנגדו לזה<sup style="color: gray;">155</sup>, וכן חכמי מצרים<sup style="color: gray;">156</sup>.
<h4>החכמים הנצרכים לחידוש הסמיכה</h4>
נחלקו אחרונים בדעת הסוברים שאפשר לחדש את הסמיכה על פי כל חכמי ישראל, יש סוברים שצריך שכל החכמים בארץ ישראל יסכימו לסמיכה<sup style="color: gray;">157</sup>, ויש סוברים שאף על פי רוב החכמים אפשר לחדש את הסמיכה<sup style="color: gray;">158</sup>.
<h4>חכמים שבכל העולם</h4>
לסוברים שאפשר לחדש את הסמיכה, צריך שיתכנסו כל החכמים שבארץ ישראל<sup style="color: gray;">159</sup>, אמנם יש מהאחרונים שסובר, שלחידוש הסמיכה צריך שיסכימו כל החכמים בעולם, ואין די בהסכמת כל חכמי ארץ ישראל<sup style="color: gray;">160</sup>.
<h3><b>סמיכה בזמן הזה</b></h3>
<h4>בזמן הגאונים</h4>
בתקופת הגאונים היה ראש הגולה או הגאון ראש הישיבה כותב "אגרת רשות" או "פתקא דדיינותא" להדיין המתמנה בנוסח דלהלן: אנחנו ממנים את פלוני בן פלוני במקום פלוני ונותנים לו רשות לדון דינים ולפקח על כל דבר של מצוה ואיסור ויראת שמים, וכל מי שאינו מקבל הדין על עצמו יש להדיין לעשות עמו כמו שראוי לו וכפי שנתחייב מן השמים<sup style="color: gray;">161</sup>. והיו נוהגים ליתן לתלמידים הראויים לתואר רבי ולמינוי הדיינים "כתב מסמיך" ולא סמיכה ממש, לדמיון וזכר למה שהיו עושים בזמן שהיתה הסמיכה קיימת<sup style="color: gray;">162</sup>.
<h4>בזמן אחרונים הראשונים</h4>
בזמן אחרוני הראשונים, היו האשכנזים כותבים סמיכה לרבנות ולדיינות בכתב, ומכתירים את ה"סמוך" בתואר "מורינו" ובתואר "חבר"<sup style="color: gray;">163</sup>, והיה חרם קדמונים שלא לקרות בשם החבר מי שאינו מוסמך לכך מהרב<sup style="color: gray;">164</sup>. חכמי הספרדים היו מתנגדים לסמיכה זו<sup style="color: gray;">165</sup>. טעם תיקונה אצל האשכנזים הוא לפי שבזמן ההוא היו רבים עוסקים בגיטין וקדושין, שלא היו יודעים בטיבם, ומאחר שאמרו חכמים שכל שאינו יודע בטיב גיטין וקדושין אל יהא לו עסק עמהם<sup style="color: gray;">166</sup>, על כן נתקנה סמיכה זו לסימן לכל בני תפוצת אשכנז וצרפת שכל מי שלא נסמך למורינו לא יהיה לו רשות להתעסק בטיב גיטין וקדושין<sup style="color: gray;">167</sup>. עוד טעם אמרו בדבר, שמאחר שאסור לתלמיד להורות הלכה בפני רבו אלא אם נטל רשות מרבו, לכך תיקנו את הסמיכה, ולקרוא לו "רב", להורות שמותר לו להורות הלכה<sup style="color: gray;">168</sup>. ולפי טעם זה, אם כבר מת רבו, אין צריך סמיכה זו<sup style="color: gray;">169</sup>.
<h4>מנהגי קהילות</h4>
בכמה מהקהילות היו מנהגים שונים לסמיכת חכמים בזמן הזה, כגון בקהילות ליטא<sup style="color: gray;">170</sup>, ובקהילות מורביה<sup style="color: gray;">171</sup>, ובקהילת פרנקפורט<sup style="color: gray;">172</sup>, ובקנדיאה<sup style="color: gray;">173</sup>. ובכל קהילה תיקנו תקנות מיוחדות מי יכול לסמוך ומי יכול להסמך<sup style="color: gray;">174</sup>.
<h2>סמנים</h2>
<b>הגדרת הערך -</b> סמנים. זיהוי דבר על פי סימן שידוע שיש בו.
ערך זה עוסק בזיהוי חפץ או אדם מסוים, על פי סימן, כלומר צורה או תכונה שידוע שיש בו ולא מצוי באחר<sup style="color: gray;">1</sup>. על זיהוי מינים שונים, לפי סימן שידוע שיש באותו המין, עי' בערכים המתאימים: על סימני אונות הריאה בבהמה, ע"ע אונא<sup style="color: gray;">2</sup>. על סימני אילונית* ע"ע<sup style="color: gray;">3</sup>. על סימני אסופי*, ע"ע<sup style="color: gray;">4</sup>. על סימני אשמורות הלילה, ע"ע אשמורה<sup style="color: gray;">5</sup>. על סימני אתרוג*, ע"ע<sup style="color: gray;">6</sup>. על סימני בעלי חיים טמאים וטהורים, ע"ע בהמה טמאה<sup style="color: gray;">7</sup>; דגים<sup style="color: gray;">8</sup>; חגבים<sup style="color: gray;">9</sup>; עוף טמא. על סימני גדלות ובגרות, ע"ע בוגרת<sup style="color: gray;">10</sup>; גדול<sup style="color: gray;">11</sup>; גדולה<sup style="color: gray;">12</sup>; נערה. על סימני ביצי עופות ודגים טהורים וטמאים, ואם מועיל סימניהם מן התורה, ע"ע ביצה<sup style="color: gray;">13</sup>. על סימני בהמה שילדה, ע"ע בכור בהמה טהורה<sup style="color: gray;">14</sup>. על סימני חיה* ע"ע<sup style="color: gray;">15</sup>. על סימני חֵלב* האסור באכילה, ע"ע<sup style="color: gray;">16</sup>. על סימני חימוץ בבצק, ע"ע חמץ<sup style="color: gray;">17</sup>. על סימני בתולה, ע"ע טענת בתולים<sup style="color: gray;">18</sup>. על סימני טרפה*, ע"ע<sup style="color: gray;">19</sup>. על סימני אשה שילדה, ע"ע יולדת<sup style="color: gray;">20</sup>. על סימני ישראל*, ע"ע<sup style="color: gray;">21</sup>. על סימני פרד אם אמו אתון או סוסה, ע"ע כלאי בהמה<sup style="color: gray;">22</sup>. על סימני פשתן, ע"ע כלאי בגדים<sup style="color: gray;">23</sup>. על סימני נגע טמא, ע"ע נגעים. על סימני סריס* ע"ע. על סימני ערבה* וצפצפה, ע"ע ערבה. על סימני שוטה*, ע"ע. על קנה וושט שבבהמה שנקראים סימנים, ע"ע שחיטה. על בתוליה של בתולה שנקראים סימנים, ע"ע בתולה<sup style="color: gray;">24</sup>. על דברים שהם סימן טוב או סימן רע, ע"ע הבדלה<sup style="color: gray;">25</sup>, חבתין<sup style="color: gray;">26</sup>, חפה<sup style="color: gray;">27</sup>. על כך שסימנים לזיהוי המין מועילים מהתורה, על אף שסימני זיהוי חפץ או אדם מסוים, יש שסוברים שאינו מועיל מהתורה<sup style="color: gray;">28</sup>, עי' להלן<sup style="color: gray;">29</sup>. ועל כך שיש סוברים, שישנם מינים שזיהוים מועיל מהתורה, רק לסוברים שסימני זיהוי חפץ או אדם מסוים מועיל מהתורה, עי' להלן<sup style="color: gray;">30</sup>.
<h3><b>מהותו ודיניו</b></h3>
בשני מובנים מצינו סימנים: א) זיהוי חפץ או אדם מסוים, על פי סימן שידוע שיש בו<sup style="color: gray;">31</sup>, ואין חשש שמא חפץ או אדם אחר נזדמן עם סימן כזה<sup style="color: gray;">32</sup>. ב) אימות לדבריו של אדם על הכרת חפץ או אדם מסוים עם סימן, על ידי שאותו החפץ או האדם נמצא עם אותו סימן<sup style="color: gray;">33</sup><b>,</b> ואין חשש שניחש הסימן של החפץ כסומא בארובה - סומא שמכוון לרדת בארובה במקרה<sup style="color: gray;">34</sup> – או שמא אינו מכירו אלא שנזדמן לו וראהו עם סימנו<sup style="color: gray;">35</sup>. על גדרי אימות זה ודיניו, עי' להלן: סימן כאימות שאינו משקר.
<h4>מהותו</h4>
זיהוי חפץ או אדם מסוים, על פי סימן שידוע שיש בו, אינו הכרה ודאית כטביעות-עין*<sup style="color: gray;">36</sup> - שמכיר צורתו ותוארו המיוחד של הדבר<sup style="color: gray;">37</sup> – שתוארו של דבר אי אפשר שיהיה עוד אחד בתואר זה, ומכיר הדבר במוחלט, אבל סימן אפשר שימצא בעוד אחד, אלא שעל פי רוב אינו מצוי להיות באחר<sup style="color: gray;">38</sup>, ואינו הכרה חושית כטביעות עין, אלא הכרה שכלית<sup style="color: gray;">39</sup>, וראיה על זיהוי הדבר<sup style="color: gray;">40</sup>. על עדיפותה של טביעות עין מסימנים, ע"ע טביעות עין<sup style="color: gray;">41</sup>, ועל הסוברים שסימן מובהק – על גדרו ודינו עי' להלן<sup style="color: gray;">42</sup> - דינו כטביעות עין, עי' להלן<sup style="color: gray;">43</sup>. על דימוי כתב יד לכתב יד של פלוני, שיש סוברים שחשוב כסימן ואינה כטביעות עין, לפי שאין מכירים תואר כתב ידו של פלוני, אלא שצורת כתב זה דומה לזה, ויש סוברים שחשוב כטביעות עין, וע"ע הנ"ל<sup style="color: gray;">44</sup>. על זיהוי אדם על פי תמונתו, או על דימוי תמונת אדם לתמונת פלוני, שיש סוברים שחשוב כסימן ואינה כטביעות עין, לפי שתמונה אינה תואר הדבר בעצמו אלא דומה לו, ויש סוברים שחשוב כטביעות עין, ע"ע הנ"ל<sup style="color: gray;">45</sup>. על הכרת אדם על פי פרצוף פניו עם החוטם, כשאין כל ראשו קיים, שיש סוברים שחשוב כסימן ואינה טביעות עין, ויש סוברים שחשוב טביעות עין, ע"ע הנ"ל<sup style="color: gray;">46</sup>. על טביעות-קול*, שיש סוברים שחשובה כסימן ואינה כטביעות עין, לפי שבטביעות עין חשוב שמכיר את הדבר בעצמו, מה שאין כן בטביעות קול, ויש שסוברים שחשובה כטביעות עין, ע"ע טביעות קול<sup style="color: gray;">47</sup>. על טביעות עין מחמת סימנים, כלומר, שבאמצעות סימנים שיש בדבר נותן אל ליבו להכיר שזהו הדבר המוסכם אצלו<sup style="color: gray;">48</sup>, שחשוב טביעות עין, ע"ע טביעות עין<sup style="color: gray;">49</sup>. טביעות עין בסימן, כלומר שמכיר תוארו המיוחד של סימן מסוים שיש בדבר, יש אחרונים שסוברים שאינו חשוב כטביעות עין אלא כסימן, שטביעות עין אינו אלא שמכיר את תוארו של עיקר הדבר, ולא כשמכיר רק את סימניו<sup style="color: gray;">50</sup>, ויש שסוברים שחשוב כטביעת עין להכרת עיקר הדבר<sup style="color: gray;">51</sup>.
<h4>מיני סימנים</h4>
שלשה מיני סימנים מצינו: א) סימן מובהק<sup style="color: gray;">52</sup> - ופעמים נקרא בלשון ראשונים סימן מובהק ביותר<sup style="color: gray;">53</sup> - כלומר, שאינו מצוי באחר<sup style="color: gray;">54</sup>, רק אחד מאלף והוא דבר זר ומוזר<sup style="color: gray;">55</sup>, ואף על פי שאפשר שימצא באחר, כיוון שלא הוחזק אחר בסימן זה באותו מקום, חשוב סימן מובהק<sup style="color: gray;">56</sup>, ויש סוברים, שצריך שיהיה ברור בלב כל אדם שאינו נמצא בגוף אחר באותה מדינה כלל<sup style="color: gray;">57</sup>, ויש סוברים, שצריך שלא יהיה אפשרי שימצא באחר כלל<sup style="color: gray;">58</sup>, ב) סימן שאינו מובהק<sup style="color: gray;">59</sup> – ופעמים נקרא בלשון ראשונים סימן מובהק<sup style="color: gray;">60</sup>, או סימן חשוב<sup style="color: gray;">61</sup>, או סימן בינוני<sup style="color: gray;">62</sup>, וכן נקרא בלשון אחרונים סימן אמצעי<sup style="color: gray;">63</sup>, ובלשון התלמוד "סימן"<sup style="color: gray;">64</sup> – כלומר שמצוי קצת באחר<sup style="color: gray;">65</sup>, ואינו סימן זר ומופלג<sup style="color: gray;">66</sup>, ואף שנודע שיש דוגמתו בדבר אחר, אינו מצוי הרבה<sup style="color: gray;">67</sup>, אפילו מצוי אחד ממאה<sup style="color: gray;">68</sup>, ויש שכתבו אחד מחמישים<sup style="color: gray;">69</sup>, ג) סימן גרוע<sup style="color: gray;">70</sup>, כלומר שמצוי באחרים סימן זה<sup style="color: gray;">71</sup>. על דוגמאות למיני סימנים אלו, וגדריהם, עי' להלן: הסימנים.
<h4>דינם</h4>
סימן מובהק, סומכים עליו מהתורה<sup style="color: gray;">72</sup>, ולא הוצרך ללמדו מן הכתוב, לפי שמסברא הוא כעדים*<sup style="color: gray;">73</sup>. ויש ראשונים שסוברים בדעת מקצת אמוראים, שנלמד מהכתוב בהשבת-אבידה*<sup style="color: gray;">74</sup>, ובדעת מקצת אמוראים, שאינו אלא מדרבנן<sup style="color: gray;">75</sup>. על הדינים שסומכים בהם על סימן מובהק, מהתורה או מדרבנן, עי' להלן: הדינים שמועיל בהם. סימן שאינו מובהק, כתבו ראשונים שנחלקו אמוראים בדבר, לדעת רבא סומכים עליו מהתורה<sup style="color: gray;">76</sup>, ונלמד מהכתוב בהשבת אבדה: וכן תעשה לשמלתו<sup style="color: gray;">77</sup>, והלא השמלה בכלל כל אבדת אחיך האמור שם, ולמה יצאת, להקיש אליה ולומר לך מה שמלה מיוחדת שיש לה סימנים אף כל דבר שיש בו סימנים חייב להכריז<sup style="color: gray;">78</sup>, ויש סוברים שאין סומכים עליו מהתורה אלא מדרבנן, שתיקנו חכמים לסמוך עליו<sup style="color: gray;">79</sup>, והסמיכוהו על הכתוב בהשבת אבידה<sup style="color: gray;">80</sup>, ויש אמוראים שנסתפקו אם סומכים עליו מהתורה או מדרבנן<sup style="color: gray;">81</sup>. ויש מן הראשונים שסוברים שלא נחלקו אמוראים בדבר, ולדעת כולם, אין סומכים עליו מהתורה אלא מדרבנן<sup style="color: gray;">82</sup>. ויש מן האחרונים שכתבו, שלא נחלקו אמוראים בדבר, אלא כשהסימן נגד חזקה דמעיקרא* או נגד חזקת ממון*, אבל כשאינו נגד חזקה, לדעת כולם סימן שאינו מובהק מועיל מהתורה<sup style="color: gray;">83</sup>. ולהלכה, יש שכתבו שסומכים עליו מהתורה<sup style="color: gray;">84</sup>, ויש שכתבו שהדבר ספק אם סומכים על סימן שאינו מובהק מהתורה<sup style="color: gray;">85</sup>, ויש שכתבו, שאין סומכים עליו מהתורה<sup style="color: gray;">86</sup>. על הדינים שמועיל בהם סימן שאינו מובהק, מהתורה או מדרבנן, עי' להלן: הדינים שמועיל בהם. סימן גרוע, אין סומכים עליו<sup style="color: gray;">87</sup>. ויש שכתבו, שיש מקצת דינים מדרבנן שסומכים עליו<sup style="color: gray;">88</sup>, על דינים אלו, עי' להלן<sup style="color: gray;">89</sup>.
<h4>גדרם</h4>
סימן מובהק, כתבו ראשונים שחשוב כעדות על זיהוי הדבר<sup style="color: gray;">90</sup>, שאין לך עדות ברורה מזו<sup style="color: gray;">91</sup>, ויש מן האחרונים שכתבו, שדינו כטביעות עין<sup style="color: gray;">92</sup>, ויש מן האחרונים שכתבו, שסימן מובהק לדעת הסוברים שאינו אפשרי שימצא באחר כלל<sup style="color: gray;">93</sup>, חשוב כעדות, וסימן מובהק לדעת הסוברים שאינו מצוי באחר אף על פי שאפשר שימצא באחר<sup style="color: gray;">94</sup>, אינו חשוב כעדות<sup style="color: gray;">95</sup>, ויש מן האחרונים שכתבו שחשוב כרוב שמיעוטו מיעוט שבמיעוט<sup style="color: gray;">96</sup>. סימן שאינו מובהק, יש מן האחרונים שכתבו, שחשוב כרוב*<sup style="color: gray;">97</sup>, ויש שכתבו שחשוב כאומדנא*<sup style="color: gray;">98</sup>.
<h4>כשהספק על כל העולם</h4>
זיהוי הדבר על פי סימן, כשהספק בין כל האנשים או החפצים שבעולם, כתבו אחרונים שאין סימן מועיל, שגם סימן מובהק שאינו מצוי אלא אחד לאלף, אפשר שיהיו לשני אנשים בעולם אותו סימן, ולכך אינו מועיל להיות זיהוי לאדם פלוני או לחפץ פלוני הידועים בסימן כזה, ואין סימן מועיל אלא כשהספק בין אנשים בעיר אחת, כגון שהאדם שנמצא בסימן מסוים היה באותה עיר של האדם הידוע לנו בסימן כזה, או שאדם הידוע לנו בסימן מסוים היה באותה עיר שנמצא אדם בסימן זה<sup style="color: gray;">99</sup>, וכן מספר אנשים שאירע בהם מקרה מסוים, כגון אדם שידוע שהלך למקום מסוים, או אדם או חפץ שידוע שאבד, מועיל הסימן לזיהוי אדם או חפץ שידוע שאירע בו מקרה כזה, מפני שאין מצוי שיהיה אותו סימן מכוון באותם אנשים שאירע בהם אותו מקרה<sup style="color: gray;">100</sup>, ומדברי ראשונים נראה, שאף כשהספק על כל העולם מועיל סימן<sup style="color: gray;">101</sup>.
<h4>כשהספק בין שניים</h4>
זיהוי דבר המסופק לנו מבין שניים, כגון שטר המסופק לנו אם הוא של המלוה או של הלוה, ויש לאחד מהם בו סימן, כתבו אחרונים שסימן שאינו מובהק חשוב סימן מובהק, לפי שרחוק ביותר שסימן אפילו שאינו מובהק ימצא במקרה מכוון באותם שני אנשים מסוימים<sup style="color: gray;">102</sup>.
<h4>לא הוחזק ואין שיירות מצויות</h4>
אדם שידוע לנו שהיה בו סימן שאינו מובהק, ולא הוחזק במקומו אדם אחר בסימן זה, ובמקום שנמצא אדם בסימן כזה, אין שיירות מצויות – כגון שדה או סמטה<sup style="color: gray;">103</sup> - יש מן האחרונים שכתבו, שסומכים על סימן שאינו מובהק כסימן מובהק, ואין חוששים שמא יש באותו מקום עוד אדם בסימן כזה<sup style="color: gray;">104</sup>, וכן כתבו אחרונים, שלמקצת אמוראים, גם כשהוחזק במקומו אדם אחר באותו סימן – אך האחר לא הוחזק שהיה במקום שנמצא אדם בסימן כזה<sup style="color: gray;">105</sup> - אך במקום שנמצא אין שיירות מצויות, או ששיירות מצויות אך לא הוחזק אחר במקומו באותו סימן, אין חוששים לאחר בסימן כזה, וסומכים על סימן שאינו מובהק<sup style="color: gray;">106</sup>. ויש אחרונים שכתבו שנראה מדעת ראשונים, שלא הוחזק ואין שיירות מצויות, אינו מועיל לסמוך על סימן שאינו מובהק שיחשב כמובהק<sup style="color: gray;">107</sup>.
<h4>צירוף סימנים</h4>
צירוף שני סימנים שאינם מובהקים, יש סוברים שחשוב סימן מובהק<sup style="color: gray;">108</sup>, שדבר זר שימצא צירוף סימנים גם באחר<sup style="color: gray;">109</sup>, ויש סוברים שמאחר שכל סימן בפני עצמו אינו חשוב מובהק, אינם מועילים להחשב יחד סימן מובהק<sup style="color: gray;">110</sup>. צירוף שלשה סימנים או יותר שאינם מובהקים, יש סוברים שלדעת הכל, חשוב סימן מובהק<sup style="color: gray;">111</sup>, שבשלשה פעמים אין אנו תולים במקרה<sup style="color: gray;">112</sup>. היו שני הסימנים סמוכים זה לזה, כגון שהיה אצבעו עקומה ורושם בצדה, כתבו אחרונים שלדעת הכל חשוב סימן מובהק<sup style="color: gray;">113</sup>, שאין מצוי שיהיו שני סימנים סמוכים לזה לזה<sup style="color: gray;">114</sup>. צירוף סימנים גרועים, יש סוברים שחשוב סימן שאינו מובהק<sup style="color: gray;">115</sup>, ויש סוברים שסימן גרוע אינו חשוב סימן, ואינם מועילים להצטרף יחד ולהחשב סימן שאינו מובהק<sup style="color: gray;">116</sup>, אפילו מאה סימנים יחד<sup style="color: gray;">117</sup>. צירוף סימן גרוע עם סימן שאינו מובהק, יש סוברים, שחשוב סימן מובהק<sup style="color: gray;">118</sup>. ויש אחרונים שכתבו, שלעולם הדבר מסור לחכמי הדור, שאם לפי אומדן דעתם, צירוף הסימנים לא ימצא אחד מאלף, חשוב סימן מובהק, ואם ימצא אחד מאלף, אינו חשוב סימן מובהק<sup style="color: gray;">119</sup>. צירוף סימן אפילו שאינו מובהק על בגדו של אדם - שאינו מועיל להכרת אדם הלובשו, לדעת אמוראים החוששים שהושאל לו<sup style="color: gray;">120</sup> - עם סימן שאינו מובהק על גופו, יש אחרונים שסוברים שחשוב סימן מובהק<sup style="color: gray;">121</sup>, ויש שסוברים שאינו מועיל להצטרף להיות סימן מובהק, מאחר שחוששין שמא הושאל לו הבגד, אינו מועיל להצטרף לסימן שבגופו<sup style="color: gray;">122</sup>. שני סימנים שדרכם להתהוות יחד מדבר אחד, כגון רושם וצלקת שדרכם להתהוות יחד ממכה, אינם חשובים שני סימנים, אלא סימן אחד<sup style="color: gray;">123</sup>.
<h4>צירוף טביעות עין וסימן</h4>
פעמים שמצרפים טביעות עין – כשאינה מועילה לבדה<sup style="color: gray;">124</sup> - עם סימן שאינו מובהק, וסומכים עליהם גם בעדות אשה – שאין סומכים על סימן שאינו מובהק לבדו<sup style="color: gray;">125</sup> - שכתבו מקצת אחרונים בדעת ראשונים הסוברים, שבהכרת אדם מועיל טביעות עין בגופו אף על פי שלא הוכר פרצוף פניו<sup style="color: gray;">126</sup>, שלדעתם אין מועיל טביעות עין בגוף אלא בצירוף סימן שאינו מובהק<sup style="color: gray;">127</sup>, לפי שטביעות עין בגופו בלא הכרת פניו, יש לחשוש לדמיון, לפיכך אינו מועיל אלא בצירוף סימן שאינו מובהק<sup style="color: gray;">128</sup>. ויש שכתבו בדעתם, שצירוף טביעת עין בגוף בלא הכרת פנים עם סימן שאינו מובהק, חשוב סימן מובהק<sup style="color: gray;">129</sup>. וכן מצינו בדעת ראשונים הסוברים שעד אחד המעיד בעדות אשה על מות הבעל שמת במלחמה או בטביעה וכיוצא בזה בדברים שרובן למיתה, שחוששים לדמיון שבדבר מועט יכיר את ההרוג שלפניו עם מי שהיה במלחמה או במים אף על פי שלא ראהו שנהרג, ואינו נאמן בטביעות עין אלא בסימן<sup style="color: gray;">130</sup>, וכתבו אחרונים בדעתם, שמועיל סימן שאינו מובהק בצירוף טביעות עין<sup style="color: gray;">131</sup>, שבצירוף הסימן אין חוששים לדמיון<sup style="color: gray;">132</sup>. וכן מצינו בדעת ראשונים הסוברים שאין סומכים על טביעות עין גרוע - כלומר שלא עיין בדבר היטב<sup style="color: gray;">133</sup> - בעדות אשה<sup style="color: gray;">134</sup>, שבצירוף סימני חפצים – שאין סומכים עליהם להכרת האדם המחזיקם, לסוברים כן<sup style="color: gray;">135</sup> - מועיל טביעות עין גרוע<sup style="color: gray;">136</sup>.
<h4>ספק סימן מובהק</h4>
סימן, שספק אם חשוב הוא כסימן מובהק, יש אחרונים שכתבו, שאינו חשוב כספק סימן מובהק, אלא הרי הוא סימן שאינו מובהק, לפי שסימן מובהק הוא כשברור שאינו נמצא אחד מאלף, וכשלא ידוע כן, אינו בכלל סימן מובהק<sup style="color: gray;">137</sup>, ויש שנראה מדבריהם, שחשוב ספק סימן מובהק<sup style="color: gray;">138</sup>. אדם הנמצא עם סימן מובהק, וידוע לנו על פלוני שספק אם יש לו אותו סימן מובהק או סימן מובהק אחר, יש אחרונים שכתבו, שחשוב כסימן מובהק שזהו אותו פלוני, מפני שאין חוששים שנזדמן שני אנשים שונים עם שני סימנים מובהקים שונים, אלא תולים שלאותו פלוני היה אותו סימן מובהק כמו האדם שנמצא לפנינו<sup style="color: gray;">139</sup>.
<h4>הכרת מינים שונים</h4>
זיהוי מינים שונים לפי סימן שידוע שיש באותו המין, כתבו אחרונים בדעת ראשונים, שגם לדעת הסוברים סימנים דרבנן<sup style="color: gray;">140</sup>, מועיל להכרת המין, לפי שסימנים אלו הם מתולדת אותו המין, ואי אפשר שיהיה סימן מין זה במין אחר, ולא נחלקו אם סימנים מועילים מהתורה, אלא בסימנים הבאים להבדיל בין שני דברים שווים, שבמקרה נפל באחד סימן, ואפשר שגם יפול סימן זה בזולתו<sup style="color: gray;">141</sup>. ויש ראשונים שנראה מדבריהם, שיש מינים שזיהוים מן התורה על פי סימן, מועיל רק לדעת הסוברים שסומכים על סימנים מן התורה<sup style="color: gray;">142</sup>.
<h3><b>הסימנים</b></h3>
<h4>סימנים בגוף אדם</h4>
סימני צורת גופו או אבריו של אדם, מצינו שחשוב סימן גרוע<sup style="color: gray;">143</sup>, לפי שאפשר שימצאו הרבה בני אדם באותו סימן<sup style="color: gray;">144</sup>, כגון נמוך או גבוה<sup style="color: gray;">145</sup> - אפילו מופלג בנמיכותו או בגבהותו<sup style="color: gray;">146</sup> - אברים גדולים או קטנים<sup style="color: gray;">147</sup>, או רחבים<sup style="color: gray;">148</sup>, צבע גופו<sup style="color: gray;">149</sup>, שערו<sup style="color: gray;">150</sup>, או עיניו<sup style="color: gray;">151</sup>, מקריח<sup style="color: gray;">152</sup>, בעל בשר<sup style="color: gray;">153</sup>, כבד פה<sup style="color: gray;">154</sup>. סימני שינוי בגופו או באבריו של אדם, מצינו שחשוב סימן מובהק<sup style="color: gray;">155</sup>, לפי שלא ימצא אחד לאלף כך<sup style="color: gray;">156</sup>, כגון אבר חסר או יתר<sup style="color: gray;">157</sup>, או שינוי – גדול<sup style="color: gray;">158</sup> – באחד מהאברים<sup style="color: gray;">159</sup>, כגון, גבשושית גדולה על החוטם<sup style="color: gray;">160</sup>, חוטם שקוע הרבה<sup style="color: gray;">161</sup>, אוזן אחת גדולה והשניה קטנה<sup style="color: gray;">162</sup>, אוזן ללא תנוך<sup style="color: gray;">163</sup>, אצבעות דבוקות<sup style="color: gray;">164</sup>, צוואר עקום<sup style="color: gray;">165</sup>, ויש שסוברים שכל שחשוב מום שנעשה כהן בעל-מום* על ידו<sup style="color: gray;">166</sup>, חשוב סימן מובהק<sup style="color: gray;">167</sup>. וכשאין השינוי גדול, מצינו שחשוב סימן שאינו מובהק<sup style="color: gray;">168</sup>, וכשהשינוי מצוי בבני אדם, חשוב סימן גרוע<sup style="color: gray;">169</sup>. שינוי שאינו מולד, אלא בא על ידי מקרה, כגון חולי, יש שסוברים שאינו חשוב סימן מובהק<sup style="color: gray;">170</sup>, ולכך כתבו אחרונים בדעת ראשונים, שצלקת או רושם מחמת מכה אינו חשוב סימן מובהק<sup style="color: gray;">171</sup>, וכן נתעקם אבר מחמת חולי<sup style="color: gray;">172</sup>, או פסח<sup style="color: gray;">173</sup>, או צולע<sup style="color: gray;">174</sup>, או שאר חולי<sup style="color: gray;">175</sup>, ויש ראשונים ואחרונים שמצינו בדבריהם, שינוים שאינם מולדים וחשובים סימן מובהק, כגון צלקת או רושם מחמת מכה<sup style="color: gray;">176</sup>, גידול<sup style="color: gray;">177</sup>, נקב מפולש באחד מהשינים<sup style="color: gray;">178</sup>, ויש אחרונים שכתבו, שהכל לפי ראות עיני המורה, שאם לפי שיקול דעתו לא ימצא אחד מאלף, חשוב סימן מובהק, ואם ימצא, אינו חשוב סימן מובהק<sup style="color: gray;">179</sup>. ויש ראשונים שנראה מדבריהם, שלא מצינו שינוי בגוף האדם, שחשוב סימן מובהק<sup style="color: gray;">180</sup>. סימן מילה* בגופו, להבחין שהוא יהודי, יש סוברים שחשוב סימן מובהק<sup style="color: gray;">181</sup>, ויש סוברים שחשוב סימן שאינו מובהק, שמצוי גם גוי שנימול<sup style="color: gray;">182</sup>. שומה - שינוי מולד בעור<sup style="color: gray;">183</sup> - נחלקו אמוראים, יש סוברים שחשובה סימן מובהק<sup style="color: gray;">184</sup>, ויש סוברים שחשובה סימן שאינו מובהק<sup style="color: gray;">185</sup>, ויש סוברים, ששומה אינה חשובה סימן אלא בצירוף צבעה, כגון שומה לבנה או שחורה<sup style="color: gray;">186</sup>, על הסוברים ששומה אינה חשובה סימן לאחר מיתה, לדעת מקצת אמוראים, עי' להלן<sup style="color: gray;">187</sup>. על כך שיש סוברים, ששומה וכל שינוי מולד בגוף האדם, אינו חשוב סימן, לדעת מקצת אמוראים, עי' להלן<sup style="color: gray;">188</sup>.
<h4>שינוים מולדים</h4>
סימן, שהוא שינוי מולד בגוף האדם, כגון שומה, נחלקו אמוראים, יש אומרים שאינו חשוב סימן, לפי ששינוי כזה מצוי גם בבני גילו<sup style="color: gray;">189</sup> - שנולדו עמו באותו שעה<sup style="color: gray;">190</sup> – והרבה כאלה יש<sup style="color: gray;">191</sup>, ויש אומרים שחשוב סימן<sup style="color: gray;">192</sup>. והלכה, יש שכתבו שאינו חשוב סימן<sup style="color: gray;">193</sup>, ויש שכתבו שחשוב סימן<sup style="color: gray;">194</sup>. וכתבו אחרונים בדעת ראשונים, שבסימן מובהק, כגון אבר חסר או יתר<sup style="color: gray;">195</sup>, לדעת הכל אין חוששים שיהיה מצוי בבן גילו, לפי שאינו מצוי בבני אדם אפילו אחד מאלף<sup style="color: gray;">196</sup>, ולא נחלקו אמוראים אלא בסימן שאינו מובהק - גם לסוברים שסימן שאינו מובהק מועיל מהתורה<sup style="color: gray;">197</sup> - שיש אמוראים הסוברים שחוששים שיהיה מצוי בבן גילו<sup style="color: gray;">198</sup>, ויש ראשונים שנראה מדבריהם, שגם בסימן מובהק נחלקו אמוראים אם חוששים שיהיה גם בבן גילו<sup style="color: gray;">199</sup>, ויש אחרונים שכתבו בדעת ראשונים, שרק בשומה יש אמוראים שסוברים שחוששים שיהיה גם בבן גילו, אבל בשאר שינוי מולד, לדעת הכל חשוב סימן<sup style="color: gray;">200</sup>. כשהסימן נמצא במקום מכוון, כגון שומה בצד עין פלונית, ומועיל מחמת סימן המקום<sup style="color: gray;">201</sup>, יש אחרונים שסוברים, שלדעת הכל מועיל<sup style="color: gray;">202</sup>, שאף בבן גילו אין מצוי שיהיה השומה באותו מקום בצמצום<sup style="color: gray;">203</sup>, ויש שסוברים, שגם בזה חוששים שמצוי בבן גילו<sup style="color: gray;">204</sup>.
<h4>לאחר מיתה</h4>
סימן שהוא שינוי בעור האדם, כגון שומה הנמצא לאחר מיתה, נחלקו אמוראים, יש אומרים שאינו חשוב סימן, לפי שעשוי העור להשתנות לאחר מיתה<sup style="color: gray;">205</sup>, ואפשר שלאחר מיתה נוצרה שומה<sup style="color: gray;">206</sup>. ויש שסוברים, שאין חוששים אלא שלאחר מיתה ישתנה צבעו של העור, ושומה שחשובה סימן רק בצירוף גוון השומה, לדעתם<sup style="color: gray;">207</sup>, אפשר שלאחר מיתה נשתנה גוון השומה<sup style="color: gray;">208</sup>, ויש אומרים, שחשוב סימן, ואין חוששים שישתנה לאחר מיתה<sup style="color: gray;">209</sup>. והלכה שחוששים שישתנה לאחר מיתה<sup style="color: gray;">210</sup>. לדעת אמוראים הסוברים שאינו חשוב סימן, יש ראשונים שסוברים שאינו חשוב סימן מובהק, אבל חשוב כסימן שאינו מובהק<sup style="color: gray;">211</sup>, ויש סוברים שחשוב כסימן גרוע<sup style="color: gray;">212</sup>, ויש סוברים שאינו אלא חשש מדרבנן<sup style="color: gray;">213</sup>. סימן שהוא שינוי בגוף האדם כגון בעצמות או בבשר, לדעת הכל אין חוששים שישתנה לאחר מיתה<sup style="color: gray;">214</sup>, ויש שכתבו בדעת ירושלמי, שבכל סימנים בגוף אדם חוששים לדעתם שישתנו לאחר מיתה<sup style="color: gray;">215</sup>. כשהסימן נמצא במקום מכוון, כגון שומה בצד עין פלונית, ומועיל מחמת סימן המקום<sup style="color: gray;">216</sup>, יש אחרונים שסוברים, שלדעת הכל מועיל<sup style="color: gray;">217</sup>, ואין חוששים לשינוי לאחר מיתה במקום מסוים<sup style="color: gray;">218</sup>, ויש שסוברים שגם בזה חוששים לשינוי לאחר מיתה<sup style="color: gray;">219</sup>. מת שנשתהה שלשה ימים לאחר מיתתו, באופן שחוששים שנשתנה גופו ואין מעידים עליו בטביעות-עין*<sup style="color: gray;">220</sup>, סימן מובהק שבגופו סומכים עליו, ואין חוששים שמא נשתנה אחר ששהה<sup style="color: gray;">221</sup>, ויש שסברו בדעת ראשונים, שכשם שחוששים לענין טביעות עין, שנשתנה מראיתו, כך לענין סימן חוששים, ואין סומכים עליו<sup style="color: gray;">222</sup>. סימן שאינו מובהק הנמצא במת שנשתהה שלשה ימים, יש שסוברים שלדעת הכל, חוששים שמא נשתנה ואין סומכים עליו, שרק בסימן מובהק שהוא דבר זר ומופלג<sup style="color: gray;">223</sup>, גם כשנשתהה ניכר הוא<sup style="color: gray;">224</sup>, ויש סוברים שגם בסימן שאינו מובהק, אין חוששים שמא נשתנה וסומכים עליו<sup style="color: gray;">225</sup>.
<h4>סימן בחפץ</h4>
סימן בצורתו של חפץ, יש מן האחרונים שכתבו, שלא ימצא בהם סימן מובהק<sup style="color: gray;">226</sup>, ויש שפירשו בדעתם, משום שלדעתם סימן מובהק, אינו אלא כשאינו מצוי באחר כלל<sup style="color: gray;">227</sup>, וחפץ לעולם אפשר לעשות אחר בסימן זה<sup style="color: gray;">228</sup>. ובדברי ראשונים ואחרונים מצינו סימן מובהק בחפצים<sup style="color: gray;">229</sup>, כגון בגד המורכב מכמה מיני בדים בצבעים שונים שלא נהוג לחבר ביניהם<sup style="color: gray;">230</sup>, תפר מיוחד בחוטים מיוחדים<sup style="color: gray;">231</sup>. כתב שיש נקב בצד אות פלונית, חשוב סימן מובהק<sup style="color: gray;">232</sup>, ויש שסוברים שגם בצד תיבה פלונית, חשוב סימן מובהק<sup style="color: gray;">233</sup>, נקב שאינו במקום מסוים, חשוב סימן שאינו מובהק<sup style="color: gray;">234</sup>. מסמכי זיהוי שנמצאו על גופו של אדם, כגון דרכון או תעודת זהות, כתבו אחרונים שחשוב סימן מובהק<sup style="color: gray;">235</sup>, ויש שסוברים שאינו חשוב סימן מובהק, לפי שחוששים שנזדמן עוד אדם בשם ותואר כזה<sup style="color: gray;">236</sup>.
<h4>משקל מנין ומדה</h4>
משקל, כשנהוג שעשוי הדבר במשקל זה, אינו חשוב סימן, וכשאין נהוג שעשוי הדבר במשקל זה, חשוב סימן<sup style="color: gray;">237</sup>, יש שסוברים שחשוב סימן מובהק<sup style="color: gray;">238</sup>, ויש שסוברים שחשוב סימן שאינו מובהק<sup style="color: gray;">239</sup>. מנין, כשנהוג שעשוי הדבר במנין זה, אינו חשוב סימן, וכשאין נהוג שעשוי הדבר במנין זה, חשוב סימן<sup style="color: gray;">240</sup>, יש סוברים שחשוב סימן מובהק<sup style="color: gray;">241</sup>, ויש סוברים שחשוב סימן שאינו מובהק<sup style="color: gray;">242</sup>. מדה - כלומר מדת אורך או רוחב<sup style="color: gray;">243</sup>, או נפח<sup style="color: gray;">244</sup> - כשנהוג שעשוי הדבר במדה זו, אינה חשובה סימן, וכשאין נהוג שעשוי הדבר במדה זו, חשובה סימן<sup style="color: gray;">245</sup>, יש סוברים שחשוב סימן מובהק<sup style="color: gray;">246</sup>, ויש סוברים שחשוב סימן שאינו מובהק<sup style="color: gray;">247</sup>, ויש שסוברים שמדת נפח תבואה או פירות, אינה חשובה סימן מובהק, אבל מדת אורך ורוחב של בגד נחלקו אמוראים אם חשוב סימן מובהק<sup style="color: gray;">248</sup>, ויש שסוברים בדעת ראשונים, שמדת אורך של אדם, לדעת כולם חשוב סימן מובהק, לפי שבגד או כלי מצוי שיעשוהו במדה שווה, מה שאין כן במדת אדם<sup style="color: gray;">249</sup>. צורת קיבוצם של דברים, כגון צבורי מעות הנמצאים כמגדל – כלומר, זה על גבי זה בשווה<sup style="color: gray;">250</sup> - או אגודה של שטרות שכרוכים זה בזה, שאין רגילים לקבצם כך יחד, לסוברים כן<sup style="color: gray;">251</sup>, חשוב סימן<sup style="color: gray;">252</sup>. צורת קשר, כשאין נהוג לעשות בדבר צורת קשר כזו, חשוב סימן<sup style="color: gray;">253</sup>.
<h4>מקום</h4>
חפץ הנמצא באותו מקום שידוע שחפץ פלוני היה שם – כשהונח של בכוונה<sup style="color: gray;">254</sup>, ואינו במקום שעשוי להתגלל לשם<sup style="color: gray;">255</sup> - נחלקו אמורים: לדעת רבא חשוב סימן<sup style="color: gray;">256</sup>, שאין חוששים שנזדמן חפץ כזה לאותו מקום<sup style="color: gray;">257</sup>, ולדעת רבה אינו חשוב סימן<sup style="color: gray;">258</sup>, שאפשר שנזדמן חפץ אחר כזה באותו מקום<sup style="color: gray;">259</sup>, להלכה מקום חשוב סימן<sup style="color: gray;">260</sup>. ויש שסוברים, שאינו חשוב סימן, אלא כשמכוון מקומו בצמצום, אבל כשמקומו לא מכוון בצמצום, כגון שידוע שחפץ פלוני היה בעיר פלונית או בשדה פלונית או בדרך פלונית, לדעת הכל אינו חשוב סימן<sup style="color: gray;">261</sup>, ויש שסוברים שגם כשלא כיוון מקומו בצמצום חשוב סימן<sup style="color: gray;">262</sup>, מקום שרגילים להניח שם חפצים, כגון שפת נהר שרגילים להניח שם חביות<sup style="color: gray;">263</sup>, או חור שבכותל<sup style="color: gray;">264</sup>, אין המקום חשוב סימן לדעת הכל, שאפשר שנזדמן חפץ אחר באותו מקום<sup style="color: gray;">265</sup>, ויש ראשונים שסוברים בדעת מקצת אמוראים, שכשמכוון מקומו בצמצום אף במקומות אלו חשוב סימן<sup style="color: gray;">266</sup>. אדם שהיה ידוע שהיה במקום פלוני, יש מן האחרונים שכתבו, שאינו חשוב סימן, מפני שיכול לזוז ממקומו, וחוששים שמא הלך זה ובא אחר למקומו<sup style="color: gray;">267</sup>. מקום שאינו מכוון בצמצום, החשוב סימן לסוברים כן, אינו אלא סימן שאינו מובהק<sup style="color: gray;">268</sup>, ומקום המכוון בצמצום, חשוב סימן מובהק<sup style="color: gray;">269</sup>.
<h4>סימן במקום או באורך מסוים</h4>
סימן הנמצא במקום מסוים, אף על פי שהסימן עצמו אינו חשוב סימן מובהק, כשידוע מקומו בצמצום, כתבו אחרונים שחשוב סימן מובהק מחמת סימן מקומו, ולפיכך אף על פי שסימן הצלקת עצמו אינו מובהק, לסוברים כן<sup style="color: gray;">270</sup>, כשמכוון מקומו בצמצום, חשוב סימן מובהק, מחמת סימן המקום<sup style="color: gray;">271</sup>, ויש שכתבו, שלא מצינו מקום סימן, אלא במקרה המזדמן להיות באותו מקום, שאין חוששים לאחר שיזדמן באותו מקום, אבל סימן הבא מאליו במקום מסוים, אפשר שגם אחר יבוא באותו מקום<sup style="color: gray;">272</sup>. על סימן מולד שעשוי להמצא בבן גילו, שנמצא במקום מסוים, עי' לעיל<sup style="color: gray;">273</sup>. על סימן שעשוי להשתנות לאחר מיתה, שנמצא במקום מסוים עי' לעיל<sup style="color: gray;">274</sup>. סימן באורך מסוים, אף על פי שהסימן עצמו אינו חשוב סימן מובהק, כשידוע מדת אורכו של הסימן, לסוברים שמדת אורך חשוב סימן מובהק<sup style="color: gray;">275</sup>, חשוב סימן מובהק מחמת סימן האורך<sup style="color: gray;">276</sup>.
<h4>עשוי להדרס</h4>
סימן העשוי להדרס, כגון עומרי חיטים שנמצאו ברשות הרבים במקום דריסת רגלי בני אדם<sup style="color: gray;">277</sup>, ויש בהם סימן, יש מן הראשונים שכתבו בדעת רבה, שאינו חשוב סימן, שחוששים שנשתנה הסימן ונעשה סימן אחר מחמת דריסת רגלי בני אדם<sup style="color: gray;">278</sup>, ויש ראשונים שנראה בדעתם, שחשוב סימן<sup style="color: gray;">279</sup>.
<h4>דימוי דבר לדבר אחר</h4>
דימוי כתב יד זה לזה, כגון זיהוי חתימה על ידי השוואתו לחתימה אחרת הדומה לה, כתבו אחרונים בדעת ראשונים, שחשוב כסימן<sup style="color: gray;">280</sup>, יש שסברו בדעתם שחשוב סימן מובהק<sup style="color: gray;">281</sup>, ויש שסברו בדעתם שחשוב סימן שאינו מובהק<sup style="color: gray;">282</sup>. דימוי הדפס תמונת אדם זו להדפס תמונה אחרת הדומה לזו, חשוב סימן כדימוי כתב יד זה לזה<sup style="color: gray;">283</sup>.
<h4>טביעת אצבע</h4>
טביעת אצבע של אדם – תבנית חריצי עור שבקצה האצבעות, המוטבעת בדבר כל שהוא - כתבו אחרונים שחשוב סימן מובהק, לפי שלא ימצא אחד מאלף אלפים שיהיו טביעות אצבע של שני בני אדם שווים<sup style="color: gray;">284</sup>, וסומכים על השוואת טביעת אצבע, לטביעת אצבע אחרת שידועה שהיא של פלוני<sup style="color: gray;">285</sup>.
<h4>ד.נ.א. (D.N.A.)</h4>
הכרת אדם על ידי השוואת תבנית חומר הקרוי ד.נ.א. - המצוי בכל גרעין תא שבגוף האדם, ובא בתורשה מהאב והאם<sup style="color: gray;">286</sup> - שנלקחה מגוף אדם, עם תבנית ד.נ.א. שנלקחה מגופו של פלוני הידוע לנו, כתבו אחרונים שחשוב סימן מובהק, לפי שלא ימצא אחד מאלף אלפים שיהיו דגימות ד.נ.א. של שני בני אדם שוים<sup style="color: gray;">287</sup>, ויש שכתבו שהשוואה עם ד.נ.א. שנלקח מגופו של האדם עצמו חשוב קרוב לסימן מובהק, והשוואה עם ד.נ.א. שנלקח מהוריו או מצאצאיו - שכאשר חצי מסמני הד.נ.א. זהים, חשוב כזיהוי של בן והורה או שני אחים שאינם תאומים זהים - חשוב סימן שאינו מובהק<sup style="color: gray;">288</sup>.
<h4>שמו של אדם</h4>
זיהוי אדם על פי שמו, כגון זיהוי אדם שמת שידוע ששמו יוסף בן שמעון, עם אדם שהיה ידוע לנו ששמו יוסף בן שמעון, או זיהוי גט שנכתב על יוסף בן שמעון, עם אדם שהיה ידוע לנו ששמו יוסף בן שמעון, יש מן האחרונים שכתבו שחשוב סימן שאינו מובהק<sup style="color: gray;">289</sup>. באופנים ששמו של אדם חשוב סימן מובהק, כגון שלא הוחזק במקומו עוד אדם בשם זה<sup style="color: gray;">290</sup>, יש שסוברים שחשוב סימן מובהק בשמו ושם אביו<sup style="color: gray;">291</sup>, ויש שסוברים שאינו חשוב סימן מובהק אלא בשמו ושם אביו ושם עירו<sup style="color: gray;">292</sup>.
<h4>בגדיו וחפציו של אדם</h4>
הכרת אדם על ידי בגד שלבוש בו או חפץ שנמצא אצלו – כלומר בידו<sup style="color: gray;">293</sup>, ויש אומרים אף סמוך לו<sup style="color: gray;">294</sup> - שידוע – על ידי טביעות-עין* או על ידי סימן המועיל<sup style="color: gray;">295</sup> - שהם של פלוני, כתבו ראשונים ואחרונים בדעת מקצת אמוראים הסוברים שאין חוששים להשאלה, כלומר, שיזדמן אדם אחר שהושאל לו ויהיה לבוש בבגדו או יחזיק בחפצו<sup style="color: gray;">296</sup>, שחשוב כסימן מובהק<sup style="color: gray;">297</sup>, ויש סוברים בדעתם שחשוב סימן שאינו מובהק<sup style="color: gray;">298</sup>, שאינו דבר זר שנזדמן אדם שהושאל לו הבגד ולבוש בו<sup style="color: gray;">299</sup>, ויש שסוברים בדעתם, שכשלא הוכר הבגד על ידי טביעות עין, אלא על ידי סימן מובהק, חשוב אותו הסימן כאינו מובהק, כיוון שאפשר שהושאל לאחר<sup style="color: gray;">300</sup>. ובדעת מקצת אמוראים שסוברים שחוששים להשאלה ושמא אדם אחר לבוש בבגדו<sup style="color: gray;">301</sup>, או מכרו לו<sup style="color: gray;">302</sup>, אינו חשוב כסימן להכיר אדם על ידי בגד שלבוש בו<sup style="color: gray;">303</sup>. בממון, יש ראשונים שסוברים שלדעת הכל אין חוששים לשאלה מדרבנן, לפי שתקנו שנסמוך על הכרת בגדיו, כמו שתקנו שנסמוך על סימן שאינו מובהק<sup style="color: gray;">304</sup>, ויש אחרונים שחולקים וסוברים, שלא תקנו חכמים לסמוך על הכרת בגדיו בממון<sup style="color: gray;">305</sup>. חפצים או בגדים שאין דרך להשאילם לאחר, כגון ארנק, שגם לסוברים שחוששים לשאלה, בכלים אלו אין חוששים שהושאל חפץ זה<sup style="color: gray;">306</sup>, יש אחרונים שסוברים שחשוב סימן מובהק<sup style="color: gray;">307</sup>, ויש אחרונים שסוברים שחשוב סימן שאינו מובהק, כיוון שלפעמים משאיל אותם<sup style="color: gray;">308</sup>. כשיש סימן שאינו מובהק בגופו של אדם, יש מן האחרונים שכתבו, שאין חוששים שהושאל הבגד או החפץ לאיש בסימן זה, ולפיכך אין חוששים להשאלה גם לדעת אמוראים שסוברים שחוששים שמא הושאל לו בגד<sup style="color: gray;">309</sup>.
<h4>סימני פרד</h4>
פרד – ולד של סוס וחמור – נתנו חכמים סימן להבחין אם אמו אתון או סוסה, שכשקולו עבה או אזניו גדולות או זנבו קצר, אמו אתון, וכשקולו צלול או אזניו קטנות או זנבו ארוך, אמו סוסה<sup style="color: gray;">310</sup>, ונחלקו ראשונים, יש שסוברים, שחשוב סימן שאינו מובהק, ואינו מועיל להתיר איסור תורה – כגון להרביע פרד שאמו סוסה עם פרידה שאמה סוסה, שאין בו איסור כלאי-בהמה*<sup style="color: gray;">311</sup> - לסוברים שסימן שאינו מובהק אין סומכים עליו מהתורה<sup style="color: gray;">312</sup>, ויש שסוברים, שחשוב סימן מובהק<sup style="color: gray;">313</sup>, ויש שסוברים, שקבלו חכמים לסמוך על סימנים אלו, וסומכים עליהם גם לסוברים שסימן שאינו מובהק אינו מועיל מהתורה<sup style="color: gray;">314</sup>. ויש שכתבו בדעת ראשונים, שאין סימנים אלו אלא להבחין בין שני מינים, והבחנה בין שני מינים על ידי סימני המין, מועילה גם לסוברים סימנים דרבנן, לפי שאי אפשר שיהיה סימן מין זה במין אחר<sup style="color: gray;">315</sup>.
<h3><b>הדינים שמועיל בהם</b></h3>
<h4>באיסור תורה</h4>
סימן מובהק, לסוברים שסומכים עליו מהתורה<sup style="color: gray;">316</sup>, מועיל לאיסור תורה, אף להתיר אשת איש, שיש בה כרת<sup style="color: gray;">317</sup>, ויש שסוברים בדעת ראשונים, שאינו מועיל להתיר אשת איש<sup style="color: gray;">318</sup>. ולראשונים הסוברים בדעת מקצת אמוראים שאין סומכים עליו מהתורה<sup style="color: gray;">319</sup>, יש מהם שסוברים, שאינו מועיל להתיר איסור תורה<sup style="color: gray;">320</sup>, ויש מהם שסוברים שבהחזרת גט אבוד תיקנו חכמים לסמוך על סימן מובהק אף באיסור תורה, מפני שאינו מצוי שיהיה עוד גט של אחר שאבד ודומה לזה, וכן במיתת הבעל להתיר אשתו להנשא, מפני שהאשה מדייקת ונשאת<sup style="color: gray;">321</sup>. סימן שאינו מובהק, לדעת אמוראים הסוברים שסומכים עליו מהתורה<sup style="color: gray;">322</sup>, מועיל להתיר איסור תורה, אף להתיר אשת איש, שיש בה כרת<sup style="color: gray;">323</sup>, ויש אחרונים שכתבו בדעת מקצת ראשונים, שבעדות-אשה* שמת בעלה להשיאה, החמירו שלא לסמוך על סימן שאינו מובהק, לפי שיש בה כרת<sup style="color: gray;">324</sup>. ולדעת אמוראים הסוברים שאין סומכים עליו מהתורה<sup style="color: gray;">325</sup>, אינו מועיל להתיר איסור תורה<sup style="color: gray;">326</sup>, ואף על פי שהקלו רבנן בעדות אשה* לסמוך על עד-אחד*<sup style="color: gray;">327</sup>, לא הקלו לסמוך על סימן שאינו מובהק, לסוברים שאינו מהתורה<sup style="color: gray;">328</sup>. ולהחמיר באיסור תורה, כתבו אחרונים, שלדעת הכל, מועיל סימן שאינו מובהק<sup style="color: gray;">329</sup>. על דבר שבערווה עי' להלן<sup style="color: gray;">330</sup>.
<h4>באיסור דרבנן</h4>
באיסור דרבנן, כתבו אחרונים שסומכים על סימן שאינו מובהק אף לסוברים שאין סומכים עליו מהתורה<sup style="color: gray;">331</sup>. וכתבו אחרונים, שזהו שאמרו באיסור בשר-שנתעלם-מן-העין<sup style="color: gray;">332</sup>, שאין איסורו אלא מדרבנן<sup style="color: gray;">333</sup>, שמועיל סימן שאינו מובהק להתירו<sup style="color: gray;">334</sup>, וכן מועיל סימן שאינו מובהק להתיר איסור סתם-יינם*<sup style="color: gray;">335</sup>. באיסור מדרבנן שעיקרו מן התורה וחכמים החמירו לחשוש, יש מהאחרונים שכתבו, שאין סומכים על סימן שאינו מובהק, שמא יבואו לסמוך גם באיסור תורה<sup style="color: gray;">336</sup>, ויש שסוברים שכשהאיסור אינו אלא לכתחילה ובדיעבד אם נשאת לא תצא, כגון בעדות-אשה* שמת בעלה במים שאין להם סוף<sup style="color: gray;">337</sup>, סומכים על סימן שאינו מובהק<sup style="color: gray;">338</sup>. ויש אחרונים שנראה מדבריהם, שלא חלקו בדבר, ולעולם באיסור דרבנן, סומכים על סימן שאינו מהתורה<sup style="color: gray;">339</sup>.
<h4>בחומרה דרבנן</h4>
על בשר-שנתעלם-מן-העין* שאסור באכילה, שמועיל להתירו אפילו בסימן גרוע שאין סומכים עליו<sup style="color: gray;">340</sup>, כגון שהיה הבשר חרוז במחרוזות, שאין מנינו חשוב סימן, מאחר שכולם כך חורזים<sup style="color: gray;">341</sup>, ושהקלו בו מפני שאין איסורו אלא משום חומרא, ע"ע בשר שנתעלם מן העין<sup style="color: gray;">342</sup>.
<h4>בנפשות</h4>
סימן מובהק, יש סוברים שאין דנים על פיו דיני נפשות*<sup style="color: gray;">343</sup>, מפני שבדיני נפשות שהצריכה תורה שני עדים ואין מועיל עד אחד<sup style="color: gray;">344</sup>, אין סומכים לבירור המעשה אלא על עדים שידיעתם ודאית בטביעות עין, וידיעה שעל פי סימן, אינה ידיעה ודאית<sup style="color: gray;">345</sup>, ואין סומכים עליו בדיני נפשות<sup style="color: gray;">346</sup>. ובדעת אחרונים הסוברים, שבדיני נפשות סומכים גם על ידיעה שאינה ודאית, כגון על פי רוב* וחזקה-בטבע-האדם*<sup style="color: gray;">347</sup>, סימן גרוע מרוב וחזקה, ואין סומכים עליו בדיני נפשות<sup style="color: gray;">348</sup>. ויש מן האחרונים שסוברים, שסימן מובהק מועיל לדיני נפשות, לפי שסימן מובהק דינו כטביעות עין<sup style="color: gray;">349</sup>, וכשם שדנים דיני נפשות על פי טביעות-עין*<sup style="color: gray;">350</sup>, כך דנים על פי סימן מובהק<sup style="color: gray;">351</sup>, אבל סימן שאינו מובהק, אינו מועיל לדעתם, גם לאמוראים שסוברים שהוא מהתורה<sup style="color: gray;">352</sup>, מפני שאינו כטביעות עין<sup style="color: gray;">353</sup>, ויש מן האחרונים שכתבו, שאין סימן שאינו מובהק מועיל לדינו נפשות מפני שמועיל להכחישו בטענה ודאית<sup style="color: gray;">354</sup>, ולפיכך התראתו תחשב התראת-ספק*, שאין חייב עליה מיתה לסוברים כן<sup style="color: gray;">355</sup>, ששמא המחויב מיתה יכחישנו בבית דין ולא יבוא לידי חיוב מיתה<sup style="color: gray;">356</sup>. על סקילת שור על פי סימן, שחשוב כדיני נפשות, ע"ע שור הנסקל.
<h4>בממון</h4>
סימן מובהק, וכן סימן שאינו מובהק לסוברים שמועיל מהתורה, יש שסוברים שמועיל בממון להוציאו מיד המוחזק<sup style="color: gray;">357</sup>, ויש שסוברים שאינו מועיל בממון להוציאו מיד המוחזק<sup style="color: gray;">358</sup>, מפני שבדיני ממונות שהצריכה תורה שני עדים ואין מועיל עד אחד<sup style="color: gray;">359</sup>, אין סומכים אלא על עדים שידיעתם ודאית, וידיעה שעל פי סימן, אינה ידיעה ודאית<sup style="color: gray;">360</sup>, ואין סומכים עליו בהוצאת ממון<sup style="color: gray;">361</sup>. ובדעת אחרונים הסוברים, שבדיני ממונות סומכים גם על ידיעה שאינה ודאית, כגון על פי חזקה-בטבע-האדם*<sup style="color: gray;">362</sup>, סימן גרוע מחזקה, ואין סומכים עליו בהוצאת ממון<sup style="color: gray;">363</sup>. ויש שסוברים שסימן מובהק מועיל להוציא ממון, לפי שסימן מובהק דינו כטביעות עין<sup style="color: gray;">364</sup>, וכשם שדנים דיני ממונות על פי טביעות-עין*<sup style="color: gray;">365</sup>, כך דנים על פי סימן מובהק<sup style="color: gray;">366</sup>, אבל סימן שאינו מובהק, אינו מועיל לדעתם, גם לאמוראים שסוברים שהוא מהתורה<sup style="color: gray;">367</sup>, מפני שאינו כטביעות עין<sup style="color: gray;">368</sup>. ממון שאין אדם מוחזק בו, מועיל סימן מובהק וכן סימן שאינו מובהק לסוברים שהוא מהתורה, לדעת הכל<sup style="color: gray;">369</sup>. סימן שאינו מובהק, לדעת אמוראים הסוברים שאינו מועיל מהתורה, אינו מועיל אלא בהשבת אבידה ולא בשאר ממון, לפי שלא תקנו חכמים אלא בהשבת אבידה, מפני שנוח לבעלי אבידות שתהא דת זו בישראל<sup style="color: gray;">370</sup>, חוץ מהשבת שטר ליד המלוה, שאין נוח לאובדים שטרות, שיחזירום ליד המלוה<sup style="color: gray;">371</sup>, ויש ראשונים שסוברים, שגם בהשבת שטר ליד המלוה תיקנו חכמים שמועיל סימן, ואין אנו יודעים טעם התקנה<sup style="color: gray;">372</sup>, ויש אחרונים שכתבו בדעת ראשונים, שגם בשאר ממון שאינו השבת אבידה, מועיל סימן שאינו מובהק, כגון להוריד לירושה*<sup style="color: gray;">373</sup>, ויש אחרונים שכתבו שמועיל אפילו להוציא ממון<sup style="color: gray;">374</sup> - וכשיש חשש רמאות, כגון כשעדים ראו חפץ בסימן אצל אדם, ואחר כך רואים רואים חפץ עם סימן זה ביד חבירו, שיש לחוש שנתן בכליו סימן חפץ של חבירו, ממון אין מוציאים, אבל אבידה משיבים<sup style="color: gray;">375</sup> - זיהוי פקדון אצל הנפקד, כשידוע שהופקד בסימן מסוים, ואחר כך ראינו אצל הנפקד חפץ באותו סימן, כתבו אחרונים בדעת ראשונים, שלדעת הכל, סומכים על סימן מובהק לזיהוי הפקדון, ואין חוששים שמא אינו החפץ שהופקד<sup style="color: gray;">376</sup>. על חיוב כופר על פי סימן, ע"ע כופר<sup style="color: gray;">377</sup>.
<h4>בדבר שבערוה</h4>
בדבר-שבערוה*, יש אחרונים שכתבו בדעת ראשונים, שאין מועיל סימן אפילו מובהק, מפני שבדבר שבערוה, שהצריכה תורה שני עדים ואין מועיל עד אחד כדבר שבממון<sup style="color: gray;">378</sup>, אין סומכים אלא על עדים שידיעתם ודאית, וידיעה שעל פי סימן אפילו מובהק אינה ידיעה ודאית<sup style="color: gray;">379</sup>, ואין סומכים עליו, ומה שמצינו במיתת הבעל להתיר אשתו להנשא, אף על פי שנחשב כדבר שבערוה<sup style="color: gray;">380</sup>, שמועיל בו סימנים<sup style="color: gray;">381</sup>, לפי שכשהקלו בו חכמים שמועיל בה עד אחד<sup style="color: gray;">382</sup>, לא הצריכו בו ידיעה ודאית<sup style="color: gray;">383</sup>. ויש אחרונים שכתבו שמועיל בדבר שבערוה סימנים, אף על פי שהצריכה בו תורה שני עדים<sup style="color: gray;">384</sup>. ובדעת אחרונים הסוברים, שבדבר שבערווה סומכים גם על ידיעה שאינה ודאית<sup style="color: gray;">385</sup>, בדבר שבערווה סומכים על סימן מובהק, או על סימן שאינו מובהק לסוברים שמועיל מהתורה<sup style="color: gray;">386</sup>.
<h4>להחזיק איסור</h4>
להחזיק איסור לענין שיחשב כאיסור שהוחזק שלוקים עליו וממיתים, לסוברים כן<sup style="color: gray;">387</sup>, על ידי סימן המועיל מהתורה, כגון אשה שנשאת על פי סימן שבעלה מת, להחזיקה כאשת איש לבעלה השני, נחלקו אחרונים, יש שסוברים שאף על ידי סימן הוחזק האיסור, לפי שסימן אינו גרוע מעד אחד שמוחזק איסור על פיו<sup style="color: gray;">388</sup>. ויש שסוברים שאין האיסור מוחזק על פי סימן, לפי שסימן הוא הוכחה כמו רוב, ואינו ודאי<sup style="color: gray;">389</sup>, ואין האיסור מוחזק אלא בעד אחד, שחשוב הוא כודאי לענין איסור<sup style="color: gray;">390</sup>.
<h3><b>נגד הוכחה או נאמנות</b></h3>
<h4>נגד חזקה או רוב</h4>
סימן מובהק, וכן שאינו מובהק לסוברים שסומכים עליו מהתורה<sup style="color: gray;">391</sup>, מועיל נגד חזקה-דמעיקרא*, כגון חזקת אשת איש<sup style="color: gray;">392</sup>, ויש אחרונים שכתבו, שלא מצינו שמועיל סימן שאינו מובהק נגד חזקה דמעיקרא<sup style="color: gray;">393</sup>, ומהם שכתבו, שסימן מובהק מועיל נגד חזקה דמעיקרא<sup style="color: gray;">394</sup>. על הסוברים שכשאין הסימן נגד חזקה, סומכים עליו מן התורה גם לסוברים סימנים דרבנן<sup style="color: gray;">395</sup>, עי' לעיל<sup style="color: gray;">396</sup>. נגד חזקת-מרא-קמא*, כתבו אחרונים שמועיל סימן מובהק<sup style="color: gray;">397</sup>, ויש שנסתפקו אם נגד חזקת מרא קמא מועיל סימן<sup style="color: gray;">398</sup>. נגד רוב, סימן מובהק מועיל בין להקל ובין להחמיר<sup style="color: gray;">399</sup>, סימן שאינו מובהק, מדברי אחרונים נראה, שמועיל נגד רוב<sup style="color: gray;">400</sup>, ויש אחרונים שכתבו שלסוברים שאינו מועיל מהתורה אלא מדרבנן<sup style="color: gray;">401</sup>, אינו מועיל נגד רוב<sup style="color: gray;">402</sup>.
<h4>נגד טביעות עין</h4>
סימן מובהק נגד טביעות-עין*, כגון עד המכיר אדם בטביעות עין שזהו ראובן, ועד אחר מכירו בסימן מובהק שזהו שמעון, יש אחרונים שסוברים, שטביעות עין עדיף מסימן, שסימן אפשר שבמקרה ימצא עוד אחד בסימן זה, וטביעות עין אי אפשר שיהיה אחר<sup style="color: gray;">403</sup>, ויש אחרונים שצדדו, שטביעות עין אינה עדיפה מסימן מובהק, וחשובים כמכחישים זה את זה<sup style="color: gray;">404</sup>. וכן יש אחרונים שכתבו, בשני עדים המכירים אדם בטביעות עין, ושני עדים מכירים בסימן מובהק, שחשובים כשתי כתות עדים המכחישים זה את זה<sup style="color: gray;">405</sup>.
<h4>נגד עד אחד</h4>
סימן מובהק נגד עד-אחד*, כגון עדים המכירים אדם בסימן מובהק, נגד עד-אחד* המכירו כאדם אחר – כשמועילה עדותו, כגון בעדות-אשה*<sup style="color: gray;">406</sup> - כתבו אחרונים, שסימן מובהק עדיף מעד אחד, שסימן מובהק חשוב כעדים<sup style="color: gray;">407</sup>, ואין עד אחד במקום שנים<sup style="color: gray;">408</sup>. סימן שאינו מובהק אף לסוברים שמועיל מהתורה<sup style="color: gray;">409</sup>, נסתפקו האחרונים אם מועיל נגד עד אחד<sup style="color: gray;">410</sup>.
<h4>מיגו נגד סימן</h4>
מיגו* נגד סימן מובהק, כגון חפץ שזוהה כפקדון של חבירו על פי סימן, והלה טוען ששלו הוא, ונזדמן חפץ אחר עם אותו סימן, ויש לו מיגו על טענתו. נחלקו ראשונים, יש שסוברים שאינו נאמן נגד הסימן, שהרי זה כמיגו נגד עדים, שאין המיגו מועיל<sup style="color: gray;">411</sup>, ויש סוברים שנאמן במיגו נגד הסימן<sup style="color: gray;">412</sup>. מיגו נגד סימן שאינו מובהק, כתבו אחרונים, שאינו מועיל לדעת הכל<sup style="color: gray;">413</sup>.
<h4>טענת ברי נגד סימן</h4>
סימן שאינו מובהק, אף לסוברים שהוא מהתורה<sup style="color: gray;">414</sup>, יש מן האחרונים שכתבו, שנגד טענת ברי – בעל-דין* הטוען ודאי – כגון חפץ שזוהה בסימן כשייך לפלוני, והלה טוען שאינו של פלוני, ונזדמן חפץ אחר באותו סימן, אין הסימן מועיל נגד טענת ברי<sup style="color: gray;">415</sup>, ויש אחרונים שכתבו, שמועיל אף נגד טענת ברי<sup style="color: gray;">416</sup>. סימן מובהק, לדעת הכל מועיל נגד טענת ברי<sup style="color: gray;">417</sup>.
<h4>סימן נגד סימן</h4>
סימן נגד סימן, כגון חפץ שהיו בו שני סימנים, זה אומר חפץ זה שלי ונתן בו סימן, וזה אומר חפץ זה שלי ונתן בו סימן, יש ראשונים שסוברים שבין לסוברים שסימנים מועילים מהתורה ובין לסוברים שסימנים מועילים מדרבנן<sup style="color: gray;">418</sup>, ינתן למי שנותן סימן יותר מובהק<sup style="color: gray;">419</sup>, ויש ראשונים שסוברים, שלסוברים שסימנים מועילים מדרבנן, ינתן למי שנותן סימן יותר מובהק, ולסוברים שסימנים מועילים מהתורה, שקולים הם, ולא ינתן לא לזה ולזה<sup style="color: gray;">420</sup>, ויש ראשונים שסוברים שאם שני הסימנים מועילים מהתורה או שמועילים מדרבנן, שקולים הם, ולא ינתן לא לזה ולא לזה, ואם היה סימן אחד מועיל מהתורה, כגון שהוא מובהק, וסימן שני אינו מועיל אלא מדרבנן, כגון שאינו מובהק לסוברים כן<sup style="color: gray;">421</sup>, ינתן לאומר סימן המועיל מהתורה, ולא לאומר סימן שאינו מועיל אלא מדרבנן<sup style="color: gray;">422</sup>. סימן נגד סימן, אין עד אחד מכריע בינהם, שעד אחד כמי שאינו<sup style="color: gray;">423</sup>, ויש ראשונים שסוברים, שבסימן דרבנן, לסוברים כן, מועיל עד אחד להכריע, וינתן למי שמביא את העד<sup style="color: gray;">424</sup>.
<h4>סימן בגוף נגד סימן בבגדים</h4>
סימן בגופו של אדם, המכחיש סימן בבגדיו, נסתפקו אחרונים, לדעת הסוברים שאין חוששים שמא הושאל הבגד<sup style="color: gray;">425</sup>, האם חשובים הסימנים כמכחישים זה את זה, והדבר ספק, או שמאחר שניכר אותו אדם בסימן הגוף, חשוב הוכחה שבגד זה הושאל לאחר, ולא הוכחש הסימן שבגופו<sup style="color: gray;">426</sup>.
<h3><b>סימן כאימות שאינו משקר</b></h3>
האומר שמכיר חפץ או אדם מסוים בסימן, ונמצא אותו החפץ או האדם באותו סימן, נאמן על הכרתו<sup style="color: gray;">427</sup>, ואין חוששים שניחש הסימן של אותו החפץ, או שמא אינו מכירו אלא שנזדמן וראה את החפץ עם סימנו<sup style="color: gray;">428</sup>, שכשם שאין חוששים שנזדמן חפץ אחר בסימן זה<sup style="color: gray;">429</sup>, כך אין חוששים שנזדמן בדעתו סימן בחפץ זה בלא שהכירו<sup style="color: gray;">430</sup>. ולפיכך המכיר חפץ מסוים ונותן בו סימן, ונמצא אותו חפץ עם אותו סימן, הרי זה אימות על הכרתו את החפץ<sup style="color: gray;">431</sup>, והרי זה חשוב כראיה ששלו הוא<sup style="color: gray;">432</sup>, וכן המכיר אדם מסוים ונתן בו סימן, ואותו אדם נמצא עם אותו סימן, הרי זה אימות על הכרתו את אותו אדם<sup style="color: gray;">433</sup>. ופעמים שנתינת סימן, אינה אימות להכרתו את הדבר, כגון הנותן סימן בחפץ הנמצא בבית חבירו, והיה רגיל לצאת ולהכנס בביתו, אינו מועיל, ששמא כשנכנס ראה הסימן<sup style="color: gray;">434</sup>, וכן אשה הנותנת סימן בגט, ואמרה נתגרשתי בו ושלי הוא, אינו מועיל, שחוששים שמא כשהחזיק הבעל את הגט ראתה הסימן<sup style="color: gray;">435</sup>. ולדעת הסוברים שסימן מועיל מהתורה, נאמנות זו מהתורה, ולדעת הסוברים שסימן מועיל מדרבנן, נאמנות זו מדרבנן<sup style="color: gray;">436</sup>, ויש ראשונים שנראה מדבריהם, שלדעת הכל נאמנות זו מהתורה<sup style="color: gray;">437</sup>. סימן מובהק בתורת נאמנות על הכרתו, כתבו אחרונים שגם בו נחלקו אמוראים אם הוא מהתורה או מדרבנן כשם שנחלקו בסימן שאינו מובהק<sup style="color: gray;">438</sup>, לפי שאם בסימן שאינו מובהק נחוש שמא ניחש או שמא ראה החפץ ברשות אחר, לסוברים כן, גם בסימן מובהק נחוש כן<sup style="color: gray;">439</sup>, ומדברי ראשונים נראה, שבסימן מובהק, כשם שלענין זהוי הדבר מועיל לדעת הכל מהתורה<sup style="color: gray;">440</sup>, כך לענין נאמנותו על הכרת הדבר מועיל לדעת הכל מהתורה<sup style="color: gray;">441</sup>, לפי שסימן מובהק יותר קשה לנחש<sup style="color: gray;">442</sup>. על רמאי שאין מחזירים לו אבידה בסימן שאינו מובהק, ושנחלקו אם מחזירים לו בסימן מובהק, ע"ע השבת אבדה<sup style="color: gray;">443</sup>.
<h4>דינו</h4>
בדינים שמועיל סימן בתורת זיהוי הדבר, מועיל סימן בתורת נאמנותו על הכרת הדבר<sup style="color: gray;">444</sup>. בממון, יש מן האחרונים שכתבו, שאף לסוברים שסימן מובהק בתורת זיהוי הדבר אינו מועיל להוציא ממון<sup style="color: gray;">445</sup>, בתורת נאמנות על הכרת הדבר, מועיל להוציא ממון, לפי שסימן בתורת זיהוי הדבר אינו מועיל אלא מפני שאין חוששים שיזדמן באותו הסימן, וחשוב כרוב<sup style="color: gray;">446</sup>, ובממון שאין הולכים בו אחר הרוב, לסוברים כן<sup style="color: gray;">447</sup>, חוששים שיזדמן דבר אחר באותו הסימן, אבל בתורת נאמנות, מועיל בממון<sup style="color: gray;">448</sup>.
<h4>גדרי סימן מובהק ושאינו מובהק</h4>
פעמים שדבר החשוב סימן מובהק לענין זיהוי הדבר, אינו חשוב סימן מובהק לענין נאמנותו על הכרת הדבר, כגון, צירוף סימנים, שחשוב סימן מובהק לענין זיהוי הדבר<sup style="color: gray;">449</sup>, אינו חשוב סימן מובהק לענין נאמנותו על הכרת הדבר, לפי שכשחוששים שמא ראה את הדבר בסימניו, כשם שראה סימן אחד, כך ראה גם את השני<sup style="color: gray;">450</sup>. ופעמים שדבר החשוב כסימן שאינו מובהק לענין זיהוי הדבר, חשוב סימן מובהק לענין נאמנותו על הכרת הדבר, כגון, משקל בגד שאין רגילים לשוקלו, שכתבו ראשונים שחשוב סימן מובהק<sup style="color: gray;">451</sup>, אינו חשוב סימן מובהק אלא לענין נאמנותו על הכרת הדבר, שכשאין דרכו לשקול, רחוק הדבר שינחש הסימן<sup style="color: gray;">452</sup>, אבל לענין זיהוי הדבר, כשם שחוששים שנזדמן דבר הרגיל לשוקלו, כך אפשר שנזדמן דבר שאין רגילים לשוקלו<sup style="color: gray;">453</sup>. וכן פעמים שדבר החשוב סימן לענין נאמנותו על הכרת הדבר, אינו חשוב סימן לענין זיהוי הדבר, כגון האומר את שם האבידה ונמצא כדבריו, הרי זה חשוב סימן לענין נאמנותו על הכרת הדבר, שאינו משקר שאיבד חפץ כזה, אבל אינו חשוב סימן לענין שאין חוששים שנזדמן עוד אדם שאיבד חפץ כזה<sup style="color: gray;">454</sup>.
<h4>נאמנות סימן כראיה לבעלות</h4>
נאמנות על הכרת הדבר, חשוב ראיה על בעלותו, ולכך הנותן סימן באבידה מחזירים לו האבידה<sup style="color: gray;">455</sup>, ואין חוששים שמא שאלו, לפי ששואל לפי שעה לא היה יודע לכוון הסימן<sup style="color: gray;">456</sup>, ואין חוששים שמא היה בידו ומכרו לאחר, שכיוון ששלו היתה בחזקתו עומד, ואין מוציאים הדבר מרשותו<sup style="color: gray;">457</sup>, ויש מן הראשונים שסוברים, שבדבר שאינו עומד למכירה, אין חוששים שמא מכרו, אבל בדבר שעומד למכירה או להוצאה, חוששים שמא מכרו, ואין הסימן ראיה על בעלותו<sup style="color: gray;">458</sup>, ולכך חבית יין אחר שנפתחו האוצרות ועומדת להמכר, לדעתם, לא מועיל בה סימן להוכיח בעלותו, וכן מטבע הניתן להוצאה, לא מועיל בו סימן להוכיח בעלותו<sup style="color: gray;">459</sup>. ויש ראשונים שסוברים, שהנותן סימן בדבר אבוד, אין חוששים שמא מכרו ואבד ללוקח או שמא שאלו ואבד למשאיל, שכיוון שידע שחפץ בסימן זה אבוד, הרי זה הוכחה שאבד לו, שהאיך ידע שחפץ בסימן זה אבד לחבירו<sup style="color: gray;">460</sup>, ולכך גם מטבע הניתן להוצאה, לדעתם מועיל בו סימן להוכיח בעלותו<sup style="color: gray;">461</sup>. פעמים שנאמנות על הכרת הדבר אינה ראיה על בעלותו, כגון, גט שאומר הבעל שלא גירש בו ושלו הוא, ונתן בו סימן, אינו ראיה ששלו הוא, לפי שגם אם גירש בו ושל האשה הוא, מכירו בסימניו<sup style="color: gray;">462</sup>, או ממון שטוען הלה לא מכרתי, ונתן בו סימן, והלה טוען לקחתי, אינו מועיל לפי שגם אם מכרו, מכירו בסימניו<sup style="color: gray;">463</sup>.
<h4>סימן נגד סימן</h4>
זה אומר מדת אורכו של בגד ושלי הוא וזה אומר מדת רוחבו ושלי הוא, ינתן לאומר מדת אורכו, שמידת רוחבו אפשר לשער כשהיו הבעלים מתכסים בבגד, אבל מידת אורכו אינו יכול לשער<sup style="color: gray;">464</sup>, מידת אורכו ורוחבו נגד מידת גמיו – מידת אורכו ורוחבו ביחד כך וכך<sup style="color: gray;">465</sup>, ויש מפרשים שפת הבגד<sup style="color: gray;">466</sup> - ינתן לאומר מידת אורכו ורוחבו, מידת אורכו ורוחבו של בגד נגד משקלו, ינתן לאומר משקלו<sup style="color: gray;">467</sup>, לפי שמידת אורכה אפשר לשער בעמל ורמאות, מה שאין כן במשקל<sup style="color: gray;">468</sup>, לפי שאין דרך לדעת משקל בגד<sup style="color: gray;">469</sup>, שבגד עשוי למודדו אבל אינו עשוי לשוקלו<sup style="color: gray;">470</sup>, מדתו של כלי נגד משקלו, מדתו חשוב סימן יותר מובהק, שכלי עשוי לשוקלו אבל אינו עשוי למודדו<sup style="color: gray;">471</sup>. מדת נפח של פירות חשוב סימן יותר מובהק ממשקלם<sup style="color: gray;">472</sup>.
<h4>נאמנות סימן נגד עדות</h4>
האומר חפץ זה שלי, ונתן בו סימן שאינו מובהק, ויש עדים שהחפץ של אחר, ינתן למי שהביא עדים<sup style="color: gray;">473</sup>, נתן בו סימן מובהק, יש שסוברים, שלא ינתן למי שהביא עדים, לפי שסימנים מובהקים חשוב כעדים<sup style="color: gray;">474</sup>, ויש שסוברים שגם בסימן מובהק, ינתו למי שהביא עדים<sup style="color: gray;">475</sup>. עדים נגד עדים וסימן לאחד מהם, אין הולכים אחר הסימן, שסימנים במקום עדים אינם כלום<sup style="color: gray;">476</sup>. סימן נגד סימן ויש עד אחד, העד כמי שאינו<sup style="color: gray;">477</sup>.
<h4>הוכחה מאי ידיעת סימן</h4>
כשאינו יודע סימן שיש בחפץ, יש ראשונים שכתבו, שחשוב הוכחה שאינו מכיר החפץ ואינו בעלים עליו, ולכך כתבו, שגט הנמצא, ונתן בו הבעל סימן והאשה לא נתנה בו, נותנים לבעל – אף על פי שהסימן שניתן על ידי הבעל אינה הוכחה שהגט לא ניתן לאשה<sup style="color: gray;">478</sup> - שמאחר שלא ידעה לתת סימניו, הרי זו הוכחה שאינו שלה<sup style="color: gray;">479</sup>, ויש שסוברים, שאינו חשוב הוכחה, שמא לא היה לאשה פנאי להכיר הגט<sup style="color: gray;">480</sup>. וכן יש מהאחרונים שכתבו, שכשהביא אחד עדים ונתן סימנים, והשני הביא עדים ולא נתן סימנים, ינתן למי שנתן סימנים - אף על פי שהסימן שניתן על ידי האחד אינו כלום, שסימנים במקום עדים אינם כלום<sup style="color: gray;">481</sup> - שמאחר שלא ידע לתת סימניו הרי זו הוכחה שאינה שלו ועדיו שקר<sup style="color: gray;">482</sup>, ויש שסוברים, שלא ינתן לו<sup style="color: gray;">483</sup>. וכן יש מהאחרונים שכתבו, שדבר שהיה בו סימן מנין וסימן קשר, שחשובים סימן<sup style="color: gray;">484</sup>, ואמר סימן מנין ולא אמר סימן קשר, שאינו נאמן, מאחר שלא אמר את סימן הקשר<sup style="color: gray;">485</sup>, ויש שסוברים שנאמן<sup style="color: gray;">486</sup>.
<h2>סעודה</h2>
<b>הגדרת הערך</b> - דיני אכילה בזמנים ידועים
בערך זה ידונו דברים כלליים הנוגעים לסעודה. על סעודת הבראה*, ע"ע. על סעודה-המפסקת*, ע"ע. על סעודת-מצוה*, ע"ע. על סעודת-שבת*, ע"ע וע' שלש סעודות.
<h3><b>זמני הסעודה וצורתה</b></h3>
<h4>פת שחרית</h4>
טוב שירגיל לאכול פת שחרית<sup style="color: gray;">1</sup>, שהרגיל בפת במלח שחרית וקיתון של מים - למי שאין לו יין<sup style="color: gray;">2</sup> - מבטל שמונים ושלושה חולאים שיש במרה<sup style="color: gray;">3</sup>, ומצוה להנהיג עצמו במידה טובה והנהגה טובה לשמור בריאותו כדי שיהא בריא וחזק לעבודת הבורא יתעלה<sup style="color: gray;">4</sup>. ונחלקו אחרונים: א) יש סוברים שפת שחרית הוא פת דוקא ושיעורה בכביצה*<sup style="color: gray;">5</sup>, שכן אמרו שטועם עראי חוץ לסוכה, כמו שטועם בבוקר כשהולכים לבית המדרש, ודואג שמא ימשכו השמועות, וטועם מלא פיו ושותה<sup style="color: gray;">6</sup>, וכתבו ראשונים דהיינו כביצה<sup style="color: gray;">7</sup>, שטעימה, היינו שבבת אחת מלא פיו, ובית הבליעה מחזיק כביצה<sup style="color: gray;">8</sup>, ושותה אחר כך משקה<sup style="color: gray;">9</sup>, ויש מהראשונים שהיה רגיל ללבן פרורים במים בלילה כדי לאוכלם בשחר בלא ברכת-המוציא* ובלא ברכת-המזון* שלא לאחר כדי שיתחזק ראשו ויוכל להגיד ההלכה<sup style="color: gray;">10</sup>. ב) ויש מהאחרונים סוברים שכל אכילה ושתיה בכלל זה<sup style="color: gray;">11</sup>, שכיון שאין קפידא במהות הפת - לסוברים כן<sup style="color: gray;">12</sup> - אין קפידא אף שיהיה פת<sup style="color: gray;">13</sup>, שאינו אלא מצד סדרי כוחות הגופניות שלא יהיה טרדה על ידיהם לנפשות, וכל אכילה ושתיה שדעתו מפוייסת בה עד זמן קביעות הסעודה בזמן של תלמידי חכמים<sup style="color: gray;">14</sup> היא בכלל<sup style="color: gray;">15</sup>, ואפילו שתיית קפה מועילה, שיש בה כח הזנה וטעם כעיקר<sup style="color: gray;">16</sup>.
יש מהראשונים שכתב שלא נהגו בפת שחרית כל עיקר<sup style="color: gray;">17</sup>, שפת שחרית אינה באה אלא בתבואה הרחוקה מן הישוב ולא שמעה קול תרנגולת ולא קול מושכים באניות והרגילים בה צריכים לאוכלה תדיר בכל יום, על כן נמנעים החכמים ממנה שאי אפשר לעמוד עימה<sup style="color: gray;">18</sup>, ויש מהאחרונים שנראה שסוברים כן<sup style="color: gray;">19</sup>. אבל הרבה אחרונים דחו דבריו<sup style="color: gray;">20</sup>, שכן בכל הפוסקים משמע שכל פת מועילה<sup style="color: gray;">21</sup>.
<h4>זמן קביעות סעודה</h4>
כל אדם, כשיגיע שעה רביעית ביום - משעות זמניות<sup style="color: gray;">22</sup>, דהיינו משעה שקם ממיטתו<sup style="color: gray;">23</sup>, שרוב העולם עומדים בעמוד-השחר*<sup style="color: gray;">24</sup> - יקבע סעודתו<sup style="color: gray;">25</sup>. פועלים, יקבעו סעודתם בשעה חמישית<sup style="color: gray;">26</sup>, שהם מרויחים ממון, והאוכל בשעה חמישית הוא מרויח שעושה צרכיו קודם<sup style="color: gray;">27</sup>. ויש מפרשים שכך ראוי לעשות למי שהוא משועבד לאחר למלאכה<sup style="color: gray;">28</sup>. ואם הוא תלמיד-חכם* ועוסק בלימודו ימתין עד שעה שישית<sup style="color: gray;">29</sup>, כדי שלא יבטל מלימודו<sup style="color: gray;">30</sup>, שהוא משועבד אל השם יתברך, שיהיה עמל בתורה<sup style="color: gray;">31</sup>. ונחלקו אחרונים: יש מפרשים דהיינו תחילת שעה שישית<sup style="color: gray;">32</sup>. ויש מפרשים דהיינו סוף שעה שישית<sup style="color: gray;">33</sup>, ועיקר סעודתו תהיה בשעה השביעית<sup style="color: gray;">34</sup>, ולדעה זו כתבו אחרונים שאף סעודת כל אדם וסעודת הפועלים, היינו בסוף שעה רביעית וסוף שעה חמישית<sup style="color: gray;">35</sup>. ויש שהכריעו שיאכל בתחילת שעה שישית, ולא יאחר יותר אחר שש<sup style="color: gray;">36</sup>. ויש שהכריעו שזמן סעודה לתלמידי חכמים בכל שעה שישית<sup style="color: gray;">37</sup>.
הקם ממיטתו אחר עמוד השחר, רוב האחרונים כתבו שמחשבים הזמן מעת שקם ממיטתו<sup style="color: gray;">38</sup>. ויש מהאחרונים הסובר שאף להם מחשבים הזמן מעמוד השחר<sup style="color: gray;">39</sup>.
מי שלא טעם דבר בבוקר, לא יאחר יותר משעה שישית - דהיינו סוף שעה שישית<sup style="color: gray;">40</sup>, לסוברים שהוא זמן אכילת תלמידי חכמים<sup style="color: gray;">41</sup>, ולסוברים שלא יאחרו יותר אחר שש<sup style="color: gray;">42</sup>, ולסוברים שזמנו בכל שש<sup style="color: gray;">43</sup>. או תחילת שעה שישית<sup style="color: gray;">44</sup>, לסוברים שהוא זמן אכילת תלמידי חכמים<sup style="color: gray;">45</sup> - שהוא כזורק אבן לחמת<sup style="color: gray;">46</sup>. טעימה זו, הסתפקו אחרונים אם שתה אם הוא בכלל, או דוקא פת וכביצה, כפי הדין - לסוברים כן<sup style="color: gray;">47</sup> - בפת שחרית<sup style="color: gray;">48</sup>. ולסוברים שבפת שחרית די בכל אכילה ושתיה שדעתו מפוייסת בה<sup style="color: gray;">49</sup>, כן הדין אף בטעימה זו<sup style="color: gray;">50</sup>. ומכל מקום אפילו אם טעם, לכתחילה נכון לקבוע סעודה בשישית, שהרי דרכם היה לאכול פת שחרית<sup style="color: gray;">51</sup>, ולמרות זאת אמרו שזמן סעודה הוא עד שעה שישית<sup style="color: gray;">52</sup>.
<h4>צורת האכילה</h4>
אכול - מלא מעיך<sup style="color: gray;">53</sup> - שליש ושתה שליש, והנח שליש<sup style="color: gray;">54</sup> בטנך ריקם<sup style="color: gray;">55</sup>, שלא יאכל אדם עד שתתמלא כריסו אלא יפחות כמו רביע משובעתו<sup style="color: gray;">56</sup>. ואכול שליש ושתה שלישי לאו דוקא, אלא שבין אכילה ושתיה יהיו שני שלישים<sup style="color: gray;">57</sup>, שדרך אכילה להיות מרובה על השתייה<sup style="color: gray;">58</sup>. ויש מהאחרונים סוברים שדרך העולם הוא שיהיו אכילה ושתייה שוים<sup style="color: gray;">59</sup>.
טוב שישים אכילתו ביום קלה מבלילה<sup style="color: gray;">60</sup>, ואם יחלש ליבו על מיעוט אכילתו, טוב שיאכל שני פעמים ביום, מעט בכל פעם, ואל ימלא כריסו בפעם אחת<sup style="color: gray;">61</sup>. ישים עיקר אכילתו בסעודת הבוקר ובלילה יאכל פירות ולא מאכלים גסים<sup style="color: gray;">62</sup>, ויאכל בעיתו קודם שירעב ויחלשו איבריו ויחלה<sup style="color: gray;">63</sup>.
על שאר ענייני אכילה שיש בהם משום דרך-ארץ*, ע"ע: באכילה ושתייה.
<h4>קודם הסעודה ואחריה</h4>
הנכנס לסעודת קבע, יהלך עשר פעמים של ארבע ארבע אמות<sup style="color: gray;">64</sup>, ובכל פעם ופעם בודק עצמו ויושב<sup style="color: gray;">65</sup>, אולי יוכל להפנות, שההילוך מוריד הגדולים לנקב<sup style="color: gray;">66</sup>. או ארבע פעמים של עשר עשר אמות<sup style="color: gray;">67</sup>, שכך טוב יותר, שהילוך מרובה מוריד הזבל לנקביו<sup style="color: gray;">68</sup>, ונפנה ונכנס וישב במקומו<sup style="color: gray;">69</sup>, שצריך לפנות קודם סעודתו<sup style="color: gray;">70</sup>. טעם דין זה כתבו ראשונים שגנאי הוא<sup style="color: gray;">71</sup> שיצטרך לנקביו בתוך הסעודה<sup style="color: gray;">72</sup>, ויצטרך לעמוד ממנה ולפנות<sup style="color: gray;">73</sup>, ודרך-ארץ* מלמדנו, שלא יצטרך לקום בחצי הסעודה לצורך נקביו<sup style="color: gray;">74</sup>. ועוד, שדרך רפואה היא<sup style="color: gray;">75</sup>, שלא יאכל עד שיבדוק עצמו יפה יפה שמא יהיה צריך לנקביו<sup style="color: gray;">76</sup>, שכל האוכל כשהוא נצרך לנקביו דומה כתנור שהסיקוהו על גבי אפרו<sup style="color: gray;">77</sup>.
האוכל ועומד - מיד<sup style="color: gray;">78</sup> אחר שאכל שובעו<sup style="color: gray;">79</sup>, קודם ששהה מעט<sup style="color: gray;">80</sup> - קרוב למיתה יותר מן החיים<sup style="color: gray;">81</sup>, שמביא על עצמו חלאים רעים וקשים<sup style="color: gray;">82</sup>. וכן השותה ועומד<sup style="color: gray;">83</sup>. ולא יהלך ולא ירכב ולא ייגע ולא יזעזע גופו ולא יטייל עד שיתעכל המזון שבמעיו<sup style="color: gray;">84</sup>. וביארו ראשונים שכל מין שאכל ישהה אחריו כשיעור ברכה אחרונה שלו, כגון אם אכל פת ישהה כשיעור שיוכל לברך ברכת-המזון*, אכל מין שצריך ברכה-מעין-שלש*<sup style="color: gray;">85</sup> ישהה כשיעורה, אכל מין שצריך בורא נפשות<sup style="color: gray;">86</sup> ישהה כשיעורו<sup style="color: gray;">87</sup>.
<h3><b>דיני הסעודה</b></h3>
<h4>סדר הנטילה והטעימה</h4>
כשנכנסים לסעודה - דרך-ארץ* הוא<sup style="color: gray;">88</sup> - שהגדול שבכולם נוטל את ידיו<sup style="color: gray;">89</sup> תחילה<sup style="color: gray;">90</sup>, שגדול בוצע<sup style="color: gray;">91</sup> והנטילה אות לבציעה, וראוי שיטול תחילה להיות לאות לו על הבציעה<sup style="color: gray;">92</sup>, וישמור ידיו עד שנוטלים כולם<sup style="color: gray;">93</sup>.
הבוצע נותן פרוסה לפני כל אחד ואחד, והאחר נוטל בידו<sup style="color: gray;">94</sup>, ואין הבוצע נותן ביד האוכל אלא אם כן היה אבל<sup style="color: gray;">95</sup>, שפורס מנחם ונותן לאבל<sup style="color: gray;">96</sup>, זהו שכתוב: פרשה ציון בידיה אין מנחם לה<sup style="color: gray;">97</sup>, פרשה ציון בידיה, משום שאין מנחם לה, הרי שאם יש לה מנחם פורס מנחם<sup style="color: gray;">98</sup>. ודוקא בחול<sup style="color: gray;">99</sup>, אבל בשבת פורס הוא בעצמו<sup style="color: gray;">100</sup>, כדרכו<sup style="color: gray;">101</sup>, אף על פי שיש מנחם<sup style="color: gray;">102</sup>, שאין אבילות בשבת<sup style="color: gray;">103</sup>.
מדרך ארץ<sup style="color: gray;">104</sup> שהבוצע פושט ידו תחילה לקערה לאכול<sup style="color: gray;">105</sup>, ואם בא לחלוק כבוד למי שגדול ממנו, רשאי<sup style="color: gray;">106</sup>. ואין המסובים רשאים לטעום עד שיטעום הבוצע<sup style="color: gray;">107</sup>. ואם כל אחד אוכל מכיכרו ואין כולם זקוקים לכיכר אחד, רשאים לטעום קודם<sup style="color: gray;">108</sup>, ואם הוא שבת - בשתי סעודות ראשונות שיש לקובען על הפת<sup style="color: gray;">109</sup>, וסעודה שלישית, כשקובע אותה בפת<sup style="color: gray;">110</sup>, לסוברים שמצוה לבצוע בה על שתי ככרות לחם<sup style="color: gray;">111</sup>, או יום-טוב*, לסוברים שצריך בו לחם-משנה*<sup style="color: gray;">112</sup> - צריך שיהא לפני המסובים לחם משנה חוץ ממה שלפני הבוצע, ואז יהיו רשאים לטעום קודם הבוצע<sup style="color: gray;">113</sup>. וכן יש מהראשונים ואחרונים סוברים שאם בצע המברך ונתן לכל אחד ואחד חלקו אין צריך כל אחד ואחד להמתין עד שיטעום המברך<sup style="color: gray;">114</sup>. ויש מהראשונים ואחרונים החלוקים על היתר זה<sup style="color: gray;">115</sup>.
על בעל הבית, שהוא הבוצע, וכשאין בעל הבית מיסב עימם, שהגדול שבכולם הוא הבוצע, ע"ע בציעת הפת<sup style="color: gray;">116</sup>. על סדר בציעת הפת, ע"ע הנ"ל. על סדר נטילת מים-אחרונים*, ע"ע.
<h4>שיחה בסעודה</h4>
אין משיחים בסעודה<sup style="color: gray;">117</sup> - אין לדבר באמצע האכילה<sup style="color: gray;">118</sup>, ואפילו בדברי תורה<sup style="color: gray;">119</sup> - שמא יקדים קנה לושט<sup style="color: gray;">120</sup> ויבוא לידי סכנה<sup style="color: gray;">121</sup>, שהמאכל ומשתה הולך דרך הושט<sup style="color: gray;">122</sup>, וכשיוציא הקול נפתח אותו כובע שעל פי הקנה, ונכנס בו המאכל ומסתכן<sup style="color: gray;">123</sup>. ואפילו מי שנתעטש בתוך הסעודה<sup style="color: gray;">124</sup>, אסור לומר לו: אסותא <sup style="color: gray;">125</sup> - לרפואה<sup style="color: gray;">126</sup> - משום סכנת נפשות<sup style="color: gray;">127</sup>, שלא יחנק<sup style="color: gray;">128</sup>, אף על פי שאינה רק מילה אחת<sup style="color: gray;">129</sup>. אכן להפריש מאיסור מותר להשיח, אף על פי שחמורה סכנה מאיסור<sup style="color: gray;">130</sup>.
אם איסור השיחה הוא דוקא בשעת אכילה, או אף בין תבשיל ותבשיל, נחלקו אחרונים: יש סוברים שאפילו בין תבשיל לתבשיל אין משיחים<sup style="color: gray;">131</sup>, כל זמן שדעתו עוד לאכול, כי חמורה סכנה, ולכן חששו בכל ענין<sup style="color: gray;">132</sup>. ויש סוברים שמותר לשוחח בין תבשיל לתבשיל<sup style="color: gray;">133</sup>.
בזמן הזה כתבו אחרונים שאין נזהרים באיסור שיחה בסעודה<sup style="color: gray;">134</sup>. אם משום שהחשש הוא דוקא בימיהם שהיו אוכלים כשהם מסובים על צד שמאל, ואז הושט למעלה והקנה שבו מדברים למטה, וכשהוא מדבר נפתח הקנה והמאכל שלמעלה ממנו הראוי ליכנס לתוך הושט יפול ויכנס לתוך הקנה ויסתכן, מה שאין כן בזמן הזה שאנו אוכלים ויושבים בשוה, שאין לחוש<sup style="color: gray;">135</sup>, ולפי זה בשעת האכילה בליל ראשון של פסח, שצריך להסב<sup style="color: gray;">136</sup>, יש ליזהר בזה<sup style="color: gray;">137</sup>. או משום שדשו בו רבים, שֹׁמר פתאיִם ה'<sup style="color: gray;">138</sup>.
<h4>אמירת דברי תורה</h4>
שלושה שאכלו על שולחן אחד ולא אמרו עליו דברי תורה, כאילו אכלו מזבחי מתים - תקרובת עבודה זרה<sup style="color: gray;">139</sup>, כי אלוהי העמים הבל הם ואת המתים הם עובדים<sup style="color: gray;">140</sup> - שנאמר: כי כל שֻׁלחנות - סתם שולחנות יש בהם שלושה לזמון*<sup style="color: gray;">141</sup> - מלאו קיא צֹאה - דבר מאוס<sup style="color: gray;">142</sup>, תקרובת עבודה זרה<sup style="color: gray;">143</sup>, אימתי<sup style="color: gray;">144</sup> - בלי מקום<sup style="color: gray;">145</sup>, בזמן שאין מדברים בעסקי הקדוש ברוך הוא, שנקרא מקום<sup style="color: gray;">146</sup>. כי ישיבת שלושה אנשים נקראת חבורה, שהם מזמנים בברכת-המזון*<sup style="color: gray;">147</sup>, ואין להתחבר להם ואין דברי תורה ביניהם, שהיא פריקת עול התורה, שאוכלים ושותים ונהנים וזכרת התורה לא תעלה על לבבם<sup style="color: gray;">148</sup>. אבל שלושה שאכלו על שולחן אחד ואמרו עליו דברי תורה, כאילו אכלו משולחנו של מקום ברוך הוא, שנאמר: וידבר אלי זה השֻּׁלחן אשר לפני ה'<sup style="color: gray;">149</sup>, מיד כשדיבר דברי תורה נקרא שולחן שלפני ה'<sup style="color: gray;">150</sup>, ואף על פי שפשוטו של מקרא במזבח, ואין ראיה לדבר, זכר לדבר<sup style="color: gray;">151</sup>.
יש מהראשונים סוברים שבברכת המזון שמברכים על השולחן, יוצאים ידי חובתם, וחשוב כאילו אמרו עליו דברי תורה<sup style="color: gray;">152</sup>. ואחרונים כתבו שיש נוהגים לשורר פזמונים או מזמורים אחר הסעודה, ומנהג יפה הוא להיפטר מן העונש, אבל עיקר הדיבור הוא ממש לומר איזה דין או חידוש, פסוק או הגדה<sup style="color: gray;">153</sup>, ולא די בברכת המזון<sup style="color: gray;">154</sup>. ומי שאינו בעל תורה, שיוכל ללמוד תורה על שולחנו, מלמדים אותו שיאמר בכל פעם ופעם איזה מזמור בתוך הסעודה, השייך קצת לענין סעודה, כדי שיפטור מעונש, והלומדים אל יסמכו לכתחלה על המזמור, רק בדברי תורה ממש<sup style="color: gray;">155</sup>. ויש שכתבו בסתם שעל כל פנים יאמר איזה מזמור<sup style="color: gray;">156</sup>. וטוב וישר הוא לומר: מזמור לדוד ה' רֹעי וגו'<sup style="color: gray;">157</sup>, גם כן על השולחן בכל פעם ופעם מיד אחר אכילת ברכת המוציא<sup style="color: gray;">158</sup>, מפני שמדבר בבטחון השם יתברך על מזונות ושאר דברים, כל ימי חייו, ולאחר מותו שלא ילך בגיהנם<sup style="color: gray;">159</sup>, כמו שכתוב שם: גם כי אלך בגיא צלמות לא אירא רע<sup style="color: gray;">160</sup>, והוא תורה וגם תפילה על מזונותיו<sup style="color: gray;">161</sup>.
<h4>שיור פאה</h4>
אותה ששנינו: משיירים פאה במעשה קדירה - הבא לאכילה ולשבוע<sup style="color: gray;">162</sup> - ואין משיירים פאה במעשה אלפס<sup style="color: gray;">163</sup> - הבא לקינוח<sup style="color: gray;">164</sup>, שהן מותרות<sup style="color: gray;">165</sup> - פירשו ראשונים, שבמעשה קדירה נראה כרעבתן אם אינו משייר, אבל במעשה אלפס אינו נראה כרעבתן אם אינו משייר<sup style="color: gray;">166</sup>. ויש גורסים להיפך: משיירים פאה במעשה אלפס ואין משיירים במעשה קדירה<sup style="color: gray;">167</sup>, ומפרשים שבמעשה אלפס נראה כרעבתן אם אינו משייר, אבל במעשה קדירה אינו נראה כרעבתן אם אינו משייר<sup style="color: gray;">168</sup>, וביארו אחרונים שמניחים פאה ממעשה אלפס, אבל לא באלפס עצמה, אלא בקערה<sup style="color: gray;">169</sup>, והואיל ומעשה אלפס רב הוא מניחים ממנה על ידי הקערה, ואין מניחים ממעשה קדירה אפילו בקערה, הואיל ומעשה קדירה מעט, אין נותנים בכל קערה וקערה אלא מעט<sup style="color: gray;">170</sup>. ויש גורסים: מניחים פאה ממעשה קדירה, ולא צריך לומר מעשה אילפס<sup style="color: gray;">171</sup>. להלכה כתבו אחרונים שכיון שיש מחלוקת בגירסאות, ראוי לכל בעל נפש שיחמיר לעצמו<sup style="color: gray;">172</sup> להניח פיאה בין במעשה קדירה בין במעשה אלפס<sup style="color: gray;">173</sup>, והוא ממידת דרך-ארץ*<sup style="color: gray;">174</sup>. וכתבו אחרונים שהמנהג שהאורח משייר מעט, כשאינו משלם בעד סעודתו, ובעל הבית בביתו אינו משייר<sup style="color: gray;">175</sup>.
<h4>נתינה למי שלא יברך</h4>
אם מותר לתת לאכול למי שאינו יודע בו שיברך, נחלקו ראשונים ואחרונים:
א) יש סוברים שאין ראוי לתת לאכול, אלא למי שיודע בו שיברך<sup style="color: gray;">176</sup>, ואם נתנו, עובר על לפני-עור-לא-תתן-מכשול*<sup style="color: gray;">177</sup>, וכן אסור לתת פרוסה לכל אדם, אם אינו יודע בו שנטל ידיו<sup style="color: gray;">178</sup>, כפי הדין בשמש, שאסור לתת לו פרוסה אם אינו יודע בו שנטל ידיו<sup style="color: gray;">179</sup>, ודי בכך שיוחזק לכשר<sup style="color: gray;">180</sup>.
ב) ויש מהראשונים ואחרונים סוברים שאין איסור לתת לאכול למי שאינו יודע שיברך, אם נותן לעני בתורת צדקה<sup style="color: gray;">181</sup>, שכיון שמתכוין לעשות מצוה, שנותן בתורת צדקה*, מותר<sup style="color: gray;">182</sup>. אם משום שכיון שמתכוין לצדקה לא יאֻנה לצדיק כל אָוֶן<sup style="color: gray;">183</sup>, ולכן ראוי ליתן אף לסתם שאינו יודע בבירור שמברך, רק שאינו יודע בבירור שלא יברך<sup style="color: gray;">184</sup>, שאז אין נותנים לו<sup style="color: gray;">185</sup>, שעובר על לפני עור<sup style="color: gray;">186</sup>, וטוב הדבר כשנותן לעני שאינו יודע בבירור שמברך, שיאמר לו: קח זה ותטול ידיך ותברך קודם אכילה ולאחר אכילה<sup style="color: gray;">187</sup>, ואף אם יודע שיש בו איזה חטא מחטאים אחרים, לא ימנע בעבור זה מליתן לו, אם לא מי שהוא רשע לכל<sup style="color: gray;">188</sup>. או משום שמי שאינו יודע בו אם יברך אם לאו בשעה שנותן לו אינו עובר כלום, אלא אדרבה מקיים מצות צדקה, ואם אין העני מברך, הנותן צדקה אינו עובר בזה על לפני עור בשעת נתינה, וקיים מצות צדקה<sup style="color: gray;">189</sup>, ואפילו יודע בו שהוא עם הארץ גמור ולא יברך כלל, לא מפני כך יבטל מצות צדקה<sup style="color: gray;">190</sup>. או משום שמצות צדקה היא ודאי וספק אם יטול ידיו, ואין ספק מוציא מידי ודאי צדקה<sup style="color: gray;">191</sup>. ויש שכתבו שמי שאינו מברך מחמת רשעות, לא יתן לו, ולעם הארץ יתן<sup style="color: gray;">192</sup>. ונחלקו אחרונים: א) יש סוברים שלדעה זו אין איסור לתת לעני פרוסה אם לא ידע בו שנטל ידיו<sup style="color: gray;">193</sup>, ואינו דומה לנתינה לשמש, שאסור לתת לו, אם אינו יודע בו שנטל<sup style="color: gray;">194</sup>, ששכיר הוא בא בשכרו חלף עבודתו, שמתחייב במזונותיו<sup style="color: gray;">195</sup>, ואף שמצוה ליתן לשמש, אינו נותן לו דרך צדקה אלא בשביל שימושו<sup style="color: gray;">196</sup>. או שאינו דומה לשמש, שנתינתו גם כן בעבור ששימשו ואין כאן צדקה בלבד<sup style="color: gray;">197</sup>. או שאינו דומה לשמש, שהשמש נכנע תחתיו ולא ירע לבבו אם יזהירנו תחלה על הנטילה, מה שאין כן באחר שמתוך כך יקצוף ולא ירצה לקבל ויתבטל מצות צדקה<sup style="color: gray;">198</sup>. ב) ויש מהאחרונים סוברים שלדעה זו אם אינו יודע בו שנטל ידיו אסור ליתן לו, שתיכף בשעה שנותן ידו כדי לאכול עובר משום לפני עור, אבל בברכה בשעה שנתנו אינו עובר ואם אחר כך לא יברך מה עלינו לעשות<sup style="color: gray;">199</sup>.
ג) ויש מהאחרונים למדים בדעת ראשונים שאין איסור כלל לתת לאכול למי שאינו יודע בו שיברך<sup style="color: gray;">200</sup>, שדוקא גבי שמש חוששים שמתוך שטרוד בצרכי סעודה ישכח ליטול<sup style="color: gray;">201</sup>, ואין חוששים לזה בשאר אנשים<sup style="color: gray;">202</sup>.
<h4>הסתכלות בפני האוכל</h4>
אין מסתכלים בפני האוכל - והשותה<sup style="color: gray;">203</sup> - ולא במנתו - חלקו המונח לפניו<sup style="color: gray;">204</sup> - שלא לביישו<sup style="color: gray;">205</sup>. שכן אמרו בירושלמי: האוכל משל חברו מתבייש כשמסתכלים בו<sup style="color: gray;">206</sup>, ולכן אסור להביט בו שלא ימנע מלאכול לפני הבושה<sup style="color: gray;">207</sup>. והיינו באורח שאוכל בחינם, שכשמביטים עליו או על חלקו נראה לו שמביטים עליו על מה שאוכל<sup style="color: gray;">208</sup>.
<h4>קפדנות</h4>
לעולם לא יהא אדם קפדן בתוך סעודתו<sup style="color: gray;">209</sup>, מפני שמונע בני ביתו מלתת כלום לעניים מיראת קפדנותו<sup style="color: gray;">210</sup>. ועוד, כי האורחים ובני הבית מתביישים אז לאכול כי יחושו פן יתרגז ויקפיד על אכילתם<sup style="color: gray;">211</sup>.
<h4>גודל הפרוסה</h4>
לא יבצע - אדם מפת<sup style="color: gray;">212</sup> - פרוסה קטנה - מזית*<sup style="color: gray;">213</sup> - מפני שנראה כצר עין<sup style="color: gray;">214</sup>, וכן אמרו: בעל הבית בוצע, כדי שיבצע בעין יפה<sup style="color: gray;">215</sup>, ואם פורס פרוסה קטנה אינו עין יפה<sup style="color: gray;">216</sup>. וכן אמרו בירושלמי ששיעור בציעה, יש אומרים שהוא כזית, ויש אומרים פחות מכזית<sup style="color: gray;">217</sup>, וכתבו ראשונים שההלכה כזית<sup style="color: gray;">218</sup>, שכן משמע במשנה<sup style="color: gray;">219</sup>. וכשפורס לעצמו - ורוצה לאכול תיכף ממנה<sup style="color: gray;">220</sup> - לא יפרוס<sup style="color: gray;">221</sup> פרוסה גדולה יותר מכביצה, מפני שנראה כרעבתן<sup style="color: gray;">222</sup> - ואסור לאכול דרך רעבתנות<sup style="color: gray;">223</sup> - שביצה היא שיעור אכילה* בבת אחת<sup style="color: gray;">224</sup>. אבל אם פורס חתיכה גדולה מהכיכר ואחר כך חותך מאותה פרוסה חתיכה להמוציא, אינו נראה כרעבתן<sup style="color: gray;">225</sup>. וכן אם אוכל עם הרבה בני אדם וצריך ליתן מן הפרוסה לכל אחד כזית, מותר לבצוע כפי מה שצריך לו<sup style="color: gray;">226</sup>, כי עיקר המצוה כשמוציא אחרים ידי חובתם ליתן לחם לכל אחד מהפרוסה שחתך ולא מן הלחם הנשאר<sup style="color: gray;">227</sup>.
לא יאחז אדם כביצה - דהיינו יותר מכביצה<sup style="color: gray;">228</sup> - פרוסה בידיו, ואם עושה כן הרי זה רעבתן וגרגרן<sup style="color: gray;">229</sup>, אף על פי שאינו אוכלו בבת אחת כולו אלא קצת ממנו<sup style="color: gray;">230</sup>. ויש סוברים שאינו אסור אלא אם מכניס בפיו פרוסה כביצה בבת אחת ולועס ואוכל<sup style="color: gray;">231</sup>. וכן לא יאכל דרך רעבתנות, כגון שיאחז המאכל בידו האחת ויתלוש ממנו בידו השנית<sup style="color: gray;">232</sup>.
על כך שבשבת יש לבצוע על פרוסה גדולה, ע"ע בציעת הפת<sup style="color: gray;">233</sup> וע' סעודת שבת. על שאר דיני בציעת הפת, ע"ע. על כך שלא ישוך אדם מפרוסה ויניח על גבי הקערה או על גבי השולחן, וכן לא ישוך מן הפרוסה ויתננה לחברו, ע"ע דרך ארץ<sup style="color: gray;">234</sup>. על כך שלא ילקט פירורים ויניח על גבי השולחן, ע"ע הנ"ל<sup style="color: gray;">235</sup>. על צורת אכילת שום ובצל, ע"ע הנ"ל<sup style="color: gray;">236</sup>. על כך שתלמיד-חכם* לא יאכל מעומד ולא ילקק באצבעותיו, ע"ע הנ"ל<sup style="color: gray;">237</sup>. על שנים שהיו יושבים על שולחן אחד, שהגדול שבהם שולח יד תחילה, ואחר כך הקטן, ע"ע הנ"ל<sup style="color: gray;">238</sup>.
<h4>שתיית הכוס</h4>
לא ישתה אדם כוסו ויניחנו על גבי שולחן, אלא יאחזנו בידו עד שיבוא השמש ויתננו לו<sup style="color: gray;">239</sup>. וביארו אחרונים דהיינו כששותהו כולו<sup style="color: gray;">240</sup>, שאין זה דרך כבוד להעמיד כלי ריק על השולחן<sup style="color: gray;">241</sup>, אבל אם שותה חציו יכול להניחו על גבי השולחן<sup style="color: gray;">242</sup>. ויש המפרש שהאיסור הוא שמא יש מי שנמאס בזה<sup style="color: gray;">243</sup>. וכתבו אחרונים שעכשיו אין נזהרים בזה, לפי שברוב השולחנות אי אפשר להמתין על השמש<sup style="color: gray;">244</sup>.
על צורת שתיית הכוס, ע"ע דרך ארץ<sup style="color: gray;">245</sup>. על כך שלא ישתה אדם מן הכוס ויתננה לחברו, ע"ע הנ"ל<sup style="color: gray;">246</sup>.
<h4>אמירות הנוגעות לאכילה</h4>
אורח<sup style="color: gray;">247</sup> הנכנס לבית - חבירו<sup style="color: gray;">248</sup>, ואינו מתארח שם בשכר<sup style="color: gray;">249</sup> - לא יאמר: תנו לי לאכול, עד שיאמרו הם<sup style="color: gray;">250</sup>, והוא מדרך-ארץ*<sup style="color: gray;">251</sup>. אבל באכסניא, כשמשלם מעות, יכול לומר: תנו לי לאכול<sup style="color: gray;">252</sup>. ואף אם הוא אורח<sup style="color: gray;">253</sup>, אם נתנו לפניו לאכול, אין צריך שיאמרו לו שיאכל<sup style="color: gray;">254</sup>, כיון שיש על השלחן לפניו מה שיאכל כל צרכו ובידו לאכול<sup style="color: gray;">255</sup>, שכן נאמר: ויושם לפניו לאכֹל ויאמר לא אֹכל עד אם דברתי דברי<sup style="color: gray;">256</sup>, מי אמר לו לאלעזר שיאכל שהוא משיבו לא אוכל, אלא כיון שהמאכל מתוקן מונח לפניו ובידו לאכול אין לו שישים עצמו אמצעי ומליץ בינו ובין המאכל, שהרי יכול להשיב אל המאכל אוכל או לא אוכל<sup style="color: gray;">257</sup>.
<h4>תלמיד חכם ועם הארץ</h4>
נקיי הדעת שבירושלים לא היו מסובים בסעודה - ואפילו בסעודת מצוה<sup style="color: gray;">258</sup> - אלא אם כן יודעים מי מיסב עמהם<sup style="color: gray;">259</sup>, שגנאי הוא לתלמידי חכמים לישב אצל עם הארץ בסעודה<sup style="color: gray;">260</sup>. ויש מהאחרונים סוברים שבסעודת מצוה אין להחמיר, וכתבו שכן המנהג<sup style="color: gray;">261</sup>.
<h4>סברי מרנן</h4>
כתבו ראשונים שרגילים בני אדם לומר "סברי מורי" - או "סברי מרי"<sup style="color: gray;">262</sup> או "סברי מרנן"<sup style="color: gray;">263</sup> - לפני הברכה על הכוס של ברכת-המזון*<sup style="color: gray;">264</sup>. ומספר טעמים לדבר: א) כשמתחילים לאכול אין בית הבליעה פנוי ועוסקים באכילה, וצריך להסביר המברך שיאמרו אמן ויצאו ידי חובתם<sup style="color: gray;">265</sup>, ואומר להם: סברי מורי, כלומר כוונו דעתכם ופנו בית הבליעה, כדי שתוכלו לענות אמן בפה מלא ותצאו בברכה זו<sup style="color: gray;">266</sup>. ב) כשיתחיל לברך ברכת המזון מיד יפנו איש אל רעהו לדבר דברים בינותם ואין מרגישים במסיים הברכה, לפיכך צריך לומר לכוס ברכת המזון סברי, כלומר: תבינו אל הברכה<sup style="color: gray;">267</sup>. ג) לפי שהיין הביא קללה לעולם בימי נח, שנשתכר ממנו<sup style="color: gray;">268</sup> ויצא קללה על כנען<sup style="color: gray;">269</sup>, על כן אומרים סברי, כלומר תבינו שבדעתי לשתות מדבר שיש בו קללה ובדעתכם גם אתם אשתה, שלא יזיק לי כלום<sup style="color: gray;">270</sup>, על כן משיבים ורגילים בני אדם לענות אחריו: לחיים<sup style="color: gray;">271</sup>, כלומר לחיים תהיה לך אותה שתייה ולא לשום היזק<sup style="color: gray;">272</sup>. ד) בכוס של ברכת המזון שהיא טעונה לשם מצוה וכן יין שבתוך הסעודה, אין צריך ליטול רשות, שכיון שישבו כולם לאכול ודאי אי אפשר בלא שתייה, אלא יאמר סברי מרנן, כלומר תנו דעתכם על הברכה לצאת בה ידי חובתכם והם עונים לחיים<sup style="color: gray;">273</sup>. ה) לפי שהמחוייב מיתה בבית דין היו משקים אותו יין<sup style="color: gray;">274</sup>, וכן היו משקים האבלים יין<sup style="color: gray;">275</sup>, לכן אומרים סברי מרנן שיהא לחיים, ולכך הם חייבים לענות לחיים ולא למות<sup style="color: gray;">276</sup>. ו) לפי שהמחוייב מיתה בבית דין היו משקים אותו קורט של לבונה בכוס של יין כדי שתטרף דעתו עליו<sup style="color: gray;">277</sup>, על כן אומר סברי, כלומר תנו דעתכם להבין מה יין הוא זה שאנו שותים, שמא יש בו דבר של טירוף, והם עונים לו: לחיים, כלומר שתה בלב טוב כי יין זה יין של חיים הוא<sup style="color: gray;">278</sup>. ז) לפי שיש דעות חלוקות בענין ברכת הזמון אם טעונה כוס אם לא, רוצה לומר סברי מורי, כלומר יש בדעתכם שנברך על הכוס, והם עונים: לחיים, כלומר דעתנו שנברך עליו לחיים, לא כברכת כוס יין של הרוגי בית דין שהיו משקים אותו שתטרף דעתם<sup style="color: gray;">279</sup>. ח) לפי שעץ שאכל ממנו אדם הראשון גפן היה - לסוברים כן<sup style="color: gray;">280</sup> - ולפיכך נקנסה עליו מיתה, ולכן הוא אומר סברי מרנן, היש בדעתכם שזה הכוס הוא לחיים ולא למות כאותו של אדם הראשון, והם עונים: לחיי, לחיים יהיה ולא יהיה למות<sup style="color: gray;">281</sup>. ט) המברך נוטל רשות מן היושבים אם ישתה תחילה, וכך הוא הפירוש סברי מרנן, כלומר, ברשותכם ובדעתכם רבותי שאברך בורא פרי הגפן ואשתה תחלה, והם עונים: לחיי, כלומר הן שתה תחילה<sup style="color: gray;">282</sup>. י) בכוס של ברכת המזון, כיון שכבר סיים כל ברכת המזון ושתקו לומר פסוק יְראוּ את ה'<sup style="color: gray;">283</sup> וגו' בלחש, חושש המברך שמא יסברו שכבר גמר הכל, לכך מתחיל ואומר סברי לי עוד ברכה זו והיא ברכת היין<sup style="color: gray;">284</sup>.
אף כל מקום שמברכים על היין משום ברכת-היין* שבתוך הסעודה אומרים סברי<sup style="color: gray;">285</sup>, שאין צריך ליטול רשות, שהרי מכוין שיש להם לאכול אי אפשר בלא שתייה, ולפיכך צריך לומר: סברי, שהיין גורם דברים הרבה שאינם הגונים, שמביא לידי שטות שכרות ושממון, על כן הוא אומר: סברי, ומפני הפחד הוא אומר כך, והם עונים: לחיים, כלומר רצוננו וסברתנו לשתות יין לחיים<sup style="color: gray;">286</sup>. ומעשה בר' עקיבא שעשה משתה לשמעון בנו<sup style="color: gray;">287</sup>, ועל כל כוס וכוס שהביא, אמר: יין וחיים לפי חכמים, חיים ויין לפי חכמים ולפי תלמידיהם<sup style="color: gray;">288</sup>. בירושלמי אמרו שעל כל חבית וחבית שהיה פותח היה מברך עליה ואומר: יין טוב לחיי חכמים ותלמידיהם<sup style="color: gray;">289</sup>.
למעשה כתבו אחרונים שאין המנהג לומר סברי מרנן לפני ברכת המזון<sup style="color: gray;">290</sup>, וכן כשמברך בתוך הסעודה<sup style="color: gray;">291</sup>. ויש שכתבו שהמנהג עכשיו שהשותה במשתה אומר למסובים עימו: בשמחתכם, כלומר: תשתו אותו בשמחה, ולא לנחם האבלים ולטרף דעתו של היוצא ליהרג<sup style="color: gray;">292</sup>.
על "ברשות מורי ורבותי" שנוהגים לומר לפני בציעת-הפת, ע"ע<sup style="color: gray;">293</sup>.
<h4>שיור פת</h4>
כתבו ראשונים שאין - נאה<sup style="color: gray;">294</sup> - להסיר המפה והלחם מעל השולחן עד אחר ברכת המזון<sup style="color: gray;">295</sup>, כדי שיהא ניכר לכל שמברכים לשם יתברך על חסדו וטובו הגדול שהכין מזון לכל בריותיו<sup style="color: gray;">296</sup>. ועוד, שהברכה אינה שורה על דבר ריק, אלא כשיש שם דבר, כענין אלישע ואשת עובדיה<sup style="color: gray;">297</sup>, שאמר לה אלישע: מה יש לך בבית, ותאמר אסוך שמן<sup style="color: gray;">298</sup>, ואמר לה אלישע שישפיע ה' במעט השמן ברכה למלאות ממנו כל הכלים שתשאיל משכנים, אבל זולת שהיה לה תחילה מעט שמן, לא היה שולח ברכה לברוא שמן<sup style="color: gray;">299</sup>. ואמרו בתלמוד שכל מי שאינו משייר פת - ויש גורסים: פתיתים<sup style="color: gray;">300</sup> - על שולחנו אינו רואה סימן ברכה לעולם<sup style="color: gray;">301</sup>, וסמכוהו לכתוב<sup style="color: gray;">302</sup>, שנאמר: אין שריד לאכלו על כן לא יחיל טובו<sup style="color: gray;">303</sup>. ושני טעמים לדבר: א) צריך לשייר פת כדי שיהא הנשאר מזומן לעניים<sup style="color: gray;">304</sup>, ולטעם זה יש להניח את השלחן ערוך כל היום<sup style="color: gray;">305</sup>. ב) כדי שיודה לשם יתברך חסדו שהשפיע לנו מטובו עד ששבענו והותרנו<sup style="color: gray;">306</sup>,
שיתן שבח והודאה בברכת המזון להשם יתברך, שלא בלבד שאכלנו כדי שבענו אלא גם הותרנו הרבה<sup style="color: gray;">307</sup>, ככתוב: אָכֹל והותר<sup style="color: gray;">308</sup>. ולטעם זה מייד לאחר ברכת המזון ניתן לסלקו<sup style="color: gray;">309</sup>.
בתלמוד אמרו, שלא יביא פת שלימה ויתנה על השולחן<sup style="color: gray;">310</sup>, שנראה כתחילת סעודה, והרי הוא כבר אכל<sup style="color: gray;">311</sup>, ונדמה כמכין שולחן לשם עבודה זרה<sup style="color: gray;">312</sup>, שנאמר: העֹרכים לגד שלחן<sup style="color: gray;">313</sup>, שמניחים שולחן ערוך במאכל ומשתה לשם אותה עבודה זרה שקוראים גד<sup style="color: gray;">314</sup>. ויש מפרשים שאם יש לו שלימה ומביא פתיתים הוא כאילו עובד עבודה זרה<sup style="color: gray;">315</sup>. ויש גורסים: שאינו נדמה כעובד עבודה זרה אלא כשאין שלימה ביניהם<sup style="color: gray;">316</sup>, שאם יש שלימה ביניהם אינו כעובד עבודה זרה, לפי שאין עבודתו בכך, שאין משיירים לו אלא פרוסות<sup style="color: gray;">317</sup>.
להלכה נחלקו ראשונים ואחרונים:
א) הראשונים השמיטו כליל הדין האיסור של השארת פת ופתיתים<sup style="color: gray;">318</sup>, שכן כבר אבדם זכרה של עבודה זרה זו, ואדרבא המדקדק לא טוב הוא עושה, שמשמע שחשש יש בזה שמקפיד שלא נעשה כאשר היו עושים<sup style="color: gray;">319</sup>, ומהם יש שמכל מקום הביאו שיש להותיר פת על שולחנו עד לאחר ברכת המזון<sup style="color: gray;">320</sup>. ב) ואחרונים פסקו שאין להביא פת שלימה וליתנה על השולחן<sup style="color: gray;">321</sup>, אם אכל ושייר פתיתים<sup style="color: gray;">322</sup>, אבל אם אין פתיתים על השולחן מותר להביא אפילו שלימה<sup style="color: gray;">323</sup>, שלא לערוך לגד הוא מביא, אלא כדי שיהיה מזומן לעני, הואיל ואין פתיתים<sup style="color: gray;">324</sup>.
לדעה זו, נחלקו הפוסקים:
א) יש שפסקו שצריך לשייר פת על שולחנו<sup style="color: gray;">325</sup>, שמצוה מן המובחר לשייר פת שלם מתחילה על דעת זה<sup style="color: gray;">326</sup>, ואין צורך להסירו<sup style="color: gray;">327</sup>. שאין הטעם של אכול והותר אלא כדי שיתן שבח והודאה שלא בלבד שאכלנו כדי שבענו אלא גם הותרנו הרבה, אם כן כל כמה שהוא שלם הוא יותר שבח והודאה להשם יתברך<sup style="color: gray;">328</sup>. ואין לחוש שנדמה כעובד עבודה זרה, אם משום שכבר נשתכח שם עבודה זרה אפילו מעובדיה וכל שכן אנחנו, או משום שאין חוששים לזה אלא כשהיו מניחים את השולחן ערוך כל היום כדי שיהיה מזומן לעניים, אז יש לחוש אם יביאו פת שלימה, ואנו מסירים הפת מייד לאחר ברכת המזון<sup style="color: gray;">329</sup>.
ב) ויש שפסקו שצריך לשייר פתיתים על שולחנו<sup style="color: gray;">330</sup>, אבל יש להסיר פת שלם מן השולחן<sup style="color: gray;">331</sup>, שכן האיסור הוא כשיש שלימה שם<sup style="color: gray;">332</sup>, ועוד, שאין ברכה מצויה בדבר שלם, שהוא כמו דבר שבמידה שאין הברכה מצויה בו<sup style="color: gray;">333</sup>.
על כך שאין רשות לאורח* ליכנס אחר שלוש פרפראות, ע"ע אורח<sup style="color: gray;">334</sup>. על האזהרה* שלא להיות זולל וסובא במאכל ובמשתה בימי הנערות, בתנאים המתוארים בדין בן-סורר-ומורה*, ע"ע<sup style="color: gray;">335</sup>. על האזהרה שלא לאכול הבהמה שנשחטה קודם שתצא נפשה, ע"ע אכילה על הדם<sup style="color: gray;">336</sup>. על האזהרה שלא לאכול מבשר הקדשים הנאכלים קודם זריקת הדם על גבי המזבח, ע"ע הנ"ל<sup style="color: gray;">337</sup>. על האזהרה שלא להברות על הרוגי בית דין, ע"ע הנ"ל<sup style="color: gray;">338</sup> וע' הבראה<sup style="color: gray;">339</sup>. על האיסור על בית-דין* שהרגו את הנפש לטעום כלום באותו היום, ע"ע אכילה על הדם<sup style="color: gray;">340</sup>. על האיסור לטעום כלום קודם תפילת שחרית*, ע"ע הנ"ל<sup style="color: gray;">341</sup>. על האיסור לאכול סעודת קבע קודם שנקבר המת, ע"ע הנ"ל<sup style="color: gray;">342</sup>. על האיסור לדיין לדון אחרי שאכל, ע"ע הנ"ל<sup style="color: gray;">343</sup>. על מים-אחרונים* שנוטלים לפני ברכת-המזון*, ע"ע מים אחרונים. על מים-אמצעים* שנוטלים בין תבשיל לתבשיל, ע"ע. על נטילת-ידים* לפני אכילת פת ודבר שטיבולו במשקה, ע"ע.
<h3><b>ברכה על דברים הבאים בסעודה</b></h3>
<h4>מאכלים הבאים בתוך הסעודה</h4>
דברים הבאים בתוך הסעודה, הבאים מחמת הסעודה, אין טעונים ברכה לפניהם<sup style="color: gray;">344</sup>, שברכת המוציא פוטרתם<sup style="color: gray;">345</sup>, ולא לאחריהם<sup style="color: gray;">346</sup>, שברכת המזון פוטרתם<sup style="color: gray;">347</sup>, דברים הבאים בתוך הסעודה, שלא מחמת הסעודה, טעונים ברכה לפניהם<sup style="color: gray;">348</sup>, ואינם טעונים ברכה לאחריהם<sup style="color: gray;">349</sup>. ונחלקו גאונים וראשונים:
א) יש מהגאונים וראשונים מפרשים דברים הבאים מחמת הסעודה, דהיינו הרגילים לבוא מחמת הסעודה בפת<sup style="color: gray;">350</sup>, שרגילים לאוכלם עם הפת<sup style="color: gray;">351</sup> ואינם נאכלים אלא עימו<sup style="color: gray;">352</sup>, בתוך הסעודה<sup style="color: gray;">353</sup>, שאין דרך לאכול אותם שלא בשעת הסעודה, כמו שדרך לאכול הפירות, אלא דרכם של אלו לאוכלם בשעת סעודה להשביע<sup style="color: gray;">354</sup>, ורגילים לקבוע עיקר הסעודה עליהם<sup style="color: gray;">355</sup>, כגון בשר ודגים<sup style="color: gray;">356</sup> וירק<sup style="color: gray;">357</sup>, וכל מיני תבשילים<sup style="color: gray;">358</sup>, וכן דייסא<sup style="color: gray;">359</sup> וכיוצא בהם שבני אדם אוכלים אותם להשביע<sup style="color: gray;">360</sup>, אין טעונים ברכה לפניהם ולאחריהם אפילו אכלם בתוך הסעודה בפני עצמם, בלא פת<sup style="color: gray;">361</sup>. אין טעונים ברכה לפניהם, שכיון שמשום פת הם באים, הפת פוטרתם<sup style="color: gray;">362</sup>, שהדברים האלו שדרך בני אדם לאוכלם בתוך סעודותיהם, מעיקר סעודה הם, וכיון שמשביעים וכונתו מתחלה עליהם להשביע, אף על פי שאוכל אותם בלא פת, אינו מברך עליהם כלל, שנכללים עם הפת עצמו, וברכת המוציא שבירך מתחלה פוטר אותם<sup style="color: gray;">363</sup>, שהואיל והפת דבר חשוב הוא והוא עיקר מזונו של אדם וכל שאר מזונות טפלים הם לגביו, לפיכך ברכתו שהוא המוציא פוטרת כל שאר מיני המאכלים השייכים לסעודה<sup style="color: gray;">364</sup>. ואף על פי שבאו בתוך הסעודה, וכשבירך על הפת לא היתה דעתו עליהם, פת פוטרתם, שכל דבר שמלפתים בו הפת, דומה לפת, וכפי שאם בא לו פת בתוך סעודתו אינו מברך עליה, כך במיני ליפתן אינו מברך עליהם<sup style="color: gray;">365</sup>. ואין טעונים ברכה לאחריהם, שברכת המזון פוטרתם<sup style="color: gray;">366</sup>, שהם עיקר סעודה ועליהם היה עיקר דעתו כשקבע הסעודה<sup style="color: gray;">367</sup>. ודברים הבאים שלא מחמת הסעודה, דהיינו דברים שאין דרכם לבוא בתוך הסעודה<sup style="color: gray;">368</sup>, שאפילו שלא בשעת סעודה אוכלים אותם כל היום<sup style="color: gray;">369</sup>, כגון מיני מתיקה, שבאים למתיקה ולא ללפת<sup style="color: gray;">370</sup>, שאין רגילים ללפת בהם את הפת<sup style="color: gray;">371</sup>, שהיא קביעות הסעודה<sup style="color: gray;">372</sup>, ואין באים להשביע, אלא לעכל המאכל<sup style="color: gray;">373</sup>, אם אוכלם בלא פת, טעונים ברכה לפניהם, שכיון שלא באו משום לפתן, אין הפת פוטרת אותם<sup style="color: gray;">374</sup>, שברכת המוציא אינה פוטרתם, שאינם מעיקר הסעודה<sup style="color: gray;">375</sup>, וכיון שאינם מעיקר הסעודה אינם טפלים לגבי הפת<sup style="color: gray;">376</sup>, ואין טעונים ברכה אחריהם, שברכת המזון פוטרת כל מה שאוכל בסעודה<sup style="color: gray;">377</sup>, בין הבאים מחמת הסעודה, בין הבאים שלא מחמת הסעודה<sup style="color: gray;">378</sup>.
ב) ויש מהראשונים מפרשים דברים הבאים מחמת הסעודה, דהיינו דברים הבאים ללפת בהן את הפת<sup style="color: gray;">379</sup>, כגון בשר<sup style="color: gray;">380</sup> ודגים<sup style="color: gray;">381</sup> וכל תבשיל<sup style="color: gray;">382</sup> וכל ירקות<sup style="color: gray;">383</sup>, אף על פי שלא היו על השולחן בשעת ברכת המוציא<sup style="color: gray;">384</sup>, אין טעונים ברכה לא לפניהם ולא לאחריהם, שהם טפילה<sup style="color: gray;">385</sup>, שכאשר ברך, על דעת שיביאו לפתן הוא מברך, והפת הוא עיקר ופוטר את הטפילה<sup style="color: gray;">386</sup>, ולצורך סעודה הביאום לפניו<sup style="color: gray;">387</sup>. ולכן כל דבר, בין מזון בין פירות, שהביאו ללפתן, אין בו ברכה לא לפניו ולא לאחריו<sup style="color: gray;">388</sup>, אף על פי שלא היו לפניו בשעת ברכה<sup style="color: gray;">389</sup>. ואף על פי שכבר שנינו במשנה: כל שהוא עיקר ועמו טפילה, מברך על העיקר ופוטר את הטפילה<sup style="color: gray;">390</sup>, צריך להשמיענו דין זה<sup style="color: gray;">391</sup>, שהייתי חושב שאין דין זה אמור אלא כשבעת שבירך על הפת היה דעתו עליו, אבל אם בשעה שבירך ברכת המוציא לא היה לפניו, צריך ברכה בתחילה, ולכן אנו למדים כאן שכיון שטפילה הם אינם צריכים ברכה<sup style="color: gray;">392</sup>, שבשאר עיקר וטפילה צריך שיהא דעתו עליו, אבל בפת יש קבע לסעודתו, ודעתו על כל מה שיביאו לו<sup style="color: gray;">393</sup>. ויש הסוברים שאם לא היה דעתו עליהם ולא היו בביתו לפני סעודתו ובשעת סעודתו היתה דעתו מסולקת מהם, ובתוך סעודתו נזדמנו לו, טעונים ברכה לפניהם ולא לאחריהם<sup style="color: gray;">394</sup>. ושלא מחמת הסעודה, כגון דייסא, וכן כרוב ותרדים, שאינם לפתן ובאים למזון ולשובע<sup style="color: gray;">395</sup>, וכן תאנים וענבים, הנאכלים בפני עצמם, ולא עם הפת<sup style="color: gray;">396</sup>, וכן בשר ודגים, אם אכלם בלא פת<sup style="color: gray;">397</sup>, טעונים ברכה לפניהם, שאינם נעשים טפילה לפת<sup style="color: gray;">398</sup>, ואינם בכלל לחם שנפטר בברכת המוציא<sup style="color: gray;">399</sup>, ואין טעונים ברכה לאחריהם, שברכת המזון פוטרתם<sup style="color: gray;">400</sup>, שמיני מזון הם<sup style="color: gray;">401</sup>, שדעתו של אדם על כל מה שאכל, וכל מה שבא בתוך הסעודה הוא מכלל השביעה, שכתוב בו: ואכלת ושבעת וברכת וגו'<sup style="color: gray;">402</sup>. ויש מהראשונים מפרשים לדעה זו, שבתוך הסעודה, היינו שהיו עומדים באמצע הסעודה והתחלת קביעות סעודתם היתה בבשר או בדברים אחרים כיוצא בו, ובאמצע הסעודה לאחר שהתחילו לאכול מזה הביאו לפניהם תאנים וענבים כדי ללפת בהם את הפת, ואכלו מהם עם הפת, ועכשיו אוכלים אותו בלא פת, וכוונתם עדיין לאכול ממנו עם הפת אחר כך, ואף על פי שאוכל אותו בלא פת כלל, אינו מברך לא לפניו ולא לאחריו, שמאחר שמתחילה הביאו אותו כדי ללפת בו את הפת, ואכלו אותו תחלה וסוף עם הפת, אף על פי שבינתיים אוכל ממנו בלא פת אין בכך כלום, שמצטרף עם שאר הסעודה, כיון שהביאו אותו מתחילה לצורך הסעודה, ושלא מחמת הסעודה, כלומר שלא הביאו אותם מתחלה ללפת עמהם כלל ואוכל אותם בפני עצמם, מברך לפניהם שאינם מצטרפים עם הפת, ואינו מברך לאחריהם, שמצטרפים עם מה שאכל, וברכת המזון פוטרת את הכל<sup style="color: gray;">403</sup>.
ג) ויש מהראשונים סוברים שדין זה נאמר לענין פירות, שאם הביאו לפניו תאנים וענבים מחמת הסעודה, כלומר למלא רעבונו, אף על פי שאוכל אותן בלא פת אין טעונים ברכה לא לפניהם ולא לאחריהם<sup style="color: gray;">404</sup>, ואם הביאו לפניו פירות שאוכל מהן בתוך הסעודה בלא פת, לתענוג, ואין כונתו באכילתן להשביעו כלל, טעונים ברכה לפניהם ולא לאחריהם, שכל בתוך הסעודה לענין ברכה שלאחריהם טפלים הם לסעודה<sup style="color: gray;">405</sup>. אבל כל דבר שבא ללפת בו את הפת, דינו כדין כל שהוא עיקר ועימו טפילה, שמברך על העיקר ופוטר הטפילה<sup style="color: gray;">406</sup>, וכן כל דבר המיוחד למזון, כגון בשר וגבינה וביצים ודגים, אפילו שלא מחמת הסעודה פטורים כשהם באים בתוך הסעודה<sup style="color: gray;">407</sup>.
ד) ויש מהראשונים סוברים, שדברים הבאים מחמת הסעודה היינו כל שאוכל אותו אדם להשביע בטנו ולמלא רעבונו או ללפת בהם את הפת וכן כל שבא לא להשביע ולא ללפת אלא לתענוג בעלמא, אבל הוא דבר המזין, כגון תבשיל מחמשת המינים, ברכת הפת פוטרתם לפניהם ולאחריהם, ודברים הבאים שלא מחמת הסעודה, היינו כל שבא לא להשביע ולא ללפת אלא לתענוג בעלמא בתוך הסעודה, ואינו מזין, כגון פירות שאוכלים בני אדם לתענוג בתוך המזון, וכן מי שאוכל בתוך הסעודה זית מליח וכיוצא בו לפתוח תאוות המאכל, מברך לפניהם ולא לאחריהם, שברכת המזון פוטרתם<sup style="color: gray;">408</sup>.
במה דברים אמורים שדברים הבאים שלא מחמת הסעודה צריכים ברכה לפניהם, שלא היו המאכלים לפניו בעת שבירך המוציא, ולא היתה אז דעתו עליהם, אבל אם הביאם בתחילת הסעודה בשעה שמברך המוציא, ברכת הפת פוטרתם ואין צריכים ברכה לפניהם ולא לאחריהם<sup style="color: gray;">409</sup>.
להלכה כתבו הפוסקים שדברים הבאים בתוך הסעודה, אם הם דברים הבאים מחמת הסעודה, דהיינו דברים שדרך לקבוע סעודה עליהם ללפת בהם את הפת, אפילו אוכלם בלא פת אין טעונים ברכה לפניהם, שברכת המוציא פוטרתם, ולא לאחריהם, שברכת המזון פוטרתם, ואם הם דברים הבאים שלא מחמת הסעודה, דהיינו שאין דרך לקבוע סעודה עליהם ללפת בהם את הפת, אם אוכל אותם בלא פת, טעונין ברכה לפניהם דברכת המוציא אינה פוטרתם, שלא מעיקר סעודה הם, ואינם טעונים ברכה לאחריהם, שכיון שבאו בתוך הסעודה ברכת המזון פוטרתם<sup style="color: gray;">410</sup>. וכתבו, שאם הוא אוכל הדברים הבאים שלא מחמת הסעודה עם הפת, אף על פי שלא קבע עליהם עיקר סעודתו, הואיל ואוכל אותם עכשיו עם הפת הרי גם הם טפלים לגבי הפת, ואין צריך לברך עליהם לא לפניהם ולא לאחריהם, שברכת המוציא וברכת המזון פוטרתם, כיון שמלפת בהן הפת הרי גם הם מעיקר הסעודה, וברכת הפת שהיא המוציא וברכת המזון מוסב עליהם<sup style="color: gray;">411</sup>.
<h4>מאכלים הבאים אחר הסעודה</h4>
דברים הרגילים לבוא לאחר סעודה - היינו שכבר סילקו הפת מלפניהם<sup style="color: gray;">412</sup>, ואוכלים בקינוח סעודה<sup style="color: gray;">413</sup> לפני ברכת-המזון*<sup style="color: gray;">414</sup>, ועדיין לא רחצו ידיהם<sup style="color: gray;">415</sup> - טעונים ברכה בין לפניהם בין לאחריהם<sup style="color: gray;">416</sup>. ונחלקו ראשונים: א) רוב הראשונים סוברים דהיינו שבאים בין מחמת הסעודה בין שלא מחמת הסעודה<sup style="color: gray;">417</sup>. וטעונים ברכה לפניהם, משום שאינם טפילה<sup style="color: gray;">418</sup>, ואפילו עשאם לפתן, בטלה דעתו אצל כל אדם<sup style="color: gray;">419</sup>, וטעונים ברכה לאחריהם, שאין ברכת המזון פוטרתם, שאינם מזונות<sup style="color: gray;">420</sup>. או שטעונים ברכה לפניהם, משום שלאחר שמשכו את ידיהם מן הפת, הוא כמו שאכלם בלא שום סעודה<sup style="color: gray;">421</sup>. או שטעונים ברכה לפניהם ולאחריהם, שהמוציא וברכת המזון אינם פוטרים אלא מה שנאכל בתור עיקר הסעודה<sup style="color: gray;">422</sup>. ב) ויש מהראשונים הסובר שדברים הבאים לאחר הסעודה, היינו דברים הבאים שלא מחמת הסעודה, שאינם באים ללפת בהם, הרי אלו טעונים ברכה בין לפניהם ובין לאחריהם, שכיון שלא באו ללפת בהם, אין ברכת המזון פוטרתם מלברך אחריהם, הלכך צריכים ברכה לפניהם ולאחריהם<sup style="color: gray;">423</sup>.
דין זה באכילת דברים לאחר הסעודה כתבו ראשונים ואחרונים שדוקא בימי חכמי התלמוד היה נוהג<sup style="color: gray;">424</sup>, כי היו רגילים בימיהם לאחר גמר סעודה, וכבר משכו ידיהם מן הפת, שהיו קובעים עצמם לאכול פירות ופרפרת ולשתות יין לאחר המזון<sup style="color: gray;">425</sup>. שהם היו מנהגם כן שבסוף הסעודה היו מושכים ידיהם מן הפת<sup style="color: gray;">426</sup>, ומסירים השולחן<sup style="color: gray;">427</sup>, והיו קובעים עצמם לאכול פירות ופרפרת ולשתות יין לאחר המזון<sup style="color: gray;">428</sup>, בלא פת, ועל ידי הסרת השולחן היה להם היכר גדול שכבר נגמרה הסעודה ומשכו ידיהם מן הפת, לפיכך היו טעונים ברכה בפני עצמם לפניהם ולאחריהם, ואף על פי שעדיין לא ברכו ברכת המזון ולא היה זה נראה כהפסק וכהיסח הדעת בין עיקר האכילה וברכת המזון, כיון שהיו יושבים ושותים לשרות האכילה ואכלו דברים אלו למתק גם האכילה<sup style="color: gray;">429</sup>. אכן כתבו ראשונים ואחרונים שדין זה אינו נהוג בימינו, שאין אנו מושכים ידינו מן הפת בשום פעם<sup style="color: gray;">430</sup>, אלא כל שעה שאנו אוכלים פירות או שום דבר בתוך הסעודה, דעתנו לאכול פת<sup style="color: gray;">431</sup>, שאף על פי שסיימנו לאכול<sup style="color: gray;">432</sup>, אין מנהגנו לסלק את השולחן עד שסיימו לברך ברכת המזון<sup style="color: gray;">433</sup>, ואין אנו מושכים ידינו מן הפת כלל עד אחר ברכת המזון<sup style="color: gray;">434</sup>. ומכל מקום בסעודות גדולות יש מהראשונים ואחרונים שכתבו שנוהג דין זה<sup style="color: gray;">435</sup>, שרגילים שלאחר גמר האכילה מושכים ידיהם מן הפת ומסירים אותו מעל השולחן ומנקים המפות, ועורכים השולחן בפירות ובמיני מגדים וקובעים עצמם לשתות, ואז צריכים לברך על כל מה שמביאים בין לפניהם בין לאחריהם, ואין לסמוך בהן לא על ברכת המוציא ולא על ברכת המזון<sup style="color: gray;">436</sup>.
<h4>פירות</h4>
בתלמוד נחלקו תנאים ואמוראים כשהביאו לפניהם תאנים וענבים בתוך הסעודה, אם טעונים ברכה לפניהם ואין טעונים ברכה לאחריהם<sup style="color: gray;">437</sup>. או שטעונים ברכה בין לפניהם בין לאחריהם<sup style="color: gray;">438</sup>. או שאין טעונים ברכה לפניהם<sup style="color: gray;">439</sup>, שכן הפת פוטרת כל מיני מאכל<sup style="color: gray;">440</sup>. להלכה שיש חילוק בין דברים הבאים מחמת הסעודה לדברים הבאים שלא מחמת הסעודה<sup style="color: gray;">441</sup>, נחלקו גאונים וראשונים: א) יש מהגאונים וראשונים סוברים שטעונים ברכה לפניהם ולאחריהם<sup style="color: gray;">442</sup>, שהם דברים הבאים לאחר הסעודה<sup style="color: gray;">443</sup>, ודינם לברך לפניהם ולאחריהם, אפילו הביאם בתוך הסעודה<sup style="color: gray;">444</sup> ושולחן לפניו והוא אוכל לחם<sup style="color: gray;">445</sup>, שאין תלויה ברכתם בברכת-המזון*<sup style="color: gray;">446</sup>. ב) ויש מהראשונים סוברים שהם בכלל דברים הבאים מחמת הסעודה, שהרבה בני אדם אוכלים בהם פיתם<sup style="color: gray;">447</sup>. ג) ויש מהראשונים סוברים שהם דברים שאינם באים מחמת הסעודה<sup style="color: gray;">448</sup>, וטעונים ברכה לפניהם ולא לאחריהם<sup style="color: gray;">449</sup>, שאין הדרך ללפת בהם את הפת<sup style="color: gray;">450</sup>, שאפילו שלא בשעת סעודה אוכלים אותם כל היום<sup style="color: gray;">451</sup>, ברכת המזון שהיא כוללת כל מיני מזונות פוטרת גם אותם, ואף על פי שפירות אינם מזינים, שהרי לכך אין מברכים עליהם בורא מיני מזונות, מכל מקום בתוך הסעודה הם מעוררים תאות המאכל ודומים כאילו הם מזינים<sup style="color: gray;">452</sup>. ד) ויש מהראשונים סוברים שהדבר תלוי בטעם הבאת הפירות, אם הם כדי ג) ויש מהראשונים סוברים, שהדבר תלוי בטעם הבאת הפירות, אם הובאו כדי למלא רעבונו, או לתענוג<sup style="color: gray;">453</sup>.
להלכה כתבו הפוסקים שפירות הם דברים הבאים בתוך הסעודה שלא מחמת הסעודה, וטעונים ברכה לפניהם ואינם טעונים ברכה לאחריהם<sup style="color: gray;">454</sup>. ואם בתחילת אכילתו אכל הפירות עם הפת, ובסוף אכל עימהם פת, אפילו אם בינתיים אכל מהם בלא פת, אינם טעונים ברכה אף לפניהם<sup style="color: gray;">455</sup>, כיון שבתחילת אכילתם אוכל אותם עם פת וגם בסופם רוצה ללפת בהם את הפת, הפת עיקר וברכת הפת פוטרתם<sup style="color: gray;">456</sup>.
אף על פי שלא היו הפירות לפניו בשעה שבירך על הפת, כיון שללפת את הפת הם באים אינם טעונים ברכה כלל<sup style="color: gray;">457</sup>.
הקובע סעודתו עיקר על פת ופירות, ואכל מהם בתחילה בלא פת, נחלקו בו ראשונים: יש סוברים שאין לו לברך עליהם - לא לפניהם ולא לאחריהם<sup style="color: gray;">458</sup> - שעבורו הפירות הם דברים הבאים מחמת הסעודה<sup style="color: gray;">459</sup>, שהרי עיקר סעודתו סומך עליהם<sup style="color: gray;">460</sup>, ואין אומרים בזה שבטלה דעתו אצל כל אדם<sup style="color: gray;">461</sup>. ויש הסוברים שאם מתחיל לאכול מהם בלא פת מוכח שלקינוח סעודה באו, ומברך לפניהם<sup style="color: gray;">462</sup>. ויש המסתפקים בזה<sup style="color: gray;">463</sup>. ולכן כתבו ראשונים ואחרונים שירא שמים האוכל פירות בסעודה יאכל מהן קצת בלא פת תחלה ומברך עליהן ואחר כך יאכלם בין בפת בין בלא פת<sup style="color: gray;">464</sup>.
<h4>מים בתוך הסעודה</h4>
על המים ושאר משקים שבתוך הסעודה, מלבד יין, נחלקו בהם גאונים וראשונים אם ברכת-הפת* פוטרתם:
א) יש מהגאונים וראשונים סוברים שיש לברך על המים שבתוך הסעודה<sup style="color: gray;">465</sup> ברכת-שהכל*<sup style="color: gray;">466</sup>, משום שדוקא פת פוטרת כל דבר המזין חוץ מן היין, אבל מים אינם מזינים, שהרי הנודר מן המזון מותר במים ומלח<sup style="color: gray;">467</sup>, ושאר משקים מזינים<sup style="color: gray;">468</sup>. או משום שדוקא יין פוטר כל מיני משקה, ולא פת, ופת פוטרת כל מיני מאכל ולא מיני משקה<sup style="color: gray;">469</sup>. ואין מים דבר הבא מחמת הסעודה, שאין אדם שותה מים בתוך סעודתו לסעוד את גופו אלא להסיר צמאו<sup style="color: gray;">470</sup>. ולדעה זו נחלקו גאונים וראשונים: א) יש סוברים שיש לברך על המים על כל פעם ופעם ששותה<sup style="color: gray;">471</sup>, ואף על פי שהוא לפניו<sup style="color: gray;">472</sup>, ואף על פי שאין לו יין וקובע סעודתו על המים<sup style="color: gray;">473</sup>, שאין אדם קובע עצמו על שתייה<sup style="color: gray;">474</sup> ואין קבע למים לפטור כל שתיותיו בפעם ראשונה<sup style="color: gray;">475</sup>, שהוא כנמלך על כל פעם ופעם<sup style="color: gray;">476</sup>, שאין לך אדם שותה מים כי אם פחות, שיכול להעמיד עצמו<sup style="color: gray;">477</sup>, שאין אדם חוזר ושותה מהן מרצונו אלא אם הצמא דוחקו<sup style="color: gray;">478</sup>, שבכל פעם ופעם שהוא שותה מחשב בדעתו שלא ישתה עוד בסעודה ומה שהוא חוזר ושותה לא מפני חביבות המים אלא מפני צמאתו ולכך צריך לברך<sup style="color: gray;">479</sup>. ב) ויש סוברים שכיון שיש מים לפניו בסעודה ובירך עליהם פעם אחת, אינו צריך לברך שוב, כפי הדין ביין<sup style="color: gray;">480</sup>, כי יודע הוא שאי אפשר לו לאכול בלא שתיה ואינו מסיח דעתו משתיה כל זמן שהוא אוכל<sup style="color: gray;">481</sup>. ג) ויש מחלקים: אם כשבירך על המים בדעתו לשתות יותר, אינו חוזר ומברך, ואם הוא כנמלך, חוזר ומברך<sup style="color: gray;">482</sup>.
ב) ויש מהגאונים וראשונים סוברים שיש לברך בתוך הסעודה אף על שאר משקים<sup style="color: gray;">483</sup>, ששאר משקים אינם חשובים כבאים מחמת הסעודה, חוץ מן היין שמתאוה אדם לאכול על ידו<sup style="color: gray;">484</sup>. ועוד, שאוכל אינו פוטר את המשקה<sup style="color: gray;">485</sup>. ולא אמרו שיש לברך על המים שבתוך הסעודה, אלא לרבות שלא רק שאר משקים שאדם שותה אותם אף שלא לצמאו, ואפילו אינו אוכל כלום, שפשוט שצריך לברך אף בתוך הסעודה, אלא אפילו מים שאין אדם שותה אותם אלא לצמאו, כשהוא אוכל צריך לברך לפניהם<sup style="color: gray;">486</sup>. ואינו מברך על שאר משקים, אלא פעם אחת<sup style="color: gray;">487</sup> - אפילו לסוברים שעל מים מברך בכל פעם ופעם<sup style="color: gray;">488</sup> - שיין ושכר וכל שאר משקים החשובים לו יש קביעות לשתייתם, שהרי כמה פעמים הוא שותה מהם ואינו צמא, אלא מתוך חביבות המשקה הוא שותה אותם<sup style="color: gray;">489</sup>. ויש שכתבו שאינו מברך על המשקים אלא פעם אחת, כל זמן שאינו עוקר דעתו משתייה<sup style="color: gray;">490</sup>.
ג) ויש מהראשונים סוברים שאין לברך בתוך הסעודה על מים<sup style="color: gray;">491</sup>, שדוקא יין שקבע ברכה לעצמו, אין הפת פוטרתו<sup style="color: gray;">492</sup>, הרי שמים שלא קבע ברכה לעצמו הפת פוטרתם<sup style="color: gray;">493</sup>, שהמים, אינם גורמים ברכה לעצמם, שברכתם שהכל, שהיא ברכה כללית, נגררים אחר הפת ואין צריך לברך עליהם כלל<sup style="color: gray;">494</sup>. ועוד, שמים שאדם שותה בתוך הסעודה מחמת הסעודה הם באים, לשרות המאכל<sup style="color: gray;">495</sup>. ואפילו היה צמא מתחילה, לא נאמר כיון שמתחילה היה צמא ולא באו בסבת הפת מברך עליו עכשיו, אלא כיון שלא רצה לשתות מתחלה כדי שלא יזיקו לו המים, נמצא כי שתיית המים בסיבת הפת היא, ואין צריך לברך עליהם, שפת פוטרתם<sup style="color: gray;">496</sup>.
ד) ויש מהראשונים סוברים שאין לברך בתוך הסעודה על שום משקה חוץ מן היין<sup style="color: gray;">497</sup>, שפת פוטרת כל הדברים הבאים בשבילה<sup style="color: gray;">498</sup>, ומשקים באים מחמת הסעודה<sup style="color: gray;">499</sup>, שבאים בשביל הפת לשרות המאכל<sup style="color: gray;">500</sup>, וגם אי אפשר לאכילה בלא שתייה, והלכך הפת פוטרתם<sup style="color: gray;">501</sup>, למרות שאינם מזינים<sup style="color: gray;">502</sup>, ואפילו יין היה הפת פוטרו אם לא שהוא קובע ברכה לעצמו<sup style="color: gray;">503</sup>, אבל מים או שאר משקים אינם חשובים, ואינם טעונים ברכה<sup style="color: gray;">504</sup>.
ה) ויש מהראשונים שנסתפקו במי שאין לו יין ושותה מים בתוך סעודתו, אם הפת פוטרת ברכת המים או לא<sup style="color: gray;">505</sup>.
ו) ויש מהראשונים שכתבו שכדי לצאת מן הספק כשאין יין כדי לברך עליו ולפטור שאר משקים, יברך על המים קודם נטילת-ידים*, על דעת לשתות בתוך הסעודה<sup style="color: gray;">506</sup>. ויש מהם שכתבו שיעשה כן כשישב במקום סעודתו<sup style="color: gray;">507</sup>, וביארו אחרונים הטעם, שהוא כדי להראות שהוא קובע מקום לשתות, כדי שעל ידי ברכה זו יצא ידי חובתו בכל הסעודה<sup style="color: gray;">508</sup>.
למעשה כתבו הפוסקים שהמנהג שלא לברך על מים ושאר משקים הבאים בתוך הסעודה<sup style="color: gray;">509</sup>, ושאין המנהג להסתלק מן הספק לברך קודם נטילה<sup style="color: gray;">510</sup>.
על יין הפוטר כל מיני משקים, והטפל למשקים, ע"ע ברכת היין: יין ושאר משקים. על יין שבתוך הסעודה, שמברכים עליו בורא פרי הגפן ואינו נפטר בברכת-הפת*, ע"ע הנ"ל: בסעודה.
<h3><b>הפסק בסעודה</b></h3>
<h4>שינוי מקום</h4>
על שינוי מקום צריך לברך<sup style="color: gray;">511</sup>, היינו אם שינה מבית לבית<sup style="color: gray;">512</sup>. ונחלקו הגירסאות: א) רוב הראשונים גורסים: אבל מפינה לפינה לא<sup style="color: gray;">513</sup>, ומפרשים: מבית לבית, מחדר לחדר, ומפינה לפינה בחדר אחד<sup style="color: gray;">514</sup>. ואף על פי שלגבי קדוש* שאינו אלא במקום סעודה, אפילו מפינה לפינה היינו מקום סעודה - לסוברים כן<sup style="color: gray;">515</sup> -משום שקביעות סעודה אינה אלא במקום סעודה ממש, שאין דרך בני אדם לקבוע מקום סעודה בתוך כל הבית, אבל גבי שתיית היין אין אדם מייחד מקום מיוחד בבית לשתייתו<sup style="color: gray;">516</sup>. ב) ויש מהראשונים גורסים: אבל ממקום למקום לא<sup style="color: gray;">517</sup>, ומפרשים: מבית לעלייה<sup style="color: gray;">518</sup>.
להלכה פסקו ראשונים ואחרונים שהמשנה מקומו מפינה לפינה בבית אחד אינו צריך לחזור ולברך<sup style="color: gray;">519</sup>.
בדבר המצריך לברך כששינה מקום, נחלקו אמוראים: א) לדעת רב חסדא שינוי מקום המצריך לברך היינו בדברים שאין טעונים ברכה לאחריהם במקומם<sup style="color: gray;">520</sup>, כגון מים או פירות, שאינם טעונים ברכה חשובה בפני עצמם, אלא בורא נפשות רבות, שודאי כיון שעמד והלך למקום אחר עמידתו זו היא גמר סעודתו, וסעודה זו אחרת היא וצרך לברך בתחילה<sup style="color: gray;">521</sup>. אבל דברים הטעונים ברכה לאחריהם במקומם<sup style="color: gray;">522</sup>, כלומר ברכה חשובה בפני עצמם כגון שבעת המינים - לסוברים כן<sup style="color: gray;">523</sup> - שמברך עליהם ברכה-מעין-שלש*<sup style="color: gray;">524</sup>, אין צריך לברך, שלקביעות הראשונה חוזר<sup style="color: gray;">525</sup>, הואיל ולא בירך אחריהם, והלך במקום אחר לסעוד, על דעת קביעות הראשונה הלך, לברך ברכה אחת על שתיהם, ואף לפניהם אין צריך לחזור ולברך<sup style="color: gray;">526</sup>, שעל דעת סעודה הראשונה הוא אוכל עכשיו, לסיים סעודתו<sup style="color: gray;">527</sup>. ויש מפרשים שכיון שאם לא היה אוכל כאן היה צריך לחזור למקומו ולברך, הרי כאילו הוא עדיין במקומו וגומר סעודתו כאן ומברך כאן<sup style="color: gray;">528</sup>. ב) ולדעת רב ששת בין שטעונים ברכה לאחריהם במקומם, בין שאינם טעונים, צריך לברך<sup style="color: gray;">529</sup>.
להלכה נחלקו ראשונים ואחרונים: א) יש פוסקים כרב ששת<sup style="color: gray;">530</sup>, שכן בתלמוד הביאו ברייתא כמותו<sup style="color: gray;">531</sup>, ואף על פי שדחו הראיה, אין סומכים על הדחייה<sup style="color: gray;">532</sup>. ואף על פי שבתלמוד הביאו - לגורסים כן<sup style="color: gray;">533</sup> - ברייתא כמותו, מכל מקום אין הברייתא סותרת לרב ששת<sup style="color: gray;">534</sup>. ב) ויש פוסקים כרב חסדא<sup style="color: gray;">535</sup>, משום שבתלמוד הביאו ברייתא כמותו<sup style="color: gray;">536</sup> - בסוף הסוגיא - ודחיית הברייתא שהיא כרב ששת, דחייה חזקה היא<sup style="color: gray;">537</sup>.
במהות הברכה שצריך לברך כששינה מקומו לברך נחלקו ראשונים ואחרונים: א) יש סוברים שאין צריך לברך אלא אלא לפני מה שרוצה לאכול, אבל לא על מה שכבר אכל<sup style="color: gray;">538</sup>, ששינוי מקום הוא כהסח-הדעת*<sup style="color: gray;">539</sup> - לסוברים שאין היסח הדעת זוקקו אלא לברכה ראשונה<sup style="color: gray;">540</sup> - ואותה ששנינו בתוספתא: בעל הבית שהיה מיסב ואוכל, קראו חבירו לדבר עימו, אין צריך לברך למפרע וכשהוא חוזר אין צריך לברך כתחילה, הפליג, צריך לברך למפרע וכשהוא חוזר צריך לברך כתחילה<sup style="color: gray;">541</sup>, היינו שאם רוצה לצאת, שקראו להפליג, מברך למפרע, שמא ישהה, וכשהוא חוזר מברך כתחילה<sup style="color: gray;">542</sup>, אבל יציאה לפתח ביתו אינה עקירה<sup style="color: gray;">543</sup>. ב) ויש מהראשונים ואחרונים סוברים שמברך ברכה למפרע על מה שאכל וחוזר ומברך שנייה לכתחילה על מה שהוא צריך<sup style="color: gray;">544</sup>, שכן שנינו בתוספתא<sup style="color: gray;">545</sup>, שלדעתם "הפליג" היינו שהרחיק ממקום סעודתו, וצריך לברך כשיחזור אף למפרע<sup style="color: gray;">546</sup>, ופסקו כן להלכה, שאם היה אוכל וקראהו חבירו לדבר עימו ויצא לו לפתח ביתו וחזר, הואיל ושינה מקומו, צריך לברך למפרע על מה שאכל וחוזר ומברך בתחילה, ואחר כך יגמור סעודתו<sup style="color: gray;">547</sup>. ודוקא כשיצא מפתח ביתו כשהוא כהפליג<sup style="color: gray;">548</sup>, אבל אם דיבר עימו בתוך הבית, אף על פי ששינה מקומו מפינה לפינה אינו צריך לברך<sup style="color: gray;">549</sup>.
<h4>כשאין מחיצות</h4>
בירושלמי אמרו שאם אכל במזרחה של תאנה ובא לאכול במערבה, צריך לברך<sup style="color: gray;">550</sup>, וכן כתבו ראשונים ואחרונים להלכה<sup style="color: gray;">551</sup>. ואף על פי שהמשנה מקומו מפינה לפינה בבית אחד אינו צריך לחזור ולברך<sup style="color: gray;">552</sup>, היינו משום שכותלי הבתים מקיפים לשתי הזויות ולכן חשוב כמקום אחד, מה שאין כן באכל במזרחה של תאנה ובא למערבה, שהתאנה כמקום שאין בה מחיצות, ובמקום שאין בו מחיצות אפילו שינוי מקום כל שהוא הוא שינוי<sup style="color: gray;">553</sup>. או שבמקום שאין בו מחיצות, כל שרואה מקומו הראשון אינו שינוי מקום, ומזרח תאנה ומערבה התאנה מפסקת ביניהם ולכן הוא שני מקומות<sup style="color: gray;">554</sup>. ויש מהראשונים ואחרונים הסוברים שאין חילוק בין מוקף מחיצות לאינו מוקף מחיצות<sup style="color: gray;">555</sup>.
<h4>כשהיתה דעתו מתחילה לכך</h4>
יש מהראשונים סוברים שלא אמרו שבשינוי מקום צריך לחזור ולברך, אלא כשלא היתה דעתו מתחילה לכך<sup style="color: gray;">556</sup>. וכתבו ראשונים שלפי זה אם היה בגן ורוצה לאכול מפירות כל אילן ואילן, כיון שבירך על אילן אחד אינו צריך לברך על האחרים, והוא שבשעה שבירך היה דעתו לאכול מאותם האחרים<sup style="color: gray;">557</sup>, אבל מגן לגן, צריך לברך אפילו אם הם סמוכים, ואפילו אם כשבירך תחילה היה דעתו על הכל<sup style="color: gray;">558</sup>. ויש מהפוסקים שכתבו כן להלכה שאם היה דעתו לאכול במקום אחר אינו נקרא שינוי מקום, והוא שיהיו שני המקומות בבית אחד<sup style="color: gray;">559</sup>. ויש מהפוסקים שכתבו שכן הדין אפילו מבית לבית<sup style="color: gray;">560</sup>.
<h4>תפילה</h4>
אדם שנזכר בתוך הסעודה שלא התפלל ועמד והתפלל, נחלקו בו ראשונים: יש סוברים שכשהוא חוזר צריך לברך ברכת המזון ליטול ידיו ולברך המוציא, הואיל ואי אפשר להתפלל ולאכול בו זמנית<sup style="color: gray;">561</sup>. ויש סוברים שאינו הפסק<sup style="color: gray;">562</sup>, ואפילו הגיע זמן המנחה ואין שהות לו לגמור סעודתו ולהתפלל, שחייב להפסיק ואי אפשר לו לאכול עד שיתפלל<sup style="color: gray;">563</sup>, אינו הפסק<sup style="color: gray;">564</sup>. וכן הלכה<sup style="color: gray;">565</sup>.
יש מהאחרונים סוברים שאין הדין כן אלא כשהניחו מקצת חברים, או שלא הניחו ומתפללים באותו חדר שיש הסעודה, אבל אם עקרו כל המסובים לילך לבית הכנסת להתפלל שם, הוא הפסק<sup style="color: gray;">566</sup>. ויש מהאחרונים סוברים שאין חילוק בדבר<sup style="color: gray;">567</sup>.
על הסח-הדעת* בסעודה, ע"ע הסח הדעת: בסעודה.
<h3><b>דיני השמש בסעודה</b></h3>
<h4>נתינת מאכלים</h4>
השמש המשמש בסעודה<sup style="color: gray;">568</sup>, שעומד לפני המסובים, אינו אוכל עמהם<sup style="color: gray;">569</sup>, אלא שוהים מלהאכילו עד שיקומו הקרואים<sup style="color: gray;">570</sup>, ומכל מקום מכל מין ומין שיאכלו המסובים צריך ליתן לשמש, אבל יכול להמתין עד שיאכלו המסובים<sup style="color: gray;">571</sup>. וכל דבר שמביאים לפני האדם שיש לו ריח והאדם תאב לו - כגון בשר שמן כל השנה ויין ישן בתקופת תמוז<sup style="color: gray;">572</sup> - צריך ליתן ממנו לשמש מיד<sup style="color: gray;">573</sup>, דבר מועט<sup style="color: gray;">574</sup>, שכל דבר שיש בו ריח ואוכלים אותו לפני אדם אחר ואין נותנים לו, יש לו צער מזה ומזיקו<sup style="color: gray;">575</sup>, ועיקר התאוה הוא כשהאחר מתחיל לאכול ולא מקודם<sup style="color: gray;">576</sup>. הביאו לו כמה מינים שיש בהם ריח, יש מהאחרונים סוברים שמן הדין אין צריך ליתן רק ממין אחד, שבזה נשקטה תאוותו<sup style="color: gray;">577</sup>. ויש מהאחרונים סוברים שצריך ליתן לו מכל דבר<sup style="color: gray;">578</sup>. וכתבו אחרונים שאם יש לו משרת שהשכירו לשנה, ואמר לו בתחילה שאימת שתביא לי דבר שיש בו ריח אני מרשה לך שתטעום מתחילה, די בזה<sup style="color: gray;">579</sup>. וכן הדין שצריך ליתן לפני השמש מיד כשאוכלים "קיוהא"<sup style="color: gray;">580</sup>. יש מפרשים דהיינו דבר שיש בו טעם חמוץ<sup style="color: gray;">581</sup>. ויש מפרשים: שרף חזק, שמצער את הרואה שאוכלים אותו והוא אינו אוכל<sup style="color: gray;">582</sup>. ויש מפרשים: כל דבר שיש קהיון שינים, שמזיק למי שאוכלים בפניו ואינו אוכל<sup style="color: gray;">583</sup>. במה דברים אמורים בשמש שעומד ומשמש בסעודה<sup style="color: gray;">584</sup>, אבל אם גם הוא מיסב על השולחן עמהם אין צריך להקדימו<sup style="color: gray;">585</sup> ולתת לו מיד<sup style="color: gray;">586</sup>.
למעשה, כתבו אחרונים שאין נוהגים ליתן ממאכל שיש בו ריח לפני המשרת<sup style="color: gray;">587</sup>, ונתנו טעמים לזה<sup style="color: gray;">588</sup>, ומכל מקום כתבו שצריך ליזהר בזה<sup style="color: gray;">589</sup>.
משאר מיני מאכל, מן הדין אין צריך ליתן לשמש מיד, אלא יכול להשהותו עד אחר הסעודה, שאינו מזיקו, מכל מקום<sup style="color: gray;">590</sup> קצת צער יש לו<sup style="color: gray;">591</sup>, כשרואה שארי אנשים אוכלים והוא אינו אוכל<sup style="color: gray;">592</sup>, ולכן דרך רחמנות<sup style="color: gray;">593</sup> ומידת חסידות הוא ליתן לו מיד מכל מין ומין<sup style="color: gray;">594</sup>, כדי ליישב דעתו<sup style="color: gray;">595</sup>, שלא לצערו<sup style="color: gray;">596</sup>. אפילו אינו משמש בסעודה רק מבשל המאכל, אפילו אין מזונו עליו, מידת חסידות ליתן לו מיד דבר מועט<sup style="color: gray;">597</sup>. התנה עימו מתחילה בשעת שכירות שלא יתן לו מזונות מהמזונות שהוא אוכל, רק יתן לו מזונות כשאר בני הבית, נחלקו בו אחרונים: יש סוברים שאז אף ממידת חסידות אינו שיתן לו מכל מין ומין, רק ממין שיש בו ריח ואדם תאב לו<sup style="color: gray;">598</sup>. ויש סוברים שהתנאי אינו מועיל, כיון שהטעם הוא משום צער<sup style="color: gray;">599</sup>. ויש מצדדים שכל הדין הוא הוא במקומות שאין המשרת אוכל מאותן מיני מזונות שנותן לבעל הבית, לפיכך נפשו מתאוה לזה, מה שאין כן במקומות שהמנהג שגם המשרת אוכל מאותם האכילות שמביא לבעל הבית, אף על פי שעדיין לא אכל מזה אינו חייב להקדימו<sup style="color: gray;">600</sup>.
אפילו אדם שאינו משמשו, אם אירע שעומד שם בשעה שמביאין לו דבר ריח ו"קיוהא" צריך ליתן לו מעט לטעום כדי שלא יבוא לידי סכנה<sup style="color: gray;">601</sup>, ומטעם זה המנהג בכל ישראל כשאדם נכנס לבית חבירו בשעה שאוכלים, קוראים לו לאכול<sup style="color: gray;">602</sup>.
אותה ששנינו: אין משיירים פאה באלפס, אבל משיירים פאה בקערה<sup style="color: gray;">603</sup>, יש מהראשונים מפרשים, שכשהשמש מערה מן האלפס לתוך הקערה אין דרך להניח באלפס כלום לצורכו, אבל כל אחד מניח פאה בקערה ומחזירה לשמש, והוא מאכל שמש<sup style="color: gray;">604</sup>, שמדרך המוסר הוא שישייר כל אחד ממנתו מעט בקערה ויחזרו לשמש והוא יאכלנו, אבל כשהשמש מערה מן האלפס לתוך הקערה אינו מדרך המוסר שישייר השמש לעצמו כלום באלפס לצרכו<sup style="color: gray;">605</sup>, וכן כתבו אחרונים להלכה<sup style="color: gray;">606</sup>. ואפילו אינו משמש בסעודה רק מבשל המאכל - ואפילו אין מזונותיו עליו<sup style="color: gray;">607</sup> - צריך לשייר למענו<sup style="color: gray;">608</sup>. ואף על פי שצריך ליתן לשמש גם בעת התחלת האכילה - כשאוכל דבר שיש בו ריח<sup style="color: gray;">609</sup> - אך אז נותן לו משהו<sup style="color: gray;">610</sup>, וכאן מניחים לו הרבה<sup style="color: gray;">611</sup>, ועוד, ששם מניחים לו ממין אחד - לסוברים כן<sup style="color: gray;">612</sup> - וכאן מניחים לו מכל מין מאכל<sup style="color: gray;">613</sup>.
הנכנס לסעודה לא יקח חלקו ויתננו לשמש, שמא יארע דבר קלקול בסעודה, אלא יטלנו ויניחנו ואחר כך יתננו לו<sup style="color: gray;">614</sup>. ונחלקו אחרונים: א) יש סוברים שיקחנו ויניחנו לפניו עד אחר הסעודה ואחר כך יתננו לו<sup style="color: gray;">615</sup>, שלדעתם קלקול הסעודה היינו שיתקלקל אחד מתבשילים ויצטרכו לו המסובים<sup style="color: gray;">616</sup>. ב) ויש סוברים שלאחר שהניחו לפניו וראהו בעל הבית מותר ליתן לשמש<sup style="color: gray;">617</sup>, אם משום שלדעתם קלקול הסעודה היינו שיבוא בעל הבית להתקוטט עם השמש שיסבור שהוא לקח לו לעצמו ולא נתן לפני המסובים כלל<sup style="color: gray;">618</sup>. או משום שקלקול סעודה היינו שיתקוטט בעל הבית עם האורח<sup style="color: gray;">619</sup>, שיחשוב בעל הבית שחלקו בזוי בעיניו<sup style="color: gray;">620</sup>, ולכן לא חפץ בו ומסרו לשמש, ואם מניחו לפניו מראה שמקובל בעיניו, אלא שלפי שאינו צריך לאכול עכשיו נותנו לשמש<sup style="color: gray;">621</sup>. ג) ויש סוברים שאין צריך להמתין רק עד אחר שיניח לכל אחד חלקו כראוי<sup style="color: gray;">622</sup>, שאף לדעתם קלקול הסעודה היינו שיתקלקל אחד מתבשילים, ואין לחוש להמתין עד סיום הסעודה<sup style="color: gray;">623</sup>. ד) ויש סוברים כעין זה, אלא שלדעתם אחר שאכל ויראה שהוא שבע מזה המין, אז אין קפידא לבעל הבית על נתינה לשמש<sup style="color: gray;">624</sup>.
איסור זה על נתינה לשמש, כתבו אחרונים שהוא דוקא במקומות המקפידים בזה אסור, והכל לפי מנהג המקום<sup style="color: gray;">625</sup>.
על נתינת האורח* ממה שלפניו לבנו ולבתו של בעל הבית, ע"ע אורח<sup style="color: gray;">626</sup>.
<h4>מניעה מנתינה משום קלקלה</h4>
לא יתן - בעל הבית<sup style="color: gray;">627</sup>, או אחד האורחים<sup style="color: gray;">628</sup> - פרוסה לשמש, כל זמן שהכוס בידו<sup style="color: gray;">629</sup> של שמש<sup style="color: gray;">630</sup>, שמא יארע דבר קלקלה בסעודה<sup style="color: gray;">631</sup>, שבזמן שהכוס בידו יש לחוש מתוך שהוא טרוד בפרוסה<sup style="color: gray;">632</sup> לא ישמור היין שבכוס וישפוך היין<sup style="color: gray;">633</sup>. ויש מפרשים כל זמן שהכוס בידו של אורח, שמא יעיין בו בעל הבית על שלוקח המאכל, שמא יחסר לאורחים, ויפול הכוס מידו<sup style="color: gray;">634</sup> מחמת פחד<sup style="color: gray;">635</sup>, וקל וחומר כשהכוס בידו של שמש<sup style="color: gray;">636</sup>. וכן לא יתן - אחד האורחים<sup style="color: gray;">637</sup> - פרוסה לשמש כל זמן שהכוס ביד בעל הבית<sup style="color: gray;">638</sup>, שמא יארע דבר קלקלה בסעודה<sup style="color: gray;">639</sup>, שכשיטול הבעל הבית הכוס בידו יקפיד על אותה פרוסה שיתנו לשמש וישפוך מחמת כעס הכוס מידו<sup style="color: gray;">640</sup>, או שמשום כעסו של בעל הבית, כשהוא שותה חונקו לו יין ומזיק לו<sup style="color: gray;">641</sup>. ואף בלא כעס, מתוך שחש שלא יכלה הלחם לאורחים<sup style="color: gray;">642</sup> שמא יסתכל לראות מה שנתנו לשמש וישפוך הכוס<sup style="color: gray;">643</sup>. ודוקא לשמש, אבל שאר בני הסעודה יכולים לתת זה לזה כשהכוס ביד בעל הבית<sup style="color: gray;">644</sup>, או כשהכוס בידו<sup style="color: gray;">645</sup>, שמאחר שהוא זימן אותם אינו מקפיד<sup style="color: gray;">646</sup> במה שהם נותנים אלו לאלו<sup style="color: gray;">647</sup> ואין חוששים לקלקלה<sup style="color: gray;">648</sup>, אבל ליתן למי שאינו מהמסיבה, דינו כשמש<sup style="color: gray;">649</sup>, ואסור ליתן<sup style="color: gray;">650</sup>. וכתבו אחרונים שבימינו אין נוהגים כן, שאצלם היתה השתייה מיין קביעות בכל סעודה ולא כן אצלנו, ולכן אפילו אם במקרה אנו שותים קצת, איננו חוששים לזה<sup style="color: gray;">651</sup>.
על כך שלא ישתה אדם כוסו ויניחנו על גבי שולחן, אלא יאחזנו בידו עד שיבוא השמש ויתננו לו, עי' לעיל: דיני הסעודה<sup style="color: gray;">652</sup>.
<h4>כשלא יודע שנטל</h4>
לא יתן אדם פרוסה - של פת<sup style="color: gray;">653</sup> - לתוך פיו של שמש<sup style="color: gray;">654</sup>, והוא הדין לידיו<sup style="color: gray;">655</sup>, אלא אם כן יודע בו שנטל ידיו<sup style="color: gray;">656</sup>, שמא ישכח השמש<sup style="color: gray;">657</sup>. ואם נתן, עובר משום לפני-עור-לא-תתן-מכשול*<sup style="color: gray;">658</sup>, שכן אסור להאכיל מי שלא נטל ידיו, ואף על פי שהוא נותן לתוך פיו<sup style="color: gray;">659</sup>, ואפילו השמש חסיד<sup style="color: gray;">660</sup>, מכל מקום חוששים שמתוך שהוא טרוד בצורכי סעודה שכח ולא נטל ידיו<sup style="color: gray;">661</sup>. ובאדם-חשוב* אף אם אינו יודע בו שנטל, מן הסתם נטל<sup style="color: gray;">662</sup>. וכתבו אחרונים שבזמן הזה יש להקל בזה, כי נזהרים בנטילת-ידים*<sup style="color: gray;">663</sup>.
<h4>ברכות השמש</h4>
השמש מברך - בורא פרי הגפן<sup style="color: gray;">664</sup> - על כל כוס וכוס<sup style="color: gray;">665</sup> שנותנים לו<sup style="color: gray;">666</sup>, שהוא כנמלך<sup style="color: gray;">667</sup>, לפי שאין קבע לשתיית השמש, שאינו יודע אם יתנו לו עוד<sup style="color: gray;">668</sup>, שאין שתייתו תלויה ברצונו אלא ברצונם<sup style="color: gray;">669</sup>, ואיננו יודע אם יתנו לו עוד<sup style="color: gray;">670</sup>, הלכך הסיח דעתו מן השתיה<sup style="color: gray;">671</sup>, ואחר כך כשחוזרים ונותנים לו הוא כנמלך<sup style="color: gray;">672</sup>. אבל בברכה אחרונה<sup style="color: gray;">673</sup> יכול להמתין עד לבסוף, ובאחרונה מברך ברכה אחרונה אחת על כולן<sup style="color: gray;">674</sup>. אם היה דעתו בשעת ברכה ראשונה על כל מה שיתנו לו, נחלקו אחרונים: יש סוברים שאין צריך לברך על כל כוס וכוס<sup style="color: gray;">675</sup>. ויש סוברים ששמש לעולם הוא כנמלך, לפי שאינו עשוי לאכול ולשתות בעודו עומד עליהם<sup style="color: gray;">676</sup>, וכיון שאינו ברור שיתנו לו מיד, דעתו אינו מועילה<sup style="color: gray;">677</sup>.
השמש אינו צריך לברך על כל פרוסה ופרוסה<sup style="color: gray;">678</sup>, ממאכל שחייב בעל הבית ליתן לו מיד<sup style="color: gray;">679</sup>, אם יש אדם-חשוב* בסעודה<sup style="color: gray;">680</sup>, שאז בטוח השמש שיתן לו מכל מאכל כל הצורך<sup style="color: gray;">681</sup>, שיודע שבהשגחת האדם חשוב יתנו לו כל צרכיו ואינו מסיח דעתו<sup style="color: gray;">682</sup> ואינו כנמלך<sup style="color: gray;">683</sup>, ואם אין אדם חשוב בסעודה, צריך לברך על כל פרוסה ופרוסה<sup style="color: gray;">684</sup>, כמו על היין<sup style="color: gray;">685</sup>, לפי שמסיח דעתו<sup style="color: gray;">686</sup> ונמלך הוא<sup style="color: gray;">687</sup>. ומה שאינו חייב ליתן לפני השמש אלא ממידת חסידות<sup style="color: gray;">688</sup>, צריך לברך על כל מה שיתנו, ששמא לא יתנהג עמו בחסידות ואין התלמיד חכם מזהירו על כך, כיון שאינו הכרח<sup style="color: gray;">689</sup>.
<h4>צירוף לזימון</h4>
השמש שהיה משמש על השנים - ואוכלים דבר המחייב בזמון*<sup style="color: gray;">690</sup> - הרי זה אוכל עמהם, אף על פי שלא נתנו לו רשות<sup style="color: gray;">691</sup>, ואין כאן גאוה<sup style="color: gray;">692</sup>, שהרי מתחדשת להם מצוה באכילתו - שמצטרפים לזמון*<sup style="color: gray;">693</sup> - והרי הוא מן הסתם כמורשה מהם בכך<sup style="color: gray;">694</sup>, שנוח להם שיביא אותם לידי זימון<sup style="color: gray;">695</sup> - שהוא בשלושה<sup style="color: gray;">696</sup> - ומן הסתם נתרצו לזה שיאכל עמהם מעט משלהם, כדי שיהיה להם זימון<sup style="color: gray;">697</sup>. וצידדו אחרונים שאין לו רשות רק לאכול כזית*<sup style="color: gray;">698</sup>, כדי שיתחייב בזימון ויצטרף עמהם<sup style="color: gray;">699</sup>. ודוקא שמש יכול להצטרף לשנים גם בלא רשותם, כיון שבלא זה צריכים ליתן לו ממאכלם<sup style="color: gray;">700</sup>, אבל שיבוא אדם מן השוק לאכול בלי דעתם, ודאי אסור, שמי יאמר שנוח להם ליתן לזר מאכילתם בשביל מצות זימון<sup style="color: gray;">701</sup>. וכן המשמש על שלושה, אינו אוכל עמהם אלא אם כן נתנו לו רשות<sup style="color: gray;">702</sup>, שהרי יש להם זימון זולתו<sup style="color: gray;">703</sup>, וכל שכן המשמש על אחד<sup style="color: gray;">704</sup>. היו אוכלים דבר שאין מזמנים עליו, לעולם אין לו לאכול בלא רשות<sup style="color: gray;">705</sup>.
היה משמש על תשעה שאוכלים דבר שמזמנים עליו, הסתפקו אחרונים אם יכול לאכול עמהם, אף ללא רשות, לצרף לעשרה<sup style="color: gray;">706</sup> - המזמנים בהזכרת השם, שאין מזמנים בשם בפחות מעשרה<sup style="color: gray;">707</sup> - או שדין זה נאמר דוקא לענין צירוף לברכת הזימון<sup style="color: gray;">708</sup>.
על השמש שאכל כזית, שמזמנים עליו, אף על פי שהוא הולך ובא, ע"ע זמון<sup style="color: gray;">709</sup>.
<h2>סעודה מפסקת (ערב יום הכפורים)</h2>
<b>הגדרת הערך -</b> סעודה אחרונה שאוכלים בערב יום הכפורים.
<h3>גדרה</h3>
סעודה אחרונה שאוכלים בערב יום הכפורים קרויה סעודה המפסקת, על שם שמפסיקים בה אכילה להתענות<sup style="color: gray;">1</sup>. ומצינו בראשונים שיש שמכנים אותה "סעודת יום הכפורים"<sup style="color: gray;">2</sup>. וכתבו ראשונים שהיא סעודת שמחה<sup style="color: gray;">3</sup>. ויש שכתבו שסעודה זו שאוכלה בערב סמוך ללילה, היא הסעודה העיקרית שמקיימים בה את מצות אכילה של ערב-יום-כפור*<sup style="color: gray;">4</sup>, שעיקר מצוה היא משום הפסקת התענית<sup style="color: gray;">5</sup>, וסעודת הפסקה עיקרה בערב<sup style="color: gray;">6</sup>. ויש שכתבו שכן הוא לפי הטעם שכתבו ראשונים במצות אכילה ביום זה, שהוא כדי שיהיה חזק למחר, ויוכל לסבול את עינוי התענית<sup style="color: gray;">7</sup>, והיינו בעיקר סמוך ללילה<sup style="color: gray;">8</sup>, וכתבו שכן משמע במה ששנינו במשנה, שהאומר קונם בשר שאיני טועם עד שיהא הצום, אינו אסור עד לילי צום, שלא נתכוין זה אלא עד שעה שדרך בני אדם לאכול בשר<sup style="color: gray;">9</sup>, ופירוש 'לילי הצום' היינו ליל צום כפורים, שמצוה להרבות באכילה בערב יום הכפורים, ועיקר הסעודה בערב סמוך ללילה<sup style="color: gray;">10</sup>.
<h3>כסעודת יום טוב</h3>
בגדר הסעודה, האם היא כסעודת יום טוב, נחלקו אחרונים: יש סוברים שבשעת אכילת סעודה מפסקת, אין האבלים נוהגים מנהג אבלים, ואינם יושבים לארץ<sup style="color: gray;">11</sup>, לפי שסעודה זו יש לה דין של סעודת יום טוב<sup style="color: gray;">12</sup>, וכן כתבו אחרונים שהנודר שלא לאכול בשר חוץ מיום טוב, מותר לאכול בשר בסעודה מפסקת<sup style="color: gray;">13</sup>. ויש סוברים שאבלים נוהגים מנהג אבלות בסעודה זו, ויושבים לארץ<sup style="color: gray;">14</sup>, לפי שאין לה דין של סעודת יום טוב<sup style="color: gray;">15</sup>.
<h3>זמנה</h3>
זמן הסעודה לאחר תפילת מנחה<sup style="color: gray;">16</sup>, שעה או שעתיים סמוך לחשיכה<sup style="color: gray;">17</sup>, ותיכף לאחר שבאים מבית הכנסת, אין לשהות כלל, אלא יש להזדרז ולערוך את השולחן ולאכול<sup style="color: gray;">18</sup>, ומתחילים בה מבעוד יום, כדי שיוכלו לנוח מעט מן האכילה, קודם שהולכים לבית הכנסת, ולא תטריד האכילה את התפילה<sup style="color: gray;">19</sup>. ויש שכתבו שהמנהג להפסיק כשיעור שעה קודם הלילה, בכדי שיהא שהות לשאר העניינים שנהגו לעשותם קודם הלילה<sup style="color: gray;">20</sup>, וכתבו שיש מחמירים להפסיק שתי שעות קודם הלילה, ולא נהגו כמותם אף המדקדקים על עצמם<sup style="color: gray;">21</sup>. על סיום הסעודה קודם שקיעת החמה, משום שצריך להוסיף מחול על הקודש, ע"ע ערב יוכ"פ, וע' תוספת שבת ויום טוב.
<h3>יעלה ויבוא</h3>
יש שכתבו להזהיר את ההמון, שאומרים בברכת המזון של סעודה מפסקת יעלה-ויבוא" ומזכירים בה יום הכפורים, שהוא טעות והפסק בברכה<sup style="color: gray;">22</sup>. ויש שכתבו שכיון שבסיום סעודה מפסקת מקבל על עצמו תוספת יום הכפורים - לסוברים כן <sup style="color: gray;">23</sup>- ועל ידי תוספת חשוב כאילו נכנס היום שלמחרת - לסוברים כן <sup style="color: gray;">24</sup>- והזכרה בברכת המזון דנים לפי זמן הברכה, ולא לפי זמן האכילה - לסוברים כן <sup style="color: gray;">25</sup>- אם כן שייך להזכיר יום הכפורים בברכת המזון, ועל כל פנים המזכיר אינו חשוב טועה כל כך, שיהא צריך לחזור מחמת כן על ברכת המזון<sup style="color: gray;">26</sup>.
<h3>מנהג המאכלים</h3>
כתבו ראשונים שאפילו עני שבישראל מיסב על שולחן מלא, ואוכל כמה תבשילים, ושותה יין, לפי שסעודת שמחה היא<sup style="color: gray;">27</sup>. ומרבים באכילה ותענוגים<sup style="color: gray;">28</sup>. ויש שכתבו שנהגו לאכול בשר - עוף<sup style="color: gray;">29</sup> - בסעודה זו, שזהו עיקר הסעודה<sup style="color: gray;">30</sup>. יש נוהגים לאכול בסעודה זו עוגות, שנעשו מעיסה שנטלו מהן הנשים חלה בערב יום הכפורים - על מנהג הפרשת חלה בערב יוכ"פ, ראה ערכו - כדרך שנוהגים כן ביום טוב<sup style="color: gray;">31</sup>. ויש נוהגים לטבול פרוסת המוציא בדבש<sup style="color: gray;">32</sup> - או בסוכר<sup style="color: gray;">33</sup> - כמו בראש השנה<sup style="color: gray;">34</sup>, ויש שהוסיפו שיש לטבול את הפת גם במלח<sup style="color: gray;">35</sup>. ויזהר שלא ישתכר<sup style="color: gray;">36</sup>, כדי שיוכל להתוודות<sup style="color: gray;">37</sup>. וכן יזהר שלא יאכל אכילה גסה בסעודה<sup style="color: gray;">38</sup>.
<h3>הנהגות הסעודה</h3>
יש שכתבו שעורכים את השולחן כבשאר יום-טוב<sup style="color: gray;">39</sup>. ויש שכתבו שמדליקים נרות בסעודה בלא ברכה<sup style="color: gray;">40</sup>. ויש שכתבו שיאמר דברי תורה על השולחן<sup style="color: gray;">41</sup>. ויש שכתבו שנכון ללבוש בגדים נאים ולבנים - של יום הכפורים <sup style="color: gray;">42</sup>- קודם סעודה מפסקת<sup style="color: gray;">43</sup>. על הזמנת עניים לסעודות ערב יום הכפורים, משום סגולה שיהא שולחנו לכפרה, ע"ע ערב-יוכ"פ, וכתבו אחרונים שכל שכן שיזמין על שלחנו עניים הגונים, בסעודה זו<sup style="color: gray;">44</sup>. וכתבו אחרונים שאף מי שאינו נזהר כל השנה בנטילת מים-אחרונים*<sup style="color: gray;">45</sup>, יזהר בכך בסעודה זו, לתוספת נקיה וטהרה<sup style="color: gray;">46</sup>. והזהירו באמירת ברכת המזון - ושיר המעלות שלפניה <sup style="color: gray;">47</sup>- שתהא בכוונת הלב בהתעוררות רבה, לפני בא יום הגדול והנרא, שחותם כל אדם בו, והכל הולך אחר החיתום<sup style="color: gray;">48</sup>.
על גמר הסעודה, האם חשובה קבלת תענית, ע"ע תענית. על מה שנהגו לאכול בשר בלילה שקודם התעניות - באותן תעניות שאין מתענים בהם מבערב - ושמשום כך הנודר שלא לאכול בשר עד התענית, מותר בבשר בליל התענית, ע"ע נדרים. על מצות אכילה בערב יום כפור, ועל דיני ומנהגי אכילה ושתיה, הנוגעים לכלל היום, ועל מיני מאכלים שאין אוכלים ביום זה, ע"ע ערב יום הכפורים. על אמירת ודוי* קודם הסעודה, שמא יארע דבר קלקלה בסעודה זו ע"ע ודוי<sup style="color: gray;">49</sup>.
<h2>סעודה מפסקת (ערב תשעה באב)</h2>
<b>הגדרת הערך -</b> סעודה אחרונה שאוכלים בערב תשעה באב.
<h3><b>גדרה ומהותה</b></h3>
<h4>גדרה</h4>
סעודה אחרונה של ערב תשעה באב קרויה סעודה המפסקת, לפי שמפסיקים בה אכילה להתענות<sup style="color: gray;">1</sup>, וסועד וסומך דעתו עליה לשם תענית<sup style="color: gray;">2</sup>, והיא הסעודה שמפסיק בה<sup style="color: gray;">3</sup>, ואינו עתיד לאכול סעודה אחרת אחריה<sup style="color: gray;">4</sup>, שמסכים בדעתו שלא לאכול היום אחר סעודה זו<sup style="color: gray;">5</sup>, וכתבו ראשונים שמסתבר שסעודה שמפסיק בה, היינו שאינו עתיד לסעוד סעודה אחרת של קביעות, ואף על פי שדעתו לאכול עראי<sup style="color: gray;">6</sup>, ונחלקו בדבר: יש סוברים שאם אוכל לאחריה סעודה של פת חריבה ומים בלבד, הסעודה שלפניה היא סעודה מפסקת<sup style="color: gray;">7</sup>. ויש סוברים שאף אם אוכל רק פת ומים, הרי זו סעודה, והסעודה שלפניה אינה סעודה מפסקת<sup style="color: gray;">8</sup>.
<h4>זמנה</h4>
סעודה המפסקת, היא דוקא כשאוכלה לאחר חצות<sup style="color: gray;">9</sup>.
<h4>חיובה</h4>
אכילת סעודה מפסקת כתבו אחרונים שאינה חיוב, ואם אינו רוצה לא יאכלנה, אלא שמנהג ישראל תורה<sup style="color: gray;">10</sup>. ויש שכתבו שיש קצת מצוה להקדים לתשעה באב, סעודה מרה של אבלות, דרך הבראה, שעושים לאבל<sup style="color: gray;">11</sup>, ועוד שתשעה באב נקרא מועד ובעתיד יתהפך ליום טוב<sup style="color: gray;">12</sup>, וכיון שאי אפשר לאכול בתשעה באב, יש לאכול בכניסתו מאכל אבלים, מה שהיה ראוי לעשות בתשעה באב עצמו, אילו לא היה בו תענית, ותחתיה תעמוד סעודה העתידה בזמן גאולתינו<sup style="color: gray;">13</sup>, וכמו שמצינו לענין יום הכפורים, שהאוכל בתשיעי ומתענה בעשירי, מעלה עליו הכתוב, כאילו התענה תשיעי ועשירי<sup style="color: gray;">14</sup>, שההכנה הנעשית לדבר גדול היא חשובה, וכן בתשעה באב, שהוא יום ענות אדם נפשו, ואבלות על חורבן בית מקדשנו, ואם לא היו גוזרים תענית בתשעה באב, היה ראוי לאכול בו תמרורים, וכיון שצריך להתענות בו, ומוכרחים לקבל את התענית באכילה, ראוי שתהא אכילתו, כמו שהיה ראוי להיות בתשעה באב עצמו, והרי הוא חשוב כאילו התאבל שמיני ותשיעי<sup style="color: gray;">15</sup>.
<h4>לשאינו מתענה</h4>
מי שאינו מחוייב להתענות בתשעה באב<sup style="color: gray;">16</sup>, יש שצדדו שאף הוא חייב בסעודה המפסקת, ואף על פי שאינו מפסיק בסעודה זו, שהרי ממשיך הוא באכילה, כיון שגם אותם המותרים באכילה, דיני התענית עליהם, בדברים שאינו נצרך להם<sup style="color: gray;">17</sup>, ועוד שיש כמה מנהגים בסעודה זו, ששייכים אף אצלם, כגון איסור שני תבשילים<sup style="color: gray;">18</sup>, וישיבה על גבי קרקע<sup style="color: gray;">19</sup>.
<h4>חינוך</h4>
גיל חינוך* לסעודה זו, מזמן שבו יהיה לתינוק דעת להתאבל על ירושלים, אין נותנים לו לאכול בסעודה, אלא מה שאוכלים הגדולים, ולא שאר דברים<sup style="color: gray;">20</sup>.
<h4>מהותה</h4>
במהות הסעודה, יש שכתבו שהדבר תלוי במחלוקת תנאים: שלדעת רבי יהודה, שיש חיוב כפיית המיטה, בסעודה זו<sup style="color: gray;">21</sup>, היינו משום שלדעתו יש לסעודה דין אבלות<sup style="color: gray;">22</sup> - ואבל חייב בכפיית המיטה<sup style="color: gray;">23</sup> - ולדעת חכמים הסוברים שאין חיוב כפיית המיטה בסעודה זו<sup style="color: gray;">24</sup>, היינו משום שיש לסעודה זו דין אנינות<sup style="color: gray;">25</sup>, ובאנינות אין נוהג דין כפיית המיטה<sup style="color: gray;">26</sup>, וכן כתבו ראשונים שסעודה זו דומה לסעודת אנינות, שהיא לפני האבילות<sup style="color: gray;">27</sup>, וכתבו שכן משמע בהנהגת רבי יהודה בן אילעאי, שהיה יושב בין תנור לכירים<sup style="color: gray;">28</sup>, ודומה לו כאלו מתו מוטל לפניו<sup style="color: gray;">29</sup>, והיינו אנינות<sup style="color: gray;">30</sup>.
<h4>צביונה</h4>
באכילה ובשתיה שבסעודה זו, נאמרו דינים מיוחדים - ראה להלן - וכתבו ראשונים שהיינו משום שתהא הסעודה ענייה ושפלה<sup style="color: gray;">31</sup>, וכתבו אחרונים שאף שמדין התלמוד לא אסרו חכמים, אכילת בשר ושתיית יין בשבוע שחל בו תשעה באב, כדרך שאסרו בתספורת וכביסה<sup style="color: gray;">32</sup>, לפי שבשר ויין נצרכים לבריאות, בסעודה זו אסרום, לפי שסעודה זו נאכלת לצורך תשעה באב, צריכה שתהיה בעניות ושפלות<sup style="color: gray;">33</sup>.
<h4>אכילתה לאחר מנחה</h4>
בזמן אכילת סעודה מפסקת, נחלקו ראשונים: יש שכתבו שיכולים לקבעה לאחר תפילת מנחה, לפי שלא שכיח בה שכרות, שהרי שתיית יין אסורה בה<sup style="color: gray;">34</sup>, והיא סעודת אבלות, ולבבות כולם אוננים, ואין לחשוש שתטרף דעתם בסעודה<sup style="color: gray;">35</sup>. ויש שכתבו שאוכלים אותה לאחר תפילת מנחה<sup style="color: gray;">36</sup>. ויש שכתבו שיש לקבעה קודם תפילת מנחה<sup style="color: gray;">37</sup>.
<h4>זכרון החורבן</h4>
בסעודה זו, יש שכתבו שיש לזכור את חורבן הבית, ולהצטער עליו<sup style="color: gray;">38</sup>, וכתבו שאין שוחקים בסעודה<sup style="color: gray;">39</sup>, ויש מן האחרונים שכתבו שעשו בה דברים לזכר עבודת המקדש שבטלה, וכתבו שלכן אין אוכלים בה בשר - הראוי למזבח<sup style="color: gray;">40</sup> - זכר לקרבנות, ואין שותים בה יין - הראוי למזבח<sup style="color: gray;">41</sup> - זכר לנסכים<sup style="color: gray;">42</sup>.
<h4>מידת חסידות</h4>
הדינים האמורים בענין סעודה מפסקת, היא מידת כל העם, שאין יכולים לסבול יותר מדי<sup style="color: gray;">43</sup>, אבל ממידת חסידות שלא לאכול אלא פת חרבה - בלא ליפתן<sup style="color: gray;">44</sup> - במלח, ולשתות עליה קיתון של מים<sup style="color: gray;">45</sup> - במשורה<sup style="color: gray;">46</sup> - ושלא לאכול אפילו פירות<sup style="color: gray;">47</sup>, ולישב בסעודה כמי שמתו מוטל לפניו<sup style="color: gray;">48</sup>, בדאגה ובשממון ובכיה<sup style="color: gray;">49</sup>, וכך אמר רב יהודה אמר רב, שכן נהג רבי יהודה בן אילעאי<sup style="color: gray;">50</sup>, ואפילו מאכל אבלות - שיש נוהגים לאכול בסעודה זו<sup style="color: gray;">51</sup> - אין אוכלים<sup style="color: gray;">52</sup>, וכן כתבו אחרונים, שכל הדינים האמורים, היינו למי שאי אפשר לו בלא תבשיל, מפני שהוא חלוש בטבעו<sup style="color: gray;">53</sup>, אבל מי שאפשר לו, יעשה כמנהג חסידים הראשונים<sup style="color: gray;">54</sup>, ולא יאכל, אלא פת חריבה במלח, וקיתון של מים<sup style="color: gray;">55</sup>. ומכל מקום כתבו אחרונים שלא ימעט - כל כך<sup style="color: gray;">56</sup> - בשיעור אכילתו, וכן בשתית המים, אלא יעשה באופן שיוכל לסבול התענית<sup style="color: gray;">57</sup>. על מידת חסידות שלא לאכול תבשיל, בכל יום ערב תשעה באב, אף שלא בשעת סעודה זו, ע"ע ערב תשעה באב.
<h4>הנהגת פרישות</h4>
אכילת צנון או מליח, למי שרגיל לאכלם לאחר סעודתו - שמשום מנהג פרישות מצוה להמנע מאכילתם<sup style="color: gray;">58</sup> - הרשות בידו<sup style="color: gray;">59</sup>.
<h4>כפיית המיטה</h4>
כפיית המיטה בסעודה זו, נחלקו בדעת תנאים: לדעת חכמים אין חיוב בכפיית המיטה<sup style="color: gray;">60</sup> - ויש סוברים כן אף בדעת רבי יהודה<sup style="color: gray;">61</sup> - בטעם הדבר בארו בירושלמי, שהיינו משום שבסעודה זו, חשוב כמו שמתו מוטל לפניו<sup style="color: gray;">62</sup> - שבשעה זו אין נוהג דין כפיית המיטה<sup style="color: gray;">63</sup> - ובארו אחרונים שלדעתם יש לסעודה זו, דין אנינות<sup style="color: gray;">64</sup>. לדעת רבי יהודה, יש סוברים שחייבים בכפיית המיטה<sup style="color: gray;">65</sup>, ובארו אחרונים שלדעתו יש לסעודה זו, דין אבלות, ואבל חייב בכפיית המיטה<sup style="color: gray;">66</sup>.
<h4>בחברת אנשים</h4>
במספר האנשים שמותר לסעוד עמם, נחלקו בדעת תנאים: לדעת רבן שמעון בן גמליאל - ויש גורסים רבן גמליאל<sup style="color: gray;">67</sup> - צריך לשנות<sup style="color: gray;">68</sup>, ומפרש רבי יהודה - ויש גורסים רב יהודה בשם רב<sup style="color: gray;">69</sup>, או רב יהודה - כיצד משנה, שאם היה רגיל לסעוד בעשרה בני אדם, סועד בחמשה, ויש מן הראשונים שכתבו שלא מצינו תנאים שחולקים על כך, ופסקו כן להלכה<sup style="color: gray;">70</sup>. ויש סוברים שלדעת תנא קמא, אין צריך לשנות בדבר זה<sup style="color: gray;">71</sup>. על המנהג שלא לאכול שלושה יחד, כדי שלא להתחייב בזימון, עי' להלן<sup style="color: gray;">72</sup>.
<h4>בסעודת מצוה</h4>
אף בסעודת-מצוה נוהגים דיני סעודה מפסקת, שאין אוכלים בשר, ואין שותים יין<sup style="color: gray;">73</sup>.
על רחיצה וסיכה, שיש סוברים שאסורים מסעודה מפסקת ואילך, ע"ע ערב תשעה באב.
<h3><b>גדר שני תבשילים</b></h3>
<h4>שני תבשילים</h4>
אכילת שני תבשילים בסעודה זו, נחלקו תנאים: לדעת תנא קמא - וכן הלכה<sup style="color: gray;">74</sup> - לא יאכל אדם שני תבשילים<sup style="color: gray;">75</sup>, ואם ירצה לאכול כדי שלא יזיק לו התענית, יאכל כל שבעו בתבשיל אחד המשביעו<sup style="color: gray;">76</sup>. לדעת רבן שמעון בן גמליאל - ויש גורסים רבן גמליאל<sup style="color: gray;">77</sup> - ישנה<sup style="color: gray;">78</sup>, וכן סוברים חכמים בברייתא<sup style="color: gray;">79</sup> - ויש גורסים שזו שמועה של רב יהודה בשם רב<sup style="color: gray;">80</sup>, או רב יהודה<sup style="color: gray;">81</sup>, בדעת רבן שמעון בן גמליאל<sup style="color: gray;">82</sup> - כיצד משנה, אם היה רגיל לאכול שני תבשילין, יאכל מין אחד<sup style="color: gray;">83</sup>, וכתבו ראשונים שלדעתם אם היה רגיל לאכול שלושה תבשילים, יאכל שנים<sup style="color: gray;">84</sup>.
<h4>טעם האיסור</h4>
בטעם איסור שני תבשילים, כתבו ראשונים שבריבוי תבשילים יש כבוד<sup style="color: gray;">85</sup>, ותענוג<sup style="color: gray;">86</sup>, ורוב שמחה<sup style="color: gray;">87</sup>, וניהוג שררה<sup style="color: gray;">88</sup>, ומן האחרונים יש שכתב שהטעם הוא לזכרון אבילות המקדש, שהיו אוכלים במקדש קדשים מבושלים, והיו אוכלים אותם בדרך גדולה, כדרך שהמלכים אוכלים<sup style="color: gray;">89</sup>, כמו שנאמר "ובשלת ואכלת"<sup style="color: gray;">90</sup>.
<h3><b>הבישול</b></h3>
<h4>גדר בישול</h4>
בגדר בישול, כתבו אחרונים שהוא כשנתבשל בדבר שיש בו כח בישול לשאר דיני תורה, ולכן בבישול בחום שאין היד סולדת בו, אין חשש<sup style="color: gray;">91</sup>, וכן בבישול בכלי שני<sup style="color: gray;">92</sup>, או בעירוי לאחר שנפסק הקילוח<sup style="color: gray;">93</sup>, וכן בדבר גוש, כגון חמאה שנמסה בהנחתה על לחם חם, לסוברים שאפילו דבר גוש אינו מבשל בכלי שני<sup style="color: gray;">94</sup>, וכן בעירוי שלא פסק הקילוח, אין חשש בישול, ביותר מכדי קליפה<sup style="color: gray;">95</sup>, וכתבו שבדבר שאינו חשוב מבושל, אין להחמיר אף ממידת חסידות<sup style="color: gray;">96</sup>.
<h4>צלי</h4>
אף מאכל צלוי, חשוב כמבושל<sup style="color: gray;">97</sup>, לפי שאיסור אכילת שני תבשילים הוא משום שיש בהם כבוד ותענוג<sup style="color: gray;">98</sup>, ובכל ריבוי תבשילים, יש כבוד ותענוג<sup style="color: gray;">99</sup>, ויש שבארו הטעם לפי שלדעתם איסור אכילת שני תבשילים, הוא משום זכר למקדש, שהיו אוכלים שם קדשים מבושלים<sup style="color: gray;">100</sup>, וקדשים נאכלים אף בצליה, כגון קרבן פסח<sup style="color: gray;">101</sup>, ומשום כך צלי חשוב כמבושל לענין זה<sup style="color: gray;">102</sup>.
<h4>מעושן</h4>
מאכל מעושן חשוב כמבושל, לענין שני תבשילים<sup style="color: gray;">103</sup>.
<h4>טיגון</h4>
מאכל מטוגן, חשוב כמבושל, לענין שני תבשילים<sup style="color: gray;">104</sup>.
<h4>אפוי</h4>
מאכל אפוי, כתבו אחרונים שהוא בכלל איסור שני תבשילים<sup style="color: gray;">105</sup>, ויש מן האחרונים שכתב שאינו בכלל איסור שני תבשילים<sup style="color: gray;">106</sup>, ובאר הטעם משום שלדעתו איסור שני תבשילים הוא זכר למקדש, שהיו אוכלים שם קדשים מבושלים<sup style="color: gray;">107</sup>, ולא היו אוכלים קדשים אפויים, שאין אפיה בבשר<sup style="color: gray;">108</sup>.
<h4>כבוש</h4>
מאכל כבוש*, נחלקו בו אחרונים: יש סוברים שכיון שכבוש כמבושל<sup style="color: gray;">109</sup>, חשוב תבשיל, אף לענין שני תבשילים<sup style="color: gray;">110</sup>. ויש סוברים שדוקא לענין פליטה ובליעה, כבוש כמבושל, אבל איסור שני תבשילים תלוי בחשיבות התבשיל, ואין לכבוש חשיבות תבשיל<sup style="color: gray;">111</sup>.
<h4>מליח</h4>
מאכל מליח*, אינו חשוב כמבושל לענין שני תבשילים<sup style="color: gray;">112</sup>, שדוקא לענין פליטה ובליעה, מליח כרותח<sup style="color: gray;">113</sup>, אבל איסור שני תבשילים תלוי בחשיבות התבשיל, ואין למליח חשיבות תבשיל<sup style="color: gray;">114</sup>.
<h4>בישול שלא לשם נתינת טעם</h4>
בישול שנעשה שלא לשם נתינת טעם במאכל - כגון מלח שמבשלים אותו כדי להקשותו<sup style="color: gray;">115</sup> - אינו חשוב בישול לענין איסור שני תבשילים<sup style="color: gray;">116</sup>, ואף לסוברים שדבר הנאכל חי שנתבשל הוא בכלל שני תבשילים<sup style="color: gray;">117</sup>, היינו משום שהבישול משנה את טעמו, אבל בישול שאינו משנה את טעם המאכל אינו חשוב בישול<sup style="color: gray;">118</sup>.
<h4>כשאינו משנה את מהות המאכל</h4>
בישול שאינו משנה את מהות המאכל - כגון פיסטור<sup style="color: gray;">119</sup>, או חלב שמרתיחים אותו, בשביל שלא יזיק למעיים<sup style="color: gray;">120</sup> - כתבו אחרונים, שאינו חשוב בישול, לענין שני תבשילים<sup style="color: gray;">121</sup>, שחימום שאינו משנה את טעם ושם ומראה המאכל, אינו חשוב בישול לענין זה<sup style="color: gray;">122</sup>, וכל שאין ניכר בו שינוי בין חי למבושל אינו בכלל תבשיל<sup style="color: gray;">123</sup>, ועוד, שטעם איסור שני תבשילים הוא משום תענוג<sup style="color: gray;">124</sup>, והיינו דוקא בדבר המשתבח על ידי הבישול, והסרת הנזק אינה חשובה הנאה ותועלת<sup style="color: gray;">125</sup>. ויש מצדדים לומר שאף בישול שאינו משנה את מהות המאכל, חשוב בישול, לענין איסור שני תבשילים<sup style="color: gray;">126</sup>.
<h3><b>התבשיל</b></h3>
<h4>דבר הנאכל חי</h4>
תבשיל העשוי מדבר הנאכל חי, אם חשוב תבשיל לענין שני תבשילים, נחלקו בו ראשונים: יש סוברים שאינו חשוב תבשיל<sup style="color: gray;">127</sup>, כל ששמו הראשון עליו<sup style="color: gray;">128</sup>, שכל דבר הנאכל חי, אין בו תורת בישול כלל<sup style="color: gray;">129</sup>, ולכן מותר לאכול תבשיל אחד מדבר שאינו נאכל חי, ותבשיל נוסף מדבר הנאכל חי<sup style="color: gray;">130</sup>. ויש סוברים שחשוב תבשיל<sup style="color: gray;">131</sup>, וכן כתבו אחרונים להלכה<sup style="color: gray;">132</sup>, לפי שטעם איסור שני תבשילים, הוא משום שבריבוי תבשילים יש כבוד ותענוג<sup style="color: gray;">133</sup>, ואף בדבר הנאכל חי, עושים תבשילים טובים, כמו מדבר שאינו נאכל חי<sup style="color: gray;">134</sup>, ויש שכתבו שבמקום חולי, אפשר לסמוך על המקילים<sup style="color: gray;">135</sup>, כגון שתיית מים מבושלים בזרע גד או קנה וסוכר, לחולי מעיים, אף לסוברים שמשקה בכלל שני תבשילים<sup style="color: gray;">136</sup>.
<h4>דבר שאין רגילים לאכלו חי</h4>
דבר שאין העולם רגילים לאכלו חי, כגון בצלים, שקשים לגוף כחרבות, חשוב כדבר שאינו נאכל חי<sup style="color: gray;">137</sup>, וכאשר הוא מתבשל, חשוב תבשיל, אף לסוברים שתבשיל מדבר הנאכל חי, אינו חשוב תבשיל<sup style="color: gray;">138</sup>. ויש שכתבו לענין חלב, שאף שאין רגילים לשתותו בלא בישול, לפי שהוא מזיק למעיים, חשוב דבר הנאכל חי<sup style="color: gray;">139</sup>.
<h4>כמה מינים מדבר חי</h4>
מדבר חי שלא נתבשל, מותר לאכול אפילו ממינים הרבה<sup style="color: gray;">140</sup>, שאין זה לא דרך שררה, ולא כבוד, ולא תענוג<sup style="color: gray;">141</sup>.
<h4>שני תבשילים ממין אחד</h4>
שני תבשילים ממין אחד, נחלקו בו גאונים וראשונים: יש סוברים שמותר<sup style="color: gray;">142</sup>. ויש סוברים שאסור<sup style="color: gray;">143</sup>, שהם חשובים שני תבשילים<sup style="color: gray;">144</sup>, לפי ששני תבשילים הם דרך כבוד<sup style="color: gray;">145</sup>, ואסרום חכמים אפילו כשהם ממין אחד<sup style="color: gray;">146</sup>, וכל שני מיני קדירה או שני מיני אילפס נקראים תבשילים בתלמוד בכל מקום<sup style="color: gray;">147</sup>, בדעת המחמירים נחלקו ראשונים ואחרונים, יש סוברים שדוקא בבישול שאינו שוה - כגון שאחד מבושל, והשני מטוגן או צלוי<sup style="color: gray;">148</sup>, או שאחד במחבת והשני במרחשת<sup style="color: gray;">149</sup>, או שאחד בלילתו עבה, והשני בלילתו רכה<sup style="color: gray;">150</sup> - אבל כשנתבשלו בישול שוה חשובים תבשיל אחד<sup style="color: gray;">151</sup>, וכתבו שזו היא שאמר רבי יהודה בדעת רבן שמעון בן גמליאל, שאם היה רגיל לאכול שני תבשילין, יאכל מין אחד<sup style="color: gray;">152</sup>, ויש שכתבו שאפילו כשנתבשלו בבישול שוה חשוב שני תבשילים<sup style="color: gray;">153</sup>, וכתבו שאסור אפילו לשני בני בית, שכל אחד מהם אוכל, ממה שנתבשל בקדירה אחת, משום שנראה דרך כבוד<sup style="color: gray;">154</sup>.
<h4>כשחלוקים בזמן הבישול</h4>
מין מאכל אחד, המתבשל בקדירה אחת, שעושים ממנו שני תבשילים החלוקים זה מזה בזמן בישולם, כגון ביצה רכה וקשה, נחלקו אחרונים - לדעת הסוברים ששני מיני תבשילים ממאכל אחד, חשובים שני תבשילים ואסורים<sup style="color: gray;">155</sup> - יש סוברים שמותר<sup style="color: gray;">156</sup>, כיון שבקדירה אחת הם מתבשלים יחד, ביצים רכות וקשות, ואינו דומה לשאר מיני מאכל, שכאשר עושים מהם שני מיני תבשיל, עבה ורך, צריך לבשלם בשתי קדרות<sup style="color: gray;">157</sup>. ויש סוברים שחשובים שני תבשילים ואסור<sup style="color: gray;">158</sup>.
<h4>בני בית מרובים</h4>
כאשר בני הבית מרובים, וצריכים לבשל מין אחד בשתי קדרות בבישול שוה, נחלקו אחרונים - לסוברים שמין אחד אסור בשתי קדרות, אף בבישול שוה<sup style="color: gray;">159</sup> - יש סוברים שמותר, לפי שכך דרכם בכל ימות השנה, וניכר שעושים כן בשביל להספיק לכולם<sup style="color: gray;">160</sup>. ויש סוברים שאסור<sup style="color: gray;">161</sup>.
<h4>מין אחד בקדירה אחת</h4>
מין אחד שנתבשל חלקו בקדירה אחת, ושוב נתבשל חלקו השני באותה קדירה, בבישול שוה, כגון שרבים הם בני הבית וצריכים לבשל הרבה, חשוב תבשיל אחד<sup style="color: gray;">162</sup>.
<h4>שני מינים בקדירה אחת</h4>
שני מינים שנתבשלו יחד בקדירה אחת, יש סוברים שמותר<sup style="color: gray;">163</sup>, שכיון שמבשלם יחד חשוב תבשיל אחד<sup style="color: gray;">164</sup>, שאין דרך חשיבות אלא כאשר כל תבשיל מתבשל בפני עצמו<sup style="color: gray;">165</sup>. ויש סוברים שאסור<sup style="color: gray;">166</sup>, שחשוב שני תבשילים<sup style="color: gray;">167</sup>.
<h4>כשאינו תבשיל בפני עצמו</h4>
מאכל שאין עושים ממנו תבשיל כשהוא בפני עצמו, ונתבשל עם מין אחר בקדירה - כגון בצלים, שאין עושים מהם תבשיל בפני עצמם, אלא מבשלים אותם עם שומן, או דבר אחר הנותן בהם טעם<sup style="color: gray;">168</sup> - כתבו ראשונים שאינו חשוב שני תבשילים, ומותר לאכלו<sup style="color: gray;">169</sup>, אף לסוברים ששני תבשילים בקרדה אחת, חשובים שני תבשילים<sup style="color: gray;">170</sup>.
<h4>דרכו בכך ונימוח</h4>
תבשיל שרגילים לעשותו ממאכל אחד עיקרי, ומבשלים אותו עם כמה מאכלים, שהם מתערבים ונימוחים ברוטב, ובטלים במיעוטם ברוטב, ודרך התבשיל בכך כל השנה, נחלקו ראשונים ואחרונים בדעת הסוברים ששני מאכלים המתבשלים בקדירה אחת, חשובים שני תבשילים<sup style="color: gray;">171</sup>: יש סוברים שמותר<sup style="color: gray;">172</sup>, לפי שהכל מתערב ונימוח, ואין כאן שני תבשילים<sup style="color: gray;">173</sup>. ויש סוברים שחשוב שני תבשילים ואסור<sup style="color: gray;">174</sup>.
<h4>רוב דרכו בשני מאכלים</h4>
תבשיל שברוב פעמים עושים אותו - ברוב העולם<sup style="color: gray;">175</sup> - משני מיני מאכל, המתבשלים יחד בקדירה אחת, נחלקו אחרונים בדעת הסוברים ששני מאכלים המתבשלים בקדירה אחת, חשובים שני תבשילים<sup style="color: gray;">176</sup>: יש סוברים שחשוב תבשיל אחד<sup style="color: gray;">177</sup>, ולכן מותר לאכול תבשיל שעושים מאפונים וביצים ובצלים<sup style="color: gray;">178</sup>. ויש סוברים שחשובים שני תבשילים<sup style="color: gray;">179</sup>. ויש שמצדדים שיש חילוק בדבר, שבתבשיל שיש בו מאכל אחד עיקרי והשני טפל ובטל אליו, כגון אפונים שמטעימים אותם עם בצלים וביצים, או עדשים שמפרכים בהם ביצים, והביצים בטלים לעדשים, חשוב תבשיל אחד, אבל תבשיל שיש בו שני מאכלים עיקריים, כגון תפוחי אדמה עם אטריות, חשוב שני תבשילים<sup style="color: gray;">180</sup>.
<h4>דרכו בכך לפעמים</h4>
תבשיל שהדרך לפעמים לעשותו משני מיני מאכל המתבשלים יחד בקדירה אחת, נחלקו אחרונים בדעת הסוברים ששני מאכלים המתבשלים בקדירה אחת, חשובים שני תבשילים<sup style="color: gray;">181</sup>: יש סוברים שחשוב תבשיל אחד<sup style="color: gray;">182</sup>, ויש סוברים שחשוב שני תבשילים<sup style="color: gray;">183</sup>.
<h4>דבר הבא ליתן טעם בתבשיל</h4>
תבשיל שנותנים בו דברים לנתינת טעם, לתקן ולבסם את המאכל, כגון דגים שנתבשלו עם בצלים ושמן זית, חשוב תבשיל אחד<sup style="color: gray;">184</sup>, שלא אסרו שתי תבשילים, אלא משום שלא להרבות תענוג ורוב שמחה<sup style="color: gray;">185</sup>.
<h4>במשקאות</h4>
משקה מבושל - כגון תה<sup style="color: gray;">186</sup>, או קפה, לסוברים שאף דבר שעיקרו נאכל כמות שהוא חי, בכלל איסור שני תבשילים<sup style="color: gray;">187</sup> - נחלקו בו אחרונים האם הוא בכלל איסור שני תבשילים: יש סוברים שמשקה מבושל, אינו בכלל איסור שני תבשילים<sup style="color: gray;">188</sup>, וכתבו שכן המנהג למעשה בכמה מקומות<sup style="color: gray;">189</sup>, שכן שנינו בלשון המשנה "לא יאכל"<sup style="color: gray;">190</sup>, ולא אסרו אלא אכילה, ולא שתיה, שלדעתם במקום ששנו אכילה בסתם, אין שתיה בכלל<sup style="color: gray;">191</sup>, ועוד שלא אסרו אלא תבשילים, ולדעתם משקה שחממוהו והרתיחוהו, אינו חשוב תבשיל<sup style="color: gray;">192</sup>. ויש סוברים שאף משקה בכלל איסור שני תבשילים<sup style="color: gray;">193</sup>, שאף ששנינו "לא יאכל שני תבשילים"<sup style="color: gray;">194</sup>, שתיה בכלל אכילה<sup style="color: gray;">195</sup>, וכן לענין חלב מבושל, כתבו אחרונים - וכן משמע בראשונים<sup style="color: gray;">196</sup> - שהוא בכלל איסור שני תבשילים<sup style="color: gray;">197</sup>, לסוברים שאף דבר הנאכל חי, בכלל איסור שני תבשילים<sup style="color: gray;">198</sup>.
<h4>פת</h4>
פת אינה בכלל שני תבשילים<sup style="color: gray;">199</sup>.
<h4>פת הבאה בכסנים</h4>
פת הבאה בכסנים - שאינה בכלל פת לענין ברכת המוציא<sup style="color: gray;">200</sup>, לסוברים שאף דבר אפוי בכלל איסור שני תבשילים<sup style="color: gray;">201</sup> - בכלל איסור שני תבשילים<sup style="color: gray;">202</sup>. דבר שהוא ספק פת הבאה בכסנים, כגון פת ממולאת במיני מתיקה, או פת שנילושה בשאר משקים - שנחלקו בהם ראשונים, האם הם חשובים פת, או פת הבאה בכסנים<sup style="color: gray;">203</sup> - כתבו אחרונים, שאין לאכלם עם תבשיל נוסף, שלכתחילה אין לו להכניס עצמו בספק<sup style="color: gray;">204</sup>. לטעם נוסף שאין לאכלם עיין להלן<sup style="color: gray;">205</sup>.
<h4>בתערובת</h4>
מאכל שמעורב בו דבר שחשוב תבשיל לענין שני תבשילים, יחד עם דבר שאינו חשוב תבשיל, ועיקרו דבר שאינו חשוב תבשיל - כגון שתיית קפה, לסוברים שאף משקה בכלל איסור שני תבשילים<sup style="color: gray;">206</sup>, שעיקרו מים, שאינן בכלל שני תבשילים, לפי שראויים בלא בישול, לסוברים כן<sup style="color: gray;">207</sup> - כתבו אחרונים שהולכים אחר העיקר, ואינו חשוב תבשיל<sup style="color: gray;">208</sup>.
<h3><b>האכילה</b></h3>
<h4>אכילתם עם פת</h4>
אכילת שני תבשילים עם פת - כדרך תבשיל, שנאכל ללפת את הפת<sup style="color: gray;">209</sup> - אסורה<sup style="color: gray;">210</sup>, ואין אומרים שהם טפלים לגבי הלחם<sup style="color: gray;">211</sup>, ואינו דומה לתבלין הבא ליתן טעם במאכל, שאינו חשוב שני תבשילים<sup style="color: gray;">212</sup>, שדוקא תבלין טפל לגמרי למאכל, ולא תבשיל הנאכל עם הפת<sup style="color: gray;">213</sup>.
<h4>ממרח</h4>
ממרח הנאכל עם פת: יש סוברים שאינו חשוב תבשיל<sup style="color: gray;">214</sup>. ויש סוברים שחשוב תבשיל<sup style="color: gray;">215</sup>.
<h4>בלא פת</h4>
אף אכילת שני תבשילים בלא פת, אסורה, שאיסור שני תבשילים, הוא משום חשיבות ועונג ושררה<sup style="color: gray;">216</sup>, וריבוי התבשילים מוסיפים חשיבות וכבוד ושררה, אף כשהם נאכלים בלא פת<sup style="color: gray;">217</sup>.
<h4>כשאין מלפתים בו את הפת</h4>
אף תבשיל שאינו נאכל עם פת - שלא כדרך תבשילים, הבאים ללפת את הפת<sup style="color: gray;">218</sup>, כגון אורז<sup style="color: gray;">219</sup>, או דייסה<sup style="color: gray;">220</sup> - בכלל איסור שני תבשילים<sup style="color: gray;">221</sup>, שטעם איסור שני תבשילים הוא משום חשיבות<sup style="color: gray;">222</sup>, ואף בתבשילים אלו יש חשיבות<sup style="color: gray;">223</sup> .
<h4>בקינוח סעודה</h4>
איסור אכילת שני תבשילים הוא אף בקינוח סעודה<sup style="color: gray;">224</sup>.
<h4>לשני בני אדם</h4>
שני תבשילים שנתבשלו בקדירה אחת - ואפילו שקבלו טעם זה מזה<sup style="color: gray;">225</sup> - יכולים שני בני אדם לאכלם, כל אחד מין אחד, שטעם האיסור הוא מפני שזהו דרך כבוד<sup style="color: gray;">226</sup>, ואינו תלוי בבישול, אלא באכילה<sup style="color: gray;">227</sup>, וכתבו אחרונים שכן משמע מלשון המשנה: לא יאכל שני תבשילים<sup style="color: gray;">228</sup>, שאין ההקפדה אלא על האכילה, ולא על הבישול<sup style="color: gray;">229</sup>.
<h4>במאכל אבלים</h4>
מאכלי אבלים, כגון עדשים וביצים שנוהגים לאכלם בסעודה זו<sup style="color: gray;">230</sup>, כתבו אחרונים שהם בכלל איסור שני תבשילים<sup style="color: gray;">231</sup>. ויש שכתבו שמותר לאכול ביצים ועדשים בתבשיל אחד, אף שאין דרך לאכלם יחד בשאר הימים - ואף לסוברים שבמאכל שאינו של אבלים, אסור אף בתבשיל אחד<sup style="color: gray;">232</sup> - לפי ששניהם סימן לאבלות<sup style="color: gray;">233</sup>. ויש שכתבו שמותר לאכלם, אפילו כאשר כל אחד נתבשל בפני עצמו<sup style="color: gray;">234</sup>.
<h3><b>בשר</b></h3>
<h4>אכילת בשר</h4>
אכילת בשר בסעודה זו, נחלקו תנאים: לדעת תנא קמא - וכן הלכה<sup style="color: gray;">235</sup> - אין אוכלים בשר<sup style="color: gray;">236</sup>. לדעת רבן שמעון בן גמליאל - ויש גורסים רבן גמליאל<sup style="color: gray;">237</sup> - ישנה<sup style="color: gray;">238</sup>, ויש גורסים שכן סובר רבי יהודה<sup style="color: gray;">239</sup> - ויש גורסים שזו שמועה של רב יהודה בשם רב<sup style="color: gray;">240</sup>, או רב יהודה<sup style="color: gray;">241</sup>, בדעת רבן שמעון בן גמליאל<sup style="color: gray;">242</sup> - כיצד משנה, אם היה רגיל לאכול שני תבשילין, יאכל מין אחד, ואם היה רגיל לסעוד בעשרה בני אדם, סועד בחמשה<sup style="color: gray;">243</sup>, וכן אמרו בירושלמי בדעת רבן שמעון בן גמליאל, מהו ישנה, יחלף, שאם היה רגיל לאכול ליטרא, יאכל חצי ליטרא<sup style="color: gray;">244</sup>, וכן אמרו חכמים בברייתא, שימעט באכילת בשר, שאם היה רגיל לאכול ליטרא בשר, יאכל חצי ליטרא, ואם אינו רגיל כל עיקר, אסור<sup style="color: gray;">245</sup>.
<h4>הטעם</h4>
בטעם איסור אכילת בשר, אמרו בגמרא שהוא משום שמחה<sup style="color: gray;">246</sup>, שיש תענוג באכילתו<sup style="color: gray;">247</sup>, ויש ראשונים שהוסיפו בטעם הדבר, שהוא כדי להרבות אבל, שמצוה שיזכור חורבן הבית ויצטער עליו<sup style="color: gray;">248</sup>, ויש שכתבו שהיינו משום שעשו זכר בסעודה זו לקרבנות שבטלו<sup style="color: gray;">249</sup>.
<h4>בשר מליח</h4>
בשר מליח - דהיינו בשר שנמלח במלח<sup style="color: gray;">250</sup>, ויש מפרשים שהיינו בשר יבש<sup style="color: gray;">251</sup>, כמו שנאמר ארץ מליחה לא תשב<sup style="color: gray;">252</sup>, מלשון יבש וחרב<sup style="color: gray;">253</sup>, על גדר בשר מליח ראה להלן - מותר באכילה בסעודה זו<sup style="color: gray;">254</sup>, בטעם הדבר כתבו ראשונים שלא מצינו שמליח קרוי בשר<sup style="color: gray;">255</sup>, לפי שהטעם נפסל לאחר שנים ושלושה ימים<sup style="color: gray;">256</sup>, ויש שכתבו שהוא משום שאין בו משום שמחה<sup style="color: gray;">257</sup>, ותענוג<sup style="color: gray;">258</sup>.
<h4>זמן השיהוי במלח</h4>
בשר ששהה במלחו יותר משני ימים ולילה אחד, כתבו ראשונים שחשוב בשר מליח, המותר באכילה בסעודה זו<sup style="color: gray;">259</sup>, ויש שכתבו שזהו שאמר רב חיננא בר כהנא בשם שמואל, שבשר שאינו מליח, היינו כל זמן שהוא כשלמים<sup style="color: gray;">260</sup>, שלא שהה במלחו אלא שני ימים ולילה אחד, כזמן אכילת שלמים<sup style="color: gray;">261</sup>, ואף על פי שדבר שנמלח מתקיים, ואינו מתקלקל כל כך, מותר באכילה<sup style="color: gray;">262</sup>.
<h4>שיהוי בלא מלח</h4>
בשר ששהה יותר משני ימים ולילה אחד בלא מלח, נחלקו אחרונים בדעת ראשונים האם חשוב מליח המותר באכילה בסעודה זו: יש סוברים שחשוב מליח<sup style="color: gray;">263</sup>, שלאחר ששהה שני ימים משחיטתו, כבר כלה ממנו הלחלוחית<sup style="color: gray;">264</sup>, ולדעתם זוהי שאמר רב חיננא בר כהנא בשם שמואל, שבשר שאינו מליח, היינו כל זמן שהוא כשלמים<sup style="color: gray;">265</sup>. ויש סוברים שאינו חשוב מליח<sup style="color: gray;">266</sup>,
<h4>כשרגילים בכך</h4>
במקומות הרגילים באכילת בשר מליח, נחלקו ראשונים ואחרונים בדעתם, האם מותר באכילה: יש שכתבו שאסור באכילה<sup style="color: gray;">267</sup>, ואפילו שהוא מלוח זמן רב<sup style="color: gray;">268</sup>, שלדעתם טעם היתר מליח הוא משום שמתבטל טעמו<sup style="color: gray;">269</sup>, ודין בשר מליח משתנה לפי הזמן<sup style="color: gray;">270</sup>. ויש שכתבו שמותר<sup style="color: gray;">271</sup>, שלדעתם היתר בשר מליח הוא, משום שאין בו שמחה<sup style="color: gray;">272</sup>,
<h4>בשר עוף</h4>
בשר עוף, נחלקו ראשונים האם מותר באכילה בסעודה זו: יש סוברים שמותר<sup style="color: gray;">273</sup>, לפי שאין בו שמחה<sup style="color: gray;">274</sup>. ויש שכתבו שאסור, שלדעתם טעם איסור אכילת בשר, הוא אף כדי להרבות אבל<sup style="color: gray;">275</sup>, ולפי טעם זה אף עופות דינם כבשר<sup style="color: gray;">276</sup>. ויש מהאחרונים שכתב לחלק בין מיני עופות, שבשר תורים ובני יונה - הכשרים להקרבה<sup style="color: gray;">277</sup> - אסור באכילה, ושל שאר עופות - הפסולים להקרבה<sup style="color: gray;">278</sup> - מותרים באכילה, שלדעתו טעם איסור אכילת בשר בסעודה זו, הוא זכר לקרבנות שבטלו<sup style="color: gray;">279</sup>, ואין האיסור נוהג אלא במינים הכשרים למזבח<sup style="color: gray;">280</sup>.
<h4>בשר חיה</h4>
בשר חיה, יש מהאחרונים שכתב שאינו אסור באכילה, שלדעתו טעם איסור אכילת בשר בסעודה זו הוא משום זכר לקרבנות שבטלו<sup style="color: gray;">281</sup>, וחיה פסולה להקרבה<sup style="color: gray;">282</sup>.
<h4>דגים</h4>
אכילת דגים, מותרת<sup style="color: gray;">283</sup>. ואף על פי שלענין נדרים, הנודר בבשר אסור בדגים - באופנים מסויימים<sup style="color: gray;">284</sup> - לענין סעודה מפסקת, אין דינם כבשר<sup style="color: gray;">285</sup>. על המנהג באכילת דגים, עי' להלן<sup style="color: gray;">286</sup>.
<h3><b>יין ומשקאות</b></h3>
<h4>שתיית יין</h4>
שתיית יין בסעודה זו נחלקו תנאים: לדעת תנא קמא - וכן הלכה<sup style="color: gray;">287</sup> - אין שותים יין<sup style="color: gray;">288</sup>. לדעת רבן שמעון בן גמליאל - ויש גורסים רבן גמליאל<sup style="color: gray;">289</sup> ישנה<sup style="color: gray;">290</sup>, ויש גורסים בברייתא, שכן סובר רבי יהודה<sup style="color: gray;">291</sup> - ויש גורסים שזו שמועה של רב יהודה בשם רב<sup style="color: gray;">292</sup>, או רב יהודה<sup style="color: gray;">293</sup>, בדעת רבן שמעון בן גמליאל<sup style="color: gray;">294</sup> - כיצד משנה, אם היה רגיל לשתות עשרה כוסות, שותה חמשה כוסות<sup style="color: gray;">295</sup>, וכן אמרו בירושלמי אמרו בדעת רבן שמעון בן גמליאל, מהו ישנה, יחלף, שאם היה רגיל לשתות קסט - מידת יין<sup style="color: gray;">296</sup> - ישתה חצי<sup style="color: gray;">297</sup>, וכן אמרו חכמים בברייתא, שימעט בשתית יין, שאם היה רגיל לשתות לוג יין, ישתה חצי לוג יין, ואם אינו רגיל כל עיקר, אסור<sup style="color: gray;">298</sup>. על הסוברים שחובת מיעוט בשתיה, אינה ביין דוקא, אלא אף בשאר משקים, עיין להלן<sup style="color: gray;">299</sup>.
<h4>טעם האיסור</h4>
בטעם איסור שתיית יין, כתבו ראשונים שהוא משום שמצוה לזכור את צער חורבן הבית בסעודה זו<sup style="color: gray;">300</sup>, והיין משכח את הצער<sup style="color: gray;">301</sup>, ויש שכתבו שהוא משום שיין מביא לידי שמחה<sup style="color: gray;">302</sup>, ויש שכתבו שהיינו משום שעשו זכר בסעודה זו לנסכים שבטלו<sup style="color: gray;">303</sup>.
<h4>יין בברכת המזון</h4>
אף בכוס-של-ברכה* של ברכת-המזון*, שהוא חיוב - לסוברים כן<sup style="color: gray;">304</sup> - אסור לשתות יין<sup style="color: gray;">305</sup>.
<h4>יין מבושל</h4>
יין מבושל - משהעלה רתיחה אחת<sup style="color: gray;">306</sup> - יש מן הגאונים שהתירו<sup style="color: gray;">307</sup>.
<h4>אכילת יין</h4>
אכילת יין, כגון אכילת תבשיל שמעורב בו יין, כתבו אחרונים שמעיקר הדין הרי היא מותרת<sup style="color: gray;">308</sup>, שלא שנינו במשנה אלא "לא ישתה יין"<sup style="color: gray;">309</sup>, ואין אכילה בכלל שתיה<sup style="color: gray;">310</sup>, אלא שיש לאסור משום גזירה, שמא יבוא לשתותו בעין<sup style="color: gray;">311</sup>.
<h4>מי בוסר וחומץ</h4>
מי בוסר וחומץ - שלענין מגע גוי, בזמן הזה שאין אנו בקיאים, חוששים שמא הם יין<sup style="color: gray;">312</sup> - כתבו אחרונים שלענין סעודה מפסקת אין חוששים לכך, ואינם בכלל האיסור<sup style="color: gray;">313</sup>.
<h4>יין מגתו</h4>
יין מגתו - בתוך שלושה ימים<sup style="color: gray;">314</sup>, לדריכתו<sup style="color: gray;">315</sup>, שהוא תוסס<sup style="color: gray;">316</sup>, היינו רותח<sup style="color: gray;">317</sup>, ונושך בגרון מחמת שהוא מחמיץ<sup style="color: gray;">318</sup>, ומתוק, ואינו טוב כיין ישן, והוא משלשל ומזיק<sup style="color: gray;">319</sup> - מותר לשתות בסעודה זו<sup style="color: gray;">320</sup>, משום שאין בו שמחה<sup style="color: gray;">321</sup>, ועדיין אין בו טעם יין, והאדם מצטער בשתייתו ולא נהנה<sup style="color: gray;">322</sup>, והוא דבר שאינו חשוב<sup style="color: gray;">323</sup>, ויש שפרשו הטעם, שלדעתם איסור יין הוא זכר לנסכים שבטלו<sup style="color: gray;">324</sup>, ויין בתוך שלשה ימים פסול למזבח, לסוברים כן<sup style="color: gray;">325</sup> . ויש שכתבו בדעת ראשונים, שהיינו דוקא ביין סתם, שלאחר שלשה ימים גמרה תסיסתו, אבל ביין שהוא תוסס זמן ארוך, כיינות שלנו, מותרים כל זמן שלא עברו ארבעים ימים, שמאז יש בו שמחה, והוא ראוי לנסכים*<sup style="color: gray;">326</sup>. ויש מצדדים בדעת ראשונים, שזמן תסיסת יין הוא שלושה ימים בתוך ארבעים יום מדריכתו, ומשעת הדריכה עד גמר התסיסה, חשוב יין מגתו, ומותר<sup style="color: gray;">327</sup>.
<h4>משקה של שררה ועונג</h4>
משקה של שררה ועונג, שאין רגילים בו אלא עשירים - כגון מים מבושלים בקנה וזרע גד עם סוכר<sup style="color: gray;">328</sup>, וכל שכן יין שרף ושיכר<sup style="color: gray;">329</sup> - יש שכתבו שאין לשתותו בסעודה זו<sup style="color: gray;">330</sup>. ומי שהוא חולה, שחש במעיו, מותר לשתותו<sup style="color: gray;">331</sup>.
<h4>מיעוט בשתיה</h4>
על שיעור שתית משקים - כגון שתיית שיכר<sup style="color: gray;">332</sup>, לנוהגים לשתותו בסעודה זו<sup style="color: gray;">333</sup>, או שתיית שאר משקים<sup style="color: gray;">334</sup> - נחלקו ראשונים: יש סוברים שצריך למעט בשתייתו<sup style="color: gray;">335</sup>, ולדעתם זו היא שאמר רבן שמעון בן גמליאל במשנה לענין יין, שצריך למעט בשתייתו<sup style="color: gray;">336</sup>, ופירש בברייתא רבי יהודה - ויש גורסים רב יהודה בשם רב<sup style="color: gray;">337</sup>, או רב יהודה<sup style="color: gray;">338</sup> - שאם היה רגיל לשתות עשרה כוסות, לא ישתה כי אם חמשה<sup style="color: gray;">339</sup>, וכן הוא אף בשאר משקים<sup style="color: gray;">340</sup>, ואף חכמים לא נחלקו עליו בדבר זה<sup style="color: gray;">341</sup>. ויש סוברים שאין צריך למעט משיעור השתיה<sup style="color: gray;">342</sup>, ואותה שאמר רבן שמעון בן גמליאל, שימעט<sup style="color: gray;">343</sup>, היינו דוקא ביין, שלדעתו מותר לשתות יין, אלא שצריך למעט בשתייתו<sup style="color: gray;">344</sup>, ואין זה נוהג בשאר משקים<sup style="color: gray;">345</sup>. על מיעוט משתיית מים, עיין לעיל<sup style="color: gray;">346</sup>.
<h3><b>דברים האסורים משום מנהג</b></h3>
<h4>בשר ויין</h4>
בשר ויין המותרים מעיקר הדין בסעודה המפסקת, כגון בשר מליח<sup style="color: gray;">347</sup>, או בשר עוף - לסוברים שמותר באכילה מעיקר הדין <sup style="color: gray;">348</sup> - וכן יין מגתו<sup style="color: gray;">349</sup>, כתבו ראשונים שאין נכון לעשות כן, וחלילה לירא שמים לאכלם בסעודה, שכבר נהגו למנוע מכל אלו<sup style="color: gray;">350</sup>, וכתבו אחרונים שהיינו משום שבסעודה זו יש להרבות אבל, משום זכרון החורבן<sup style="color: gray;">351</sup>, וכן כתבו אחרונים להלכה, שנהגו לאסור<sup style="color: gray;">352</sup>. ויש שכתבו המנהג שלא לאכול בשר מליח, במקום שרגילים בכך<sup style="color: gray;">353</sup>, לסוברים שאין בו איסור מעיקר הדין<sup style="color: gray;">354</sup>.
<h4>דגים</h4>
אכילת דגים - גדולים<sup style="color: gray;">355</sup>, אף על פי שמעיקר הדין אין איסור באכילתם<sup style="color: gray;">356</sup> - נחלקו אחרונים בדעת ראשונים: יש סוברים שנהגו שלא לאכלם<sup style="color: gray;">357</sup>, משום שיש מקומות שהדגים בכלל בשר<sup style="color: gray;">358</sup>, ועוד שהם עולים על שולחן מלכים<sup style="color: gray;">359</sup>, ויש שמחה באכילתם<sup style="color: gray;">360</sup>, והוא מאכל של כבוד<sup style="color: gray;">361</sup>, ובמניעת אכילתו יש ריבוי אבלות וזכר לחורבן<sup style="color: gray;">362</sup>. ויש סוברים שמותרים באכילה<sup style="color: gray;">363</sup>, משום שאין בשר דגים בכלל בשר בהמה<sup style="color: gray;">364</sup>, ואינו דומה לבשר עוף, שאינו נאכל בסעודה זו, כדי להרבות אבל - לסוברים כן <sup style="color: gray;">365</sup> - וטעם זה אינו שייך בדגים<sup style="color: gray;">366</sup>.
<h4>דגים מלוחים</h4>
דגים מלוחים ויבשים, נחלקו אחרונים: יש סוברים שמותרים באכילה<sup style="color: gray;">367</sup>, שדוקא בדג תפל, או בעוף מליח, נהגו איסור, כדי להרבות אבל, משום זכרון החורבן<sup style="color: gray;">368</sup>, אבל במניעת אכילת דג מליח, אין ריבוי אבלות וזכרון החורבן<sup style="color: gray;">369</sup>, ואף על פי שהוא חזר ונתבשל לאחר מליחתו, כיון שבתחילה היה מלוח ויבש<sup style="color: gray;">370</sup>, ואף אם יהא רוב אכילת דגים על ידי מליחה - שבבשר באופן זה אסור מעיקר הדין, לסוברים כן<sup style="color: gray;">371</sup> - מותר באכילה, לפי שכל איסור דג, אינו מעיקר הדין<sup style="color: gray;">372</sup>. ויש שכתבו שנהגו להחמיר אף בדג מליח<sup style="color: gray;">373</sup>.
<h4>דגים קטנים</h4>
דגים קטנים שאין עולים על שולחן מלכים, מותרים באכילה<sup style="color: gray;">374</sup>, לפי שלא שייך בהם חשיבות ושמחה<sup style="color: gray;">375</sup>.
<h4>שיכר</h4>
על המנהג בשתיית שיכר, נחלקו ראשונים ואחרונים: יש שכתבו שנהגו שלא לשתות שיכר<sup style="color: gray;">376</sup>, למי שיכול להמנע מכך<sup style="color: gray;">377</sup>, משום שהוא כחמר-מדינה*, ובפרט בארצות שאין היין מצוי, שכיון שיין אסור בסעודה זו מימות התנאים<sup style="color: gray;">378</sup>, אנו בימי השמד מחויבים לעשות גדר ולהחמיר, ולהראות סימני אבילות<sup style="color: gray;">379</sup>, ומאחר שהוא משקה משכר, וכל השותהו משמחו, וצריך לישב ביגון ואנחה על חורבנן בית תפארתנו<sup style="color: gray;">380</sup>, ויש שכתבו שאף שאין בשתייתו שמחה, אין לשתותו, כיון שהוא מביא את האדם לידי שכרות, ומתוך כך יבוא לשכוח את החורבן, ובסעודה זו יש לזכור את החורבן ולהצטער עליו<sup style="color: gray;">381</sup>, ובליל תשעה באב יש להתאבל על חורבן הבית, ואין ראוי שיהא שמח ושתוי<sup style="color: gray;">382</sup>, וכתבו שמשום כך יש לאסור אף מי דבש ויין שרף<sup style="color: gray;">383</sup>, ויש שכתבו בטעם האיסור, שמעיקר המצוה שלא לאכול אלא פת חריבה במים, אלא שמותר לאכול בשביל שלא תזיק לו התענית, ואם אינו שותה שיכר לא תזיק התענית<sup style="color: gray;">384</sup>, ויש שהוסיפו שהאיסור הוא בפרט לאלו שאוכלים קודם לסעודה מפסקת כל צורכם, ואוכלים אחר כך פירות לסעודה המפסקת, לקינוח בעלמא<sup style="color: gray;">385</sup>, ויש שכתבו שהמנהג לאסור הוא דוקא בשיכר מעולה - כמו מי דבש<sup style="color: gray;">386</sup> - ולא בשיכר לבן<sup style="color: gray;">387</sup>. ויש חולקים וסוברים שלא נהגו שלא לשתות שיכר<sup style="color: gray;">388</sup>. על איסור שיכר מטעם נוסף, עיין להלן<sup style="color: gray;">389</sup>.
<h4>שיכר בברכת המזון</h4>
בשתיית כוס של ברכת-המזון* - לנוהגים לשתות כוס של ברכה, אף כשמברך ביחידות<sup style="color: gray;">390</sup>, ששתיית כוס של יין אסורה בברכת המון של סעודה זו<sup style="color: gray;">391</sup> - מותר לשתות שיכר<sup style="color: gray;">392</sup>.
<h4>לרגילים בו ולחלושים</h4>
שתיית שיכר - לסוברים שנהגו שלא לשתותו<sup style="color: gray;">393</sup> - למי שלא הורגל לשתות כי אם שיכר, או לאדם חלש, נחלקו אחרונים: יש סוברים שמותר<sup style="color: gray;">394</sup>, ומכל מקום, לא ישתה אלא דבר מועט, בכדי הצורך, ולא יותר<sup style="color: gray;">395</sup>. ויש שהחמירו, שמא יבואו רבים לעשות עצמם כחלשים, כדי לשתות שיכר<sup style="color: gray;">396</sup>. ויש שכתבו לאסור בשיכר מעולה כמו מי דבש ויין שרף<sup style="color: gray;">397</sup>. ויש מחלקים בדבר, שהזקוק לשיכר בשביל שלא תזיק לו האכילה, או בשביל לחזק את כוחו, מותר בשתיית שיכר, ואילו הזקוק לשיכר בשביל לפתוח את תאות האכילה, שאף על פי שמעיקר הדין, אף הוא מותר בשתיית שיכר, אין להתיר לו, שמא כולם יבואו רבים לעשות עצמם חלשים כדי לשתות שיכר, שאין מצוה בסעודה זו, עד שנבקש לה פתח לבני מעיו<sup style="color: gray;">398</sup>.
על מנהג איסור בשר ויין, עוד קודם סעודה מפסקת, ע"ע בין המצרים<sup style="color: gray;">399</sup>.
<h3><b>מנהגי הסעודה</b></h3>
<h4>ישיבה על הארץ</h4>
בישיבה בסעודה זו כתבו ראשונים -שנהגו<sup style="color: gray;">400</sup> - שלא לשבת על השולחן<sup style="color: gray;">401</sup>, אלא על גבי קרקע<sup style="color: gray;">402</sup>, על גבי כרים וכסתות<sup style="color: gray;">403</sup>, וכמו שמצינו על רבי יהודה בן אלעאי, שהיה יושב בסעודה מפסקת בין תנור וכירים<sup style="color: gray;">404</sup>, וכן ראוי לחכמים לעשות קרוב לזה<sup style="color: gray;">405</sup>. בגדר הדבר נחלקו ראשונים: יש שכתבו שהוא משום מנהג אבלים<sup style="color: gray;">406</sup>, ויש שכתבו שאין זה משום מנהג אבלות, שהרי עוד לא נכנס תשעה באב, אלא משום שצריך שתהא הסעודה שפלה ועניה<sup style="color: gray;">407</sup> - ומשום הזכרת צער<sup style="color: gray;">408</sup> - וחשיבות סעודה היא בהסבה, ואנו שאין מנהגנו בהסבה, אין שפלות הסעודה ניכרת, אלא בישיבה על גבי קרקע<sup style="color: gray;">409</sup>, ועוד שסעודה זו, דומה לסעודת אנינות - לסוברים כן<sup style="color: gray;">410</sup> - ואונן אינו מיסב, ואנו שאין נוהגים בהסבה, אין שפלות הסעודה ניכרת אלא בישיבה על הארץ<sup style="color: gray;">411</sup>.
<h4>ישיבה על גבי כרים</h4>
בישיבה על הארץ שנוהגים בסעודה זו<sup style="color: gray;">412</sup>, הרגילים תמיד לשבת על הארץ, על גבי כרים וכסתות, ישבו בסעודה זו על הארץ, בלא כרים וכסתות<sup style="color: gray;">413</sup>, וכתבו אחרונים שבמקומות שלנו, אם הוא חלוש, די שישב על הקרקע, וכר תתיו<sup style="color: gray;">414</sup>.
<h4>בחברת אנשים</h4>
על אכילת כמה בני אדם יחד, בסעודה זו, כתבו ראשונים, שנהגו שלא ישבו שלושה לאכול יחד<sup style="color: gray;">415</sup>, אלא כל אחד יושב לעצמו<sup style="color: gray;">416</sup>, כדי שלא יתחייבו בזימון<sup style="color: gray;">417</sup>, שהרי הוא דומה כמי שמתו מוטל לפניו<sup style="color: gray;">418</sup>, וכן יש שכתבו שאין ממתינים זה לזה בסעודה, כדי שלא יתחייבו בזימון<sup style="color: gray;">419</sup>, וכן יש שנהגו לאכול לבדם, כדי להתבודד<sup style="color: gray;">420</sup>, ויש שנהגו לאכול בשלושה בני אדם, אלא שלא ברכו בזימון<sup style="color: gray;">421</sup>. על שלושה שישבו לאכול יחד, שיש סוברים שאין מזמנים, לפי שאין קביעותם חשובה, ע"ע זמון<sup style="color: gray;">422</sup>.
<h4>שינוי מקום</h4>
במקום האכילה, יש מן הראשונים שכתבו שצריך לשנות את מקומו שרגיל לאכול בו<sup style="color: gray;">423</sup>, וכך היה מנהגו של רבי יהודה בר אילעאי, שאכל סעודה זו בין תנור לכיריים<sup style="color: gray;">424</sup>, שהוא מקום מנוול<sup style="color: gray;">425</sup>, וכתבו אחרונים שמכיון שנוהגים לישב על גבי קרקע<sup style="color: gray;">426</sup>, שוב אין צריך לשנות את מקום האכילה, שהישיבה על הקרקע, היא בעצמה השינוי<sup style="color: gray;">427</sup>.
<h4>חליצת המנעלים</h4>
חליצת מנעלים בסעודה זו, כתבו ראשונים שאין צריך לחלצם<sup style="color: gray;">428</sup>, ואף שיושבים על הקרקע בסעודה זו, ולא מצינו ישיבה על קרקע במנעלים<sup style="color: gray;">429</sup>, אין זה אלא משום שצריך שתהא סעודה זו בעניות ובשפלות<sup style="color: gray;">430</sup>, וחליצת מנעל אינה שייכת לסעודה, להחשיבה או לגרעה<sup style="color: gray;">431</sup>, ועוד שסעודה זו דומה לסעודת אנינות, ולא לסעודת אבלות - לסוברים כן <sup style="color: gray;">432</sup> - ואונן אינו צריך לחלוץ את מנעליו<sup style="color: gray;">433</sup>, ומה שיושבים על הקרקע<sup style="color: gray;">434</sup>, אין זה משום אבלות, אלא משום הזכרת צער בלבד<sup style="color: gray;">435</sup>, ואינה ענין לחליצת הנעל<sup style="color: gray;">436</sup>. ויש מן הראשונים שכתב שיש לחלוץ המנעלים<sup style="color: gray;">437</sup>, כדרך שיושבים על גבי קרקע<sup style="color: gray;">438</sup>, שאין חילוק בין ישיבת קרקע לחליצת מנעלים<sup style="color: gray;">439</sup>, ולא מצינו ישיבת קרקע בלא חליצת המנעל<sup style="color: gray;">440</sup>.
<h4>עטיפת הראש</h4>
עטיפת הראש כדרך האבלים<sup style="color: gray;">441</sup>, יש מן הראשונים גורסים בברייתא, שרבי יהודה בן אילעאי היה מתעטף - כאבל<sup style="color: gray;">442</sup> - בסעודה זו<sup style="color: gray;">443</sup>, שאבל אסור בפריעת הראש<sup style="color: gray;">444</sup>, וכן מצינו בראשונים שיש שאכלו סעודה זו בעטיפת הראש כדרך אבלים<sup style="color: gray;">445</sup>.
<h4>הנהגת פרישות</h4>
הנהגת פרישות בסעודה זו, כתבו ראשונים שהרגיל לאכול אחר אכילה, צנון או מליח, אף שהרשות בידו<sup style="color: gray;">446</sup>, מצוה להתנהג בפרישות<sup style="color: gray;">447</sup>, ולא לאכלם<sup style="color: gray;">448</sup>, וכן כתבו אחרונים שאין לאכול פת הבאה בכסנים לתענוג<sup style="color: gray;">449</sup>.
<h4>כשנאכלים עם המאכל</h4>
אכילת ירקות כבושים במים ומלח או חומץ, הנאכלים כדי לגרר את המאכל, מצוה לנהוג בפרישות, ולא לאכלם<sup style="color: gray;">450</sup>, ואף שאכילתם היא עם המאכל<sup style="color: gray;">451</sup>.
<h4>כשנאכלים לעיקר סעודה</h4>
אכילת ירקות כבושים בשמן וחומץ, לעיקר הסעודה, נחלקו אחרונים: יש שהתירו<sup style="color: gray;">452</sup>. ויש מצדדים שטוב להחמיר<sup style="color: gray;">453</sup>.
<h4>אכילת מאכלי אבלים</h4>
במנהגי סעודה זו, כתבו ראשונים ואחרונים שיש נוהגים לאכול מאכלים שאוכלים בסעודת הבראה* של אבלות<sup style="color: gray;">454</sup>, ויש שכתבו שכן נהג רבי יהודה בר אילעאי, שהיה אוכל ביצה אחת<sup style="color: gray;">455</sup>, ויש שכתבו סמך לדבר ממה שאמרו במדרש, שישראל אוכלים מאכל עדשים, על חורבן בית המקדש<sup style="color: gray;">456</sup>, וכמה מנהגים מצינו: יש אוכלים עדשים<sup style="color: gray;">457</sup>, שהעדשה דומה לגלגל, ואף אבלות גלגל חוזר בעולם, או לפי שאין לה פה, ואף אבל אין לו פה, שאין לו להרבות בדיבור<sup style="color: gray;">458</sup>, ויש אוכלים ביצים<sup style="color: gray;">459</sup> - ויש שכתבו ביצה<sup style="color: gray;">460</sup>, אחת בלבד<sup style="color: gray;">461</sup> - מבושלות<sup style="color: gray;">462</sup>, קשות<sup style="color: gray;">463</sup>, וקרות<sup style="color: gray;">464</sup>, רמז לאבלות, לפי שאין לביצה פה<sup style="color: gray;">465</sup>, או לפי שהיא מגולגלת, כאבלות שהיא גלגל חוזר בעולם<sup style="color: gray;">466</sup>, ויש שכתבו שנהגו באכילת עדשים עם ביצים מבושלים בתוכם, שהם מאכל אבלים<sup style="color: gray;">467</sup>, ויש מן האחרונים שכתבו שנוהגים אף לאכול פת עגולה, כדרך שנהגו כן במקומם להברות בהן אבלים, מפני עיגולם, כמיתה שהיא גלגל החוזר בעולם<sup style="color: gray;">468</sup>,. על מנהג חסידות שלא לאכול כלל תבשיל בסעודה זו, ואפילו ביצים או עדשים, ראה לעיל<sup style="color: gray;">469</sup>. על איסור שני תבשילים, במאכלי אבלים, עיין לעיל<sup style="color: gray;">470</sup>.
<h4>טבילת פת באפר</h4>
טבילת פת באפר*, מצינו בירושלמי ובמדרש, שרב - ויש גורסים רבי<sup style="color: gray;">471</sup>, או רבי יהודה בר אלעאי<sup style="color: gray;">472</sup>, או רבי בון<sup style="color: gray;">473</sup> - לאחר אכילתו, היה טובל פרוסת פת - ובמדרש יש גורסים פת פחותה וקטנה<sup style="color: gray;">474</sup> - באפר - ואוכלה<sup style="color: gray;">475</sup> - לקיים מה שנאמר "ויגרס בחצץ שיני הכפישני באפר"<sup style="color: gray;">476</sup>, והיה אומר, זו היא סעודת תשעה באב<sup style="color: gray;">477</sup>, ויש גורסים שהיה אומר, זו היא עיקר סעודת תשעה באב<sup style="color: gray;">478</sup>, כדרך שמצינו שהיו נותנים בתענית* אפר מקלה על הראש, זכר לאבלות, על שם הכתוב, לשום לאבלי ציון פאר תחת אפר<sup style="color: gray;">479</sup>, שאלמלא התענית היה ראוי לאכול מאכל אבלים בתשעה באב, ולכן ראוי לאכול כן בכניסת התענית<sup style="color: gray;">480</sup>, ויש שכתבו שלדברי הירושלמי עשה כן בסוף סעודה מפסקת, ולדברי המדרש בתחילה אכל סעודה שאינה מפסקת, ולאחריה היה מטבל את הפת לסעודה מפסקת<sup style="color: gray;">481</sup>, וכן כתבו ראשונים ואחרונים להלכה, שיש מחמירים לטבל אחר אכילתם פת באפר ולאכלו<sup style="color: gray;">482</sup>, ואומרים, זהו סעודת תשעה באב<sup style="color: gray;">483</sup>.
<h4>הפסקה בפירות</h4>
יש נוהגים להפסיק על מיני פירות<sup style="color: gray;">484</sup>, לפי שאמרו בתלמוד, שכשחרב הבית בקשו פרושים שלא לאכול אלא שאר פירות - שאין מביאים מהם ביכורים*<sup style="color: gray;">485</sup> - לפי שבשר ולחם ופירות, היו מביאים לבית המקדש<sup style="color: gray;">486</sup>. על מנהג חסידות שלא לאכול אפילו פירות, עי' לעיל<sup style="color: gray;">487</sup>. על אכילת פירות ודברים המקררים לפני התענית, ע"ע ערב יום הכפורים.
<h3><b>בשבת</b></h3>
<h4>מעיקר הדין</h4>
תשעה באב שחל להיות בשבת - והתענית נדחית ליום ראשון<sup style="color: gray;">488</sup> - וכן ערב תשעה באב שחל להיות בשבת, אוכל ושותה כל צרכו, ומעלה על שולחנו אפילו כסעודת שלמה בשעתו<sup style="color: gray;">489</sup>, ואפילו בסעודה מפסקת<sup style="color: gray;">490</sup>, מפני כבוד שבת<sup style="color: gray;">491</sup>, ועונג שבת<sup style="color: gray;">492</sup>.
<h4>המנהג</h4>
על מנהג אכילת בשר ושתיית יין כשחל בשבת, נחלקו ראשונים: יש סוברים שאין רגילים לאכול בשר ולשתות יין<sup style="color: gray;">493</sup>, משום חורבן הבית<sup style="color: gray;">494</sup>, שלדעתם אין חובה להעלות על שולחנו כסעודת שלמה, אלא שרשאי לעשות כן, וסעודה שלישית יכול לקיים קודם סעודה המפסקת<sup style="color: gray;">495</sup>. ויש סוברים שאסור להמנע מאכילת בשר ושתיית יין משום אבלות, שכל דבר שניכר בו שעושה אותו משום אבלות, אסור לעשותו בשבת<sup style="color: gray;">496</sup>, ולא יהא המנהג חמור מן האיסור, והכל נדחה מפני כבוד השבת, שאין אדם רשאי למעט כבוד השבת<sup style="color: gray;">497</sup>
<h4>שמחה</h4>
הישיבה בסעודה זו, אף בשבת תהא בדאגה ובדאבת נפש, שלא ינהוג בשמחה<sup style="color: gray;">498</sup>.
<h4>סעודת חברים</h4>
סעודת חברים, שכאשר חלה בחול אסורה<sup style="color: gray;">499</sup>, נחלקו אחרונים: יש סובריםשלא ישב בסעודת חברים<sup style="color: gray;">500</sup> , שהרי יש לשבת בסעודה בדאבת נפש<sup style="color: gray;">501</sup>, אלא כל אחד יושב ומברך לעצמו<sup style="color: gray;">502</sup>. ויש סוברים שהרגיל בכל שבת לסעוד סעודה זו עם חבריו ומיודעיו, ומונע בשבת זו, הרי זו כאבלות פרהסיא<sup style="color: gray;">503</sup>.
<h4>עם בני ביתו</h4>
לסעוד בחברת בני ביתו, מותר<sup style="color: gray;">504</sup>, אף לסוברים שאין לסעוד עם חברים<sup style="color: gray;">505</sup>.
<h4>מאכלי אבלים</h4>
מאכלי אבלים, כגון אכילת ביצים הנהוגה בסעודה זו, כאשר חלה בחול<sup style="color: gray;">506</sup>, נחלקו ראשונים האם אוכלים כן אף בשבת: יש שכתבו שנהגו לאכול בה ביצים<sup style="color: gray;">507</sup>. ויש שכתבו שאין לשנות בסעודה זו משאר שבת<sup style="color: gray;">508</sup>.
<h4>אכילת תבשיל</h4>
אכילת תבשיל, שכאשר חלה בחול יש נוהגים שאין אוכלים כלל תבשיל<sup style="color: gray;">509</sup>, כאשר חלה בשבת, אין נמנעים מאכילת תבשיל<sup style="color: gray;">510</sup>
<h4>לחם משנה</h4>
לחם-משנה* בסעודה זו - שבסעודות שבת בוצע על שני ככרות<sup style="color: gray;">511</sup> - נחלקו ראשונים: יש שכתבו שאף בשבת זו בוצע על שני ככרות<sup style="color: gray;">512</sup>. ויש שכתבו שאין מברכים על שני ככרות<sup style="color: gray;">513</sup>.
<h4>ישיבה על השולחן</h4>
הישיבה בסעודה זו - שכאשר חלה בחול, יש שכתבו שיושבים על הארץ<sup style="color: gray;">514</sup> - כתבו ראשונים שבשבת מיסב על השלחן, כמו בשאר שבתות<sup style="color: gray;">515</sup>, משום כבוד שבת<sup style="color: gray;">516</sup>, ואין צריך לשנות שולחנו בשבת<sup style="color: gray;">517</sup>. ויש שכתב, שצריך לסדר שולחן קטן בסעודה המפסקת, ולא באותו שולחן שאכלו עליו<sup style="color: gray;">518</sup>, משום שצריך לשנות<sup style="color: gray;">519</sup>.
<h4>נחמנו</h4>
בנוסח ברכה שלישית שבברכת-המזון*, שבשבת יש נוהגים לומר "נחמנו"<sup style="color: gray;">520</sup>, אם אומרים כן אף בסעודה מפסקת, נחלקו ראשונים: יש נוהגים שלא לומר בה נחמנו<sup style="color: gray;">521</sup>. ויש סוברים שאין לשנות בסעודה זו משאר שבת<sup style="color: gray;">522</sup>.
<h4>הזכרת רצה</h4>
הזכרת "רצה והחליצנו" בברכת המזון, שבשבת מוסיפים בברכת-המזון<sup style="color: gray;">523</sup>, בסעודה מפסקת, יש מן הראשונים שכתבו שאין אומרים בה רצה והחליצנו<sup style="color: gray;">524</sup>.
<h4>זימון</h4>
זימון, שכאשר חלה בחול יש שכתבו שאין מזמנים<sup style="color: gray;">525</sup>, בשבת מזמנים, כיון שהוא שבת<sup style="color: gray;">526</sup>.
<h4>בסעודת ברית</h4>
אם חלה ברית מילה באותה שבת, יעשה את הסעודה קודם מנחה<sup style="color: gray;">527</sup>.
<h2>סעודת מצוה</h2>
<b>הגדרת הערך -</b> סעודה שיש בקיומה מצוה.
הלשון "סעודת מצוה" נזכר בפוסקים, הן לענין סעודות הבאות מחמת מצוה, הן לענין סעודות הנעשות לשבח והודיה לה' יתברך, והן על סעודות שיש מצוה לקיימן, כגון סעודת-שבת* או סעודת ראש-חודש*. הערך שלפנינו עוסק בסעודות מצוה בשני המובנים הראשונים, של סעודות הבאות מחמת מצוה, ושל סעודות הנעשות לשבח והודיה לה' יתברך. על סעודת-שבת* ויום-טוב*, סעודת ראש-חודש*, סעודת פורים* וכיוצא בזה, שיש מצוה לקיימן, עי' ערכיהן. אכילות מסוימות, כגון אכילת-בכורים*, או אכילת-מעשר-שני*, או אכילת-מצה*, או אכילת-מרור*, או אכילת-פסחים*, או אכילת-קדשים*, חשובות אכילה של מצוה מחמת המצוה לאכלן, ועל כך עי' ערכיהן.
<h3><b>החשובה סעודת מצוה</b></h3>
<h4>חומרתם</h4>
סעודת מצוה, כתבו אחרונים – וכן נראה מדברי ראשונים - שאינה מצוה גמורה, אלא מנהג חכמים, או תקנת חכמים<sup style="color: gray;">1</sup>.
<h4>על קיום מצוה</h4>
סעודה הנעשית על קיום מצוה, יש מן האחרונים שכתבו שחשובה סעודת מצוה<sup style="color: gray;">2</sup>, ומהם שהוסיפו, שמכל מקום אין מקיימים סעודת מצוה על מצוות המוטלות על ישראל בכל יום, כגון קריאת-שמע*, תפילין וציצית*, אלא על מצוות שהיחיד מקיימן מפעם לפעם<sup style="color: gray;">3</sup>. בטעם הדבר שסעודה הנעשית על מצוה חשובה סעודת מצוה, יש שכתבו, לפי שקיום המצוות צריך להיות בשמחה, והרי הסעודה היא קיום שמחת המצוה<sup style="color: gray;">4</sup>, וכן אמרו בתלמוד שהכתוב: ושבחתי אני את השמחה<sup style="color: gray;">5</sup>, היינו בשמחה של מצוה<sup style="color: gray;">6</sup>, וכן מצינו שבני סנאב בן בנימין ביום שבו היו מנדבים עצים למזבח היו עושים יום טוב<sup style="color: gray;">7</sup>. ויש מן הראשונים והאחרונים שנראה מדבריהם, שסעודה הנעשית על מצוה אינה חשובה סעודת מצוה<sup style="color: gray;">8</sup>.
<h4>לגמרה של תורה</h4>
סעודה הבאה לגמרה של תורה, חשובה סעודת מצוה<sup style="color: gray;">9</sup>, וכן אמרו במדרש שלמדים מן הסעודה שעשה שלמה המלך בשעה שנתן לו הקב"ה חכמה<sup style="color: gray;">10</sup>, שעושים סעודה לגמרה של תורה<sup style="color: gray;">11</sup>, שהתורה כולה חכמה היא<sup style="color: gray;">12</sup>, וכן כתבו ראשונים שמטעם זה נהגו שבשמחת תורה, חתני התורה שמסיימים את התורה, עושים סעודה, לגמרה של תורה<sup style="color: gray;">13</sup>, וכן יש מן האחרונים שכתבו, שסעודה הנעשית בסיום מסכת חשובה סעודת מצוה, שאף היא בכלל סעודה לגמרה של תורה<sup style="color: gray;">14</sup>. על הסוברים, שסעודת סיום מסכת חשובה סעודת מצוה, היינו משום שהיא סעודה לגמרה של מצוה, עי' להלן<sup style="color: gray;">15</sup>.
<h4>לגמרה של מצוה</h4>
סעודה הבאה לגמרה של מצוה – שנמשכה במשך זמן<sup style="color: gray;">16</sup> - נראה מדברי ראשונים – וכן כתבו אחרונים - שחשובה היא סעודת מצוה<sup style="color: gray;">17</sup>, וכן כתבו שסעודה שעושים בחנוכת הבית בארץ ישראל, חשובה סעודת מצוה, שחנוכת הבית מצוה היא<sup style="color: gray;">18</sup>, וכן כתבו שסעודה שעושים בסיום כתיבת ספר תורה, חשובה סעודת מצוה<sup style="color: gray;">19</sup>, וכן כתבו שסעודה שעושים בגמר בניית בית-הכנסת*, חשובה סעודת מצוה<sup style="color: gray;">20</sup>. אף סעודה הנעשית בסיום מסכת<sup style="color: gray;">21</sup>, יש מן הראשונים והאחרונים שכתבו, שסעודת מצוה היא, שהסיום חשוב כגמרה של מצוה<sup style="color: gray;">22</sup>, וכן מצינו במדרש שעשו אהרן ובניו שמחה כשנקדשו הכהנים והתקדשו הכלים, כדרך שהפורע חובו עושה יום טוב, ומשם סמכו חכמים שכל המשלים מסכת צריך לעשות יום טוב<sup style="color: gray;">23</sup>, על הסוברים שסיום מסכת חשוב סעודת מצוה משום שהיא סעודה לגמרה של תורה, עי' לעיל<sup style="color: gray;">24</sup>. ויש מן האחרונים שכתבו בדעת ראשונים, שסעודה הבאה לגמרה של מצוה אינה חשובה סעודת מצוה<sup style="color: gray;">25</sup>.
<h4>על הכשר מצוה</h4>
סעודה הבאה לכבוד מעשה שיש בו הכשר מצוה, יש מן האחרונים שכתבו בדעת ראשונים שחשובה סעודת מצוה<sup style="color: gray;">26</sup>, וכן כתבו, שאותה ששנינו שסעודת אירוסין סעודת מצוה היא<sup style="color: gray;">27</sup>, אף על פי שאין מצוה בעצם הקידושין, לסוברים כן<sup style="color: gray;">28</sup>, היינו משום שעל ידי הקידושין מתקיימת מצוות פריה-ורביה*<sup style="color: gray;">29</sup>.
<h4>הבאה על תחילת מצוה</h4>
סעודה הבאה לכבוד תחילת מצוה, יש מן הראשונים שנראה מדבריהם – וכן כתבו אחרונים - שחשובה סעודת מצוה<sup style="color: gray;">30</sup>, וכן כתבו שאותה ששנינו שסעודת אירוסין סעודת מצוה היא<sup style="color: gray;">31</sup>, אף על פי שאין המצוה נשלמת אלא בנישואין, לסוברים כן<sup style="color: gray;">32</sup>, היינו משום שהקידושין תחילת המצוה הם<sup style="color: gray;">33</sup>, וכן כתבו, שסעודה הנעשית בשעה שמתחילים לכתוב ספר תורה, חשובה סעודת מצוה, משום שהיא תחילת קיום מצוות כתיבת-ספר-תורה*<sup style="color: gray;">34</sup>.
<h4>שנעשית לתכלית מצוה</h4>
סעודות שאין מצוה בעצם קיומן, ואף אינן באות בעקבות מצוה שנעשית, אולם מביאים לתכלית ותועלת מצוה – כגון סעודת עיבור החודש, הנעשית כדי לפרסם שלמחרת יעברו את החודש<sup style="color: gray;">35</sup>, או כגון חבורות שעושים סעודה כדי להוסיף חברים ולהרבות מתנדבים, שעל ידי כך יוכלו להוסיף פעלים וצדקות בישראל<sup style="color: gray;">36</sup> – יש מן האחרונים שכתבו שאף הן חשובות סעודות מצוה<sup style="color: gray;">37</sup>.
<h4>על התחייבות במצוה</h4>
סעודה שעושים על התחייבות במצוה – כגון סעודה לקטן שנהיה בר מצוה<sup style="color: gray;">38</sup> – הרי היא סעודת מצוה<sup style="color: gray;">39</sup>. ויש מן האחרונים מצדדים, שבאופנים שאין ידוע אם בסופו של דבר יקיים את המצוה – כגון קטן שנהיה בר מצוה, שהוא רך בשנים, וכן אין הוא רגיל בקיום המצוות – אין זו סעודת מצוה, שבאופנים אלו אין שמחה בעצם ההתחייבות<sup style="color: gray;">40</sup>.
<h4>כשאין ניכרת ההתחייבות במצוה</h4>
סעודה שעושים על התחייבות במצוה, כשאין ניכר למעשה השינוי מחמת ההתחייבות – כגון קטנה שנהיתה בת מצוה – יש מן האחרונים שכתבו שאינה חשובה סעודת מצוה, ולדעתם סעודה שעושים על התחייבות במצוה אינה סעודת מצוה אלא כשניכר ההבדל, כגון בקטן הנעשה בר מצוה, שמעתה מצרפים אותו לכל דבר שצריך מנין של שלושה או עשרה<sup style="color: gray;">41</sup>. ויש מן האחרונים שנראה מדבריהם, שאין חילוק בדבר, ואף כשאין ניכר השינוי מחמת ההתחייבות במצוה, הרי זו סעודת מצוה<sup style="color: gray;">42</sup>.
<h4>כשנאמרים בה דברי תורה</h4>
סעודה שנאמרים בה דברי תורה, חשובה סעודת מצוה<sup style="color: gray;">43</sup>. ויש מן האחרונים שכתבו, שאין הדברים אמורים אלא כשאחד דורש בפני המסובים בדברי תורה וכל המסובים מקשיבים לו, אבל כשהמסובים מדברים ביניהם בדברי תורה, אין זו חשובה סעודת מצוה, שאין הסעודה גורמת לדברי תורה, שאף בלעדיה היו תלמידי החכמים מדברים בדברי תורה<sup style="color: gray;">44</sup>.
<h4>הנעשית לנתינת שבח למקום</h4>
סעודה שנעשית לנתינת שבח למקום - דהיינו סעודה לפרסום הנס, או סעודה לפרסום המצוה<sup style="color: gray;">45</sup> - כתבו אחרונים – וכן נראה מדברי ראשונים - שחשובה היא סעודת מצוה<sup style="color: gray;">46</sup>, וכן כתבו שסעודת פדיון הבן, שבאה לפרסום המצוה<sup style="color: gray;">47</sup>, חשובה סעודת מצוה<sup style="color: gray;">48</sup>, ואפילו כשנעשה הפדיון לאחר יום ל"א<sup style="color: gray;">49</sup>. וכן כתבו שהסעודות בחנוכה, אף על פי שאינן סעודות מצוה, לסוברים כן<sup style="color: gray;">50</sup>, מכל מקום אם אומרים בהם שירות ותשבחות – על הנס<sup style="color: gray;">51</sup> - חשובות סעודות מצוה<sup style="color: gray;">52</sup>, וכן כתבו שהמנהג שנוהגים בליל שבת לאחר שנולד הזכר שנכנסים לשם לטעום בליל שבת, סעודת מצוה היא<sup style="color: gray;">53</sup>, שהיא כדי לפרסם הנס, שנמלט הזכר והאשה<sup style="color: gray;">54</sup>, וכן כתבו, שהעושה סעודה מחמת נס שקרה לו חשובה הסעודה סעודת מצוה<sup style="color: gray;">55</sup>, וכן כתבו, שסעודת נישואים של בת תלמיד חכם לעם הארץ, אף על פי שהיא סעודת הרשות<sup style="color: gray;">56</sup>, מכל מקום אם אומרים בה שירות ותשבחות, חשובה היא סעודת מצוה<sup style="color: gray;">57</sup>, וכן כתבו, שסעודת אורחים, אף על פי שהיא סעודת הרשות, לסוברים כן<sup style="color: gray;">58</sup>, מכל מקום אם אומרים בה שירות ותשבחות, חשובה היא סעודת מצוה<sup style="color: gray;">59</sup>. ויש מן האחרונים שכתבו לענין סעודה שנעשית על הנס, שאינה חשובה סעודת מצוה<sup style="color: gray;">60</sup>. ויש מחלקים בדבר, שבימים שקבעום להלל והודאה, כגון בימי חנוכה, אזי כאשר עושים סעודה ואומרים בה שירות ותשבחות, חשובה הסעודה סעודת מצוה, אבל בסתם ימים שלא נקבעו להלל והודאה, אין הסעודה חשובה סעודת מצוה, אף כשאומרים בה שירות ותשבחות<sup style="color: gray;">61</sup>.
<h4>זמן קיום המצוה בסעודות הבאות לפרסום המצוה</h4>
סעודות הנעשות לפרסום המצוה<sup style="color: gray;">62</sup>, כתבו ראשונים שאין לקיים את המצוה אלא לאחר שכבר נתיישבו לאכול, שאם הקדימו וקיימו את המצוה קודם שנתיישבו לאכול, אין המצוה מתפרסמת כל כך<sup style="color: gray;">63</sup>.
<h4>כשאין השירות והתשבחות מחמת הסעודה</h4>
סעודה שאדם עושה שלא כדרך מריעות ושמחה, אלא כדי ליתן שבח למקום, או לפרסם המצוה, לסוברים שחשובה היא סעודת מצוה<sup style="color: gray;">64</sup>, יש מן האחרונים שכתבו שאין הדברים אמורים אלא בשירות ותשבחות שהדרך היא לשוררם על הסעודה, אבל שירות ותשבחות שהדרך לשוררם שלא בסעודה, ואין ענינם לסעודה, אף המשוררם בתוך הסעודה אין הסעודה חשובה סעודת מצוה מחמת כן<sup style="color: gray;">65</sup>.
<h4>סעודת נישואין</h4>
סעודת נישואין שחשובה היא סעודת מצוה<sup style="color: gray;">66</sup>, אמרו בגמרא שאין הדברים אמורים אלא כגון נישואי בת תלמיד חכם לתלמיד חכם, אבל בנישואי בת תלמיד חכם לעם-הארץ*, חשובה הסעודה סעודת הרשות<sup style="color: gray;">67</sup>, לפי שיורדים מגדולתם<sup style="color: gray;">68</sup>, על כך שמכל מקום כשאומרים בה שירות ותשבחות חשובה הסעודה סעודת מצוה, עי' לעיל<sup style="color: gray;">69</sup>. נישואי בת עם הארץ לעם הארץ, יש מן האחרונים שכתבו, שחשובה היא סעודת מצוה<sup style="color: gray;">70</sup>, שאין בנישואין אלו הורדה מגדולתם<sup style="color: gray;">71</sup>, ויש מן האחרונים שכתבו שאף היא אינה חשובה סעודת מצוה<sup style="color: gray;">72</sup>. על כך שבזמננו אין החשוב עם הארץ, ע"ע<sup style="color: gray;">73</sup>.
<h4>במכוין שיהיה לו כח לעבודת הבורא</h4>
האוכל, ואין כוונתו באכילתו אלא כדי להבריא ולהעמיד גופו שיהיה נכון ומזומן לעבודת הבורא, יש מן האחרונים שכתבו שחשובה היא סעודת מצוה<sup style="color: gray;">74</sup>.
<h4>שתלמיד חכם שרוי בה</h4>
סעודה שתלמיד חכם שרוי בה, יש מן האחרונים סוברים, שחשובה סעודת מצוה<sup style="color: gray;">75</sup>, שכל הנהנה מסעודה שתלמיד חכם שרוי בתוכה, כאילו נהנה מזיו השכינה<sup style="color: gray;">76</sup>. ויש סוברים שאינה חשובה סעודת מצוה<sup style="color: gray;">77</sup>.
<h4>בנעשית להכנסת אורחים</h4>
סעודה הנעשית להכנסת-אורחים* - על החשובה סעודה להכנסת אורחים, ע"ע<sup style="color: gray;">78</sup> - יש מן הראשונים והאחרונים שכתבו, שאינה חשובה סעודת מצוה<sup style="color: gray;">79</sup>, ואף על פי שבעל הבית המזמינם מקיים מצוה בסעודה זו<sup style="color: gray;">80</sup>. ויש מן האחרונים סוברים, שחשובה סעודת מצוה<sup style="color: gray;">81</sup>.
<h4>סעודת סבלונות</h4>
סעודת סבלונות* - היינו סעודה שהיו עושים לאחר האירוסין כשהחתן מביא סבלונות<sup style="color: gray;">82</sup> - נחלקו בה תנאים אם חשובה סעודת מצוה: לדעת ר' יוסי חשובה סעודת מצוה<sup style="color: gray;">83</sup>. לדעת רבי יהודה אינה חשובה סעודת מצוה<sup style="color: gray;">84</sup>.
<h4>הנעשית מחמת מנהג</h4>
סעודות שאין מצוה בעשייתן, ומכל מקום נעשות מחמת מנהג – כגון סעודת לילה שלפני המילה<sup style="color: gray;">85</sup>, או סעודה שעושים בשלישי למילה<sup style="color: gray;">86</sup> – כתבו אחרונים, שאינן חשובות סעודות מצוה<sup style="color: gray;">87</sup>.
<h4>הבאה על דבר שבהעדרו יש איסור</h4>
סעודה הנעשית על קיום דבר שאין בו מצוה, אלא שבהימנעות ממנו יש איסור, יש מן הראשונים שנראה מדבריהם, שחשובה סעודת מצוה<sup style="color: gray;">88</sup>, וכן יש מן האחרונים שכתבו, שסעודת שידוכים, חשובה סעודת מצוה, אף על פי מצוה בעצם השידוכים, משום שאסור לקדש בלא שידוכים<sup style="color: gray;">89</sup>. ויש מן האחרונים שנראה מדבריהם שאין זו סעודת מצוה<sup style="color: gray;">90</sup>.
<h4>כשהמצוה והסעודה לא מתקיימים באותו זמן</h4>
סעודת מצוה הנעשית מחמת מצוה – לגמרה של מצוה<sup style="color: gray;">91</sup>, או להתחייבות בה<sup style="color: gray;">92</sup> – ולא נתקיימה הסעודה בסמוך לאותה מצוה, יש מן האחרונים שכתבו, לענין סעודה הנעשית בסיום מסכת, שכשנעשית הסעודה ביום שאחרי הסיום – או אפילו יומיים לאחר מכן<sup style="color: gray;">93</sup> – אף היא חשובה סעודת מצוה<sup style="color: gray;">94</sup>, שכן מצינו שהסעודה שעשה שלמה המלך בחנוכת בית המקדש, נמשכה שבעת ימים<sup style="color: gray;">95</sup>. ויש מן האחרונים שכתבו לענין סעודה הנעשית בסיום מסכת, שאין היא חשובה סעודת מצוה אלא כשנעשית באותו יום<sup style="color: gray;">96</sup>, וכן יש מן האחרונים שכתבו, לענין סעודת בר מצוה, שאין היא חשובה סעודת מצוה אלא כשנעשית ביום בו נהיה הקטן בן י"ג שנים ויום אחד<sup style="color: gray;">97</sup>. סעודת ברית מילה, יש מן הראשונים שכתבו, שאף כשהיא מתקיימת למחרת הברית חשובה היא סעודת מצוה<sup style="color: gray;">98</sup>. סעודות החשובות סעודות מצוה, משום שבאות הם לפרסם את המצוה, יש מן הראשונים שכתבו, שצריך לעשותם דוקא בזמן שהמצוה מתקיימת, שאם לא כן אין המצוה מתפרסמת<sup style="color: gray;">99</sup>.
<h3><b>דיניה</b></h3>
<h4>בעשרה</h4>
סעודת מצוה, יש מן האחרונים שכתבו שיש לקיימה בעשרה<sup style="color: gray;">100</sup>.
<h4>קביעתה על פת</h4>
סעודת מצוה, יש מן האחרונים סוברים, שיש לקיימה בפת<sup style="color: gray;">101</sup>, שסעודה בלא פת אינה חשובה סעודה כלל<sup style="color: gray;">102</sup>. ויש סוברים, שאף בלא פת חשובה הסעודה סעודת מצוה<sup style="color: gray;">103</sup>.
<h4>בציעת הפת</h4>
בציעת הפת בסעודת מצוה, יש מן האחרונים מצדדים, שאף על פי שבסעודת הרשות אין לבצוע פרוסה גדולה יותר מכביצה מפני שנראה כרעבתן<sup style="color: gray;">104</sup>, בסעודת מצוה, מצוה לבצוע פרוסה גדולה<sup style="color: gray;">105</sup>.
<h4>אכילת בשר ושתיית יין</h4>
סעודת מצוה, נראה מדברי ראשונים – וכן כתבו אחרונים - שיש לקיימה בבשר ויין<sup style="color: gray;">106</sup>, משום חשיבות הסעודה<sup style="color: gray;">107</sup>, ומכל מקום אין הדבר מעכב, וסעודת מצוה שאין בה בשר ויין חשובה אף היא סעודת מצוה<sup style="color: gray;">108</sup>. על כך שיש סוברים שסעודות מצוה שנקבעו כדי לשמוח במצוה, יש לקיימן במאכלים המשמחים את הלב, ובלעדיהם אין הסעודה חשובה סעודת מצוה, עי' להלן<sup style="color: gray;">109</sup>.
<h4>בסעודת מצוה שנקבעה לשמחה</h4>
סעודות מצוה שנקבעו כדי לשמוח במצוה - כגון סעודת פורים<sup style="color: gray;">110</sup> - יש מן האחרונים שכתבו שאין לקיימם אלא במאכלים ומשקים המשמחים את הלב - ואינן חשובות סעודות מצוה בלעדיהם<sup style="color: gray;">111</sup> - אבל סעודות מצוה שאינן של שמחה – כגון סעודת עיבור השנה<sup style="color: gray;">112</sup>, או כגון פדיון הבן<sup style="color: gray;">113</sup> – חשובות סעודות מצוה אפילו בפת וקטניות<sup style="color: gray;">114</sup>.
על המאכלים והמשקים המשמחים את הלב, ע"ע שמחת יום טוב.
על כך שסעודה שאין אוכלים שם בקבע אלא נכנסים ויוצאים ואוכלים ושותים מעט דרך ארעי, וכן אין מזמנים קרואים לשם, אינה חשובה סעודה, ע"ע סעודה.
<h4>אמירת שיר המעלות</h4>
סעודות מצוה המתקיימות ביום חול, יש מן האחרונים שכתבו, שאף על פי שאומרים באותו יום תחנון<sup style="color: gray;">115</sup>, מכל מקום אין לומר קודם ברכת המזון: על נהרות בבל, אלא שיר המעלות<sup style="color: gray;">116</sup>.
<h4>אמירת מגדול בברכת המזון</h4>
סעודות מצוה המתקיימות בחול, יש מן האחרונים שכתבו, שבברכת המזון יש לומר "מגדול" ולא "מגדיל"<sup style="color: gray;">117</sup>.
<h4>דין המסובים בסעודה</h4>
סעודה החשובה סעודת מצוה מחמת אדם אחד, ומצטרפים אליו לסעודה אנשים נוספים שאין הסעודה חשובה סעודת מצוה מחמתם – כגון שאחד מהמסובים סיים מסכת, והשאר לא<sup style="color: gray;">118</sup> - חשובים כל המסובים, כמסובים בסעודת מצוה<sup style="color: gray;">119</sup>, ויש מן האחרונים שהוסיפו, לענין סיום מסכת, שמכל מקום המנהג הוא ששאר האנשים מתקבצים למסיים ומסיים לפניהם המסכת ושומעים ומצטרפים עמו בסיומו ואז מצטרפים עמו לסעודת מצוה<sup style="color: gray;">120</sup>, כדי שתהיה להם שייכות ללימוד<sup style="color: gray;">121</sup>.
<h4>אכילתה בבית הכנסת</h4>
קיום סעודת מצוה בבית הכנסת – שאסורה בו אכילת הרשות<sup style="color: gray;">122</sup> – נחלקו בו ראשונים ואחרונים: יש סוברים שיש חילוק בדבר, שסעודת מצוה שאין בה חשש שיבוא בה לידי קלות ראש – כגון סעודת עיבור השנה<sup style="color: gray;">123</sup>, שאין בה אלא פת וקטניות בלבד<sup style="color: gray;">124</sup> - מותרת, אבל סעודת מצוה שיש בה חשש שיבואו לידי קלות ראש – כגון סעודה גדולה<sup style="color: gray;">125</sup>, או כגון שמחת יתום ויתומה<sup style="color: gray;">126</sup> - אסורה<sup style="color: gray;">127</sup>. ויש סוברים – לגירסתם בירושלמי<sup style="color: gray;">128</sup> - שכל סעודת מצוה מותרת בבית הכנסת<sup style="color: gray;">129</sup>.
<h4>ביטולה לצורך קיום מצוות אחרות</h4>
סעודת מצוה, כתבו ראשונים שמבטלים אותה לצורך מצוות אחרות<sup style="color: gray;">130</sup>, וכתבו שמטעם זה סעודת פורים שזמנה ביום<sup style="color: gray;">131</sup>, אפשר להתחילה מבעוד יום ולהמשיך רובה בלילה, לפי שביום טרודים בקיום שאר מצוות היום, ואין פנאי לאכול בשמחה ובתענוג<sup style="color: gray;">132</sup>, וכן יש מן האחרונים שכתבו, שמי שהזמינוהו להשתתף בסעודת שלום זכר והוא תאב לישון לעונג שבת, אינו צריך ללכת, שמבטלים סעודת מצוה לצורך מצות עונג-שבת*<sup style="color: gray;">133</sup>.
<h4>ביטול מצות ביעור חמץ לצורך סעודת מצוה</h4>
ההולך – בערב פסח<sup style="color: gray;">134</sup> - לאכול סעודת אירוסין בבית חמיו – שהיא סעודת מצוה<sup style="color: gray;">135</sup> - ונזכר שיש לו חמץ בתוך ביתו, אם יכול לחזור לביתו ואחר כך לחזור למצותו, יחזור לביתו ויבער, ואם לאו מבטלו בלבו<sup style="color: gray;">136</sup>.
<h4>ביטול מצות ביעור חמץ לצורך השתתפות בסעודת מצוה</h4>
ההולך בערב פסח להשתתף בסעודת מצוה, ונזכר שיש לו חמץ בתוך ביתו, יש מן האחרונים שכתבו, שאפילו אין לו שהות לחזור לביתו ואחר לשוב ולהשתתף בסעודת מצוה, יחזור לביתו ויבער<sup style="color: gray;">137</sup>, ואותה ששנינו לענין חתן, שאינו חוזר לביתו<sup style="color: gray;">138</sup>, היינו דוקא בחתן, שבלעדיו הסעודה לא מתקיימת והרי זו מצוה שאי אפשר לעשותה על ידי אחרים<sup style="color: gray;">139</sup>. ויש מן הראשונים שנראה מדבריהם – וכן כתבו אחרונים – שאף ההולך להשתתף בסעודת מצוה ואין הסעודה תלויה בו אינו צריך לחזור לביתו<sup style="color: gray;">140</sup>.
<h4>איסורים הנדחים מחמתה</h4>
סעודת מצוה, פעמים שהיא מתירה אכילת בשר ושתיית יין בתשעת הימים, לנוהגים להימנע מהם בתשעת הימים<sup style="color: gray;">141</sup>. וכן פעמים שהיא מתירה קביעת סעודה בערב-שבת* לאחר חצות<sup style="color: gray;">142</sup>. על מספר האנשים שמותר להם להשתתף בסעודה זו בערב שבת, ועל כך שצריכים הם להיות שייכים לסעודה זו, ועל פרטי הדין, ע"ע ערב שבת. וכן כתבו ראשונים שתענית שנהגו להתענות בבה"ב*<sup style="color: gray;">143</sup>, או בעשרת-ימי-תשובה*<sup style="color: gray;">144</sup>, מותר לאכול בה בסעודת מצוה<sup style="color: gray;">145</sup>, שמלכתחילה לא נהגו תעניות אלו כשיש בהם סעודת מצוה<sup style="color: gray;">146</sup>. וכן המתענים בערב-ראש-השנה*<sup style="color: gray;">147</sup>, כתבו אחרונים שרשאים הם לאכול בסעודת מצוה<sup style="color: gray;">148</sup>.
<h4>תענית בכורות</h4>
תענית-בכורות*, יש סוברים שמותרת בה סעודת מצוה<sup style="color: gray;">149</sup>. בטעם הדבר, יש שנראה מדבריהם, לפי שתענית בכורות אינה חמורה כשאר תעניות – שאינה אלא מנהג<sup style="color: gray;">150</sup> – ועל כן נדחית היא מפני סעודת מצוה<sup style="color: gray;">151</sup>, ויש שכתבו, שכיון שכשיש סעודת מצוה בערב פסח אוכלים בה הבכורות, לנוהגים כן<sup style="color: gray;">152</sup>, הרי הנוהג להתענות תענית בכורות, על דעת כן הוא נוהג, שכשתהיה בה סעודת מצוה לא יתענה<sup style="color: gray;">153</sup>. ויש סוברים, שאסורה בה סעודה מצוה<sup style="color: gray;">154</sup>, שאף על פי שמצינו שיש תעניות הנדחות מפני סעודת מצוה<sup style="color: gray;">155</sup>, לא אמרו כן אלא לענין תעניות קלות, כגון בה"ב, אבל תענית בכורות חמורה היא יותר<sup style="color: gray;">156</sup>.
<h4>תענית שנדחית</h4>
תענית שאינה מתקיימת בזמנה – כגון תענית אסתר שחלה בשבת, שמקדימים את התענית ליום חמישי – כתבו אחרונים שהיא נדחית מפני סעודת מצוה<sup style="color: gray;">157</sup>. ויש סוברים, שאף תענית שאינה מתקיימת בזמנה, כל שהיא נדחית לזמן קבוע, אינה נדחית מפני סעודת מצוה<sup style="color: gray;">158</sup>.
<h4>תענית כ סיון</h4>
תענית "כ סיון" שנהגו להתענות בקהילות אשכנז<sup style="color: gray;">159</sup>, נסתפקו אחרונים אם נדחית מפני סעודת מצוה<sup style="color: gray;">160</sup>.
<h4>דברים שהותרו משום סעודת מצוה</h4>
קולות שהקילו במקום הפסד-מרובה*<sup style="color: gray;">161</sup>, כתבו אחרונים שהקילו בהם אף לצורך סעודת מצוה<sup style="color: gray;">162</sup>, שלא גזרו בהם חכמים לאסור במקום מצוה<sup style="color: gray;">163</sup>. על מאכלים שהקילו בהם בסעודה, ונשארו לאחר הסעודה, אם האיסור חוזר וחל עליהם, ע"ע<sup style="color: gray;">164</sup>.
<h4>כותרת</h4>
שתי קולות, שכל אחת מהן אינה מותרת אלא בהפסד מרובה, לסוברים שאין מקילים באופן זה בהפסד מרובה<sup style="color: gray;">165</sup>, יש מן האחרונים מצדדים לומר שבסעודת מצוה בצירוף הפסד מרובה, מתירים אף שתי קולות של הפסד מרובה<sup style="color: gray;">166</sup>.
<h4>שכר הנהנה בה</h4>
הנהנה מסעודת מצוה לשם מצוה, ניצול מדינה של גיהנם<sup style="color: gray;">167</sup>, מידה כנגד מידה צער, שינצל מצער תחת מצות השמחה<sup style="color: gray;">168</sup>, ואמרו שר' יוחנן היה נכנס בבוקר לבית המדרש ומלקט פירורים מסעודת קידוש החודש שנתקיימה בלילה שלפני כן ואכלם<sup style="color: gray;">169</sup>, לייקר ולחבב את המתאספים בסעודת מצוה<sup style="color: gray;">170</sup>.
<h4>עונש הנמנע מלהשתתף בה</h4>
הנמנע מלהשתתף בסעודת מצוה, יש מן הראשונים סוברים בדעת תנאים שהוא מנודה לשמים<sup style="color: gray;">171</sup>. לדעת תנא קמא, אין הוא מנודה לשמים<sup style="color: gray;">172</sup>, וכן יש מן האחרונים שכתבו בדעת תנאים נוספים<sup style="color: gray;">173</sup>.
<h4>בסעודה שאין נאמרים בה דברי תורה</h4>
סעודת מצוה שאין נאמרים בה דברי תורה, יש מן הראשונים שנראה מדבריהם שהנמנע מלהשתתף בה אינו מנודה לשמים, שאין הנידוי אלא מחמת המנהג לומר דברי תורה בסעודת מצוה<sup style="color: gray;">174</sup>.
<h4>בנמנע שלא מחמת זלזול</h4>
הנמנע מלהשתתף בסעודת מצוה, שלא מחמת זלזול במצוה, אלא מחמת סיבה אחרת – כגון שהליכתו כרוכה בהפסד ממון<sup style="color: gray;">175</sup> – יש מן האחרונים מצדדים שאין הוא מנודה לשמים<sup style="color: gray;">176</sup>.
<h4>כשמפסיד על ידה תפילה בציבור</h4>
הנמנע מלהשתתף בסעודת מצוה, משום שמחמת ההשתתפות בה יפסיד תפילה בציבור, כתבו אחרונים שאינו מנודה לשמים<sup style="color: gray;">177</sup>.
<h4>כשנמצאים בסעודה אנשים שאינם הגונים</h4>
הנמנע מלהשתתף בסעודת מצוה שהמסובים בה הם אנשים שאינם הגונים - לסוברים שהנמנע מלהשתתף בסעודת מצוה שאין מסובים בה אנשים שאינם הגונים הרי הוא מנודה לשמים<sup style="color: gray;">178</sup> – כתבו ראשונים שאין הוא מנודה לשמים<sup style="color: gray;">179</sup>. היו המשתתפים חלקם הגונים וחלקם שאינם הגונים, יש מן הראשונים שנראה מדבריהם, שהנמנע מלהשתתף בה, מנודה הוא לשמים<sup style="color: gray;">180</sup>. ויש מן האחרונים סוברים, שאין הוא מנודה לשמים<sup style="color: gray;">181</sup>.
על דינים מיוחדים הנוהגים בסעודת הברית, ע"ע ברית מילה<sup style="color: gray;">182</sup>.
על קיום סעודת מצוה בערב שבת, ע"ע ערב שבת.
<h4>השתתפות תלמיד חכם בסעודת הרשות</h4>
סעודה שאינה של מצוה – שדרך בני אדם להקדיש קרואים להתאסף בסעודה זו<sup style="color: gray;">183</sup> – אין ראוי שיאכל בה תלמיד חכם <sup style="color: gray;">184</sup>, שבסעודות אלו רגילים בדברים בטלים, שחוק וקלות ראש<sup style="color: gray;">185</sup>, וכן אמרו על רב, שלא היה נהנה מסעודת הרשות<sup style="color: gray;">186</sup>. ויש מן האחרונים שכתבו בדעת אמוראים שאף איסור יש בדבר<sup style="color: gray;">187</sup>.
<h4>החשוב סיום</h4>
החשוב סיום לענין סעודת מצוה, יש מן האחרונים שכתבו שהוא דוקא סיום שיש בו שמחה מיוחדת – כגון סיום מסכת גמרא, שיש יגיעה רבה בלימודה<sup style="color: gray;">188</sup>, או כגון סיום של סדר משניות<sup style="color: gray;">189</sup> – אבל סיום שאין בו שמחה מיוחדת – כגון סיום מסכת אחת של משניות<sup style="color: gray;">190</sup>, שאפשר לסיימה בזמן קצר<sup style="color: gray;">191</sup>, או כגון סיום מסכת גמרא שנלמדה במרוצה בהעברה בעלמא<sup style="color: gray;">192</sup> – אינו חשוב סיום<sup style="color: gray;">193</sup>. ויש מן האחרונים שנראה מדבריהם שכל השלמת ספר – כגון סיום מסכת אחת של משניות<sup style="color: gray;">194</sup> - שמחה גמורה היא, וחשובה הסעודה סעודת מצוה<sup style="color: gray;">195</sup>.
<h4>הספרים שעליהם עושים סעודה</h4>
סיום מסכת שמצינו בה שהסעודה על סיומה חשובה סעודת מצוה<sup style="color: gray;">196</sup>, כתבו אחרונים שלאו דוקא סיום מסכת, ואף סעודה על סיום שאר ספרים – היינו כתבי הקודש<sup style="color: gray;">197</sup>, ושאר ספרי חז"ל<sup style="color: gray;">198</sup> - חשובה סעודת מצוה<sup style="color: gray;">199</sup>. על כך שיש ספרים שאין הסעודה על סיומם חשובה סעודת מצוה, משום שאין שמחה מיוחדת בסיומם, עי' לעיל<sup style="color: gray;">200</sup>.
על הלומד בלא הבנה, שיש סוברים שאינו חשוב לימוד, ע"ע תלמוד תורה.
על לימוד במסכת דרך ארץ, אם חשוב כלימוד תורה, ע"ע תלמוד תורה.
על אבל, שמותר לו להשתתף בסעודות מצוה שאין בהן שמחה, ואסור לו להשתתף בסעודות מצוה שיש בהן שמחה, ע"ע אבלות<sup style="color: gray;">201</sup>.
<h4>דחיית הסיום</h4>
הלומד מסכת והגיע לסופה, כתבו ראשונים שיניח מעט בסוף המסכת וימתין ליום שראוי לתקן בו סעודה נאה לכבוד התורה ותלמידיה, ואז יסיימה<sup style="color: gray;">202</sup>.
<h2>ספיחי שביעית</h2>
<b>הגדרת הערך</b> - איסורם בשביעית של גידולים שצמחו מאליהם.
<h3><b>האיסור מקורו וגדרו</b></h3>
<h4>גדרם</h4>
ספיחים, היינו גידולים שצמחו מהקרקע מאליהם בלא שנזרעו על ידי האדם לדעתו, כגון שצמחו מן הזרעים שנפלו בעת הקציר<sup style="color: gray;">1</sup>, ונקראו "ספיח קצירך"<sup style="color: gray;">2</sup> לפי שהם נספחים אל הקציר של שנה שעברה<sup style="color: gray;">3</sup>. וכעין זה יש מן הראשונים שכתבו שיש צמחים שנזרעים ונקצרים וחוזרים וצומחים פעם שניה ושלישית, והצומח בפעם השניה נקרא ספיח<sup style="color: gray;">4</sup>.
הנזרע בשביעית, יש מן האחרונים סוברים שכל שנזרע בשביעית, בין על ידי ישראל ובין על ידי גוי ואפילו נפלו לארץ זרעים וצמחו מעצמם, אסור מן התורה משום "מן השבות אתה אוכל" ואין זה שבות, ולא רק מצד איסור ספיחים, ולדעתם איסור ספיחים דרבנן שייך רק בצומח מזרעים שנפלו בערב שביעית או ירקות שעלו מאליהם ואין להם זרע<sup style="color: gray;">5</sup>. אבל הרבה ראשונים ואחרונים סוברים שאף בנזרע בשביעית באיסור אינו אסור אלא משום ספיחים<sup style="color: gray;">6</sup>.
<h4>מקור האיסור</h4>
הספיחים אסורים בשביעית<sup style="color: gray;">7</sup>. על המעשים שבכלל האיסור, עי' להלן<sup style="color: gray;">8</sup>. במקור האיסור נחלקו תנאים: לדעת ר' עקיבא ספיחים אסורים מן התורה, מהכתוב: הן לא נזרע ולא נאסֹף את תבואתנו<sup style="color: gray;">9</sup>, ודרש: וכי מאחר שאין זורעים מהיכן אוספים, מכאן לספיחים שהם אסורים<sup style="color: gray;">10</sup>, וכן אותה שדרשו בתורת כהנים מהכתוב: את ספיח קצירך לא תקצור<sup style="color: gray;">11</sup>, מכאן סמכו חכמים על הספיחים שיהיו אסורים בשביעית<sup style="color: gray;">12</sup>, יש מן הראשונים והאחרונים שכתבו שהיא לדעת ר' עקיבא<sup style="color: gray;">13</sup>. וכן בדעת ר' שמעון וחכמים,שכל הספיחים אסורים ולא נחלקו אלא בספיחי כרוב<sup style="color: gray;">14</sup>, אמרו בתלמוד שסוברים כר' עקיבא שספיחים אסורים מן התורה<sup style="color: gray;">15</sup>, ולדעת ר' שמעון ספיחי כרוב מותרים משום שהוא דומה לאילן, ולדעת חכמים אסורים גזירה משום שאר ספיחים<sup style="color: gray;">16</sup>.
ולדעת חכמים, אין ספיחים אסורים מדברי תורה אלא מדברי סופרים<sup style="color: gray;">17</sup>, וכן אותה שדרשו בתורת כהנים: את ספיח קצירך לא תקצור, מכאן סמכו חכמים על הספיחים שיהיו אסורים בשביעית<sup style="color: gray;">18</sup>, יש מן האחרונים שכתבו שהיא לדעת חכמים<sup style="color: gray;">19</sup>. ובטעם שאסרו חכמים ספיחים, כתבו ראשונים שהוא משום עוברי עבירה, שלא ילך ויזרע תבואה וקטניות וזרעוני גינה בתוך שדהו בסתר, וכשיצמחו יאכל מהם ויאמר ספיחים הם<sup style="color: gray;">20</sup>. ויש שכתבו בדעת ראשונים שהטעם הוא שמא יבוא לאכול מפירות האסורים באכילה בשביעית, כגון שנזרעו בשביעית, ויאמר שהם ספיחים ומותרים<sup style="color: gray;">21</sup>.
<h4>איסור אכילה</h4>
המעשה שבכלל איסור ספיחים, כתבו ראשונים ואחרונים שהוא איסור אכילה, ולדעת ר' עקיבא אסורים באכילה מן התורה ולדעת חכמים אסורים באכילה רק מדרבנן<sup style="color: gray;">22</sup>, ולדעה זו כתבו אחרונים שאותה ששנינו במשנה שלדעת ר' שמעון כל הספיחים מותרים חוץ מספיחי כרוב ולדעת חכמים אף ספיחי כרוב אסורים<sup style="color: gray;">23</sup>, לא נשנתה אלא בדעת חכמים הסוברים שאיסור אכילת ספיחים הוא מדרבנן, ולדעת ר' שמעון כל הספיחים מותרים, שמה שכבר גדל ניכר לעומת הגדל מזריעה, ולא גזרו עליו, ורק בכרוב כיון שמוסיף אמהות אין ניכר, ולכן גזרו עליו באיסור ספיחים, ולדעת חכמים גזרו על כל הספיחים<sup style="color: gray;">24</sup>.
ויש מן האחרונים שכתבו בדעת ראשונים, שלדעת ר' עקיבא ספיחים אסורים באכילה מן התורה, ואילו לדעת חכמים אינם אסורים מדרבנן אלא בלקיחה, שאסור לקנותם שמא הם פירות שביעית שמורים ואסור לקחת מן השמור, אבל באכילה מותרים הספיחים אפילו מדרבנן<sup style="color: gray;">25</sup>, ולדעתם אותה ששנינו במשנה בדעת ר' שמעון שכל הספיחים מותרים חוץ מספיחי כרוב ולדעת חכמים כל הספיחים אסורים<sup style="color: gray;">26</sup>, לא נשנתה אלא בדעת חכמים הסוברים שספיחים מותרים באכילה אפילו מדרבנן, ונחלקו ר' שמעון וחכמים לענין איסור לקיחה מעם הארץ<sup style="color: gray;">27</sup>.
ובדעת הראשונים הסוברים בדעת ר' עקיבא שמן התורה יש איסור לקיטת ספיחים<sup style="color: gray;">28</sup>, יש מן האחרונים שכתבו שאין איסור אכילה כלל, אלא רק איסור לקיטה, ללקט הרבה ביחד בדרך קביעות אפילו באופן שמותר בשאר פירות שביעית<sup style="color: gray;">29</sup>.
<h4>איסור לקיטה</h4>
איסור ספיחים, יש מן הראשונים שכתבו שיש איסור על עצם הלקיטה, ולדעת ר' עקיבא הוא מן התורה מהכתוב "הן לא נזרע ולא נאסף"<sup style="color: gray;">30</sup>, אם אין זורעים מהיכן אוספים, מכאן לספיחים שאסור לאספם בשביעית<sup style="color: gray;">31</sup>, וכן שנינו בתוספתא שספיחי שביעית אין תולשים אותם ביד אבל חורש - וי"ג: תולש<sup style="color: gray;">32</sup> - כדרכו<sup style="color: gray;">33</sup>. וכן יש מן האחרונים שכתבו בדעת ראשונים, שהמלקט ספיחים, עבר איסור בעצם הלקיטה, ואף על פי שלא אכלם, לוקה מכת מרדות על עצם הלקיטה<sup style="color: gray;">34</sup>. ולדעה זו, אותה ששנינו במשנה שלדעת ר' שמעון כל הספיחים אסורים חוץ מספיחי כרוב, ולדעת חכמים כל הספיחים אסורים<sup style="color: gray;">35</sup>, היינו לענין איסור לקיטה, ונחלקו בדעת ר' עקיבא שאיסור לקיטה מן התורה, ולדעת ר' שמעון כל הספיחים אסור ללקטם, מלבד ספיחי כרוב, מפני שאין כיוצא בו בירקות השדה ואין חשש שיבוא להחליף, ואילו לחכמים גוזרים בספיחי כרוב משום שאר הספיחים<sup style="color: gray;">36</sup>.
ויש מן האחרונים שכתבו שכיון שיש איסור אכילה על הספיחים ממילא יש איסור לקיטה, וצידדו לומר שאם קוצר על מנת לאכול, כיון שמהתורה מותר באכילה אזי אינו לוקה על הלקיטה, אך אם מתחילה קוצר שלא על מנת לאכול אפשר שיהיה חייב מלקות מן התורה על הלקיטה<sup style="color: gray;">37</sup>.
ויש מן האחרונים שכתבו שאין בספיחים איסור לקיטה<sup style="color: gray;">38</sup>, וכן כתבו אחרונים שרק המלקט לאכילה לוקה מכת מרדות ואינו לוקה עד שאכלם<sup style="color: gray;">39</sup>.
<h4>ההלכה במחלוקת ר"ע וחכמים</h4>
להלכה, כתבו ראשונים שספיחים אינם אסורים אלא מדברי סופרים, כחכמים<sup style="color: gray;">40</sup>, שאין הלכה כר' עקיבא במחלוקתו עם רבים<sup style="color: gray;">41</sup>. ויש מן הראשונים והאחרונים שכתבו שהלכה כר' עקיבא שאסורים מן התורה, כיון שנחלקו ר' שמעון וחכמים בדעתו<sup style="color: gray;">42</sup>. וכן יש מן האחרונים שכתבו שהלכה כר' עקיבא שאסורים באכילה מן התורה, והלכה כחכמים שאסורים בלקיחה מדרבנן<sup style="color: gray;">43</sup>.
ובמחלוקת ר' שמעון וחכמים אם ספיחי כרוב מותרים, הלכה כחכמים שאסורים כל הספיחים<sup style="color: gray;">44</sup>, ויש שכתבו שיש מתירים ספיחי כרוב, מפני שהכרוב דומה לאילן ואילנות אין שייך בהם דין ספיחים<sup style="color: gray;">45</sup>, ותמהו על דבריו<sup style="color: gray;">46</sup>.
<h4>איסור הנאה</h4>
איסור ספיחים, אם הוא כולל איסור הנאה, נחלקו: א) יש מן האחרונים שכתבו, וכן כתבו בדעת ראשונים, שאסורים דוקא באכילה, אבל בהנאה מותרים הם<sup style="color: gray;">47</sup>, מהם שכתבו הטעם, שכיון שאיסור ספיחים נלמד "וכי תאמרו מה נאכל וכו' הן לא נזרע וכו'", לסוברים כן<sup style="color: gray;">48</sup>, הרי שדיבר הכתוב על אכילה דוקא<sup style="color: gray;">49</sup>, ומהם שכתבו הטעם, שכיון שאיסור ספיחים הוא כדי שלא יבוא לזרוע ויאמר ספיחים הם, לסוברים כן<sup style="color: gray;">50</sup>, כל שאתה אוסר באכילה שוב לא יבוא לזרעם לפי שהנאתם מועטת<sup style="color: gray;">51</sup>.
ב) ויש מן האחרונים סוברים, שספיחים אסורים לבהמה ולשאר הנאות של תשמיש, כגון להריח פרחים או לצבוע מקליפים או לזרוע, אבל להנות מדמי הספיחים ולמכרם לנכרי, מותר<sup style="color: gray;">52</sup>.
ג) ויש מן האחרונים שמחלקים, שמינים העומדים לאכילה, אינם אסורים אלא באכילה בלבד, אבל אוכלי בהמה או מיני צבעים גזרו בהם חכמים אף איסור הנאה<sup style="color: gray;">53</sup>.
ד) ויש מן האחרונים שכתבו בדעת הירושלמי ובדעת ראשונים שאסורים בהנאה<sup style="color: gray;">54</sup>, ולדעתם זהו שכתבו ראשונים שאותה שנינו שנהנים בקש ושורפים תבן וקש בשביעית עד שתרד רביעיה שניה<sup style="color: gray;">55</sup>, שהיא כדעת הסוברים שספיחים מותרים<sup style="color: gray;">56</sup>. וכן יש שכתבו בדעת הסוברים שאיסור ספיחים הינו מזמן הביעור ואילך<sup style="color: gray;">57</sup>, שמצד חובת בעור שביעית לא נאסרו אלא באכילה, ואיסור ספיחים הוסיף עליו איסור הנאה<sup style="color: gray;">58</sup>.
<h4>מהות האיסור</h4>
מהות האיסור, יש מן האחרונים שכתבו שאינו מסתעף מקדושת הפירות, כאיסור סחורה והפסד בפירות שביעית, אלא שייך יותר לאיסור עבודת הארץ<sup style="color: gray;">59</sup>, ולדעתם זה הטעם לאותה שכתבו ראשונים ואחרונים, שלדעת ר' עקיבא הסובר שאיסור ספיחים הוא מן התורה<sup style="color: gray;">60</sup>, אף בשדה גוי, יש איסור ספיחים<sup style="color: gray;">61</sup>, שלענין איסור עבודה, שדה גוי אסורה בעבודה על ידי ישראל, ומכח איסור העבודה היה נוהג איסור ספיחים<sup style="color: gray;">62</sup>.
<h4>ביטול "לאכלה ולא להפסד"</h4>
לסוברים שאיסור ספיחים מדרבנן<sup style="color: gray;">63</sup>, באופן שגזרו חכמים על הספיחים אף על פי שעל ידי כך הספיחים נפסדים בשדה, והתורה אמרה לאכלה ולא להפסד<sup style="color: gray;">64</sup>, יש מן האחרונים שכתבו שהרי הספיחים מותרים מחנוכה ואילך של השנה השמינית, לסוברים כן<sup style="color: gray;">65</sup>. ויש מן האחרונים שכתבו שהוא משום שיש-כח-ביד חכמים-לעקור-דבר-מן-התורה* בשב ואל תעשה<sup style="color: gray;">66</sup>.
<h4>קדושת שביעית בספיחים</h4>
גידולים שגדלו בשישית ונלקטו בשביעית, שאין בהם איסור ספיחים, לסוברים כן<sup style="color: gray;">67</sup>, מהראשונים העומדים בדעה זו, יש שכתבו שיש בהם קדושת שביעית לכל דיניה, שבירק הולכים אחר לקיטה לענין שביעית<sup style="color: gray;">68</sup>. ויש שכתבו שנחלקו תנאים, וששנינו במשנה שלדעת ר' שמעוןכל הספיחים מותרים מלבד ספיחי כרוב ולדעת חכמים אף ספיחי כרוב אסורים<sup style="color: gray;">69</sup>, והיינו שנחלקו אם יש קדושת שביעית בספיחים, ולדעת ר' שמעון אין קדושת שביעית כיון שנגמר גידולים בשישית, מלבד ספיחי כרוב שגדל מהר ואין ניכר בו בין חדש לישן ולכן גזרו שיש בו קדושת שביעית משום גידולים שגדלו בשביעית, ולדעת חכמים גזרו על כל הספיחים משום ספיחי כרוב<sup style="color: gray;">70</sup>, וכתבו אחרונים שהלכה כחכמים, ולכן כל הנלקט בשביעית, אף על פי שנגמר גידולו בשישית, ואין בו איסור ספיחים, יש בו קדושת שביעית<sup style="color: gray;">71</sup>.
<h4>קיומם</h4>
ספיחי שביעית, כתבו ראשונים שאסור לקיימם<sup style="color: gray;">72</sup>. עקירתם, יש מן האחרונים שנסתפקו אם יש מצוה לעקרם,שאפשר שכיון שהם עומדים להיות מותרים לא חייבוהו לעקור<sup style="color: gray;">73</sup>, ויש שכתבו שאסור לתלשם בידים, שחשוב שמפסידם, אלא מניחם במקום התורפה וירקבו מאליהם<sup style="color: gray;">74</sup>, וכתבו בדעתם שאפילו במקום שימהרו להתעפש, כגון בחום השמש, מותר להניחם<sup style="color: gray;">75</sup>.
<h4>איבודם בידים</h4>
ספיחים, אם מותר לאבדם בידים, יש מן האחרונים שנסתפקו בכך, שמא אין להפסידם בידים, כיון שמן התורה קדושים בקדושת שביעית<sup style="color: gray;">76</sup>, ומאידך אפשר שכיון שאסרום חכמים מותר לאבדם בידים, וכתבו שמניחם במקומם להירקב<sup style="color: gray;">77</sup>. ויש מן האחרונים שכתבו שכיון שאינם ראויים לאכילה, מותר לאבדם בידים<sup style="color: gray;">78</sup>. ויש שכתבו שאסור לאבדם בידים<sup style="color: gray;">79</sup>.
<h4>למאכל בהמה</h4>
ספיחים שהם מאכל בהמה, כתבו אחרונים שאסורים למאכל בהמה<sup style="color: gray;">80</sup>. בשביעית עצמה, אין הבהמה רועה בשדה ספיחים<sup style="color: gray;">81</sup>, ואסור להעמיד בהמתו על גבי ספיחים<sup style="color: gray;">82</sup>, אבל אם הלכה מאליה, אין הבעלים מחויב להחזירה<sup style="color: gray;">83</sup>.
ספיחים שיצאו למוצאי שביעית, כתבו אחרונים שמותר להעמיד בהמתו על גביהם, לפי שאינם אסורים אלא מחשש שיבוא להתיר אותם שנלקטו בשביעית<sup style="color: gray;">84</sup>, ולא שייך לגזור אלא בתלוש<sup style="color: gray;">85</sup>, ודוקא שרועה כדרכה, אבל אם תלשם בידים אסורים אף לבהמה<sup style="color: gray;">86</sup>. ויש מן האחרונים שכתבו שמחלוקת ראשונים היא אם מותר לאחוז הבהמה בידו ולהוליכה על הספיחים<sup style="color: gray;">87</sup>.
<h4>קודם זמן הביעור</h4>
קודם זמן הביעור, שחייב אדם לבער פירות שביעית שבביתו בזמן שכלו הפירות מן השדה<sup style="color: gray;">88</sup>, אם הפסחים אסורים, נחלקו ראשונים בדעת התנאים: א) יש סוברים שלדברי הכל הספיחים מותרים, ולא אמרו שהספיחים אסורים - מן התורה, לדעת ר' עקיבא<sup style="color: gray;">89</sup>, או מדברי סופרים, לדעת חכמים<sup style="color: gray;">90</sup> - אלא אחר זמן הביעור<sup style="color: gray;">91</sup>. וכן אותה שכתבו ראשונים בדעת ר' עקיבא שדרש מהכתוב "בחריש ובקציר תשבֹת"<sup style="color: gray;">92</sup> לרבות קציר של שביעית שיוצא למוצאי שביעית<sup style="color: gray;">93</sup>, שהכוונה לקציר של ספיחים<sup style="color: gray;">94</sup>, ביארו ראשונים שכיון שקודם ביעור מותרים משום ספיחים, לא נאסרו אלא משום קציר שיוצא למוצאי שביעית<sup style="color: gray;">95</sup>. וכן אותה ששנינו שמותר ללקט ירק ובנו מוכר על ידו<sup style="color: gray;">96</sup>, ושמותר לתת לפועל שכר כדי ללקט ירק<sup style="color: gray;">97</sup>, כתבו אחרונים לדעה זו שהדברים אמורים קודם זמן הביעור, שבזמן זה ירקות שביעית אינם אסורים באיסור ספיחים<sup style="color: gray;">98</sup>. וכן אותה ששנינו שלדעת ר' שמעון כל הספיחים מותרים חוץ מספיחי כרוב<sup style="color: gray;">99</sup>, כתבו אחרונים שלדעה זו היינו קודם הביעור, חוץ מכרוב שגדל מהר והרואים יחשבו שגדל בשביעית<sup style="color: gray;">100</sup>. ואותה שאמרו שלדעת ר' עקיבא האוסר ספיחים מן התורה, מנחת העומר הקריבה בשביעית אינה מתירה איסור חדש*, משום שהתבואה אסורה באיסור ספיחים<sup style="color: gray;">101</sup>, ואף על פי שזמן הקרבת העומר הוא קודם זמן הביעור, ביארו ראשונים שמדובר בספיחים שגדלו בשביעית מגרעינים שנפלו לארץ בעת הקציר של השישית ואף החלו לצמוח בשישית, אלא שלא הביאו שליש בשישית, לכן חשובים גידולי שביעית, והם כלים לחיה שבשדה קודם שאר התבואה, ושעת הקרבת העומר חלה לאחר זמן ביעורם<sup style="color: gray;">102</sup>. וביארו אחרונים, שלדעה זו התורה לא אסרה פירות שביעית באכילה, שהרי כתוב "והיתה שבת הארץ לכם לאכלה"<sup style="color: gray;">103</sup>, אלא רק הטילה עליהם קדושת שביעית, ולכן לא נאסרו ספיחים לגמרי באכילה אלא רק אחר זמן הביעור, אבל קודם זמן הביעור מותרים<sup style="color: gray;">104</sup>.
ויש שכתבו בדעה זו, שלדעת ר' עקיבא שספיחים אסורים מן התורה, לא נאסרו אלא מזמן ביעור ואילך, אך לדעת חכמים שספיחים אסורים מדרבנן, ומשום עוברי עבירה, אסורים אף קודם הביעור<sup style="color: gray;">105</sup>.
בטעם שלדעה זו נצרך הכתוב "הן לא נזרע" לאסור ספיחים אחר זמן הביעור, לדעת ר' עקיבא<sup style="color: gray;">106</sup>, אף על פי שאיסור אכילה של פירות שביעית אחר זמן הביעור נלמד מהכתוב "ולבהמתך"<sup style="color: gray;">107</sup>, יש מן הראשונים שכתבו שאיסור "ולבהמתך" אינו מדבר אלא בשנה השמינית, והאיסור "הן לא נזרע" בא לאסור ספיחים שגדלו בשביעית מתבואה שנקצרה בשישית ונפלו ממנה זרעים לתוך השדה וצמחו שוב, ומחמת שאין תבואה בשדות, שלא נזרעו, ממהרים הספיחים לכלות לחיה שבשדה וביעורם בשביעית<sup style="color: gray;">108</sup>. ויש מן האחרונים שכתבו שחובת הבעור אינה לא מדרבנן, והכתוב "ולבהמתך" הינו רק אסמכתא, לסוברים כן<sup style="color: gray;">109</sup>, ולכך הוצרך הכתוב "הן לא נזרע" לאסור ספיחים מן התורה<sup style="color: gray;">110</sup>. ויש מן האחרונים שכתבו שמהכתוב "ולבהמתך" היינו מתירים באכילה אחרי שמפקיר הפירות, ובא הכתוב "הן לא נזרע" ללמד שאף לאחר שהפקיר, הספיחים אסורים באכילה<sup style="color: gray;">111</sup>. ויש שכתבו שמהכתוב "ולבהמתך" לא נלמד אלא שיש חובה לבער, והכתוב "הן לא נזרע" הוסיף עליו שלאחר זמן הביעור אף אסורים באכילה<sup style="color: gray;">112</sup>.
ב) והרבה מן הראשונים סוברים שאף קודם זמן הביעור הספיחים אסורים<sup style="color: gray;">113</sup> - מן התורה, לדעת ר' עקיבא, או מדברי סופרים, לדעת חכמים - ולדעתם זהו שאמרו שלדעת ר' עקיבא הסובר שספיחים אסורים מן התורה, אין מנחת העומר מתרת איסור חדש בספיחים<sup style="color: gray;">114</sup>, ואף על פי שמנחת העומר קריבה קודם זמן הביעור, משום שכבר אז אסורים הספיחים<sup style="color: gray;">115</sup>. וכתבו אחרונים שלדעה זו, הכתוב "והיתה שבת הארץ לכם לאכלה"<sup style="color: gray;">116</sup>, מוסב על פירות האילן דוקא<sup style="color: gray;">117</sup>.
<h3><b>המינים וזמן הגידול</b></h3>
<h4>המינים האסורים</h4>
המינים האסורים משום ספיחים, הם דוקא ירקות ומיני תבואה וקטניות, שדרך בני אדם לזרעם בגינות, אבל פירות האילן, והעשבים שאין זורעים אותם רוב האדם, כגון הפיגם והירבוזים השוטים וכל כיוצא בהם, מותרים<sup style="color: gray;">118</sup>. ויש מן הראשונים והאחרונים שכתבו שמן התורה אין איסור אלא בספיחי כרוב בלבד, שאי אפשר להבחין בו בין חדש לישן, ובשאר ספיחים נחלקו ר' שמעון וחכמים, ולדעת ר' שמעון הם מותרים ולא גזרו משום ספיחי כרוב, ולדעת חכמים גזרו בכל הספיחים משום ספיחי כרוב<sup style="color: gray;">119</sup>.
<h4>ירקות שאין דרך לזרעם</h4>
ירקות שאין דרך רוב בני אדם לזרעם, נחלקו בהם ראשונים ואחרונים בדעתם: א) יש מן הראשונים סוברים שירקות שאין דרך רוב בני אדם לזרוע אותם בגנות, אין בהם איסור ספיחים<sup style="color: gray;">120</sup>, ולדעתם אותה ששנינו שהפיגם והירבוזין השוטים וכיוצא מותרים בשביעית<sup style="color: gray;">121</sup>, הוא משום שאין זורעים אותם רוב בני אדם<sup style="color: gray;">122</sup>. ונחלקו בדעתם: יש מן האחרונים שכתבו שדוקא לדעת חכמים הסוברים שאיסור ספיחים הוא מדרבנן ומשום גזירה שמא יזרע<sup style="color: gray;">123</sup>, בירקות שאין דרך לזרעם לא גזרו, אבל לדעת ר' עקיבא שספיחים אסורים מן התורה<sup style="color: gray;">124</sup>, אף ירקות שאין דרך לזרעם אסורים<sup style="color: gray;">125</sup>. ויש מן האחרונים שכתבו שאף לדעת ר' עקיבא, ירקות שאין דרך רוב בני אדם לזרעם, מותרים<sup style="color: gray;">126</sup>.
וצידדו אחרונים לומר שהולכים לפי הנהוג באותו דור, וכל שהתירו חכמים משום שאין רוב בני אדם זורעים אותו, ונשתנה הדבר בדור מן הדורות ורוב בני אדם זורעים אותו, שוב נאסר משום ספיחים, וכן להיפך, כל שאסרוהו חכמים שבזמנם הרוב זרעוהו, ונשתנה הדבר ואין זורעים, מותר<sup style="color: gray;">127</sup>.
ב) ויש מן האחרונים שכתבו בדעת ראשונים, שאף ירקות שאין דרך לזרעם, יש בהם איסור ספיחים<sup style="color: gray;">128</sup>, ולדעתם אותה ששנינו שהפיגם והירבוזין השוטים וכיוצא מותרים בשביעית<sup style="color: gray;">129</sup>, הוא דוקא בשל שישית שנכנסו לשביעית<sup style="color: gray;">130</sup>.
<h4>זמן הגידול</h4>
זמן הגידול שבו ירק נאסר משום ספיחים, נחלקו בו ראשונים ואחרונים בדעתם: א) יש מן הראשונים והאחרונים סוברים שכל שגדל בשישית, אף על פי שנגמר גידולו ונלקט בשביעית, אינו נאסר משום ספיחים<sup style="color: gray;">131</sup>, מהם שכתבו הטעם, שמהכתוב "הן לא נזרע וכו'" שממנו נלמד איסור ספיחים משמע שתחילת הגידול תהיה בשביעית<sup style="color: gray;">132</sup>. ולדעה זו כתבו אחרונים שאף כרוב וכיוצא בו שיוצאים בו עלים חדשים בשביעית, אף על פי שיש בהם קדושת שביעית, מכל מקום אינם אסורים משום ספיחים, שאף שנידונים בפני עצמם, הרי הם כפירות האילן ואין ראוי לאסרם משום ספיחים<sup style="color: gray;">133</sup>. ועוד כתבו אחרונים לדעה זו, שאם היה גידולם בשביעית, אף כשנלקטו בשמינית אסורים משום ספיחים<sup style="color: gray;">134</sup>.
ואותה ששנינו במשנה בדעת ר' שמעון כל הספיחים מותרים חוץ מספיחי כרוב<sup style="color: gray;">135</sup>, מהראשונים העומדים בדעה זו, יש שפירשו שמדובר בספיחים שגדלו בשישית אלא שנלקטו בשביעית - ואף ספיחי כרוב אין בהם איסור ספיחים אלא קדושת שביעית בלבד, וכן חכמים הסוברים שכל הספיחים אסורים, לא באיסור ספיחים אלא בקדושת שביעית<sup style="color: gray;">136</sup> - ואותה ששנינו בבריתא בדעת ר' שמעון שכל הספיחים אסורים חוץ מספיחי כרוב, וכן בדעת חכמים שאסרו אף ספיחי כרוב<sup style="color: gray;">137</sup>, פירשו שמדובר בספיחים שגדלו בשביעית<sup style="color: gray;">138</sup>.
ב) ויש מן הגאונים שכתבו שבספיחים שגדלו בשישית ונכנסו לשביעית, נחלקו בהם תנאים במשנה, שלדעת ר' שמעון כל הספיחים מותרים, שלא יבואו להחליפם באותם שגדלו בשביעית, שהגדלים בשישית ניכרים בגודלם, ורק ספיחי כרוב אסורים משום שגדל הרבה בזמן מועט ולא ניכר בין ישן לחדש, ואילו לדעת חכמים כל הספיחים אסורים, אבל בספיחים שגדלו בשביעית, שנינו בבריתא שאסורים לדברי הכל, מלבד ספיחי כרוב שלדעת ר' שמעון מותרים שדומים לאילן<sup style="color: gray;">139</sup>.
ג) ויש מן הראשונים והאחרונים שכתבו שאף הגדל בשישית ונלקט בשביעית אסור משום ספיחים<sup style="color: gray;">140</sup>, ומהם שכתבו שאורז ודוחן ופרגים ושומשמים ופול המצרי שנגמר גידולם אחר ראש השנה, אף על פי שהשרישו קודם ראש השנה אסורים משום ספיחים<sup style="color: gray;">141</sup>. ונחלקו אחרונים בדעתם: יש שכתבו שדוקא אם גדל מעט בשביעית אסורים, אבל נגמר כולו לגמרי בשישית, אף על פי שנלקט בשביעית, אין בו משום ספיחים<sup style="color: gray;">142</sup>. ויש שכתבו שאף אם נגמר גידולו בשישית, מיד שנכנס לשביעית אסור משום ספיחים, ואף על פי שאין חשש לעוברי עבירה, שהרי צריכים ג' ימים לקליטה, לא חילקו חכמים בגזירתם<sup style="color: gray;">143</sup>.
להלכה כתבו אחרונים שכל שהתחיל לצמוח בשישית, אינו נאסר משום ספיחים, שכיון שהוא איסור דרבנן יש לסמוך על המקילים<sup style="color: gray;">144</sup>.
<h4>גדר תחילת גידול בשישית</h4>
בגדר תחילת גידולו בשישית, שמתירו משום ספיחים, לסוברים כן<sup style="color: gray;">145</sup> וכן הלכה<sup style="color: gray;">146</sup>, נחלקו אחרוני זמנינו: יש שכתבו שהולכים אחר תחילת צמיחת הירק, הנקראת נביטה<sup style="color: gray;">147</sup>. וכתבו, שנהגו לפי דעה זו לזרוע לפני שביעית ירקות רב עונתיים, באופן שיצמחו קודם ראש השנה של שביעית ויוכלו לאכול גם מהירקות הגדלים אחר הקצירה הראשונה וכן יהיה מותר לעשות כל הנצרך לקיומם<sup style="color: gray;">148</sup>. ויש שחילקו, שבירקות הנאכלים עלים, כל שצמחו מעט בשישית מותרים, אבל בירקות שמוציאים פירות, כגון קישואים ודלועים אבטיחים ומלפפונים, אין להתחשב בצמיחת עשב קטן בשישית, שלא התחיל להיות עליו פרי אלא לאחר זמן בשביעית, אלא שיעור תחילת צמיחתם הוא עונת המעשרות, שהוא שיעור ג' פתילות<sup style="color: gray;">149</sup>.
<h4>בתבואה</h4>
בתבואה, שהולכים בה אחר שליש גידולה<sup style="color: gray;">150</sup>, כתבו ראשונים שאם הביאה שליש בשישית, מותרת מדין ספיחים וגם קדושת שביעית אין בה, ואם לא הביאה שליש לפני ראש השנה של שביעית, אסורה מדין ספיחים, ואם הביאה פחות משליש בשביעית ונכנסה לשמינית מותרת משום ספיחים וכן אין בה קדושת שביעית<sup style="color: gray;">151</sup>.
תבואה שליקט אותה קודם שנגמרה, בתורת עשבים למאכל בהמה ולא בתורת תבואה, יש מן הראשונים שכתבו בדעת הירושלמי שאפילו לא הביאה שליש בשישית, כיון שליקטה בתורת עשבים, נגמר גידולה קודם השביעית, ואין לה לא קדושת שביעית ולא איסור ספיחים<sup style="color: gray;">152</sup>, ואם הביאה בשביעית פחות משליש ולוקט אותה בשמינית בתורת עשבים, חלה עליה קדושת שביעית, ומותרת משום ספיחים<sup style="color: gray;">153</sup>, שכיון שנגמרה בתורת עשבים בשביעית קודם שהביאה שליש, חלה קדושת שביעית, אבל משום ספיחים אינה אסורה, אף על פי שלוקט אותה בתורת עשבים, כיון שבעיקרה היא תבואה, ולגבי תבואה לא נגמרה עדיין והולכים בה אחר שליש, על כן מועיל הדבר שאין בה דין איסור ספיחים, או משום שהעשבים נמצאים הרבה ממה שאינם נזרעים בידי אדם, על כן לא שייך כלל איסור ספיחים בעשבים ולא נאסרו משום כך בתורת ספיחים אפילו כשקצרם לתבואה<sup style="color: gray;">154</sup>. ויש מן האחרונים שכתבו אין חילוק בתבואה בין ליקטה לעשבים לבין ליקטה לתבואה ובכל אופן הולכים אחר הבאת שליש<sup style="color: gray;">155</sup>.
<h4>ספיחי שישית שנלקטו בשמינית</h4>
ספיחים שגדלו בשנה השישית ונשתהו עד השנה השמינית אחר הביעור, יש מן הראשונים שכתבו בדעת גאונים שזוהי שנחלקו התנאים במשנה, ולדעת ר' שמעון כל הספיחים מותרים שהרי גדלו בהיתר, מלבד ספיחי כרוב שגדל מאוד וענפיו רבים ואין להכיר בו בין אותם שגדלו בשביעית לאותם שגדלו ערב שביעית, ולדעת חכמים כל הספיחים אסורים גזירה משום ספיחי כרוב<sup style="color: gray;">156</sup>. ובטעם ההיתר לדעת ר' שמעון, יש שכתבו שכיון שבירק הולכים אחר לקיטה, ומדין גידולי היתר מעלים את האיסור<sup style="color: gray;">157</sup>. על אופנים נוספים בביאור משנה זו, עי' לעיל ולהלן<sup style="color: gray;">158</sup>.
<h4>ספיחים שנקלטו בשביעית</h4>
ספיחים מזרעים שנפלו בשביעית ונקלטו, אף לסוברים שקודם זמן הביעור הספיחים מותרים<sup style="color: gray;">159</sup>, יש מן האחרונים שכתבו שאינם מותרים אלא ספיחים שנפלו ונקלטו בשישית, אבל אותם שנפלו ונקלטו בשביעית אסורים, משום "מן השבות אתה אוכל" ואלה אינם מן השבות<sup style="color: gray;">160</sup>.
<h4>ספיחי שביעית שזרעם במוצאי שביעית</h4>
ספיחי שביעית שזרעם במוצאי שביעית, הגידולים מותרים באכילה<sup style="color: gray;">161</sup>, ואפילו בדבר שאין זרעו כלה<sup style="color: gray;">162</sup>, ולא גזרו בזה כמו שגזרו על גידולי תרומה וטבל<sup style="color: gray;">163</sup>, לפי שספיחים אינם שכיחים כל כך<sup style="color: gray;">164</sup>, ואינם נוהגים כל שנה<sup style="color: gray;">165</sup>. וכתבו אחרונים שדוקא בדיעבד הגידולים מותרים, אבל לכתחילה אסור לזרוע, שקדושת שביעית עליהם, ופירות שביעית ניתנו רק לאכילה, וגם משום איסור ספיחים ראוי לאסור לזרוע<sup style="color: gray;">166</sup>.
<h4>ספיחי שביעית שיצאו לשמינית</h4>
ספיחים שגדלו בשביעית ונלקטו בשמינית, בדעת ר' עקיבא הסובר שספיחים אסורים בשביעית מן התורה<sup style="color: gray;">167</sup>, יש מן הגאונים שכתבו שאסורים מדרבנן משום איסור ספיחים עד שיעשו כיוצא בהם<sup style="color: gray;">168</sup>, ולדעתם זוהי ששנינו בבריתא בדעת ר' שמעון שכל הספיחים אסורים חוץ מספיחי כרוב<sup style="color: gray;">169</sup>, שהספיחים אסורים למוצאי שביעית שהרואה אותם גדולים יסבור שלקטם בשביעית, אבל ספיחי כרוב שאין כיוצא בהם בירק השדה לא גזרו בהם, שכיון שדרכם לגדול בזמן מועט לא יחשבו שלקטם בשביעית, ואילו חכמים גזרו אף על ספיחי כרוב<sup style="color: gray;">170</sup>, אבל לחכמים החולקים על ר' עקיבא וסוברים שספיחים אסורים רק מדרבנן, אין גזירה על ספיחים שנלקטו בשמינית<sup style="color: gray;">171</sup>.
<h3><b>מקומות הגידול</b></h3>
<h4>מקומות גידול שאין בהם איסור ספיחים</h4>
ד' מקומות גידול יש שהירקות הגדלים בהם אינם אסורים באיסור ספיחים: שדה בור, שדה ניר, שדה כרם, שדה זרע<sup style="color: gray;">172</sup>, שלא גזרו עליהם לפי שאין אדם זורע במקומות אלו: שדה בור אין אדם נפנה לשם, ושדה ניר רוצה בתיקונה, ושדה כרם אינו אוסר כרמו, ושדה זרע הספיחים מפסידים אותה<sup style="color: gray;">173</sup>. לסוברים שאיסור ספיחים הוא מן התורה<sup style="color: gray;">174</sup>, יש שכתבו בדעת ראשונים שאין היתר אף בד' מקומות אלו<sup style="color: gray;">175</sup>
שדה בור, היינו שדה שאינו נזרע<sup style="color: gray;">176</sup>, ולא כל שדה שלא נזרעה, שאם לא כן לא נמצא איסור ספיחים בצמחים שעלו מאליהם, אלא דוקא שדה שלא נזרעה מפני התנאים הקשים שבה, או מפני שהיא במקום התורף ואין פירותיה משתמרים, או שיש טורח מרובה בעבודתו, או שהוא רחוק מן היישוב, וכיוצא בזה מהסיבות שיש בו שבגינם אינו עומד לזריעה<sup style="color: gray;">177</sup>. ספיחים שעלו במדבר מותרים, או משום שרחוקים מן היישוב<sup style="color: gray;">178</sup>, או משום שאין מצוי שזורעים שם ובדבר שלא שכיח לא גזרו<sup style="color: gray;">179</sup>.
חצר, אפילו סגורה מכל צד, וכן גינה שתחת עמודי הבית, כתבו אחרוני זמנינו שדינם כשדה לכל דבר, שהדרך לזרוע שם, וספיחים שבהם אסורים<sup style="color: gray;">180</sup>.
ספיחים שעלו בראש הגגות, שנינו בתוספתא וכן כתבו אחרונים להלכה שמותרים<sup style="color: gray;">181</sup>. ויש מן האחרונים שמחלקים, שהספיחים שגדלו מהגג עצמו מותרים, אך מה שגדל מהעפר שעל הגג אסור<sup style="color: gray;">182</sup>. ויש שכתבו שבגינה שעל הגג נוהגים בה כל דיני שביעית<sup style="color: gray;">183</sup>, ובצמחים עלו מאליהם על הגג אסורים, אבל אם הניחם על הגג ולא רצה בהשרשתם מותרים<sup style="color: gray;">184</sup>.
ספיחים הגדלים בבית, יש מן האחרונים שכתבו שדינם כד' שדות שהתירו בהם ספיחים<sup style="color: gray;">185</sup>, ואף בדעת הירושלמי שהסתפק באילן הגדל בבית אם נוהג בו שביעית<sup style="color: gray;">186</sup>, יש מן האחרונים שכתבו שכיון שהספק לא נפשט, באיסור ספיחים שהוא דרבנן יש להקל ובפרט בזמן הזה<sup style="color: gray;">187</sup>. ויש מן האחרונים סוברים שבגידולי בית נוהגים כל דיני שביעית<sup style="color: gray;">188</sup>, ואף בגדל בבית בתוך עציץ שאינו נקוב, כתבו שהדעת נוטה להחמיר, אלא שהמיקל יש לו על מי לסמוך<sup style="color: gray;">189</sup>.
<h4>ספיחים שעלו מחמת שינוי במחזורי הזריעה</h4>
ספיחים שעלו בשדה מחמת שינוי במחזורי הזריעה, כגון ששנה אחת זורעים אותה תבואה בתחילת החורף, ולשנה האחרת מניחים אותה בורה בחורף, ובקיץ זורעים אותה קטניות, ובחורף כשהיתה בורה עלו בה ספיחי תבואה, יש מן האחרונים שכתבו שהם כדין ספיחי שדה בור ושדה ניר, ומותרים<sup style="color: gray;">190</sup>.
<h4>שדה בור שזרעוה כדי שלא יתפסוה גוים</h4>
שדה בור שנזרעה סמוך לראש השנה של שביעית, מפני שלא רצו להניחה בורה ויפשטו עליה הגוים, יש מן האחרונים שכתבו שהתבואה הגדלה בה, אף כשהביאה שליש בשביעית, מותרת משום ספיחים, ואין לומר שכיון שזרעה הרי גילה דעתו שהיא שדה זריעה, שכיון שלא זרע בזמן זריעה, וזריעה זו אינה כרגילות האנשים, וכל עיקרה משום שמירת שביעית, ולולא איסור שביעית ודאי לא נוח לו בזריעה זו, השדה לא יצאה בשל הזריעה מדין שדה בור, ואין כאן גזירה שמא יזרע ויאמר ספיחים הם, שאם כן לא היה מפסיד שדהו והיה זורע בקיץ ולא בחורף<sup style="color: gray;">191</sup>.
<h4>שדה זרע</h4>
ספיחי שדה זרע מותרים, שלפי שהספיחים מפסידים הזרעים אין אדם זורע שם ולפיכך לא גזרו עליה<sup style="color: gray;">192</sup>. וכתבו אחרונים, ששדה תלתן זרעה לזרע, שהספיחים מפסידים אותה כשדה זרע, ואין בה איסור ספיחים<sup style="color: gray;">193</sup>, ויש מן האחרונים חולקים שאף בשדה תלתן יש איסור ספיחים<sup style="color: gray;">194</sup>.
<h4>שדה הפקר</h4>
שדה הפקר, כתבו אחרונים שאינו בכלל שדה בור, כיון שהיא טובה ועומדת לזריעה, ולכן ספיחים שבו אסורים, וכן גוי שהניח שדהו והלך לו, וכל הרוצה זורעה עד שיבואו הבעלים, כתבו אחרונים שהספיחים אסורים, וכל שכן כשעבר ישראל וזרעה שיש בהם איסור ספיחים<sup style="color: gray;">195</sup>. ויש מן האחרונים שכתבו שאין איסור ספיחים בשדה הפקר<sup style="color: gray;">196</sup>.
<h4>עבר וזרע בד' שדות</h4>
עבר וזרע בד' שדות שלא גזרו עליהם איסור ספיחים<sup style="color: gray;">197</sup>, יש מן האחרונים שכתבו שהגידולים אסורים משום ספיחים<sup style="color: gray;">198</sup>, ויש מן האחרונים שכתבו שמותרים<sup style="color: gray;">199</sup>.
<h4>גידולים בשדה גוי כשזרעם גוי</h4>
גוי שקנה קרקע בארץ ישראל וזרעה בשביעית, כתבו ראשונים שפירותיה מותרים משום ספיחים, שלא גזרו על הספיחים אלא מפני עוברי עבירה, והגוים אינם מצווים על השביעית כדי שנגזור עליהם<sup style="color: gray;">200</sup>. וכתבו אחרונים, שדוקא כאשר הגוי קנה קרקע מישראל באופן המועיל, אין איסור ספיחים, אבל סתם שדות גוים בארץ ישראל גזולים הם בידם מימות אבותיהם, ואין קרקע נגזלת וקדושת ארץ ישראל עליה, ויש בהם איסור ספיחים<sup style="color: gray;">201</sup>. ויש מן הראשונים שנראה מדבריהם שאף בזריעת הגוי בשדהו יש איסור ספיחים<sup style="color: gray;">202</sup>. לדעת ר' עקיבא הסובר שאיסור ספיחים הוא מן התורה<sup style="color: gray;">203</sup>, יש מן הראשונים והאחרונים שכתבו שאף בשל גוי נוהג איסור ספיחים<sup style="color: gray;">204</sup>.
<h4>שדה המושכר לגוי</h4>
שדה המושכר לגוי, יש מן האחרונים שכתבו שאין בו איסור ספיחים<sup style="color: gray;">205</sup>, שאין ההיתר של ספיחים בשדה גוי מצד בעלות הגוי על השדה, אלא כל שהוא ביד הגוי והוא זורע, הספיחים שגדלים ביד גוי אין בהם גדר לשמירת שביעית ואינם בגזירת ספיחים<sup style="color: gray;">206</sup>. ויש שמחלקים, שרק אם עלו מאליהם, אין איסור ספיחים, אבל אם הגוי זורע בעצמו בשדה שכורה, יש איסור ספיחים<sup style="color: gray;">207</sup>.
<h4>ישראל ששכר שדה מגוי</h4>
ישראל ששכר שדה מגוי, כתבו אחרונים שספיחים העולים בה בשביעית אסורים, שהטעם שמחמתו התירו ספיחים בשדה גוי<sup style="color: gray;">208</sup>, אינו שייך כאן, וכן ישראל שהוא אריס בשדה גוי, הספיחים אסורים<sup style="color: gray;">209</sup>.
<h4>ישראל שזרע בשדה של גוי</h4>
ישראל שזרע בשדה של גוי, יש מן האחרונים שכתבו שהגידולים אסורים באיסור ספיחים<sup style="color: gray;">210</sup>, וכן כתבו אחרונים שגוי שהרשה לישראל לזרוע בשדהו וליקח פירות, ספיחים העולים בה, וכל שכן הנזרע ביד, אסורים, ואף אם פסק עמו שיתן לו חלק ברווח אם יזרענה, אין חילוק בזה, ואף על גב שלא קנה ישראל בקרקע כלום, שאין בעלות הגוי גורם ההיתר, אלא כל שהוא ביד גוי והגוי זורעה הרי הספיחים הגדלים מותרים, אבל כל שיד ישראל על השדה וביד החשוד לזורעה ולזכות בפירות, לא יצא שדה זו ופירות אלו מכלל גזירת ספיחים שלא יהיה החשוד זורעה<sup style="color: gray;">211</sup>. ויש שכתבו, שזהו דוקא בזמן ששביעית היא מן התורה, אבל בזמן ששביעית היא מדרבנן, אינם נאסרים<sup style="color: gray;">212</sup>. ויש מן האחרונים שכתבו בדעת ראשונים הסוברים שישראל שזרע בשדהו אסור משום ספיחים<sup style="color: gray;">213</sup>, כאשר זרע בשדה גוי אין בו איסור ספיחים<sup style="color: gray;">214</sup>.
כאשר הישראל הוא פועל בשדה גוי, יש מן האחרונים שנסתפקו אם נאסרו הגידולים משום ספיחים, שאפשר שבכלל גזירת ספיחים שהפירות שנזרעו באיסור יהיו אסורים, והוסיפו אף כשעלו מאליהם, ואמנם התירו כשעלו מאליהם בשדה גוי, אבל בנזרעו על ידי ישראל הם בגזירת ספיחים, ואפשר שכיון שבגזירת ספיחים לא יהיה הפסד לזורע ולא יפרוש מחמתה מלהיות פועל, אין זה בכלל הגזירה<sup style="color: gray;">215</sup>.
<h4>גוי ששכר שדה מישראל</h4>
גוי ששכר שדה מישראל וזרעה בשביעית, יש שנסתפקו אם הגידולים אסורים משום ספיחים או שהם בכלל פירות גוי שעליהם לא גזרו<sup style="color: gray;">216</sup>.
<h4>ישראל שזרע באיסור בשביעית</h4>
ישראל שזרע בשדהו באיסור בשביעית ויצא לשמינית, יש מן הראשונים סוברים, וכן כתבו אחרונים בדעת ראשונים, שאם זרע במקום שהשביעית נוהגת מן התורה, אסורים הגידולים מעיקר הדין, ורק במקום שהשביעית אינה נוהגת אלא מדבריהם, אסורים משום ספיחים<sup style="color: gray;">217</sup>. ויש מן האחרונים שכתבו בדעת הירושלמי וכן בדעת הראשונים, שבדיעבד כאשר לא עקר הגידולים כנדרש<sup style="color: gray;">218</sup>, אפילו במקום ששביעית נוהגת מן התורה, אין הגידולים אסורים אלא באיסור ספיחים<sup style="color: gray;">219</sup>, ולדעתם זהו שכתבו ראשונים שאם זרעו לזרע - היינו, לקחת ממנו זרע לזרוע השדה, ולא לאכילה<sup style="color: gray;">220</sup> - בין זרעו ובין ירקו אסורים משום ספיחים - שבזרעים הולכים אחר גמר הפרי, וכיון שנגמר פריו בשביעית, אף על פי שיצא למוצאי שביעית ונלקט בשמינית, אסור משום ספיחים<sup style="color: gray;">221</sup> - ואם זרעו לירק ונלקט בשמינית בין ירקו בין זרעו מותר, זרעו לזרע ולירק זרעו אסור משום ספיחים וירקו מותר<sup style="color: gray;">222</sup>.
<h4>מקומות שהשביעית נוהגת בהם מדרבנן</h4>
מקומות שהשביעית אינה נוהגת בהם אלא מדרבנן, כגון בגבולות עולי מצרים, הספיחים שצומחים שם מותרים באכילה<sup style="color: gray;">223</sup>, שכיון שאיסור ספיחים הוא מדרבנן, לא גזרו שם<sup style="color: gray;">224</sup>. ויש שכתבו בדעת ראשונים שלא הותרו שם ספיחים אלא כשעלו מאליהם, אבל אם עבר וזרע, הספיחים אסורים<sup style="color: gray;">225</sup>.
<h4>קדושת שביעית בספיחים המותרים</h4>
הספיחים המותרים בד' שדות, כתבו ראשונים שהם מותרים באכילה, אבל קדושת שביעית יש בהם לכל דיניה<sup style="color: gray;">226</sup>.
<h4>שדות גוים שנכבשו</h4>
שדות גוים שנכבשו, כתבו אחרונים שכיון שנקנו בכיבוש מלחמה, דינם כרכוש ישראל ויש בהם איסור ספיחים<sup style="color: gray;">227</sup>.
<h2>ספירת העומר</h2>
<b>הגדרת הערך -</b> מצות ספירת הימים והשבועות שבין ט"ז ניסן לחג השבועות.
ערך זה עוסק בדיני מצות ספירת העומר. על המנהגים השונים הנוהגים בימים שבין פסח לעצרת שלא מחמת מצות ספירת העומר, ע"ע בין פסח לעצרת.
<h3><b>המצוה</b></h3>
מצות עשה מן התורה לספור את ארבעים ותשעת הימים ואת שבעת השבועות שמיום קצירת והקרבת העומר* - היינו ט"ז בניסן<sup style="color: gray;">1</sup>, כולל יום ט"ז עצמו<sup style="color: gray;">2</sup> - עד יום הקרבת שתי-הלחם*, דהיינו חג השבועות*<sup style="color: gray;">3</sup>, שנאמר: וספרתם לכם ממחרת השבת מיום הביאכם את עמר התנופה שבע שבתות תמימת תהינה עד ממחרת השבת השביעית תספרו חמשים יום<sup style="color: gray;">4</sup>, ונאמר: שבעה שבעת תספר לך מהחל חרמש בקמה תחל לספר שבעה שבעות<sup style="color: gray;">5</sup>. המצוה נמנית במנין-המצוות*<sup style="color: gray;">6</sup>. הספירה האמורה בכתוב היא ספירת הימים בפועל - ואין כוונתה שיש ליתן לב ולהשגיח על המנין כדי לדעת מתי חל חג השבועות, כספירת הימים של זבה*<sup style="color: gray;">7</sup>, ושל שנות השמיטה<sup style="color: gray;">8</sup>, והיובל*<sup style="color: gray;">9</sup>, שלשון "ספירה" האמורה בהם כונתה ליתן לב להשגיח על המנין, לסוברים כן<sup style="color: gray;">10</sup> - וכמה טעמים בדבר: א) יש שכתבו שלמדים כן מן הכתוב: וספרתם לכם<sup style="color: gray;">11</sup>, ממנו למדו חכמים שכל אחד מישראל צריך לספור בעצמו<sup style="color: gray;">12</sup>, ואם כוונת הכתוב שיש ליתן לב לדעת מתי חג השבועות, די בכך שבית דין ישגיחו על מנין הימים<sup style="color: gray;">13</sup>. ב) ויש שכתבו שכיון שנתבאר בכתוב שיש למנות הן את הימים והן את השבועות<sup style="color: gray;">14</sup>, על כרחך שיש לספור את הימים בפועל<sup style="color: gray;">15</sup>. ג) ויש שכתבו שלמדים מכפל לשון ספירה שבכתוב, שנאמר בספירת הימים: וספרתם לכם וכו'<sup style="color: gray;">16</sup>, ונאמר: תספרו חמשים יום<sup style="color: gray;">17</sup>, ובספירת השבועות נאמר: שבעה שבעות תספר לך<sup style="color: gray;">18</sup>, ונאמר: מהחל חרמש בקמה תחל לספר שבעה שבעות<sup style="color: gray;">19</sup>. ד) ויש שכתבו שפשוט שיש לנו ליתן לב לידע מתי זמנו של חג השבועות, ולא נצרך הכתוב אלא לצוות על ספירה בפועל<sup style="color: gray;">20</sup>. ה) ויש שכתבו שכך קבלו חכמים, שספירה האמורה בכתוב אין עניינה להשגיח על מנין הימים, אלא לספור בפועל<sup style="color: gray;">21</sup>.
<h4>גדר המצוה</h4>
בגדר מצות ספירת העומר, יש שכתבו שמדיני מצות העומר* היא<sup style="color: gray;">22</sup>, מהם שכתבו שלפיכך אין כופים על מצות ספירת העומר, כשם שאין כופים על הקרבת העומר, לסוברים כן<sup style="color: gray;">23</sup>, יש שכתבו שמדיני חג הפסח הוא, שנאמר: ממחרת השבת תספרו וכו'<sup style="color: gray;">24</sup>, יש שכתבו שמדיני הקרבת שתי-הלחם* היא<sup style="color: gray;">25</sup>, שהרי אם לא ספרו ספירת העומר אין מקריבים שתי הלחם, לסוברים כן<sup style="color: gray;">26</sup>, יש שכתבו שמדיני חג השבועות היא<sup style="color: gray;">27</sup>, וכתבו שלפיכך אין מברכים ברכת-הזמן* על מצות ספירת העומר, שיוצאים ידי חובה בברכת הזמן של שבועות<sup style="color: gray;">28</sup>, ויש שנראה מדבריהם שבזמן שהיה בית המקדש קיים, שהיו מקריבים בו את העומר<sup style="color: gray;">29</sup>, היתה מצות ספירת העומר מדיני הקרבת העומר, ואילו בזמן הזה, שאין מצות העומר נוהגת בו, ואף ספירת העומר אין נוהגת בו, לדעתם, אלא מדרבנן<sup style="color: gray;">30</sup>, מדיני חג השבועות היא<sup style="color: gray;">31</sup>.
<h4>תחילת הספירה</h4>
מתחילים לספור מיום ט"ז ניסן<sup style="color: gray;">32</sup>, שנאמר: וספרתם לכם ממחרת השבת<sup style="color: gray;">33</sup>, דהיינו ממחרת יום טוב ראשון של פסח*<sup style="color: gray;">34</sup>, שאף יום-טוב* נקרא שבת<sup style="color: gray;">35</sup>. בטעם הדבר שהכתוב "שבת" מתפרש לענין יום טוב, ולא לענין שבת ממש - היינו השבת שבתוך הפסח<sup style="color: gray;">36</sup> - נאמרו כמה טעמים: א) רבן יוחנן בן זכאי למד כן משינוי לשון הכתוב, שכתוב אחד אומר: שבע שבתות תמימת תהיינה<sup style="color: gray;">37</sup>, ומשמע שיש לספור שבעה שבועות שלמים, המתחילים ביום ראשון ומסתיימים בשבת, וכתוב אחר אומר: תספרו חמשים יום<sup style="color: gray;">38</sup>, ומשמע שיש לספור חמשים יום כל שהם, אף מאמצע שבוע לאמצע שבוע, ובהכרח שתחילת זמן הספירה אינה בהכרח ממחרת השבת שבתוך הפסח, אלא מט"ז ניסן, ולפיכך כשחל ביום ראשון יש לספור שבעה שבועות שלמים, וכשחל ביום אחר מימות השבוע, יש לספור חמשים יום כל שהם<sup style="color: gray;">39</sup>. ב) רבי אליעזר ורבי יהודה בן בתירא למדו דין זה מן הכתוב: תספר לך<sup style="color: gray;">40</sup>, ממנו משמע שהספירה תהא מסורה בידיהם של ישראל<sup style="color: gray;">41</sup>, ודוקא אם תחילת הספירה נקבעת לפי ימי החודש מסורה היא בידיהם של ישראל, שהם הקובעים את ימי החודש על ידי קדוש-החדש*<sup style="color: gray;">42</sup>, או שדוקא אם תחילת הספירה היא ממחרת יום טוב מסורה היא ביד חכמים, שיודעים לפרש את הכתוב "מחרת השבת" לענין יום טוב, ולא לענין שבת<sup style="color: gray;">43</sup>. ג) בדעת רבי יהושע, שאמר - לגירסת כמה ראשונים<sup style="color: gray;">44</sup> - שלמדים כן ממצות קדוש החדש, שכשם שלענין קדוש החדש אמרה התורה שיש למנות את הימים ולקדש את החודש, היינו שיש למנות כ"ט ימים ממולד הלבנה ואז לקדש את החודש הבא, כך לענין ספירת העומר אמרה התורה שיש למנות ימים ולקדש את חג השבועות*<sup style="color: gray;">45</sup>, יש מן הראשונים שכתבו דהיינו שכשם שאת ימי החודש יש להתחיל למנות מיום מסוים מימי החודש - היינו מיום ל' בחודש הקודם, שהוא זמן מולד הלבנה<sup style="color: gray;">46</sup> - כך את ספירת העומר יש להתחיל ביום מסוים לפי ימי החודש<sup style="color: gray;">47</sup>, יש שכתבו שכשם שאפשר לדעת את זמנו של ראש חודש על ידי חשבון, שלעולם ראש חודש לא יהיה לאחר שלושים יום מראש חודש שלפניו<sup style="color: gray;">48</sup>, אף חג השבועות צריך שיהיה ניכר על ידי חשבון, שלעולם יהיה ביום החמשים מזמן מסוים<sup style="color: gray;">49</sup>, ויש שכתבו שכשם שסמוך לביאתו של ראש חודש ניכר על ידי התכסות הירח שעתיד הוא לבא, כך צריך שסמוך לביאתו של חג השבועות יהא ניכר על פי צורת הירח שעתיד הוא לבא, ובהכרח שחג השבועות חל ביום קבוע בימי החודש, ונמצא שאף ספירת העומר - שהיא הקובעת את זמנו של חג השבועות<sup style="color: gray;">50</sup> - מתחילה ביום קבוע בימי החודש<sup style="color: gray;">51</sup>. ד) יש מן הראשונים שכתבו – לגירסתם בדברי רבי יהושע, שלמד ממצות ספירת השנים עד היובל<sup style="color: gray;">52</sup> - שכשם שספירת שנות היובל מתחילה בזמן קבוע וניכר, בשנה שלאחר היובל הקודם, כך ספירת העומר יש לה להתחיל ביום קבוע וניכר<sup style="color: gray;">53</sup>. ה) רבי ישמעאל ורבי שמעון בן אלעזר למדו דין זה מכך שתלתה התורה את זמן תחילת ספירת העומר בזמן קצירת-העומר* והבאתו<sup style="color: gray;">54</sup> - שנאמר: מיום הביאכם את עמר התנופה וכו' תספרו<sup style="color: gray;">55</sup>, ונאמר: מהחל חרמש בקמה תחל לספר<sup style="color: gray;">56</sup> - וכיון שזמן קצירת העומר והבאתו הוא ביום ט"ז ניסן<sup style="color: gray;">57</sup>, אף זמן ספירת העומר הוא ביום ט"ז ניסן<sup style="color: gray;">58</sup>. ו) בדעת רבי יוסי ורבי יהודה בן בתירא, שאמרו שיש ללמוד דין זה בגזרה-שוה* מן הכתוב: "ממחרת השבת" שבמקום אחר<sup style="color: gray;">59</sup>, יש מן הראשונים שכתבו שלמדו כן מן הכתוב: עד ממחרת השבת השביעית<sup style="color: gray;">60</sup>, דהיינו השבוע האחרון של ספירת העומר, שכפי ששבת האמורה שם סמוכה לתחילת הרגל של שבועות*, אף שבת האמורה בכתוב: וספרתם לכם ממחרת השבת<sup style="color: gray;">61</sup>, סמוכה לתחילת הרגל של פסח*<sup style="color: gray;">62</sup>, או שכשם ששבת האמורה בכתוב: עד ממחרת השבת השביעית<sup style="color: gray;">63</sup>, יש רגל - של שבועות - לאחריה, כך שבת האמורה בכתוב: וספרתם לכם ממחרת השבת<sup style="color: gray;">64</sup>, צריך שיהיה לאחריה רגל, דהיינו שחלק מימי הפסח יהיו לאחריה, ולפיכך אין לפרש ששבת האמורה כאן היינו שבת שבתוך הפסח, שאם כן פעמים שאין רגל לאחריה, כגון שחל יום טוב ראשון של פסח ביום ראשון, ששבת שאחריה היא בשביעי של פסח<sup style="color: gray;">65</sup>. ז) ויש שכתבו בדעת ר' יוסי, שאמר שיש ללמוד דין זה בגזרה-שוה* מן הכתוב: "ממחרת השבת" שבמקום אחר<sup style="color: gray;">66</sup>, שלמד כן בגזרה שוה מן הכתוב האמור בהקרבת העומר: ממחרת השבת<sup style="color: gray;">67</sup>, שמתפרש לענין יום טוב ראשון של פסח<sup style="color: gray;">68</sup>. ח) רבי יוסי בר יהודה למד כן מן הכתוב: תספרו חמשים יום<sup style="color: gray;">69</sup>, שכל ספירות שאתה סופר יהיו חמשים יום<sup style="color: gray;">70</sup>, והיינו שבכל שנה לא יהיו בספירה אלא חמשים יום אף לפי זמן תחילת הספירה בשאר שנים<sup style="color: gray;">71</sup>, או שמחג הפסח עד שבועות לא תהיה אפשרות למנות יותר מחמשים יום<sup style="color: gray;">72</sup>. ויש שפירש בדעתו שאף אם היה הכתוב "ממחרת השבת" מתפרש לענין שיש להתחיל לספור ממחרת השבת שבתוך הפסח, מכל מקום מנין הימים היה לפי יום הקרבת העומר, שהרי תלתה התורה את הספירה ביום קצירת העומר והבאתו<sup style="color: gray;">73</sup>, וכגון אם היתה הספירה מתחילה ביום י"ז ניסן לא היו סופרים "היום יום אחד", אלא "היום שני ימים", ומיום תחילת הספירה היו סופרים חמשים יום, ונמצא שפעמים שיהיו במנין הימים יותר מחמשים יום<sup style="color: gray;">74</sup>. ח) ורבי יוסי למד כן מכך שסתם הכתוב ולא פירש לאיזו שבת כונתו, ואם היתה הכונה לשבת ממש, היה לו לפרש באיזו שבת מדובר<sup style="color: gray;">75</sup>. ט) ומן הראשונים יש שכתבו שהכתוב "ממחרת השבת"<sup style="color: gray;">76</sup>, מתפרש לענין שבת, ולא לענין יום טוב, אלא שפירשו חכמים - או שקבלו כן בנבואה<sup style="color: gray;">77</sup> - שמכל מקום תחילת הספירה היא ביום ט"ז ניסן, ודיבר הכתוב באופן שט"ז ניסן חל ביום ראשון<sup style="color: gray;">78</sup>, כדי ללמד על מה שנאמר: "עד ממחרת השביעית תספרו"<sup style="color: gray;">79</sup>, שהוא שבעה שבועות, ונקט לדוגמא, שאם נתחיל לספור ביום ראשון תסתיים הספירה ביום ראשון<sup style="color: gray;">80</sup>, או מפני שבשנה הראשונה לצאתם מארץ מצרים חל ט"ז ניסן בשבת<sup style="color: gray;">81</sup>.
<h4>מספר הימים</h4>
יש לספור ארבעים ותשעה ימים<sup style="color: gray;">82</sup>, שנאמר: שבע שבתות תמימת תהיינה<sup style="color: gray;">83</sup>, ונאמר: עד ממחרת השבת השביעית<sup style="color: gray;">84</sup>, עד ולא עד בכלל<sup style="color: gray;">85</sup>, ונאמר: שבעה שבעות תספר לך וכו' תחל לספר שבעה שבעות<sup style="color: gray;">86</sup>. והכתוב: תספרו חמשים יום<sup style="color: gray;">87</sup>, יש שכתבו שאינו מתפרש על ימי הספירה עצמם, אלא על היום שלאחר הספירה, וכללו הכתוב בתוך הספירה, כיון שאליו סופרים והוא תכלית הספירה<sup style="color: gray;">88</sup>, יש שכתבו שמקרא מסורס הוא, והרי זה כאילו נאמר: עד ממחרת השבת השביעית, שהוא יום חמשים, תספרו<sup style="color: gray;">89</sup>, יש שכתבו שכונת הכתוב לארבעים ותשע יום, אלא שדרך המקרא למנות מנין עשיריות שלם ולא לדקדק על חסרון יום אחד<sup style="color: gray;">90</sup>, ויש שכתבו שהכתוב "חמשים יום" אינו מתפרש על מצות ספירת העומר, אלא על הפסוק שלאחריו, העוסק במצות הקרבת שתי-הלחם*, ויש לקרוא את הפסוק כך: עד ממחרת השבת השביעית תספרו, וביום החמשים והקרבתם וכו'<sup style="color: gray;">91</sup>.
על כך שאין בני חוץ לארץ סופרים שתי ספירות כשם שעושים שני ימים טובים, ועל טעמי הדבר, ע"ע יום טוב שני של גליות<sup style="color: gray;">92</sup>.
<h4>ספירת הימים וספירת השבועות</h4>
שני חלקים נאמרו במצוות ספירת העומר, למנות את ימי העומר<sup style="color: gray;">93</sup>, ולמנות את שבועותיו<sup style="color: gray;">94</sup>. ונחלקו ראשונים בגדרן: א) יש שכתבו שמצוה אחת היא, למנות את זמן העומר, אלא שיש למנותו בשני אופנים<sup style="color: gray;">95</sup>. וכתבו שלפיכך אין מברכים על הספירה אלא ברכה אחת<sup style="color: gray;">96</sup>. ב) יש שכתבו ששני מצוות חלוקות הן, למנות את ימי העומר, ולמנות את שבועותיו<sup style="color: gray;">97</sup>. ג) יש שכתבו שעיקר המצוה היא למנות את שבועות העומר, ומנין הימים אינו אלא מדיני מנין השבועות, למנות את ימי השבוע כסדרם באותו השבוע<sup style="color: gray;">98</sup>. ג) ויש שכתבו שעיקר המצוה היא מנין הימים, ומנין השבועות אינו אלא אופן נוסף למנות את הימים<sup style="color: gray;">99</sup>.
<h4>מקור מצות ספירת הימים</h4>
מקור מצות ספירת ימי העומר, יש שכתבו שהוא מן הכתוב: תספרו חמשים יום<sup style="color: gray;">100</sup>, מהם שנראה מדבריהם שעיקר הכתוב מתפרש לענין זה<sup style="color: gray;">101</sup>, ומהם שכתבו שעיקר הכתוב אינו מתפרש אלא לענין חג השבועות*, שחל ביום החמישים לספירה<sup style="color: gray;">102</sup>, אלא שמכך שנקט הכתוב לשון "חמשים יום" דרשו חכמים שמצוה למנות את הימים<sup style="color: gray;">103</sup>. ויש שכתבו מקור למצות ספירת הימים מן הכתוב: וספרתם לכם ממחרת השבת וכו' שבע שבתות תמימת תהיינה<sup style="color: gray;">104</sup>, שלדעתם למדו מן הכתוב שלאחריו: תספרו חמשים יום, שאף הכתוב "שבע שבתות תמימת" אינו מתפרש לענין מצות ספירת השבועות אלא לענין מצות ספירת הימים, ולא נאמר בו "שבע שבתות" אלא ללמד שמנין ימי העומר הוא מ"ט יום, כמנין שבע שבועות, ולא חמשים יום, כמשמעות הפסוק: תספרו חמשים יום<sup style="color: gray;">105</sup>. מהם, יש שכתבו שהמקור למצות ספירת הימים אינו אלא מכתוב זה, ולא מן הכתוב: תספרו חמשים יום, שאינו מתפרש, לדעתם, לענין מצות ספירת העומר, אלא לענין חג השבועות<sup style="color: gray;">106</sup>.
<h4>מקור מצות ספירת השבועות</h4>
מצות מנין השבועות נלמדת מן הכתוב: שבעה שבעות תספר לך מהחל חרמש בקמה תחל לספור שבעה שבעות<sup style="color: gray;">107</sup>. יש שלמדוה אף מן הכתוב: שבע שבתות תמימת תהיינה<sup style="color: gray;">108</sup>, ויש שפירשו שכתוב זה אינו מתפרש לענין ספירת השבועות, אלא לענין ספירת הימים<sup style="color: gray;">109</sup>, ולא נאמר "שבע שבתות" אלא ללמד שמנין הימים יהא בסך שבעה שבועות<sup style="color: gray;">110</sup>.
<h4>אופן ספירת הימים</h4>
אופן ספירת ימי העומר, נחלקו בו: א) יש שכתבו שבכל יום מימי העומר יש למנות את מנינו של אותו היום במנין ימי העומר<sup style="color: gray;">111</sup>. ב) ויש שכתבו שאת כל הימים יש למנות לפי מנין ימי השבוע שעומד בו במנין שבועות העומר<sup style="color: gray;">112</sup> - מהם שכתבו שבימים שבתחילת השבוע יש להזכיר אף את מנין השבוע שעומד בו, וכגון ביום התשיעי יאמר: היום שבוע אחד ושני ימים<sup style="color: gray;">113</sup>, ומהם שכתבו שאין להזכיר אלא את מנין הימים לפי מנין ימי אותו השבוע, ולדעתם ביום התשיעי יאמר רק: היום שני ימים<sup style="color: gray;">114</sup> - ואילו את היום האחרון של כל שבוע יש למנות לפי המנין הכללי של ימי העומר<sup style="color: gray;">115</sup>. שלדעתם גדר מצות ספירת הימים אינו למנות את ימי העומר בפני עצמם, אלא כחלק מספירת השבועות<sup style="color: gray;">116</sup>, ולפיכך בכל ימות השבוע אין צריך לחזור ולמנות את מניינו של אותו היום במנין ימי העומר, שהרי הימים שנמנו בשבועות הקודמים כלולים במנין השבועות<sup style="color: gray;">117</sup>, ומכל מקום ביום האחרון של כל שבוע יש למנות את המנין הכללי של ימי העומר, כדי שיתקיים הכתוב: תספרו חמשים יום<sup style="color: gray;">118</sup>.
<h4>זמן ספירת השבועות</h4>
זמן ספירת שבועות העומר, נחלקו בו ראשונים: יש שכתבו שיש למנותם רק ביום האחרון של כל שבוע<sup style="color: gray;">119</sup>, שלדעתם ספירת השבועות היא ספירה בפני עצמה, ולפיכך אין למנותם אלא פעם אחת בשבוע<sup style="color: gray;">120</sup>, ויש שכתבו שהחל מסוף השבוע הראשון יש למנותם אף בשאר ימות השבוע, וימנה - לאחר ספירת הימים<sup style="color: gray;">121</sup> - את מנין השבוע, ואת מנינו של היום במנין ימי השבוע, וכגון ביום השמיני יאמר: היום שמונה ימים שהם שבוע אחד ויום אחד בעומר<sup style="color: gray;">122</sup>, שלדעתם ספירת שבועות העומר איננה ספירה נפרדת, אלא היא מדיני ספירת הימים, שנצטוינו למנות ולחשב את הימים הן לפי מספר הימים עצמם והן לפי מספר השבועות<sup style="color: gray;">123</sup>.
<h4>ספר ימים ולא שבועות</h4>
ספר את הימים ולא את השבועות - בימים שסופרים בהם הן את השבועות והן את הימים<sup style="color: gray;">124</sup> - נחלקו ראשונים ואחרונים בדינו: א) יש שכתבו שיצא ידי חובתו<sup style="color: gray;">125</sup>, מהם שכתבו שאף בזמן שספירת העומר נוהגת בו מן התורה - היינו בזמן שבית המקדש קיים, וכן בזמן הזה, לסוברים כן<sup style="color: gray;">126</sup> - יצא<sup style="color: gray;">127</sup>, שלדעתם עיקר מצות ספירת העומר היא למנות את הימים, ומצות ספירת השבועות אינה מעכבת<sup style="color: gray;">128</sup>, ומהם שכתבו שדוקא בזמן הזה, שאין ספירת העומר נוהגת בו, לדעתם, אלא מדרבנן, משום זכר למקדש<sup style="color: gray;">129</sup>, יצא<sup style="color: gray;">130</sup>, שאף בספירת הימים לחוד מתקיים זכר למקדש כל שהוא, ולא אמרו שיש למנות אף את השבועות אלא לכתחילה, כדי שתהא הספירה בזמן הזה דומה לספירה שהיתה בזמן המקדש<sup style="color: gray;">131</sup>. ב) ויש שכתבו שלא יצא ידי חובתו<sup style="color: gray;">132</sup>, שלדעתם ספירת הימים והשבועות מצוה אחת היא<sup style="color: gray;">133</sup>, וכל שלא קיים אחד מחלקי המצוה לא יצא ידי חובתו כלל<sup style="color: gray;">134</sup>, או שאף אם שתי מצוות חלוקות הן<sup style="color: gray;">135</sup>, מכל מקום יחזור ויספור כדי לקיים את מצות ספירת השבועות<sup style="color: gray;">136</sup>.
<h4>ספר שבועות ולא ימים</h4>
ספר את השבועות ולא את הימים - בימים שסופרים בהם הן את הימים והן את השבועות<sup style="color: gray;">137</sup> - יש שכתבו שלא יצא ידי חובתו<sup style="color: gray;">138</sup>, שספירת הימים וספירת השבועות מצוה אחת הן, לסוברים כן<sup style="color: gray;">139</sup>, וכל שלא קיים אחד מחלקי המצוה לא יצא כלל<sup style="color: gray;">140</sup>, או לפי שמצות ספירת הימים היא עיקר הספירה<sup style="color: gray;">141</sup>, ויש שנסתפקו בדבר<sup style="color: gray;">142</sup>.
<h4>ברוב עם</h4>
לכתחילה ראוי לספור ספירת העומר בציבור<sup style="color: gray;">143</sup>, שברב-עם-הדרת-מלך*<sup style="color: gray;">144</sup>, ועוד, שכן מצינו בקצירת-העמר*, שנעשתה בעסק גדול<sup style="color: gray;">145</sup>.
<h4>בעמידה</h4>
יש לספור ספירת העומר בעמידה*<sup style="color: gray;">146</sup>, שנאמר: מהחל חרמש בקמה תחל לספור<sup style="color: gray;">147</sup>, ודרשו: אל תקרי בקמה אלא בקומה<sup style="color: gray;">148</sup>, או לפי שהוקשה מצות ספירת העומר לקצירת-העומר*<sup style="color: gray;">149</sup>, ודרך לקצור בעמידה<sup style="color: gray;">150</sup>. מנה מיושב, יצא<sup style="color: gray;">151</sup>.
<h4>כפיה</h4>
מי שאינו רוצה לספור ספירת העומר, יש מהאחרונים שכתבו שאין בית דין כופים אותו<sup style="color: gray;">152</sup>, לפי שמצות ספירת העומר, לדעתם, היא מדיני הקרבת העומר*<sup style="color: gray;">153</sup>, ואין כופים את הציבור על מצות הקרבת העומר, לסוברים כן<sup style="color: gray;">154</sup>.
<h4>ברכת המצוות</h4>
קודם ספירת העומר מברכים ברכת-המצוות*: אשר קדשנו במצותיו וצונו על ספירת העומר<sup style="color: gray;">155</sup>. בטעם שאין מברכים שתי ברכות, על מצות ספירת ימי העומר ועל מצות ספירת השבועות, לסוברים ששתי מצוות הן<sup style="color: gray;">156</sup>, יש שכתבו ששתי המצוות נפטרות בברכה אחת<sup style="color: gray;">157</sup>, ויש שכתבו שאין מברכים אלא על מצות ספירת הימים, ואילו על מצות ספירת השבועות אין מברכים, שלדעתם ספירת השבועות אינה נוהגת בזמן הזה אלא מדרבנן משום זכר למקדש<sup style="color: gray;">158</sup>, ואין מברכים, לדעתם, על מצוות שטעמן משום זכר למקדש<sup style="color: gray;">159</sup>. לדעתם, בזמן שהיה בית המקדש קיים היו מברכים שתי ברכות, על ספירת ימי העומר, ועל ספירת שבועות העומר<sup style="color: gray;">160</sup>.
<h4>גדר הברכה</h4>
בגדר ברכת המצוות של ספירת העומר, יש מהאחרונים שכתבו בדעת ראשונים שהיא חלק ממעשה הספירה, שתקנו חכמים לספור כחלק מהברכה<sup style="color: gray;">161</sup>. לדעתם, יש לומר בנוסח הספירה "שהיום כך וכך ימים"<sup style="color: gray;">162</sup>, כדי שהספירה תבא כהמשך לברכה<sup style="color: gray;">163</sup>.
<h4>נוסח הברכה</h4>
בטעם שמברכים "על" ספירת העומר, ולא "לספור את העומר", כתבו ראשונים כמה טעמים: א) יש שכתבו שכיון שעיקר מצות ספירת העומר היא למנות משעת קצירת והקרבת העומר*<sup style="color: gray;">164</sup>, ובשעת הספירה כבר קרב העומר, חשובה הספירה כמצוה שמברכים עליה אחר עשייתה, שמברכים עליה בלשון "על"<sup style="color: gray;">165</sup>. ב) יש שביארו לפי שאין בה מעשה אלא ספירה בלבד<sup style="color: gray;">166</sup>. ג) ויש שביארו - לשיטתם שעל כל מצוה שנגמרת מיד בשעת עשייתה מברכים בלשון "על"<sup style="color: gray;">167</sup> - שמצות ספירת העומר נגמרת מיד בשעת מעשה הספירה<sup style="color: gray;">168</sup>. ד) יש שביארו לפי שספירת העומר אינה נוהגת בזמן הזה אלא משום זכר למקדש, לסוברים כן<sup style="color: gray;">169</sup>, ועל כל מצוה שאינה נוהגת אלא משום זכר למקדש מברכים, לדעתם, בלשון "על", לפי שחשובה כדבר הרשות<sup style="color: gray;">170</sup>. ה) ויש שכתבו שכיון שהשומע ספירת העומר מאחר יוצא ידי חובתו, לדעתם, מדין שומע-כעונה*<sup style="color: gray;">171</sup>, ונהגו להוציא ידי חובה את מי שאינו בקי, חשובה כמצוה הנעשית על ידי אחרים, שמברכים עליה בלשון "על"<sup style="color: gray;">172</sup>.
<h4>ספר בלי ברכה</h4>
ספר ספירת העומר בלא ברכה, יצא ידי חובתו, ואינו חוזר וסופר, שהברכה אינה מעכבת את המצוה<sup style="color: gray;">173</sup>. ויש שכתב שיחזור ויספור בברכה<sup style="color: gray;">174</sup>, שאף שיצא ידי חובת ספירה מכל מקום לא יצא ידי חובת הברכה, וצריך לחזור ולספור כדי שיוכל לברך<sup style="color: gray;">175</sup>.
<h4>ברכה בספק ספירה</h4>
מי שספק אם חייב בספירת העומר - שסופר מספק, לסוברים שספירת העומר נוהגת בזמן הזה מן התורה<sup style="color: gray;">176</sup> - נחלקו אם מברך על ספירתו: יש שכתבו שלא יברך<sup style="color: gray;">177</sup>, ככל מצוות שבתורה, שאין מברכים על ספיקם, לסוברים כן<sup style="color: gray;">178</sup>. ויש שכתבו שיברך<sup style="color: gray;">179</sup>, שלדעתם ברכת ספירת העומר היא חלק מנוסח הספירה<sup style="color: gray;">180</sup>, ולפיכך כל שצריך לספור סופר בברכה<sup style="color: gray;">181</sup>.
<h4>שומע כעונה בברכה</h4>
ברכת המצוות של ספירת העומר, יוצאים בה ידי חובה מדין שומע-כעונה*<sup style="color: gray;">182</sup>, שאף לסוברים שבספירה עצמה אין יוצאים ידי חובה בשמיעה<sup style="color: gray;">183</sup>, לא אמרו כן אלא בספירה עצמה, שהיא עיקר המצוה, ולא בברכה<sup style="color: gray;">184</sup>. לכתחילה, יש שכתבו שראוי שרק השליח ציבור יברך, וכל הציבור יצא ידי חובתו מדין שומע כעונה, משום ברוב-עם-הדרת-מלך*<sup style="color: gray;">185</sup>. ויש שכתבו שראוי שכל אחד יברך לעצמו<sup style="color: gray;">186</sup>, שכיון שבספירה אין יוצאים בשומע כעונה, לסוברים כן<sup style="color: gray;">187</sup>, אף בברכה נהגו שכל אחד יברך לעצמו<sup style="color: gray;">188</sup>, או כדי שלא יהיו טרודים לכוין לצאת מהשליח ציבור ולענות אחריו אמן, ויהיו פנויים לדקדק במספר הימים<sup style="color: gray;">189</sup>.
<h4>הסמכת הספירה לברכה</h4>
נוסח הספירה, יש מהראשונים שכתבו שיש לאמרה כהמשך לברכה, דהיינו שאחר שבירך "אשר קדשנו וכו' על ספירת העומר"<sup style="color: gray;">190</sup>, יאמר "שהיום כך וכך ימים"<sup style="color: gray;">191</sup>, שברכת המצוות של ספירת העומר היא חלק ממעשה הספירה<sup style="color: gray;">192</sup>, או כדי לבאר שהמנין מתייחס לעומר<sup style="color: gray;">193</sup>, או כדי ליתן טעם על מה שמברך עכשיו על ספירת העומר, שהוא לפי שהיום כך וכך ימים<sup style="color: gray;">194</sup>, ויש שלא נהגו לומר כן, אלא אמרו "היום כך וכך ימים"<sup style="color: gray;">195</sup>, ויש שכתבו בדעתם שאין לומר "שהיום"<sup style="color: gray;">196</sup>, שמלשון זו משמע שמצוה לומר שיום זה הוא כך וכך לעומר, והרי המצוה אינה אלא למנות את ימי העומר באופן כללי, כל יום כפי מה שהוא<sup style="color: gray;">197</sup>, או לפי שמלשון זו משמע שיום זה בלבד הוא בכלל מצות ספירת העומר ולא שאר ימי העומר<sup style="color: gray;">198</sup>.
בטעם שאין מברכים ברכת-הזמן* על מצות ספירת העומר, ע"ע ברכת הזמן<sup style="color: gray;">199</sup>.
<h4>כונה בשעת הברכה</h4>
לכתחילה, כתבו אחרונים שיש לידע בשעת הברכה מהו מניינו של אותו היום<sup style="color: gray;">200</sup>, כדי שידע על מה הוא מברך<sup style="color: gray;">201</sup>, או כדי שלא יפסיק בין הברכה לספירה יותר מכדי דיבור<sup style="color: gray;">202</sup>. ויש שכתבו שנהגו להקל בזה<sup style="color: gray;">203</sup>.
<h4>טעות בכונת הברכה</h4>
היה סבור בשעת הברכה שמניינו של אותו היום הוא מספר מסוים, ונזכר שטעה, נחלקו בדינו: א) יש שכתבו שלא יצא ידי חובת ברכה, ואם נזכר בטעותו קודם שספר יחזור ויברך<sup style="color: gray;">204</sup>, שהברכה מתייחסת דוקא לאותו היום שכיון לספרו, והרי זה דומה למי שנטל פרי בידו ובירך עליו, ונפל מידו, והביאו לו פרי אחר מאותו המין, שצריך לחזור ולברך<sup style="color: gray;">205</sup>. ב) יש שכתבו שיצא ידי חובת ברכה<sup style="color: gray;">206</sup>, שלדעתם ברכת ספירת העומר אינה מתייחסת דוקא לספירת אותו היום שכיון עליו, אלא למצות ספירת העומר באופן כללי<sup style="color: gray;">207</sup>, או שאף שהברכה מתייחסת לאותו היום שכיון לו, מכל מקום אין היא מתייחסת למספר שאותו כיון לספור, והרי כיון לספור את אותו היום, אלא שטעה במספר<sup style="color: gray;">208</sup>. ג) ויש שכתבו שמי שטעה בכוונת הברכה, אף אם ספר כראוי, הדבר ספק אם יצא ידי חובת ספירה, או שצריך לחזור ולספור בברכה<sup style="color: gray;">209</sup>, שלדעתם דינו כמי שפתח ואמר "ברוך אתה ה' אלהינו מלך העולם" על דעת לומר ברכה ידועה, וקודם שסיים את הברכה נזכר שאינו צריך לברכה זו אלא לאחרת, שנסתפקו בו בגמרא, לפירוש כמה ראשונים, האם כשיסיים את הברכה שצריך לה יצא ידי חובתו, לפי שחתימת הברכה היתה כדינה, או שלא יצא, לפי שעיקר הברכה, היינו שם ומלכות שבפתיחתה, היתה בטעות<sup style="color: gray;">210</sup>. וביארו אחרונים, שלדעתם הנוסח של ספירת העומר הוא חלק מנוסח הברכה<sup style="color: gray;">211</sup>, ולפיכך כשנזכר קודם הספירה חשוב כמי שטעה בפתיחת הברכה ונזכר קודם שסיימה<sup style="color: gray;">212</sup>.
<h4>טעות בספירה</h4>
טעה בספירתו וספר מספר שאינו נכון, לא יצא ידי חובתו<sup style="color: gray;">213</sup>. ויש שכתבו בדעת ראשונים שאם בשעת הברכה היתה דעתו לספור את היום הנכון, ולא טעה אלא בספירה עצמה, יצא ידי חובתו<sup style="color: gray;">214</sup>, שלדעתם דינו כמי שפתח ואמר "בא"י אמ"ה" על דעת לומר את אותה הברכה הצריכה לו, וטעה וסיים בברכה שאינה צריכה לו, שנסתפקו בו בגמרא, לפירוש כמה ראשונים, האם יצא ידי חובתו, לפי שעיקר הברכה, היינו שם ומלכות שבפתיחתה, היתה על דעת הברכה הנכונה, או לאו<sup style="color: gray;">215</sup>, וברכת ספירת העומר, לדעתם, היא חלק מנוסח הספירה<sup style="color: gray;">216</sup>, ולפיכך כיון שבשעת הברכה היתה דעתו לספור את היום הנכון חשוב כמי שבתחילת הברכה בירך על דעת הברכה שצריך לה<sup style="color: gray;">217</sup>, וכיון שספירת העומר בזמן הזה אינה נוהגת, לדעתם, אלא מדרבנן<sup style="color: gray;">218</sup>, יש להקל בה מספק<sup style="color: gray;">219</sup>, או שכאן לדברי הכל יצא, שכיון שנתכוין לספור את היום שעומד בו, אלא שטעה בחשבון מספר היום, חשוב כמי שספר את המספר הנכון<sup style="color: gray;">220</sup>.
<h4>טעות בתחילת הספירה</h4>
אמר "היום" על דעת לספור ספירה שאינה נכונה, ונזכר קודם הספירה עצמה וספר כדין, נסתפקו אחרונים אם יצא ידי חובתו, או שדינו כמי שספר את גוף הספירה בטעות, ולא יצא ידי חובתו<sup style="color: gray;">221</sup>.
<h4>תפילה על בנין בית המקדש</h4>
לאחר הספירה נהגו להתפלל על בנין בית המקדש<sup style="color: gray;">222</sup>, לפי שמצות ספירת העומר בזמן הזה אינה אלא מדרבנן, לסוברים כן<sup style="color: gray;">223</sup>, וטעמה משום זכר למקדש<sup style="color: gray;">224</sup> - ואף שבשאר מצוות שנוהגות בזמן הזה משום זכר למקדש, כגון מצות לולב* בימים האחרונים של סוכות<sup style="color: gray;">225</sup>, אין מתפללים על בנין בית המקדש, היינו לפי שהספירה בזמן הזה אינה חשובה ספירה כלל, שהרי אין לנו עומר, ואין ממה לספור, וכל מהותה הוא הזכרת המקדש<sup style="color: gray;">226</sup> - או לפי שאף לסוברים שספירת העומר נוהגת אף בזמן הזה מן התורה<sup style="color: gray;">227</sup>, מכל מקום מתפללים שיבנה בית המקדש ותחזור אף מצות קצירת העומר והקרבתו<sup style="color: gray;">228</sup>, או לפי שבזמן הזה תקנו חכמים שלא לאכול מן החדש* ביום ט"ז ניסן, לסוברים כן, אף שמן התורה מותר לאכול מן החדש מתחילת יום ט"ז כשאין עומר<sup style="color: gray;">229</sup>, שמא אף כשיבנה בית המקדש יבואו להתיר לאכול מן החדש ביום זה, אף שכשיש עומר אין אוכלים עד שעת הקרבתו<sup style="color: gray;">230</sup>. בנוסח התפילה, יש שכתבו לומר "יהי רצון שיבנה בית המקדש"<sup style="color: gray;">231</sup>, ויש שכתבו לומר "יהי רצון שתשיב עבודת בית המקדש"<sup style="color: gray;">232</sup>.
<h4>תפילות אחר הספירה</h4>
יש שנהגו לומר בימי הספירה את מזמור ס"ז שבתהילים<sup style="color: gray;">233</sup>, ומהם שכתבו לאמרו אחר הספירה<sup style="color: gray;">234</sup>. עוד יש שנהגו לומר אחר הספירה את תפילת "אנא בכח"<sup style="color: gray;">235</sup>. ויש שנהגו לומר עוד תפילות על פי קבלה<sup style="color: gray;">236</sup>.
<h3><b>אופן הספירה</b></h3>
<h4>במחשבה</h4>
הסופר במחשבה לא יצא ידי חובתו<sup style="color: gray;">237</sup>, ונחלקו אחרונים: יש שכתבו שמן התורה אינו יוצא ידי חובתו<sup style="color: gray;">238</sup>, שפירוש הכתוב "וספרתם"<sup style="color: gray;">239</sup>, הוא שיש לספור בפה<sup style="color: gray;">240</sup>, ועוד, שכל דיני התורה אינם מתקיימים במחשבה, אלא בדיבור או במעשה<sup style="color: gray;">241</sup>, ויש שכתבו שמן התורה יוצא אף במחשבה, שלשון "ספירה" אינה מתפרשת בהכרח לענין דיבור, אלא שתקנת חכמים היא להוציא את הספירה בפה<sup style="color: gray;">242</sup>. ובדעת האמוראים הסוברים לענין ברכות שהרהור-כדבור*<sup style="color: gray;">243</sup>, יש מן האחרונים שכתבו שאף לענין ספירת העומר חשוב ההרהור כדבור, והסופר במחשבה יצא ידי חובתו<sup style="color: gray;">244</sup>, ולפיכך כתבו שמי שלא מנה בפה אלא במחשבה יכול להמשיך למנות ביום שלאחריו בברכה, אף שלהלכה מי שלא מנה חלק מהימים אינו ממשיך לספור בברכה<sup style="color: gray;">245</sup>, שספק-ספקא* הוא, שמא הלכה כדעת הסוברים שהרהור כדבור<sup style="color: gray;">246</sup>, ויצא ידי חובתו, ושמא הלכה כדעת הסוברים שמי שלא ספר כלל חלק מהימים יכול לספור את הימים שלאחריו<sup style="color: gray;">247</sup>, ויש מהאחרונים שכתבו שאף לדעת הסוברים לענין ברכות שהרהור כדבור מכל מקום בספירת העומר המונה במחשבה לא יצא ידי חובתו<sup style="color: gray;">248</sup>, שדין הרהור כדבור לא נאמר אלא בדינים דרבנן, לסוברים כן<sup style="color: gray;">249</sup>, וספירת העומר, לדעתם, נוהגת בזמן הזה מן התורה<sup style="color: gray;">250</sup>.
<h4>שומע כעונה</h4>
השומע ספירת העומר מאחר, נחלקו ראשונים ואחרונים אם יוצא ידי חובתו מדין שומע-כעונה*: יש שכתבו שלא יצא ידי חובתו<sup style="color: gray;">251</sup>, שלדעתם זהו שלמדו בברייתא מן הכתוב: וספרתם לכם<sup style="color: gray;">252</sup>, שתהא ספירה לכל אחד ואחד<sup style="color: gray;">253</sup>, שאינו יוצא בשמיעה מאחר<sup style="color: gray;">254</sup>. ויש שכתבו שיוצא ידי חובתו מדין שומע כעונה, כשאר דינים המתקיימים באמירה<sup style="color: gray;">255</sup>, ולדעתם כתוב זה נצרך ללמוד ממנו דינים אחרים<sup style="color: gray;">256</sup>. מהם, יש שכתבו שמכל מקום לכתחילה אין לצאת ידי חובה בשמיעה, אלא לספור בעצמו<sup style="color: gray;">257</sup>.
<h4>שומע כעונה במי שאינו בקי</h4>
מי שאינו בקי בספירת העומר, יש מהאחרונים שנסתפק לומר שלדברי הכל יוצא ידי חובתו בשמיעה מאחר<sup style="color: gray;">258</sup>, כשאר דינים שהקילו בהם בדין שומע-כעונה* במי שאינו בקי<sup style="color: gray;">259</sup>.
<h4>כתיבה</h4>
הסופר בכתיבה, נחלקו אחרונים בדינו: יש שכתבו שלא יצא ידי חובת ספירת העומר<sup style="color: gray;">260</sup>, שלדעתם בכל התורה כתיבה אינה חשובה כדיבור<sup style="color: gray;">261</sup>, או שאף לסוברים שכתיבה כדיבור<sup style="color: gray;">262</sup>, מכל מקום אין היא חשובה כדיבור בפה<sup style="color: gray;">263</sup>, ובספירת העומר צריך דוקא דיבור בפה<sup style="color: gray;">264</sup>, שכן משמע הלשון: וספרתם<sup style="color: gray;">265</sup>, או שכן תקנו חכמים<sup style="color: gray;">266</sup>. ויש שצידדו שהסופר בכתיבה יצא ידי חובתו<sup style="color: gray;">267</sup>, שבכל התורה כתיבה חשובה כדיבור, לסוברים כן<sup style="color: gray;">268</sup>, ולדעתם לא הצריכו בספירת העומר דיבור בפה דוקא<sup style="color: gray;">269</sup>, או שאף לסוברים שבכל התורה כתיבה אינה כדיבור<sup style="color: gray;">270</sup>, מכל מקום בספירת העומר לא הצריכו דיבור אלא "ספירה", וכתיבה חשובה "ספירה"<sup style="color: gray;">271</sup>.
<h4>הזכרת העומר</h4>
לכתחילה, כתבו ראשונים שיש להזכיר שהמנין שמונה הוא לעומר<sup style="color: gray;">272</sup>, ויש שלא נהגו בכך<sup style="color: gray;">273</sup>. אופן הזכרת העומר בספירה, לסוברים כן, נחלקו בו: א) יש שכתבו לומר "היום כך וכך לעומר", בל'<sup style="color: gray;">274</sup>, שאם היה אומר "בעומר", בב', היה משמע שיום זה עצמו הוא יום הקרבת העומר, ואילו לשון "לעומר" מתפרשת שמונה ליום הקרבת העומר שהיה כבר<sup style="color: gray;">275</sup>, ויש שכתבו לומר: "היום כך וכך בעומר" בב'<sup style="color: gray;">276</sup>, שלדעתם המנין אינו מתייחס ליום הקרבת העומר שהיה כבר, אלא לאותו היום שבו הוא עומד, שהוא כך וכך מימי העומר<sup style="color: gray;">277</sup>. אמר, אחר שמברך ברכת המצוות "אשר קדשנו במצוותיו וצונו על ספירת העומר"<sup style="color: gray;">278</sup>, "שהיום כך וכך ימים", נחלקו אחרונים בדינו: יש שכתבו שיצא ידי הזכרת העומר בספירה, ואין צריך לחזור ולהזכיר את העומר לאחריה<sup style="color: gray;">279</sup>, ויש שכתבו שאין זה חשוב הזכרת העומר, וצריך לחזור ולהזכירו לאחר הספירה<sup style="color: gray;">280</sup>. בדיעבד, אם מנה בסתם ולא הזכיר כלל שהמנין הוא לעומר, יצא ידי חובתו<sup style="color: gray;">281</sup>.
<h4>הזכרת העומר בשבועות</h4>
בימים שמונים בהם הן את הימים והן את השבועות<sup style="color: gray;">282</sup> - שאומרים בהם "היום כך וכך ימים שהם כך וכך שבועות"<sup style="color: gray;">283</sup> - נחלקו ראשונים אימתי יש להזכיר את העומר: יש שכתבו שיש להזכירו לאחר ספירת הימים, ויאמר: היום כך וכך ימים לעומר - או "בעומר"<sup style="color: gray;">284</sup> - שהם כך וכך שבועות<sup style="color: gray;">285</sup>. בטעם הדבר, מהם שביארו לפי שלדעתם רק מצות ספירת הימים תלויה בהקרבת העומר, ואילו מצות ספירת השבועות אינה תלויה בכך<sup style="color: gray;">286</sup>, או שעיקר הספירה היא ספירת הימים, ולפיכך הסמיכו את הזכרת העומר אליה<sup style="color: gray;">287</sup>. ויש שכתבו להזכיר את העומר לאחר ספירת השבועות, ויאמר: היום כך וכך ימים שהם כך וכך שבועות לעומר<sup style="color: gray;">288</sup>, שאף מנין השבועות הוא לעומר<sup style="color: gray;">289</sup>, ועוד, שאין להפסיק בין ספירת הימים והשבועות<sup style="color: gray;">290</sup>.
<h4>צירוף ספירת השבועות לספירת הימים</h4>
בימים שמונים בהם הן את הימים והן את השבועות<sup style="color: gray;">291</sup>, יש לצרף את מנין השבועות למנין הימים, ולומר: היום כך וכך ימים שהם כך וכך שבועות וכו'<sup style="color: gray;">292</sup>. בטעם הדבר, יש מהראשונים שכתבו - לשיטתם, שספירת השבועות אינה נוהגת בזמן הזה אלא מדרבנן, משום זכר למקדש, ושלפיכך אין ברכת-המצוות* של הספירה מתייחסת אלא למצות ספירת הימים<sup style="color: gray;">293</sup> - שהוא כדי לעשות הכר לכך שספירת השבועות בזמן הזה אינה ספירה גמורה, ואין הברכה מתייחסת אליה<sup style="color: gray;">294</sup>.
<h4>הפסק בין הימים לשבועות</h4>
כתבו אחרונים שאין להפסיק בין ספירת הימים לספירת השבועות<sup style="color: gray;">295</sup>, שמנין אחד הוא<sup style="color: gray;">296</sup>.
<h4>מספר סידורי</h4>
לכתחילה יש להזכיר את מנין היום, כגון "יום אחד" וכדומה, ולא את מספרו הסידורי בין יתר ימי העומר, כגון "היום יום ראשון" וכדומה<sup style="color: gray;">297</sup>, לפי שלשון זו יכולה להתפרש לענין ימות השבוע, וכדעת הצדוקים האומרים שיש להתחיל למנות מיום ראשון בשבוע<sup style="color: gray;">298</sup>, או לפי שאין זה חשוב ספירה<sup style="color: gray;">299</sup>. בדיעבד, אם אמר את סידורו של היום במנין הימים ולא את מספרו, נחלקו בדינו: יש שכתבו שיצא ידי חובתו<sup style="color: gray;">300</sup>, ויש שנראה מדבריו שלא יצא<sup style="color: gray;">301</sup>.
<h4>שלא בתורת מנין</h4>
אמר את מספרו של היום שלא בתורת מנין - כגון שאמר "היום ל"ג בעומר" ונתכוין לענין הדינים והמנהגים הנוהגים בו<sup style="color: gray;">302</sup> - יש מהאחרונים שצידדו שלא יצא ידי חובתו<sup style="color: gray;">303</sup>.
<h4>באותיות</h4>
מי שמנה באותיות, כגון שאמר היום יום דל"ת לעומר, נחלקו אחרונים בדינו: א) יש שכתבו שיצא ידי חובתו<sup style="color: gray;">304</sup>, שהרי המונה בכל לשון יצא<sup style="color: gray;">305</sup>. ב) יש שכתבו שלא יצא<sup style="color: gray;">306</sup>, שאין זה חשוב מנין<sup style="color: gray;">307</sup>. ג) ויש שחילקו, שאם בירך קודם הספירה יצא ידי חובתו, ואם לא בירך, כגון שענה לחבירו ששאלו כמה היום לעומר, לא יצא<sup style="color: gray;">308</sup>. ויש שנסתפקו בדבר, וכתבו שיחזור וימנה בלא ברכה<sup style="color: gray;">309</sup>.
<h4>בראשי תיבות</h4>
המונה בראשי תיבות, כגון שאמר היום ל"ג לעומר - לסוברים שהסופר באותיות יצא<sup style="color: gray;">310</sup> - נחלקו אחרונים בדינו: יש שכתבו שיצא ידי חובתו<sup style="color: gray;">311</sup>, ויש שכתבו שלא יצא<sup style="color: gray;">312</sup>, שאין דרך למנות כן, ואין זה חשוב מנין<sup style="color: gray;">313</sup>.
<h4>בדרך חשבון</h4>
מנה בדרך חיסור, כגון שאמר ביום השלושים ותשע היום ארבעים חסר אחד, יצא ידי חובתו<sup style="color: gray;">314</sup>, שכן מצינו במקרא ובחז"ל שמנו בלשון זו<sup style="color: gray;">315</sup>. ויש שצידדו שאם אין ניכר מדבריו שאומר כן בתורת ספירה, כגון ששאלו חבירו כמה היום לעומר וענה לו כן, לא יצא<sup style="color: gray;">316</sup>. מנה בדרך חשבון באופן אחר, כגון ע"י חיבור וכדומה, נחלקו בדינו: יש שכתבו שיצא ידי חובתו, שאין לנו אלא הלשונות שהוזכרו במקרא ובחז"ל<sup style="color: gray;">317</sup>, ויש שכתבו שלא יצא, שאין לחלק בין דרך חיסור לשאר אופני החשבון<sup style="color: gray;">318</sup>.
<h4>בכל לשון</h4>
ספירת העומר נאמרת בכל לשון<sup style="color: gray;">319</sup>.
<h4>בלשון שאינו מבין</h4>
מי שסופר ספירת העומר ואינו מבין מה אומר, נחלקו אחרונים בדינו: א) יש שכתבו שיצא ידי חובתו<sup style="color: gray;">320</sup>, כשאר דיני אמירה שבתורה, שיוצא בהם ידי חובה אף אם אינו מבין מה אומר, לסוברים כן<sup style="color: gray;">321</sup>. ב) יש שכתבו שלא יצא ידי חובתו<sup style="color: gray;">322</sup>, אפילו אם ספר בלשון-הקודש*<sup style="color: gray;">323</sup>, שדוקא במקום שהצריכו אמירה יוצא האומר ידי חובתו אף אם אינו מבין מה אומר, אבל בספירת העומר, שענינה אינו רק אמירה אלא "ספירה", כל שאינו מבין מה שאומר אין זה חשוב "ספירה"<sup style="color: gray;">324</sup>. ועוד, שמהות מצות ספירת העומר היא לדעת אימתי חג השבועות, וכל שאינו יודע מה הוא אומר לא קיים ענין זה<sup style="color: gray;">325</sup>. ג) ויש שחילק, שבלשון הקודש יצא ידי חובתו אף אם אינו מבין, ואילו בשאר לשונות לא יצא אלא אם מבין<sup style="color: gray;">326</sup>.
<h4>אמירת "היום"</h4>
צריך לומר בנוסח הספירה שמספר זה הוא המנין של אותו היום<sup style="color: gray;">327</sup>. אמר את המספר ולא אמר שזהו המספר של היום, נחלקו אחרונים בדינו: יש שכתבו שלא יצא ידי חובתו<sup style="color: gray;">328</sup>, שעיקר ענין הספירה הוא לומר שזהו מנינו של אותו היום<sup style="color: gray;">329</sup>, ויש שכתבו שאם נראה מדבריו שכוונתו לאותו היום, כגון ששאלו חבירו כמה היום לעומר והשיב לו, יצא ידי חובתו אף שלא אמר בפירוש "היום"<sup style="color: gray;">330</sup>. אמר "עכשיו כך וכך ימים לעומר", יצא ידי חובתו<sup style="color: gray;">331</sup>.
<h4>ספק במנין הימים</h4>
מי שמסופק מהו מנינו של אותו היום, נחלקו אחרונים בדעת ראשונים בדינו: יש שכתבו שמספק יש לו למנות את כל הימים שמסופק עליהם<sup style="color: gray;">332</sup>, ויש שכתבו שאין לספור את כל הימים<sup style="color: gray;">333</sup>, מהם שנראה מדבריהם שיספור את אחד מהימים שמסופק עליהם<sup style="color: gray;">334</sup>, וכתבו בטעם שאין לספור את שני הימים לפי שמעשה הספירה צריך להיות מבורר, וכל שסופר כמה ימים מספק אין מעשה הספירה מבורר<sup style="color: gray;">335</sup>, ומהם שכתבו שלא יספור כלל<sup style="color: gray;">336</sup>, שלדעתם כל שאינו יודע בליבו בבירור מהו המנין אין זה חשוב "ספירה"<sup style="color: gray;">337</sup>. לדעתם, מי שיודע מהו מניינו של היום אותו הוא מונה, אלא שאינו יודע אם בזמן הספירה הוא עומד באותו היום - כגון הסופר בזמן בין-השמשות*, לסוברים שחשוב לענין ספירת העומר כספק לילה<sup style="color: gray;">338</sup> - אין חשובה ספירתו ספירה<sup style="color: gray;">339</sup>, ויש שכתבו שספירתו חשובה ספירה, שהרי המנין אינו מתייחס בהכרח לשעה שעומד בה אלא ליום שאותו הוא סופר, דהיינו יום המחרת, ואם כן גוף המנין ידוע ומבורר אצלו, אלא שאינו יודע אם עומד באותו היום<sup style="color: gray;">340</sup>.
<h4>כונה</h4>
ספר ספירת העומר ולא כיון לצאת ידי חובתו, נחלקו בדינו: יש שכתבו שדינו כשאר מצוות, שנחלקו בהם אם צריכות כונה או לא<sup style="color: gray;">341</sup>, ולסוברים בכל מקום שמצוות-צריכות-כונה*, אף כאן לא יצא ידי חובתו, ויחזור ויספור בברכה<sup style="color: gray;">342</sup>. ויש שכתבו שלדברי הכל יצא ידי חובתו, שלדעתם בכל המצוות אין צריך לכוין לצאת ידי המצוה, ודי בכונה לעשות את מעשה המצוה, ולפיכך די בכך שמתכוין לומר את מנין ימי הספירה<sup style="color: gray;">343</sup>.
<h4>הזכרת חג השבועות בספירת היום האחרון</h4>
בליל יום ארבעים ותשע לעומר, יש מהאחרונים שכתבו שיש לומר: היום מ"ט יום וכו' ולמחרתו הוא ערב שבועות<sup style="color: gray;">344</sup>, כדי להראות שכל יום המחרת הוא בכלל הספירה, ומתקיים דין "תמימות"<sup style="color: gray;">345</sup>, או לפי שענין ספירת העומר, לדעתם, הוא לקדש את חג השבועות<sup style="color: gray;">346</sup>, ולפיכך נהגו להזכיר את חג השבועות בסיום הספירה<sup style="color: gray;">347</sup>. ויש שכתבו שאין צריך לומר כן<sup style="color: gray;">348</sup>.
<h4>אמירת "תמימות" בספירת היום האחרון</h4>
ביום האחרון של ספירת העומר, יש שכתבו לומר: היום מ"ט יום שהם שבעה שבתות תמימות וכו'<sup style="color: gray;">349</sup>. מהם שכתבו שלא יאמר כן אלא מי שספר את כל הימים, אבל מי שלא ספר חלק מהימים - אף שמונה את הימים שלאחר מכן, לסוברים כן<sup style="color: gray;">350</sup> - לא יאמר כן, שלדעתם מי שלא ספר את כל הימים לא קיים את דין "תמימות"<sup style="color: gray;">351</sup>.
<h4>לשון יחיד ולשון רבים</h4>
בימים שעד עשרה ימים, אומר היום כך וכך ימים, לשון רבים, ובימים שלאחר עשרה אומר: היום כך וכך יום, לשון יחיד<sup style="color: gray;">352</sup>.
<h4>לשון זכר</h4>
יש למנות את השבועות בלשון זכר, כגון: שבוע אחד וכו'<sup style="color: gray;">353</sup>, ש"שבוע" הוא לשון זכר<sup style="color: gray;">354</sup>.
<h4>המנין המועט קודם</h4>
לכתחילה יש למנות את המנין המועט קודם, כגון: היום אחד ועשרים יום, אבל במקום שנהוג למנות בו את המנין המרובה קודם, כגון: היום עשרים ואחד יום, ימנה כפי מנהג המקום<sup style="color: gray;">355</sup>. ויש שכתבו שאין קפידא בדבר<sup style="color: gray;">356</sup>.
<h4>לא ספר חלק מהימים</h4>
לא ספר חלק מהימים, נחלקו בדינו: א) יש שכתבו שאינו ממשיך לספור את שאר הימים<sup style="color: gray;">357</sup>, שנאמר: תמימות<sup style="color: gray;">358</sup>, היינו שיש לספור את כל ימי הספירה בשלמות<sup style="color: gray;">359</sup>, או לפי שנאמר: תספרו חמשים יום<sup style="color: gray;">360</sup>, הרי שגדר המצוה הוא לספור את כל ימי הספירה<sup style="color: gray;">361</sup>, או לפי שלדעתם ספירת כל ימי העומר מצוה אחת היא, ומכיון שלא ספר חלק מהימים בטל ממנו כל חשבון הימים<sup style="color: gray;">362</sup>. ויש שכתב שדוקא בזמן הזה, שאין הספירה נוהגת בו אלא משום זכר למקדש, לסוברים כן<sup style="color: gray;">363</sup>, אינו ממשיך לספור, לפי שעיקר המצוה בזמן המקדש היתה לספור את כל הימים, ולא נתקן לעשות "זכר" אלא לעיקר המצוה שהיו עושים בזמן המקדש, אבל בזמן המקדש עצמו היו יוצאים ידי חובה אף כשלא ספרו אלא חלק<sup style="color: gray;">364</sup>. בגדר הדין, יש שביארו שכל חלק מחלקי מצות הספירה מעכב את קיום כל המצוה<sup style="color: gray;">365</sup>, ויש שביארו שצורת הספירה היא למנות את הימים כסדרם, בזה אחר זה<sup style="color: gray;">366</sup>. ב) יש שכתבו שממשיך לספור כדרכו<sup style="color: gray;">367</sup>, שלדעתם הכתוב "תמימות" לא נאמר על כל ימי הספירה בכללותם, אלא על כל יום בפני עצמו, שיש לספרו מתחילתו<sup style="color: gray;">368</sup>, או שלא נאמר אלא לענין מצות ספירת השבועות<sup style="color: gray;">369</sup>, או שהכתוב "תמימות" אינו מעכב<sup style="color: gray;">370</sup>, וספירת כל יום, לדעתם, היא מצוה בפני עצמה, ולפיכך אין הימים מעכבים זה את זה<sup style="color: gray;">371</sup>. מהם, יש שכתבו שדוקא בזמן הזה, שאין ספירת העומר נוהגת בו, לדעתם, אלא מדרבנן<sup style="color: gray;">372</sup>, ימשיך לספור, לפי שלא החמירו חכמים בדין "תמימות" שיעכב בספירה, אבל בזמן שבית המקדש קיים, שספירת העומר נוהגת בו מן התורה, אם לא ספר חלק מן הימים אינו ממשיך לספור<sup style="color: gray;">373</sup>. ג) יש שכתבו שממשיך לספור, וכשסופר ימנה אף את הימים שהחסיר, ויאמר: אתמול היה כך וכך והיום כך וכך<sup style="color: gray;">374</sup>. ונחלקו: מהם שכתבו שימנה את הימים שהחסיר אחר שמברך ברכת-המצוות*<sup style="color: gray;">375</sup>, ומהם שכתבו שימנה אותם קודם הברכה<sup style="color: gray;">376</sup>. עוד נחלקו, שיש שכתבו שקודם ימנה את הימים שהחסיר, ואחר כך את היום שעומד בו<sup style="color: gray;">377</sup>, ויש שכתבו שימנה קודם את היום שעומד בו, ואחר כך את הימים שהחסיר<sup style="color: gray;">378</sup>. ד) ויש שחילקו, שאם לא מנה את היום הראשון של הספירה אינו ממשיך לספור, שנאמר: תמימות, וכל שלא התחיל לספור את העומר מתחילתו אין הספירה שלמה, אבל אם לא מנה את שאר הימים יכול להמשיך ולספור<sup style="color: gray;">379</sup>. להלכה, מי שלא ספר חלק מימי העומר ממשיך לספור בלי ברכה<sup style="color: gray;">380</sup>, ואם מסופק אם ספר, ממשיך לספור בברכה<sup style="color: gray;">381</sup>, משום ספק-ספקא*<sup style="color: gray;">382</sup>, או משום שיש לחשוש לדעת הסוברים שספירת העומר נוהגת בזמן הזה מן התורה<sup style="color: gray;">383</sup>, והמקיים מצוה מספק דאורייתא מברך עליה, לסוברים כן<sup style="color: gray;">384</sup>.
<h4>היה פטור בחלק מהימים ולא ספר בהם</h4>
מי שהיה פטור ממצות ספירת העומר בחלק מימי הספירה, ולא ספר בהם, ובתוך ימי הספירה התחייב בספירה - כגון גוי שהתגייר<sup style="color: gray;">385</sup> - נחלקו אחרונים בדינו: א) יש שכתבו שדינו כמי ששכח לספור חלק מהימים, שאינו יכול להמשיך לספור את הימים שלאחריהם, לסוברים כן<sup style="color: gray;">386</sup>, שהרי לא ספר את כל ימי הספירה<sup style="color: gray;">387</sup>. ב) יש שכתבו שלדברי הכל יכול להמשיך לספור את שאר הימים<sup style="color: gray;">388</sup>, שאף שלא ספר את כל ימי הספירה, מכל מקום ספר את כל הימים שהיה מחויב בהם<sup style="color: gray;">389</sup>. ג) ויש שצידדו שלדברי הכל אינו ממשיך לספור, שהרי עיקר מצות ספירת העומר היא משום הקרבת העומר, לסוברים כן<sup style="color: gray;">390</sup>, וכיון שבזמן הקרבת העומר היה פטור מהמצוה אין חוזר ומתחייב בה<sup style="color: gray;">391</sup>.
<h4>ספירה שאינה של מצוה</h4>
מי שספר את כל ימי העומר, ובחלקם לא קיים מצות ספירה - כגון שהיה גוי והתגייר<sup style="color: gray;">392</sup> - נחלקו אחרונים בדינו: א) יש שכתבו שדינו כמי שלא ספר את אותם הימים, ואינו ממשיך לספור, לסוברים כן<sup style="color: gray;">393</sup>, שכל שלא קיים מצות ספירה בחלק מהימים אינו יכול להמשיך לספור<sup style="color: gray;">394</sup>. ב) ויש שכתבו שדינו כמי שספר את כל הימים, ולדברי הכל ממשיך לספור<sup style="color: gray;">395</sup>, וכן יש שכתבו שאם ספר ולא כיון למצות ספירה, לסוברים שמצוות-צריכות-כונה*<sup style="color: gray;">396</sup>, יכול לספור את הימים שלאחריו<sup style="color: gray;">397</sup>. בטעם הדבר, יש שכתבו שטעם הדין שמי שלא ספר חלק מהימים אינו ממשיך לספור, לסוברים כן<sup style="color: gray;">398</sup>, הוא מפני שצריך לספור את הימים כסדרם, בזה אחר זה<sup style="color: gray;">399</sup>, והרי ספר את כל הימים כסדרם<sup style="color: gray;">400</sup>, או לפי שספירת העומר אינה נוהגת בזמן הזה אלא מדרבנן, משום זכר למקדש, לסוברים כן<sup style="color: gray;">401</sup>, ולפיכך אין צריך שיתקיימו בה כל דיני ופרטי המצוה, אלא רק הדינים הניכרים בגוף מעשה המצוה, וכיון שספר את כל הימים, ואין ניכר שבחלק מהם היה פטור, יש בכך משום זכר למקדש<sup style="color: gray;">402</sup>, או שאף שגם בספירה שמשום זכר למקדש צריך שיתקיימו כל פרטי ודיני המצוה, מכל מקום טעם הדין שמי שלא ספר חלק מהימים אינו ממשיך לספור, לסוברים כן, הוא משום שאין מתקיים בכך זכר למקדש, שבמקדש היו סופרים את כל הימים<sup style="color: gray;">403</sup>, ולפיכך אף אם לא קיים מצוה בספירתו מכל מקום לענין שאר הימים מתקיים בכך הזכר למקדש<sup style="color: gray;">404</sup>. לדעתם, אף מי שטעה בספירתו, שלא יצא ידי חובת ספירה<sup style="color: gray;">405</sup>, יכול להמשיך ולספור את שאר הימים, שכיון שעשה מעשה ספירה בכל הימים מתקיים בכך זכר למקדש<sup style="color: gray;">406</sup>.
<h4>היה פטור בחלק מהימים וספר בהם</h4>
מי שספר את כל ימי העומר, וקיים מצוה בספירתו, אלא שבחלקם לא היה חייב לספור - כגון עבד שספר ספירת העומר, לסוברים שנשים ועבדים פטורים מספירת העומר<sup style="color: gray;">407</sup>, שמכל מקום מקיים מצוה כאינו מצווה ועושה<sup style="color: gray;">408</sup>, והשתחרר<sup style="color: gray;">409</sup> - כתבו אחרונים שאף לסוברים שמי שהיה פטור מספירת העומר ולא ספר דינו כמי ששכח לספור את אותם הימים<sup style="color: gray;">410</sup>, מכל מקום כיון שספר את אותם הימים, וקיים מצוה בספירתו, ממשיך לספור<sup style="color: gray;">411</sup>. ויש שנסתפק בדבר<sup style="color: gray;">412</sup>.
<h4>קטן שהגדיל</h4>
קטן שספר בקטנותו וגדל בתוך ימי הספירה, נחלקו אחרונים בדינו: א) יש שכתבו שלדברי הכל ממשיך לספור<sup style="color: gray;">413</sup>. ונחלקו: יש שכתבו שחייב במצות ספירה מעיקר הדין<sup style="color: gray;">414</sup>, שלדעתם כיון שכשספר היה חייב במצוות מדין חינוך*<sup style="color: gray;">415</sup>, הרי שהספירה שספר בקטנותו ספירה של מצוה היא<sup style="color: gray;">416</sup>, מהם שכתבו כן רק בדעת הסוברים שספירת העומר אינה נוהגת בזמן הזה אלא מדרבנן<sup style="color: gray;">417</sup>, שהרי בספירה שבקטנותו לא היה אלא קיום מצות חינוך דרבנן<sup style="color: gray;">418</sup>, ואין היא חשובה כספירה לענין דיני התורה<sup style="color: gray;">419</sup>, ומהם שכתבו כן אף בדעת הסוברים שספירת העומר נוהגת בזמן הזה מן התורה<sup style="color: gray;">420</sup>, שלדעתם מצוה דרבנן חשובה כמצוה אף לענין דיני התורה<sup style="color: gray;">421</sup>. ויש שכתבו שחיובו אינו אלא משום מצות חינוך<sup style="color: gray;">422</sup>, שמצות חינוך נאמרה, לדעתם, אף בגדול, לענין מצוות שעדיין לא נתחייב בהם<sup style="color: gray;">423</sup>. ב) ויש שכתבו שדינו כמי שלא קיים מצוה בספירתו, שאינו ממשיך לספור, לסוברים כן<sup style="color: gray;">424</sup>, שמשום עיקר מצות ספירה אינו חייב, לפי שהספירה שספר בקטנותו אינה חשובה ספירה של מצוה, לפי שמצות חינוך אינה מוטלת, לדעתם, על הקטן עצמו אלא על אביו<sup style="color: gray;">425</sup>, ואף משום מצות חינוך אינו חייב, לפי שאין מצות חינוך על אדם גדול<sup style="color: gray;">426</sup>. ג) ויש שכתב שקטן שעתיד לגדול בתוך ימי הספירה חייב בספירת העומר מן התורה אף בעודו קטן<sup style="color: gray;">427</sup>, שלדעתו קטן חייב מן התורה בכל מצוה שנוגעת למצוות שיתקיימו כשיגדל<sup style="color: gray;">428</sup>.
<h4>דין הספירה בימים שעברו</h4>
מי שלא ספר חלק מימי העומר, לדעת הסוברים שאינו ממשיך לספור את הימים שלאחריהם<sup style="color: gray;">429</sup>, האם איבד את מצות הספירה אף בימים שכבר ספר, נחלקו בדבר: יש שכתבו שלא איבד אלא את ספירת הימים שלאחריו, אבל לא את ספירת הימים שעברו<sup style="color: gray;">430</sup>, שלדעתם הטעם שמי שלא ספר חלק מהימים אינו ממשיך לספור הוא לפי שיש לספור את הימים כסדרם, בזה אחר זה, ואי אפשר לספור יום מבלי שספר את היום שלפניו<sup style="color: gray;">431</sup>, אבל ספירת הימים שיבואו אינה מעכבת בספירת הימים שלפניהם<sup style="color: gray;">432</sup>. לדעתם, אף מי שיודע בתחילת ספירת העומר שלא יוכל לספור חלק מהימים חייב להתחיל לספור את הימים שיכול<sup style="color: gray;">433</sup>. ויש שכתבו שמי שלא מנה חלק מהימים איבד אף את ספירת הימים שעברו<sup style="color: gray;">434</sup>, שלדעתם גדר הדין שמי שלא ספר חלק מהימים אינו ממשיך למנות את הימים שלאחריו, לסוברים כן, הוא מפני שכל חלק מחלקי מצות הספירה מעכב את קיום כל המצוה<sup style="color: gray;">435</sup>. לדעתם, כתבו אחרונים שמי שיודע בתחילת ימי העומר שלא יוכל לספור את כולם, אינו מתחיל לספור אף בימים שיכול לספור בהם, שהרי בטלה ממנו כל מצות הספירה<sup style="color: gray;">436</sup>.
<h3><b>זמנה</b></h3>
<h4>בלילה</h4>
יש לספור ספירת העומר בלילה<sup style="color: gray;">437</sup>, שנאמר: שבע שבתות תמימת תהיינה<sup style="color: gray;">438</sup>, ואין הן חשובות תמימות אלא אם התחיל למנותן מבערב<sup style="color: gray;">439</sup>, לפי שהלילה הוא תחילת היום<sup style="color: gray;">440</sup>. ואף לסוברים שהכתוב "תמימת" לא נאמר על כל יום ויום מימי ספירת העומר בפני עצמו, אלא על זמן ספירת העומר בכללותו<sup style="color: gray;">441</sup>, מכל מקום מכתוב זה למדו שביום הראשון של ספירת העומר יש לספור בלילה, וממילא מסתבר שכך הדין אף בשאר הימים, שאין לחלק ביניהם<sup style="color: gray;">442</sup>. ועוד, שתלתה התורה את זמן קצירת העומר בזמן ספירת העומר, שנאמר: מהחל חרמש בקמה תחל לספור<sup style="color: gray;">443</sup>, והעומר נקצר בלילה<sup style="color: gray;">444</sup>. ויש מהאחרונים שכתב בדעת ראשונים שיוצאים ידי חובת ספירת העומר אף ביום הקודם סמוך לחשיכה של יום הבא<sup style="color: gray;">445</sup>, שלדעתם המנין אינו מתייחס דוקא לשעה שעומד בה המונה, ויכול למנות אף יום שעדין לא הגיע, אם הוא סמוך לו<sup style="color: gray;">446</sup>.
<h4>לילה בספירת השבועות</h4>
מצות ספירת שבועות העומר, לסוברים שמצוה בפני עצמה היא<sup style="color: gray;">447</sup>, נחלקו בה: יש שכתבו שזמנה כל היום, שדוקא לענין מצות ספירת ימי העומר אמרו שזמנה בלילה, כדי שאף הלילה יהיה בכלל הספירה<sup style="color: gray;">448</sup>, אבל השבועות, שנמנות בסוף השבוע<sup style="color: gray;">449</sup>, מה לי אם נמנות בתחילת היום או בסופו<sup style="color: gray;">450</sup>. ויש שנראה מדבריהם שאף מצות ספירת השבועות זמנה בלילה<sup style="color: gray;">451</sup>, שלדעתם מצות ספירת השבועות מתקיימת על ידי מנין היום שנשלם בו השבוע, ולכן יש למנות בתחילתו של אותו היום<sup style="color: gray;">452</sup>.
<h4>תחילת הלילה</h4>
לכתחילה, מצוה לספור מיד בתחילת הלילה<sup style="color: gray;">453</sup>, שכל שסופר לאחר תחילת הלילה הרי חלק מהזמן אינו נכלל בספירתו, ואין זה חשוב "תמימות"<sup style="color: gray;">454</sup>, ויש שלמדו כן מן הכתוב: מהחל חרמש בקמה תחל לספור<sup style="color: gray;">455</sup>, ממנו משמע שיש למנות מיד לאחר קצירת-העומר*, שנקצר מיד בתחילת הלילה<sup style="color: gray;">456</sup>. ויש מהראשונים שנראה מדבריהם שדוקא בלילה הראשון של ספירת העומר יש לספור בתחילת הלילה<sup style="color: gray;">457</sup>, שהכתוב "תמימות" לא נאמר, לדעתם, על ספירת כל יום ויום, אלא על הספירה בכללותה<sup style="color: gray;">458</sup>. וכן בזמן פלג-המנחה*, לסוברים שהסופר בו יצא ידי חובתו<sup style="color: gray;">459</sup>, כתבו ראשונים שמצוה לכתחילה להקדים ולספור בו<sup style="color: gray;">460</sup>, שמתקיים בכך יותר דין "תמימות"<sup style="color: gray;">461</sup>, וכן סמוך לחשיכה, לסוברים שאפשר לספור בו את היום הבא<sup style="color: gray;">462</sup>, כתבו ראשונים שעדיף לספור בו<sup style="color: gray;">463</sup>, משום שמתקיים בכך יותר דין "תמימות"<sup style="color: gray;">464</sup>. בזמן בין-השמשות* - בזמן הזה, שיוצאים בו ידי חובת ספירת העומר, לסוברים כן<sup style="color: gray;">465</sup> - יש שכתבו שמצוה לכתחילה להקדים ולספור בו, שלצד שהוא לילה מתקיים בכך יותר דין "תמימות"<sup style="color: gray;">466</sup>, ויש שכתבו שאין מצוה לספור דוקא בו<sup style="color: gray;">467</sup>, שהרי בזמן המקדש, שספירת העומר נוהגת בו מן התורה, לא היו סופרים, לדעתם, בבין השמשות<sup style="color: gray;">468</sup>, ואין לנו להחמיר בספירה בזמן הזה, שאינה אלא מדרבנן, לדעתם<sup style="color: gray;">469</sup>, יותר מספירה בזמן המקדש<sup style="color: gray;">470</sup>.
<h4>לא ספר בתחילת הלילה</h4>
לא ספר בתחילת הלילה, יספור כל הלילה<sup style="color: gray;">471</sup>, וחשובה ספירתו ספירה בזמנה<sup style="color: gray;">472</sup>, שכל הלילה הוא בכלל "תמימות"<sup style="color: gray;">473</sup>, ועוד, שתלתה התורה את זמן ספירת העומר בזמן קצירת-העומר*, שנאמר: מהחל חרמש בקמה תחל לספר<sup style="color: gray;">474</sup>, וזמן קצירת העומר הוא כל הלילה<sup style="color: gray;">475</sup>. ואף שבכמה מצוות שזמנן כל הלילה תקנו חכמים לקיימם קודם חצות, כדי להרחיק את האדם מן העבירה<sup style="color: gray;">476</sup>, מכל מקום בספירת העומר לא תקנו כן, לפי שאף הסופר ביום יצא ידי חובתו, לסוברים כן<sup style="color: gray;">477</sup>, או לפי שבמצוה הבאה מזמן לזמן לא תקנו כן, שמפני חביבותה לא חששו שיבוא לשכחה<sup style="color: gray;">478</sup>.
<h4>לא ספר בלילה</h4>
לא ספר ספירת העומר בלילה, נחלקו בדינו: א) יש שכתבו שיספור ביום, ויצא בכך ידי הספירה של אותו היום<sup style="color: gray;">479</sup>, וכן יש שכתבו בדעת התנאים הסוברים שקצירת-העומר* כשרה בדיעבד ביום, אף שעיקר מצותה בלילה<sup style="color: gray;">480</sup>, שהרי זמן ספירת העומר וזמן קצירת-העומר* תלויים זה בזה<sup style="color: gray;">481</sup>, שנאמר: מהחל חרמש בקמה תחל לספור<sup style="color: gray;">482</sup>. מהם שנראה מדבריהם שאף בזמן שבית המקדש קיים, שספירת העומר נוהגת בו מן התורה, יוצאים ידי חובה בספירה ביום<sup style="color: gray;">483</sup>, שאף קצירת העומר כשרה ביום<sup style="color: gray;">484</sup>, ודין "תמימות" אינו מעכב<sup style="color: gray;">485</sup>, ומהם שכתבו שדוקא בזמן הזה, שאין ספירת העומר נוהגת בו, לדעתם, אלא מדרבנן<sup style="color: gray;">486</sup>, יוצאים ידי חובת ספירה בדיעבד אף ביום, שלא החמירו חכמים בדין "תמימות" כל כך, אבל בזמן המקדש, שספירת העומר נוהגת בו מן התורה, אין יוצאים אלא בספירה בלילה, שדין "תמימות" מעכב, לדעתם, במצות הספירה<sup style="color: gray;">487</sup>. ב) יש שכתבו שמי שלא ספר בלילה הפסיד את ספירת אותו היום, ואף אם יספור ביום לא יצא ידי חובתו<sup style="color: gray;">488</sup>, וכן כתבו בדעת התנאים הסוברים שקצירת העומר ביום פסולה<sup style="color: gray;">489</sup>, שזמן קצירת העומר וזמן ספירת העומר תלויים זה בזה<sup style="color: gray;">490</sup>. בטעם הדבר, יש שביארו לפי שתלה הכתוב את זמן ספירת העומר בזמן קצירת העומר, שנאמר: מהחל חרמש בקמה תחל לספור<sup style="color: gray;">491</sup>, וכשם שמצות קצירת העומר אינה מתקיימת אלא בלילה אף בדיעבד, לסוברים כן<sup style="color: gray;">492</sup>, כך ספירת העומר אינה מתקיימת אלא בלילה<sup style="color: gray;">493</sup>, יש שכתבו שהוא משום דין "תמימות"<sup style="color: gray;">494</sup>, שמעכב במצות הספירה<sup style="color: gray;">495</sup>, ויש שכתבו שהיינו לפי שכפל הכתוב את הדין לספור בלילה, שנאמר "מהחל חרמש בקמה תחל לספור"<sup style="color: gray;">496</sup>, ונאמר "תמימות", ושנה עליו הכתוב לעכב<sup style="color: gray;">497</sup>. ג) יש שחילקו, שאם לא ספר בלילה במזיד אינו חוזר וסופר, שהדין לספור בלילה מעכב במצות הספירה אף בדיעבד, אבל אם לא ספר באונס, כגון ששכח, חוזר וסופר, מדין תשלומין<sup style="color: gray;">498</sup>. ד) ויש שכתבו שבכל ימי העומר אם לא ספר בהם בלילה יספור ביום, מלבד הלילה הראשון, שאם לא ספר בו בלילה הפסיד את כל ספירתו, ואינו חוזר וסופר ביום שלאחריו, ואף בשאר הימים אינו סופר<sup style="color: gray;">499</sup>, שדין "תמימות" לא נאמר, לדעתם, על כל יום מימי העומר בפני עצמו, אלא על שבעת השבועות של ספירת העומר בכללותם, שיש לספרם מתחילתם, ולפיכך אם לא התחיל לספרם מהלילה הראשון איבד את ספירתו<sup style="color: gray;">500</sup>.
<h4>ברכה בספירת יום</h4>
מי שלא ספר ספירת העומר בלילה, לסוברים שסופר ביום<sup style="color: gray;">501</sup>, נחלקו בדינו: יש שכתבו שיספור בברכה<sup style="color: gray;">502</sup>, שלדעתם הדין לספור בלילה אינו אלא לכתחילה, וכשסופר ביום מתקיימת בכך עיקר מצות ספירה<sup style="color: gray;">503</sup>. ויש שכתבו שאינו מברך<sup style="color: gray;">504</sup>, שלדעתם כל שלא ספר בלילה ביטל את עיקר מצות הספירה, ואינו סופר ביום אלא בתורת תשלומין<sup style="color: gray;">505</sup>, ואין מברכים על מצוה שאינה אלא תשלומין<sup style="color: gray;">506</sup>.
<h4>ספירת יום לענין המשך הספירה</h4>
מי שלא ספר בלילה, לסוברים שאיבד את ספירת אותו היום, ולא יצא ידי חובתו אף אם יספור ביום<sup style="color: gray;">507</sup>, נחלקו בו: יש שכתבו שימשיך לספור את שאר הימים<sup style="color: gray;">508</sup>, שאף לסוברים שמי שלא ספר חלק מהימים אינו ממשיך לספור<sup style="color: gray;">509</sup>, מכל מקום דינו כמי שספר ולא קיים מצוה בספירתו, שכיון שספר בפועל יכול להמשיך ולספור, לסוברים כן<sup style="color: gray;">510</sup>. ויש שכתבו שאינו ממשיך למנות את שאר הימים<sup style="color: gray;">511</sup>, שלדעתם ספירת יום אינה חשובה כספירה כלל, וחשוב כמי שלא ספר כלל את אותו היום, שאינו ממשיך לספור, לסוברים כן<sup style="color: gray;">512</sup>.
<h4>הלכה במי שלא ספר בלילה</h4>
להלכה, מי שלא ספר ספירת העומר בלילה יספור ביום בלי ברכה<sup style="color: gray;">513</sup>, מחמת הספק<sup style="color: gray;">514</sup>. ולענין לספור בימים שלאחר מכן, יש שכתבו שיספור בברכה<sup style="color: gray;">515</sup>, משום ספק-ספיקא*, שמא הלכה כדעת הסוברים שיצא ידי ספירה בספירת יום<sup style="color: gray;">516</sup>, ושמא הלכה כדעת הסוברים שאף מי שלא ספר יום אחד כלל יכול להמשיך לספור את שאר הימים<sup style="color: gray;">517</sup>. ויש שכתבו שיספור בלא ברכה<sup style="color: gray;">518</sup>, שלדעתם אין כאן ספק ספיקא, שהרי שתי הספקות תלויים זה בזה, שטעם הסוברים שהסופר ביום יצא ידי חובתו הוא, לדעתם, משום שדין "תמימות" אינו מעכב במצות הספירה<sup style="color: gray;">519</sup>, ואף הסוברים שמי שלא ספר יום אחד סופר את הימים שלאחריו, טעמם משום שדין "תמימות" אינו מעכב<sup style="color: gray;">520</sup>, ואין כאן אלא ספק אחד<sup style="color: gray;">521</sup>.
<h4>היה פטור מספירת העומר בלילה</h4>
מי שהיה פטור מספירת העומר בלילה - כגון שהיה אונן*, לסוברים שפטור מספירת העומר<sup style="color: gray;">522</sup> - נחלקו בו: א) יש שכתבו שדינו כמי ששכח לספור בלילה, שנחלקו בו אם סופר ביום<sup style="color: gray;">523</sup>, שלדעתם הטעם שמי ששכח לספור בלילה סופר ביום, לסוברים כן, הוא לפי שזמן המצוה הוא גם ביום, ולפיכך אף מי שלא היה חייב בספירה בלילה חייב ביום<sup style="color: gray;">524</sup>. ב) יש שכתבו שלדברי הכל אינו סופר ביום<sup style="color: gray;">525</sup>, שלדעתם עיקר זמן המצוה אינו אלא בלילה, והטעם שמי ששכח לספור בלילה סופר ביום, לסוברים כן, אינו אלא מדין תשלומין<sup style="color: gray;">526</sup>, ומי שהיה פטור בזמן החיוב אינו חייב בתשלומין<sup style="color: gray;">527</sup>. ג) ויש שכתבו שלדברי הכל סופר ביום<sup style="color: gray;">528</sup>, שלדעתם הטעם שיש לספור בלילה הוא מפני שאז מתחיל זמן חיובו, ומי שחיובו מתחיל ביום אינו צריך לספור בלילה<sup style="color: gray;">529</sup>.
<h4>מנהג לספור גם ביום</h4>
יש שנהגו לחזור ולספור ספירת העומר גם ביום<sup style="color: gray;">530</sup>, שאם ישכח לספור בלילה יצא בספירה זו, ויוכל להמשיך ולספור בשאר הימים, לסוברים כן<sup style="color: gray;">531</sup>.
<h4>בין השמשות</h4>
הסופר ספירת העומר בבין-השמשות*<sup style="color: gray;">532</sup>, בזמן שספירת העומר נוהגת בו מן התורה - היינו בזמן שבית המקדש קיים, וכן בזמן הזה, לסוברים כן<sup style="color: gray;">533</sup> - נחלקו בו: יש שכתבו שמספק לא יצא ידי חובתו, וחשוב כמי שלא ספר את אותו יום<sup style="color: gray;">534</sup>, ויש שכתבו שיצא ידי חובתו<sup style="color: gray;">535</sup>. ובזמן הזה, לסוברים שאין ספירת העומר נוהגת בו אלא מדרבנן<sup style="color: gray;">536</sup>, לדברי הכל יצא ידי חובתו<sup style="color: gray;">537</sup>, שספק-דרבנן* לקולא<sup style="color: gray;">538</sup>. ונחלקו בגדר הדבר: יש שכתבו שהיינו מחמת הספק<sup style="color: gray;">539</sup>, ויש שכתבו שיצא ידי חובתו בתורת ודאי<sup style="color: gray;">540</sup>, שמחמת הספק עשו חכמים את זמן בין השמשות כודאי לילה, לפי שלכתחילה יש להקדים לספור ככל האפשר<sup style="color: gray;">541</sup>.
ספירה בבין השמשות, בזמן הזה, שיוצאים בה ידי חובה<sup style="color: gray;">542</sup>, נחלקו ראשונים אם מותר לעשות כן לכתחילה: א) יש שכתבו שמותר לספור בבין השמשות<sup style="color: gray;">543</sup>, שלדעתם מותר לאדם להכניס את עצמו לכתחילה לספק דרבנן אף שלא בשעת הצורך<sup style="color: gray;">544</sup>, או שאף שאסור לאדם להכניס את עצמו לספק דרבנן לכתחילה שלא בשעת הצורך, לסוברים כן<sup style="color: gray;">545</sup>, מכל מקום כיון שמן הראוי, לדעתם, להקדים ולספור ככל האפשר, שנאמר: תמימות<sup style="color: gray;">546</sup>, הרי זה שעת הצורך<sup style="color: gray;">547</sup>, או שאין זה חשוב כספק, שעשו חכמים את זמן בין השמשות כודאי לילה לענין זה<sup style="color: gray;">548</sup>. ב) ויש שכתבו שבכל ימי הספירה אין לספור בבין השמשות<sup style="color: gray;">549</sup>, שלדעתם אין להכניס את עצמו לכתחילה לספק דרבנן שלא בשעת הצורך<sup style="color: gray;">550</sup>, ומחמת דין "תמימות" אין להקדים לספור יותר ממה שהקדימו בזמן המקדש<sup style="color: gray;">551</sup>.
<h4>ברכה בבין השמשות</h4>
המונה בזמן בין השמשות, נראה מדברי ראשונים שיכול לברך על הספירה<sup style="color: gray;">552</sup>, שלדעתם כל המקיים מצוה מספק דרבנן יכול לברך עליה, שחכמים הקילו בספיקם בתורת ודאי, והחשיבו את זמן בין השמשות כודאי לילה לענין זה<sup style="color: gray;">553</sup>.
על זמן פלג-המנחה*, אם חשוב כיום שלמחרתו לענין ספירת העומר, ע"ע.
<h4>תוספת שבת</h4>
זמן תוספת-שבת* שקודם שבת*<sup style="color: gray;">554</sup>, נחלקו בו: יש שכתבו שדינו כיום השבת לענין ספירת העומר<sup style="color: gray;">555</sup>, ואין לספור בו ספירת העומר של ערב שבת<sup style="color: gray;">556</sup>, אלא ספירה של שבת<sup style="color: gray;">557</sup>, שלדעתם זמן תוספת שבת חשוב כיום השבת לכל דבריו<sup style="color: gray;">558</sup>, ויש שכתבו שדינו כערב שבת<sup style="color: gray;">559</sup>, ואין לספור בו ספירת העומר של שבת<sup style="color: gray;">560</sup>, אלא של ערב שבת<sup style="color: gray;">561</sup>, שלדעתם זמן תוספת שבת אינו חשוב כלילה שלאחריו לכל דבר, אלא רק לענין קדושת שבת<sup style="color: gray;">562</sup>, ויש שהכריעו שיש לדונו לחומרא הן כערב שבת והן כשבת, ולפיכך מי שלא ספר את הספירה של ערב שבת עד זמן תוספת שבת יספור בלא ברכה, ומי שספר בו ספירה של שבת יחזור ויספור לאחר מכן בלא ברכה<sup style="color: gray;">563</sup>.
<h4>ביחס לקידוש</h4>
בליל שבת - במקום שנוהגים לקדש על היין בבית הכנסת<sup style="color: gray;">564</sup> - סופרים ספירת העומר לאחר קידוש*<sup style="color: gray;">565</sup>, כדי להקדים את הקידוש, שהוא בכניסת השבת, ככל הניתן, מפני חביבות השבת<sup style="color: gray;">566</sup>, או מפני שקידוש תדיר יותר מספירת העומר, ותדיר* ושאינו תדיר תדיר קודם<sup style="color: gray;">567</sup>, ועוד, שמצות קידוש חלה עליו בזמן תוספת-שבת*<sup style="color: gray;">568</sup>, ואילו מצות ספירה אינה חלה עד שעת שקיעת-החמה*<sup style="color: gray;">569</sup>, ויש להקדים את המצוה שחלה עליו קודם<sup style="color: gray;">570</sup>. ואם סופר בביתו יספור קודם קידוש<sup style="color: gray;">571</sup>, לפי שכבר קיבל שבת בקידוש שבבית הכנסת<sup style="color: gray;">572</sup>, ועוד, לפי שהקידוש שבביתו צריך להיות במקום סעודה<sup style="color: gray;">573</sup>, ואסור לאכול לפני קיום מצוות<sup style="color: gray;">574</sup>.
<h4>ביחס להבדלה</h4>
במוצאי שבת, סופרים ספירת העומר קודם הבדלה*<sup style="color: gray;">575</sup> - אף שמצות ספירת העומר בזמן הזה אינה אלא מדרבנן, לסוברים כן<sup style="color: gray;">576</sup>, ומצות הבדלה מן התורה היא, לסוברים כן<sup style="color: gray;">577</sup> - כדי לאחר את הוצאת השבת ככל האפשר, שלא תראה השבת עלינו כמשאוי<sup style="color: gray;">578</sup>, או לפי שעיקר זמן הספירה לכתחילה הוא מיד בתחילת הלילה<sup style="color: gray;">579</sup>, ואילו עיקר מצות הבדלה היא לאחר שהוסיף תוספת-שבת*<sup style="color: gray;">580</sup>, ולפיכך יש להקדים את הספירה, שחביבה-מצוה-בשעתה*<sup style="color: gray;">581</sup>. ואף שכל שלא הבדיל אסור במלאכה<sup style="color: gray;">582</sup>, מכל מקום יכול לספור בו את היום הבא, שתוספת שבת אינה חשובה כיום השבת ממש, לסוברים כן<sup style="color: gray;">583</sup>, או שהזמן שבמוצאי שבת קודם הבדלה אינו חשוב כתוספת שבת, לסוברים כן, ואיסורו במלאכה מטעם אחר הוא<sup style="color: gray;">584</sup>.
<h4>במוצאי יום טוב ראשון</h4>
ליל שמיני של פסח, שהוא יום-טוב-שני-של-גליות*<sup style="color: gray;">585</sup>, שחל בחול, נחלקו אימתי יש לספור בו: יש שכתבו לספור אחר הקידוש<sup style="color: gray;">586</sup>, לפי שיש לנו להקדים את קידוש היום, כבכל שבת<sup style="color: gray;">587</sup>. ויש שכתבו שיש לספור קודם קידוש של יום טוב שני<sup style="color: gray;">588</sup>, שעדיף לנו להמשיך את קדושת יום טוב ראשון, שהוא מן התורה, ולא להקדים את כניסת יום טוב שני, שהוא מדרבנן<sup style="color: gray;">589</sup>.
<h4>יום טוב שחל במוצאי שבת</h4>
ליל שמיני של פסח, שהוא יום-טוב-שני-של-גליות*<sup style="color: gray;">590</sup>, שחל במוצאי שבת, שמקדשים ומבדילים בו ביחד<sup style="color: gray;">591</sup>, כתבו ראשונים שיש לספור קודם הקידוש וההבדלה<sup style="color: gray;">592</sup>, שהענין לאחר את ההבדלה כדי שלא תראה עלינו השבת כמשאוי<sup style="color: gray;">593</sup>, עדיף על הענין של הקדמת הקידוש<sup style="color: gray;">594</sup>, ועוד, שכיון שיום טוב שני של גליות אינו נוהג בזמן הזה אלא מדרבנן<sup style="color: gray;">595</sup>, אין להעדיף את הקדמת כניסתו על פני איחור יציאת השבת<sup style="color: gray;">596</sup>, או מפני שקדושת שבת עדיפה על קדושת יום טוב<sup style="color: gray;">597</sup>. ויש מהאחרונים שצידדו שיש לספור אחר הקידוש וההבדלה, כיון שמצות הבדלה היא מן התורה, לסוברים כן<sup style="color: gray;">598</sup>, ואילו ספירת העומר בזמן הזה אינה אלא מדרבנן, לסוברים כן<sup style="color: gray;">599</sup>, ומצוות שמן התורה קודמות, לדעתם, למצוות דרבנן<sup style="color: gray;">600</sup>, אלא שבמוצאי שבת שחל בחול, שיש לאחר את ההבדלה כדי שלא תראה עלינו השבת כמשא, מאחרים אותה אף שמן התורה היא, אבל במוצאי שבת שחל ביום טוב, שיש טעם נוסף להקדים את ההבדלה, מפני שהיא באה כאחד עם הקידוש, ויש להקדים את כניסת היום טוב, יש להעדיף להקדים את מצות ההבדלה, שמן התורה היא<sup style="color: gray;">601</sup>.
<h4>ביחס לתפילת ערבית</h4>
סופרים ספירת העומר לאחר תפילת ערבית<sup style="color: gray;">602</sup>. בטעם הדבר, נחלקו אחרונים: יש שכתבו שמצות תפילה* קודמת למצות ספירת העומר, כיון שתדיר ושאינו תדיר תדיר* קודם<sup style="color: gray;">603</sup>, ויש שכתבו שמעיקר הדין ספירת העומר קודמת לתפילה, שמצות ספירת העומר נוהגת מן התורה אף בזמן הזה, לסוברים כן<sup style="color: gray;">604</sup>, ואילו התפילה אינה אלא מדרבנן<sup style="color: gray;">605</sup>, ומצוות שמן התורה קודמות למצוות דרבנן<sup style="color: gray;">606</sup>, ואף לסוברים שמצות ספירת העומר אינה נוהגת בזמן הזה אלא מדרבנן<sup style="color: gray;">607</sup>, מכל מקום מצות ספירת העומר קודמת, כיון שבזמן המקדש נהגה מן התורה, ויש לה עיקר מן התורה, ואילו מצות תפילה כל עיקרה אינו אלא מדרבנן, לסוברים כן<sup style="color: gray;">608</sup>, אלא שהנהיגו לספור לאחר התפילה לפי שהיו רגילים להתפלל תפילת ערבית קודם צאת הכוכבים, ואין לספור ספירת העומר בזמן זה<sup style="color: gray;">609</sup>.
<h4>ביחס לאמירת עלינו לשבח</h4>
זמן ספירת העומר בתפילה, נחלקו בו: יש שכתבו שיש לספור אחר קדיש תתקבל, קודם אמירת עלינו לשבח<sup style="color: gray;">610</sup>, שאז נסתיימה התפילה, וחל עליו חיוב הספירה<sup style="color: gray;">611</sup>, ושוב יש לו להקדימו ככל האפשר, משום "תמימות"<sup style="color: gray;">612</sup>, ויש שכתבו לספור אחר אמירת עלינו לשבח<sup style="color: gray;">613</sup>, שאמירת עלינו לשבח נתקנה לצורך התפילה<sup style="color: gray;">614</sup>, ומדיני התפילה היא, ואין להפסיק בינה לבין התפילה לצורך מצוה אחרת<sup style="color: gray;">615</sup>.
<h4>מקומו בתפילה במוצאי שבת</h4>
במוצאי שבת - אף שאומרים בו חצי קדיש ועוד תפילות לאחר שמונה עשרה<sup style="color: gray;">616</sup> - אין סופרים ספירת העומר אלא בזמן שסופרים בו בכל יום, היינו לאחר קדיש תתקבל<sup style="color: gray;">617</sup>, או לאחר עלינו לשבח, לסוברים כן<sup style="color: gray;">618</sup>, לפי שזמן הספירה הוא לאחר גמר התפילה<sup style="color: gray;">619</sup>, וחצי קדיש אינו חשוב כסיום התפילה<sup style="color: gray;">620</sup>, לפי שאין אומרים בו "תתקבל צלותהון"<sup style="color: gray;">621</sup>. ולענין פסוקי "ויתן לך"<sup style="color: gray;">622</sup>, נחלקו: יש שכתבו שיש לספור ספירת העומר קודם אמירתם<sup style="color: gray;">623</sup>, שמיד לאחר קדיש תתקבל, שנגמרת בו התפילה, חלה עליו חובת הספירה<sup style="color: gray;">624</sup>, ויש שכתבו לספור לאחר אמירתם<sup style="color: gray;">625</sup>.
<h4>ביחס לקצירת העומר</h4>
זמן ספירת העומר בליל ט"ז ניסן, בזמן שבית המקדש היה קיים, נחלקו בו ראשונים, ואחרונים בדעתם: יש שכתבו שספרו לאחר קצירת-העומר*<sup style="color: gray;">626</sup>, שנאמר: מהחל חרמש בקמה תחל לספר<sup style="color: gray;">627</sup>, מהם שכתבו שאף בדיעבד אם ספר קודם קצירת העומר לא יצא ידי חובתו<sup style="color: gray;">628</sup>, ומהם שכתבו שבדיעבד יצא ידי חובה אף אם ספר קודם קצירת העומר<sup style="color: gray;">629</sup>. ויש שנראה מדבריהם שאף לכתחילה אפשר לספור את העומר קודם קצירתו<sup style="color: gray;">630</sup>, וכתבו שהכתוב: מהחל חרמש בקמה תחל לספר<sup style="color: gray;">631</sup>, לא בא אלא ללמד שזמן תחילת ספירת העומר הוא ביום ט"ז ניסן, שבו קוצרים את העומר<sup style="color: gray;">632</sup>. בזמן הזה, לדברי הכל אין צריך להמתין עד זמן שהיו קוצרים בו את העומר בזמן המקדש, אלא סופרים מיד בתחילת הלילה<sup style="color: gray;">633</sup>.
<h3><b>החייבים</b></h3>
<h4>החייבים</h4>
כל אדם מישראל חייב לספור ספירת העומר<sup style="color: gray;">634</sup>, ואין אומרים שהמצוה מוטלת על בית-דין* בלבד - שהרי ענין ספירת העומר הוא לקבוע את זמן חג השבועות*<sup style="color: gray;">635</sup>, וקביעת הזמנים והמועדים מסורה לבית דין<sup style="color: gray;">636</sup>, וכפי שאמרו במצות ספירת השנים עד השנה השביעית*, שמוטלת על בית דין<sup style="color: gray;">637</sup> - שנאמר: וספרתם לכם<sup style="color: gray;">638</sup>, דהיינו מכך שנקט הכתוב לשון רבים<sup style="color: gray;">639</sup>, או שהלשון "לכם" משמע שכל אחד חייב בספירה<sup style="color: gray;">640</sup>.
<h4>נשים</h4>
נשים, נחלקו בדינם: א) יש מהראשונים שכתבו שפטורות ממצות ספירת העומר<sup style="color: gray;">641</sup>, לפי שהיא מצות עשה שהזמן גרמא<sup style="color: gray;">642</sup>, שזמנה קבוע מיום ט"ז ניסן למשך ארבעים ותשע יום<sup style="color: gray;">643</sup>, ועוד, שאין יוצאים ידי חובת ספירת העומר אלא בלילה, לסוברים כן<sup style="color: gray;">644</sup>, ונשים פטורות ממצות עשה שהזמן גרמא<sup style="color: gray;">645</sup>. לדעתם, יש מהאחרונים שכתבו שמכל מקום קיבלוה על עצמן כחובה<sup style="color: gray;">646</sup>, יש שכתבו שלא קבלוה, שהרי נשים שלנו אינן נוהגות בכך<sup style="color: gray;">647</sup>, ויש שהכריע שהדבר תלוי במנהג המקום, שבמקצת מקומות קבלוה עליהם ובשאר מקומות לא קבלוה<sup style="color: gray;">648</sup>, ויש שכתבו שאף אם קבלוה מכל מקום אינן חייבות, שאין אדם יכול לקבל על עצמו מצוה שפטור ממנה<sup style="color: gray;">649</sup>. ב) ויש שכתבו שנשים חייבות במצות ספירת העומר מעיקר הדין<sup style="color: gray;">650</sup>, שאין היא חשובה מצות עשה שהזמן גרמא, אף שזמנה קבוע מיום ט"ז בניסן<sup style="color: gray;">651</sup>, לפי שאין היא תלויה בזמן של ט"ז בניסן מצד עצמו, אלא מחמת מצות הבאת העומר שנוהגת ביום זה - לסוברים שמצות ספירת העומר תלויה בהבאת העומר<sup style="color: gray;">652</sup> - וכל מצוה שאינה תלויה בזמן מחמת עצמו, אלא מחמת דבר אחר, אינה חשובה מצות עשה שהזמן גרמא, ונשים חייבות בה<sup style="color: gray;">653</sup>, או לפי שמצות ספירת העומר היא מדיני יום טוב של פסח<sup style="color: gray;">654</sup>, והרי למדנו מן הכתובים שנשים חייבות בכל מצוות חג הפסח אף שהן תלויות בזמן<sup style="color: gray;">655</sup>, או לפי שמצות ספירת העומר היא מדיני הקרבת שתי-הלחם* בחג השבועות<sup style="color: gray;">656</sup>, וכיון שנשים חייבות בהקרבת שתי-הלחם*, לסוברים כן<sup style="color: gray;">657</sup>, ממילא חייבות הן אף בספירת העומר<sup style="color: gray;">658</sup>, ואף מחמת שאין ספירת העומר נוהגת אלא בלילה, לסוברים כן<sup style="color: gray;">659</sup>, אין היא חשובה מצוה שהזמן גרמא, לפי שהטעם שאין היא נוהגת אלא בלילה אינו מחמת עצם הזמן, אלא מחמת שיש למנות את היום מתחילתו, ולילה הוא תחילת היום<sup style="color: gray;">660</sup>.
<h4>אונן</h4>
מי שהוא אונן* במשך יום שלם, נחלקו בדינו: יש שכתבו שלא יספור ספירת העומר באותו היום, שאונן פטור מכל המצוות<sup style="color: gray;">661</sup>, ויש שצידדו שיספור<sup style="color: gray;">662</sup>, שהרי אם לא יספור את אותו היום לא יוכל לספור אף את הימים שלאחריו, כדין מי שלא ספר חלק מהימים, לסוברים כן<sup style="color: gray;">663</sup>, ואונן אינו פטור, לדעתם, ממצוות שזמן קיומן ממשיך אף לאחר שתיפסק אנינותו<sup style="color: gray;">664</sup>.
<h3><b>בזמן הזה</b></h3>
<h4>בזמן הזה</h4>
חיוב ספירת העומר בזמן הזה, שאין קצירת-העומר* והקרבתו והקרבת שתי-הלחם* נוהגות בו<sup style="color: gray;">665</sup>, נחלקו בו ראשונים בדעת אמוראים: א) יש שכתבו שאין מצות ספירת העומר נוהגת בו מן התורה<sup style="color: gray;">666</sup>, שהרי תלתה התורה את מצות ספירת העומר בקצירת העומר<sup style="color: gray;">667</sup>, שנאמר: מהחל חרמש בקמה<sup style="color: gray;">668</sup>, וכן בהבאתו<sup style="color: gray;">669</sup>, שנאמר: מיום הביאכם את עמר התנופה<sup style="color: gray;">670</sup>, או לפי שעיקר מצות ספירת העומר היא כדי להקריב שתי הלחם ביום החמישים לספירה, שנאמר: תספרו חמשים יום והקרבתם<sup style="color: gray;">671</sup>, ואין חוששים מן התורה שיבנה בית המקדש קודם שבועות<sup style="color: gray;">672</sup>. או לפי שתלתה התורה את מצות הספירה באיסור חדש*, שצותה התורה לספור מיום שניתר בו איסור חדש<sup style="color: gray;">673</sup>, ולפיכך בזמן הזה, שאין נוהג בו, לדעתם, איסור חדש מן התורה<sup style="color: gray;">674</sup>, אין מצות ספירה נוהגת מן התורה<sup style="color: gray;">675</sup>. לדעתם, אין חייבים לספור בזמן הזה אלא מדרבנן<sup style="color: gray;">676</sup>, זכר למקדש<sup style="color: gray;">677</sup>, או שתקנו חכמים למנות מחג הפסח עד חג השבועות, אף בלא עומר, כדרך שמנו אבותינו במדבר מיום יציאת מצרים עד מתן תורה<sup style="color: gray;">678</sup>. ב) יש שכתבו שמצות ספירת העומר נוהגת מן התורה אף בזמן הזה<sup style="color: gray;">679</sup>, שלדעתם מצות ספירת העומר אינה תלויה בקצירת העומר והבאתו<sup style="color: gray;">680</sup>, והכתוב: מהחל חרמש בקמה תחל לספר וכו'<sup style="color: gray;">681</sup>, מתפרש לענין זמן תחילת הספירה, שהוא בליל ששה עשר בניסן, כזמן קצירת העומר<sup style="color: gray;">682</sup>, או לענין שבזמן שקצירת העומר נוהגת יש לספור את העומר לכתחילה קודם הקצירה<sup style="color: gray;">683</sup>, והכתוב: מיום הביאכם את עומר התנופה<sup style="color: gray;">684</sup>, מתפרש לענין זמנה של מצות הבאת העומר, שהוא ביום ששה עשר בניסן, שבו מתחילים לספור את העומר<sup style="color: gray;">685</sup>, או לפי שלדעתם מצות ספירת העומר אינה תלויה בהבאת העומר בפועל, אלא בחובת הבאת העומר, ואף בזמן הזה, לדעתם, לא בטלה מצות הבאת העומר, כיון שקדושת המקום של בית המקדש לא בטלה עם חורבנו, לסוברים כן<sup style="color: gray;">686</sup>, ומקריבים קרבנות אף שאין בית<sup style="color: gray;">687</sup>, וכן אין מצות ספירת העומר תלויה, לדעתם, במצות הקרבת שתי הלחם<sup style="color: gray;">688</sup>, או שאף שעיקר עניינה של ספירת העומר הוא כדי להקריב שתי הלחם מכל מקום מצות ספירת העומר נוהגת אף בזמן הזה שמא יבנה בית המקדש ונתחייב בשתי הלחם<sup style="color: gray;">689</sup>, וכן לדעתם אין מצות ספירת העומר תלויה באיסור חדש*<sup style="color: gray;">690</sup>, או שסוברים שאיסור חדש נוהג אף בזמן הזה<sup style="color: gray;">691</sup>. ג) ויש מחלקים, שמצות ספירת ימי העומר נוהגת בזמן הזה מן התורה, ומצות ספירת השבועות אינה נוהגת בו מן התורה<sup style="color: gray;">692</sup>, שאת מצות ספירת השבועות תלתה התורה בקצירת העומר, שנאמר: מהחל חרמש בקמה תחל לספר שבעה שבעות<sup style="color: gray;">693</sup>, וכן בהבאתו, שנאמר: מיום הביאכם את עמר התנופה שבע שבתות תמימת תהיינה<sup style="color: gray;">694</sup>, ואילו את מצות ספירת הימים לא תלתה התורה בקצירת או בהבאת העומר<sup style="color: gray;">695</sup>, בטעם הדבר, יש שכתבו שענין מצות ספירת הימים הוא לקדש את חג השבועות* עצמו<sup style="color: gray;">696</sup>, וכיון שחג השבועות נוהג בזמן הזה, אף מצות ספירת הימים נוהגת בו, ואילו ענין מצות ספירת השבועות הוא לקדש את שבעת הימים שלאחר חג השבועות, שיש בהם תשלומין לקרבן חגיגה של שבועות<sup style="color: gray;">697</sup>, ולפיכך אין מצות ספירת השבועות נוהגת אלא בזמן המקדש, שקרבן חגיגה* נוהג בו<sup style="color: gray;">698</sup>. מהם שכתבו שמדרבנן מצוה לספור בזמן הזה אף את השבועות<sup style="color: gray;">699</sup>, זכר למקדש<sup style="color: gray;">700</sup>, ומהם שכתבו שאף מדרבנן אין מצוה לספור את השבועות בזמן הזה<sup style="color: gray;">701</sup>, שמצות ספירת הימים והשבועות, לדעתם, מצוה אחת היא<sup style="color: gray;">702</sup>, וכיון שאנו מונים את הימים לא תשתכח המצוה<sup style="color: gray;">703</sup>.
<h4>ימים ושבועות בזמן הזה</h4>
מצות הספירה בזמן הזה, לסוברים שהיא מדרבנן<sup style="color: gray;">704</sup>, נחלקו בה: יש סוברים שלא חייבו חכמים לספור אלא את ימי העומר, ולא את השבועות<sup style="color: gray;">705</sup>, לפי שטעם התקנה, לדעתם, הוא משום זכר למקדש<sup style="color: gray;">706</sup>, ואף בספירת הימים לחוד יש משום זכר<sup style="color: gray;">707</sup>, ועשו זכר דוקא לספירת הימים, לפי שהיא עיקר הספירה, לסוברים כן<sup style="color: gray;">708</sup>, או לפי שבזמן המקדש ספירת השבועות היתה עיקר הספירה, לסוברים כן<sup style="color: gray;">709</sup>, תקנו לספור בזמן הזה רק את הימים, כדי להכיר שאין מקיימים בה את עיקר המצוה, ואינה אלא זכר למקדש<sup style="color: gray;">710</sup>. ויש שכתב בטעם הדבר, לפי שאין עושים זכר אלא לדברים שהם מענין בית המקדש, ולפיכך אין עושים זכר אלא לספירת הימים, שתלאה הכתוב בהבאת העומר, שנאמר בה: מיום הביאכם את עמר התנופה<sup style="color: gray;">711</sup>, והבאת העומר נעשית במקדש, ואילו למצות ספירת השבועות, הנלמדת, לדעתם, מן הכתוב: שבעה שבועות תספר לך מהחל חרמש בקמה<sup style="color: gray;">712</sup>, ולא תלאה הכתוב בהבאת העומר, אלא בקצירתו, שאינה נעשית במקדש, אין עושים זכר<sup style="color: gray;">713</sup>. ויש סוברים שמדרבנן מצוה לספור בזמן הזה אף את השבועות<sup style="color: gray;">714</sup>, שכל-דתקון-רבנן-כעין-דאוריתא-תקון*<sup style="color: gray;">715</sup>.
על מנהגי האבלות שנוהגים בחלק מימי ספירת העומר, ע"ע בין פסח לעצרת.
על המנהג שלא לעשות מלאכה בימי הספירה לאחר שקיעת החמה, שיש סוברים שטעמו משום מצות ספירת העומר שנוהגת בימים אלו, ע"ע בין פסח לעצרת<sup style="color: gray;">716</sup>.
<h2>ספק איסור</h2>
<b>הגדרת הערך</b> - הכרעת הדין במקרה של ספק* אם עבר אדם על איסור של תורה.
<h3>הדין</h3>
כל ספק איסור של התורה, מחמירים בו<sup style="color: gray;">1</sup>, וכל ספק-דרבנן* - איסור מתקנת חכמים - מקילים בו<sup style="color: gray;">2</sup>.
על ספקו של אדם אם קיים מצות-עשה* שחוזר ומקיימה, אם חוזר ומקיימה מן התורה או מתקנת חכמים, ע"ע מצות עשה. על הטעמים שספק-דרבנן* מקילים בו, ע"ע ספק דרבנן. על ספק-טומאה* ברשות-היחיד* שהוא טמא, ועל ספק טומאה ברשות הרבים שהוא טהור, ע"ע ספק טומאה. על ספק-ספקא*, שאף כשהוא ספק בספק של תורה, ספיקו מותר, ע"ע ספק ספקא. ושם, שאם רוב צדדים להחמיר, ספיקו אסור.
<h3>מקור הדין</h3>
במקור הדין שספק איסור של התורה מחמירים בו, נחלקו ראשונים: א) יש סוברים שספק איסור של תורה דבר תורה הוא שהוא כודאי מן התורה<sup style="color: gray;">3</sup>, שהרי מזה שהתורה לימדה לימוד מיוחד על ספק ממזר שהוא מותר<sup style="color: gray;">4</sup>, מוכח ששאר הספיקות אסורים מן התורה<sup style="color: gray;">5</sup>. ועוד, שספק ערלה* בסוריא* מותר מהלכה-למשה-מסיני*<sup style="color: gray;">6</sup>, הרי שהוצרכה הלכה להתיר את ספיקה, הרי שכל שנאסר הודאי מן התורה נאסר הספק מן התורה, אלא שאין לוקים עליו<sup style="color: gray;">7</sup>. ב) ויש סוברים שמן התורה אינו אסור אלא מי שעובר על איסור ודאי, ומדברי-סופרים* שאף הספיקות של התורה אסורים<sup style="color: gray;">8</sup>, ובבאור אמרו: ממזר* ודאי אסרה תורה<sup style="color: gray;">9</sup>, והוא הדין לאיסורי לאוין כולם<sup style="color: gray;">10</sup>, שגילתה התורה בממזר שספקו מותר, כדי ללמוד משם לכל שאר האיסורים שבתורה<sup style="color: gray;">11</sup>. ועוד, שאמרו בתלמוד שבא כתוב מיוחד לפטור טומטום* מן הראיה*, אף על פי שיש להסתפק שמא הוא זכר, כדי לפטור טומטום שביציו מבחוץ<sup style="color: gray;">12</sup>, הרי שאם לא היו ביציו מבחוץ היה נפטר מהראיה, אף על פי שהוא ספק זכר<sup style="color: gray;">13</sup>.
<h3>מהות האיסור</h3>
לסוברים שספק איסור של התורה אסור מן התורה<sup style="color: gray;">14</sup>, כתבו אחרונים שאיסורו ודאי, שאף אם לא פגע בעצם האיסור, מכל מקום עבר על איסור נוסף, שעבר על רצון התורה שהכניס עצמו לבית הספק<sup style="color: gray;">15</sup>, שכל הספיקות שם אחד הם, ואיסור אחד<sup style="color: gray;">16</sup>. ולסוברים שספק איסור של התורה מותר מן התורה<sup style="color: gray;">17</sup>, נחלקו אחרונים: יש סוברים שמותר מדין ודאי ואין בו שום איסור<sup style="color: gray;">18</sup>, שלא הזהירה התורה על זה, והבחירה נתונה לאדם העושה אם רוצה להכניס עצמו אל הספק רשאי וזכאי, אבל אם יפגע בעצם האיסור יקבל עונשו בין בדין שמים ובין בבית דין, כפי הדין הראוי, ואין טענת אונס ושוגג בזה שלא ידע בשעת מעשה<sup style="color: gray;">19</sup>. ויש סוברים שאין האיסור היתר, אלא שמותר לסמוך על הצד שמא הוא מותר באמת<sup style="color: gray;">20</sup>.
<h3>כשיש חזקת היתר</h3>
אף לסוברים שספק איסור של תורה אסור מן התורה<sup style="color: gray;">21</sup>, כשיש חזקת היתר, אין איסורו אלא מדרבנן<sup style="color: gray;">22</sup>.
<h3>כשהוחזק האיסור</h3>
אף לסוברים שספק איסור של תורה מותר מן התורה<sup style="color: gray;">23</sup>, במקום שהוחזק האיסור, ספיקו אסור מן התורה<sup style="color: gray;">24</sup>, ולכן נצרכה הלכה-למשה-מסיני* להתיר ספק ערלה* בסוריא*<sup style="color: gray;">25</sup>. וכן במקום שיש אקבע-אסורא* ספיקו אסור מן התורה<sup style="color: gray;">26</sup>.
<h3>כשאפשר לברר הדין</h3>
אף לסוברים שספק איסור של תורה מותר מן התורה<sup style="color: gray;">27</sup>, אין הדברים אמורים אלא בספק שאינו יכול להתברר, כגון חתיכה ספק של חֵלב* ספק של שומן, אבל ספק שניתן לבררו, כגון אם טרפה* הבהמה או לא, אסור מן התורה<sup style="color: gray;">28</sup>.
<h3>ספק בדין</h3>
ספק שלא נולד על ידי מעשה - שהוא ספק במציאות<sup style="color: gray;">29</sup> - אלא הוא ספק בדין - שנחלקו בו חכמים<sup style="color: gray;">30</sup>, שהוא כספק הבא מחוסר ידיעה<sup style="color: gray;">31</sup>, שנסתפק לנו בדעת התורה האיך הדין<sup style="color: gray;">32</sup> - נחלקו בו אחרונים בדעת ראשונים: יש סוברים שלדעת הסוברים שספק איסור של תורה ספיקו מותר מן התורה<sup style="color: gray;">33</sup>, אף בספק בדין ספיקו מותר מן התורה<sup style="color: gray;">34</sup>. ויש הסוברים שאף הסוברים שספק איסור של תורה ספיקו מותר מן התורה, מכל מקום מודים בספק בדין שספיקו אסור מן התורה<sup style="color: gray;">35</sup>, שלדעתם ספק ממזר, שממנו לומדים שספק איסור של תורה ספיקו מותר מן התורה<sup style="color: gray;">36</sup>, הוא ספק בדין<sup style="color: gray;">37</sup>.
<h2>ספק טמאה</h2>
<b>הגדרת הערך</b> - כשיש להסתפק אם דבר מסויים נטמא או לא.
<h3>ברשות הרבים</h3>
ספק טומאה ברשות-הרבים* ספיקו טהור<sup style="color: gray;">1</sup>, ולפיכך, אם היה ברשות הרבים, ושנים אומרים: נטמא, ושנים אומרים: לא נטמא, טהור<sup style="color: gray;">2</sup>, וכן כלי שנמצא ברשות הרבים, שאיננו יודעים אם הוא טמא או טהור, טהור<sup style="color: gray;">3</sup>.
בתלמוד אמרו, שספק טומאה ברשות הרבים ספיקו טהור נלמד מסוטה*<sup style="color: gray;">4</sup>, שהיא ברשות-היחיד*<sup style="color: gray;">5</sup>, ואף על פי שיש להסתפק אם נטמאה, נאסרה לבעלה<sup style="color: gray;">6</sup>, ודוקא שם הוא שאסר הכתוב מספק, אבל ברשות הרבים מותרת, שאינה סתירה<sup style="color: gray;">7</sup>, ולמדים טומאה מסוטה, שנאמר בה לשון טומאה<sup style="color: gray;">8</sup>: ונסתרה והיא נטמָאה<sup style="color: gray;">9</sup>. וכתבו ראשונים שאין לימוד זה בא אלא ללמד על דבר שיכול להיות, כמו סוטה<sup style="color: gray;">10</sup>, ובמקום שאין חזקת<sup style="color: gray;">11</sup> טהרה<sup style="color: gray;">12</sup>, כגון מקוה* שנמדד ונמצא חסר, שלדעת ר' שמעון אם היה המקוה ברשות הרבים טהור<sup style="color: gray;">13</sup>, אבל האומר לשני נזירים: ראיתי אחד מכם שנטמא, ואיני יודע איזה מכם, אינו נלמד מכאן<sup style="color: gray;">14</sup>, אלא הוא טהור, מפני שמעמידים אותו על חזקתו<sup style="color: gray;">15</sup>.
בתוספתא ובירושלמי אמר בן זומא - וכן יש מהראשונים שכתבו להלכה<sup style="color: gray;">16</sup> - שספק טומאה ברשות הרבים ספיקו טהור, נלמד מכך שהציבור עושה את הפסח בטומאה, בזמן שרובם טמאים<sup style="color: gray;">17</sup>, ואם טומאה ודאית התירוה לציבור, קל-וחֹמר* לספק טומאה<sup style="color: gray;">18</sup>. וראשונים כתבו לדעה זו, שחכמים הם שטיהרו ספק טומאה ברשות הרבים<sup style="color: gray;">19</sup>, וכתבו עוד - לדעתם שספק* דאוריתא ספיקו אינו אסור אלא מן התורה<sup style="color: gray;">20</sup> - שכיון שטומאה ודאית נדחית מפני קרבן פסח, קל-וחֹמר* לספק טומאה, שאיסור כל הספיקות מדבריהם<sup style="color: gray;">21</sup>. ויש שפירשו ששני הטעמים של התלמוד ושל בן זומא, אינם טעמים חלוקים<sup style="color: gray;">22</sup>, שבספק נגע בדבר טמא ספק לא נגע, אנו למדים דינו מסוטה, שספק אם נטמאה ספק אם לא נטמאה, ובוודאי נגע בדבר שהוא ספק טמא ספק טהור, אנו למדים דינו מקרבן פסח, ששם ודאי רוב הציבור טמאים<sup style="color: gray;">23</sup>.
יש המפרשים שנחלקו תנאים בתוספתא בטעם היתר ספק טומאה ברשות הרבים, ולדעת רבן שמעון בן גמליאל, הדין שספק טומאה ברשות הרבים ספיקו טהור הוא - תקנת חכמים<sup style="color: gray;">24</sup> - שמפני שאי אפשר לשאול ברבים<sup style="color: gray;">25</sup>, הקילו בו בספק<sup style="color: gray;">26</sup>, שהוא כמו ספק טומאה בדבר שאין בו דעת להישאל<sup style="color: gray;">27</sup>, ולדעתו אין ללמוד דין זה מקרבן פסח, שאז איננו יודעים אלא לטהר ספק טומאה כשרוב הציבור טמאים<sup style="color: gray;">28</sup>.
ספק טומאה ברשות הרבים, שספיקו טהור<sup style="color: gray;">29</sup>, יש מהראשונים הסוברים שאינו אלא מתקנת-חכמים*<sup style="color: gray;">30</sup>. ויש מהראשונים הסוברים שהוא דין מן התורה<sup style="color: gray;">31</sup>.
ספק טומאה ברשות הרבים, שספיקו טהור<sup style="color: gray;">32</sup>, הוא אפילו כשהוא במקום שאין חזקת<sup style="color: gray;">33</sup> טהרה<sup style="color: gray;">34</sup>. ויש מהאחרונים הסובר, שאינו אלא במקום שיש חזקת טהרה<sup style="color: gray;">35</sup>.
הלכה זו, שספק טומאה ברשות הרבים טהור, אמרו עליה בתלמוד שבתחילה היתה הלכה-ואין-מורין-כן*<sup style="color: gray;">36</sup> ברבים, שלא יבואו לזלזל בה<sup style="color: gray;">37</sup>, עד שבא יוסי בן יועזר ופירסמה ברבים<sup style="color: gray;">38</sup>.
<h3>ברשות היחיד</h3>
ספק טומאה ברשות-היחיד* ספיקו טמא<sup style="color: gray;">39</sup>, ולפיכך, אם היה ברשות היחיד, ושנים אומרים: נטמא, ושנים אומרים: לא נטמא, טמא<sup style="color: gray;">40</sup>, וכן כלי שנמצא ברשות היחיד, שאיננו יודעים אם הוא טמא או טהור, טמא<sup style="color: gray;">41</sup>.
דין זה נלמד מסוטה*<sup style="color: gray;">42</sup>, שאף על פי שספק אם זינתה, היא אסורה לבעלה<sup style="color: gray;">43</sup>, קודם שתיית המים המאררים, כאילו היא ודאי, וחייב בלאו-הבא-מכלל-עשה*<sup style="color: gray;">44</sup>, ואפילו אם היא טהורה, נענש בבית דין של מעלה אם בא עליה, כמו על חיבי-עשה*, ולא כשאר ספיקות, כגון ספק חֵלב ספק שומן ואכלו, ונודע שהוא שומן<sup style="color: gray;">45</sup>, שאף על פי שהוא צריך כפרה, אינו חמור כחייבי עשה<sup style="color: gray;">46</sup>, ומסוטה אתה דן לשרץ<sup style="color: gray;">47</sup> מת<sup style="color: gray;">48</sup>, שספק נגע בטהרות ספק לא נגע, שאנו מחזיקים לו בטומאה מספק<sup style="color: gray;">49</sup>, והוא הדין לכל ספק טומאה<sup style="color: gray;">50</sup>, שאנו דנים בספיקו כאילו הוא ודאי, ושורפים עליו תרומה וקדשים<sup style="color: gray;">51</sup>, ולמדים טומאה מסוטה, שנאמר בה לשון טומאה<sup style="color: gray;">52</sup>: ונסתרה והיא נטמָאה<sup style="color: gray;">53</sup>, ומה סוטה שלא עשה בה שוגג כמזיד ואונס כרצון - שאם נסתרה בשוגג או באונס, אינה אסורה על בעלה<sup style="color: gray;">54</sup> - עשה בה ספק כודאי, שרץ שעשה בו שוגג כמזיד ואונס כרצון - שהנוגע בטומאה אפילו באונס נטמא<sup style="color: gray;">55</sup> - אינו דין שיעשה בו ספק כודאי<sup style="color: gray;">56</sup>, וממקום שבאת<sup style="color: gray;">57</sup>, שהואיל ולא למדת שמטמאים מספק אלא מסוטה, חזור ודון<sup style="color: gray;">58</sup>, מה סוטה טמאה מספק ברשות היחיד - שהוא מקום הראוי להיסתר<sup style="color: gray;">59</sup>, שאין סתירה ברשות-הרבים*<sup style="color: gray;">60</sup> - אף ספק טומאה טמא כשהוא ברשות היחיד<sup style="color: gray;">61</sup>, ומה סוטה דבר שיש בו דעת לישאל - אם נטמאת אם לאו<sup style="color: gray;">62</sup> - אף ספק טומאה דבר שיש בו דעת להישאל<sup style="color: gray;">63</sup> אם נגע אם לאו, והוא אומר: איני יודע, כגון אדם או טהרות שהיה אדם עסוק בהם בשעה שנולד הספק<sup style="color: gray;">64</sup>, אבל דבר שאין בו דעת להישאל, אף ברשות היחיד ספיקו טהור<sup style="color: gray;">65</sup>.
יש המפרשים בתוספתא שטעם זה שנוי במחלוקת תנאים, ולדעת רבן שמעון בן גמליאל ספק טומאה ברשות היחיד הוא - חומרת חכמים<sup style="color: gray;">66</sup> - מפני שאפשר להישאל ליחיד<sup style="color: gray;">67</sup>, ולכך החמירו עליו בספק, כדי שירגיל לשאול ולא יכניס עצמו לספק, ואם יסתפק איזה פעם ישאל עליו וידע הדבר<sup style="color: gray;">68</sup>, ולדעתו אין ללמוד דין זה מסוטה, כי שם יש רגלים לדבר שנאסרה על בעלה, שהרי קינא לה ונסתרה<sup style="color: gray;">69</sup>.
אף בירושלמי אמרו שיש החלוקים על הלימוד מסוטה, שכן לדעתם קטנה* שזינתה, אפילו ברצון, לא נאסרה על בעלה<sup style="color: gray;">70</sup>, אף שיש בה דעת להישאל<sup style="color: gray;">71</sup> - ויש מפרשים שקטן אין בו דעת להישאל, ומכל מקום בקטנה שזינתה ניתן לשאול את הבועל<sup style="color: gray;">72</sup> - ואם כן לא למדו הדין מסוטה<sup style="color: gray;">73</sup>.
ספק טומאה ברשות היחיד, שספיקו טמא<sup style="color: gray;">74</sup>, יש מהראשונים הסוברים שאינו אלא מתקנת-חכמים*<sup style="color: gray;">75</sup>. ויש מהראשונים הסוברים שהוא דין מן התורה<sup style="color: gray;">76</sup>.
ספק טומאה ברשות היחיד שספיקו טמא<sup style="color: gray;">77</sup>, הוא אפילו כשהוא נגד חזקת<sup style="color: gray;">78</sup> טהרה<sup style="color: gray;">79</sup>.
<h3>שלושה אנשים ומעלה</h3>
ספק טומאה ברשות-היחיד* שספיקו טמא<sup style="color: gray;">80</sup>, היינו כשיש שם שני אנשים, שהרי לא למדנו דין זה אלא מסוטה*<sup style="color: gray;">81</sup>, וכשם שהסוטה ובועלה שנים, כך ספק טומאה ברשות היחיד שטמא היינו כשיש שם שנים<sup style="color: gray;">82</sup>, אבל אם היו שלושה ברשות היחיד הרי ספק טומאתם שם טהור, כרשות-הרבים*<sup style="color: gray;">83</sup>, שהרי מתייחדת אישה אחת עם שני אנשים, אבל לא עם שלושה<sup style="color: gray;">84</sup>.
שלושה אנשים העומדים ברשות היחיד, שלענין ספק טומאה נחשבים כרשות הרבים<sup style="color: gray;">85</sup>, אם צריכים לעמוד במעמד אחד, נחלקו ראשונים: א) יש הסוברים שכל שעומדים שלושה בחצר אחת, אפילו אם אינם עומדים ביחד, הרי זה כספק טומאה ברשות הרבים שהוא טהור<sup style="color: gray;">86</sup>, שלא נתנו חכמים דבריהם לשיעורים, שבחצר קטנה היא כרשות הרבים שמן הסתם הם במבמעד אחד, ואף בחצר גדולה אם היה אחד מהם רחוק אינה כרשות הרבים<sup style="color: gray;">87</sup>, או שכיון ששלושה חשובים רשות הרבים, מה לי שהיו בחצר אחד מה לי שהיו במעמד אחד<sup style="color: gray;">88</sup>. ב) ויש מהראשונים הסוברים שאם היו שלושתם בחצר אחת, אבל אינם עומדים יחד, אלא האחד מרחוק ואין זקוק להם כלל, ונפל הספק על השנים, שניהם טמאים<sup style="color: gray;">89</sup>, שכיון שבאחד אין בו ספק כלל, שכולם מודים שהוא טהור, ולא נפל הספק אלא על השנים, אז ודאי ספק ברשות היחיד וטמא<sup style="color: gray;">90</sup>, ולא אמרו שספק טומאה ברשות היחיד טהור כשהיו שם שלושה<sup style="color: gray;">91</sup>, אלא אם הם עומדים במעמד אחד<sup style="color: gray;">92</sup>, ונפלה טומאה ביניהם ולא נודע באיזה מהם נגע, או אפילו ידע אחד שלא נגע בו, והספק על השנים<sup style="color: gray;">93</sup>.
מחלוקת זו של ראשונים, יש הסוברים שנחלקו בה תנאים בתוספתא<sup style="color: gray;">94</sup>.
בדעת הסוברים שספק טומאה בשלושה ברשות היחיד טהור אף אם אינם במעמד אחד<sup style="color: gray;">95</sup>, יש שכתבו הטעם, שלדעתם אין למדים היתר ספק טומאה ברשות הרבים מסוטה*, אלא מקרבן-פסח*<sup style="color: gray;">96</sup>, ולכן עיקר החילוק הוא בין טומאה של יחיד לטומאה של רבים, וספק טומאה ברשות היחיד, לדעתם נלמד מסוטה, וכל שהיו שלושה ברשות אחד ורואים זה את זה אינו מקום סתירה, והוא כרשות הרבים<sup style="color: gray;">97</sup>.
בדעת הסוברים שספק טומאה בשלושה ברשות היחיד אינו טהור עד שיעמדו במעמד אחד<sup style="color: gray;">98</sup>, יש שכתבו הטעם, שלדעתם ספק טומאה ברשות הרבים הוא משום שאי אפשר להישאל על רבים<sup style="color: gray;">99</sup>, והוא כמו ספק טומאה בדבר שאין בו דעת להישאל<sup style="color: gray;">100</sup>, ולכן אינו נקרא ספק טומאה ברשות הרבים רק אם יהיה הדבר ספק על שלושה, דהיינו שתיפול הטומאה בין שלושה בני אדם העומדים ברשות היחיד, וכיון שהיא על שלושה אין בהם דעת לשאול, אף ששואלים אנו האחד ואומר שלא נטמא, עדיין נקרא אין בו דעת לשאול על שנים הנשארים, כיון שנולד הספק על שלושה ורבים היו כאין בו דעת להישאל, אף שאחד בודאי יוכל להישאל, כיון שאין אנו יכולים לשאול כל שלושה, מטעם זה טיהרנו את הספק, אם כן לא נשתנה הדין בזה ששאלו את אחד מהם ואמר ברור לי שלא נטמאתי מכל מקום הוא ספק טומאה ברשות הרבים, כיון שגם הוא היה מתחילה בכלל הספק, אבל אם אחד עמד מרחוק ולא נכנס בכלל הספק כלל ולא נולד הספק רק על שנים, הרי יש בהם דעת להישאל והוא כספק טומאה ברשות היחיד<sup style="color: gray;">101</sup>.
יש הסוברים, שלא אמרו שספק טומאה בשלושה ברשות היחיד טהור<sup style="color: gray;">102</sup>, אלא בשלושה אנשים, אבל נשים, אפילו מאה כאחת חשובות, ורשות היחיד הוא, שאנו למדים דין זה מסוטה, שאין סתירתה אלא באיש אחד אבל בשנים לא<sup style="color: gray;">103</sup>, ואישה אחת מתייחדת עם שני אנשים אבל לא עם שלושה<sup style="color: gray;">104</sup>, אבל שתי נשים סתירה היא, שאין שתי נשים מתייחדות עם איש אחד<sup style="color: gray;">105</sup>.
<h3>שאין בו דעת להישאל</h3>
במה דברים אמורים שספק טומאה ברשות-היחיד* ספיקו טמא<sup style="color: gray;">106</sup> כשהיה זה שנטמא בספק יש בו דעת להישאל ולדרוש ממנו מה אירע לו כסוטה<sup style="color: gray;">107</sup>, אבל כל שאין בו דעת להישאל<sup style="color: gray;">108</sup> אם נגע בטומאה או לא<sup style="color: gray;">109</sup>, כגון חרש-שוטה-וקטן*<sup style="color: gray;">110</sup>, שאין בו דעת להשיב על הענין כששואלים אותו<sup style="color: gray;">111</sup>, בין ברשות-היחיד* בין ברשות-הרבים*<sup style="color: gray;">112</sup> ספיקו טהור<sup style="color: gray;">113</sup>, ואם יש בו דעת להישאל<sup style="color: gray;">114</sup> אם נגע אם לאו, והוא אומר: איני יודע<sup style="color: gray;">115</sup>, כגון אדם או טהרות שהיה אדם עסוק בהם בשעה שנולד הספק<sup style="color: gray;">116</sup>, ספיקו ברשות היחיד טמא<sup style="color: gray;">117</sup>, וברשות הרבים טהור<sup style="color: gray;">118</sup>.
שני לימודים לדין זה: א) הדבר נלמד מסוטה*: מה סוטה דבר שיש בו דעת להישאל, אף ספק טומאה דבר שיש בו דעת להישאל<sup style="color: gray;">119</sup>, אבל דבר שאין בו דעת להישאל, אף ברשות היחיד ספיקו טהור<sup style="color: gray;">120</sup>. ב) ספק טומאה במי שיש בו דעת להישאל ומי שאין בו דעת להישאל, נלמד ממה שנאמר: והבשר אשר יגע בכל טמא לא יֵאכל וגו' והבשר כל טהור יאכל בשר<sup style="color: gray;">121</sup>, ומהמילים "בכל טמא לא יֵאכל", משמע ודאי טמא הוא שלא יאכל, הרי שספק טמא יאכל, אבל מהמילים "כל טהור יאכל", משמע שודאי טהור הוא שיאכל, הרי שספק טמא לא יאכל, אלא עך כרחך שתחילת הכתוב בא ללמדנו שמי שאין בו דעת להישאל ספיקו טהור, וסוף הכתוב בא ללמדנו שמי שיש בו דעת להישאל ספיקו טמא<sup style="color: gray;">122</sup>.
הטעם שנצרכו שני לימודים לדין זה, שאם היינו למדים הדין רק מסוטה<sup style="color: gray;">123</sup>, היינו חושבים שצריך דעת נוגע ומגיע<sup style="color: gray;">124</sup>, דהיינו דעת מטמא ונטמא<sup style="color: gray;">125</sup>, כמו סוטה, שיש בה דעת ויש דעת בבועל המטמאה<sup style="color: gray;">126</sup>, לכן בא הלימוד מ"כל טהור יאכל"<sup style="color: gray;">127</sup>, המלמד שהספק טהור לא יאכל, כיון שיש בו דעת בזה שנטמא, אבל במטמא אין צורך בדעת<sup style="color: gray;">128</sup>. ואם היינו למדים הדין רק מ"כל טמא" ו"כל טהור"<sup style="color: gray;">129</sup>, היינו חושבים שספק טומאה במי שיש בו דעת להישאל טמא בין ברשות היחיד ובין ברשות הרבים, לכן בא הלימוד מסוטה שהיא ברשות היחיד<sup style="color: gray;">130</sup>, ללמדנו שאין הספק טמא אלא כשהוא ברשות היחיד<sup style="color: gray;">131</sup>.
בירושלמי אמרו, בדעת הסוברים שקטנה* שזינתה, אפילו ברצון, לא נאסרה על בעלה<sup style="color: gray;">132</sup>, שאף כשיש דעת לשאול, ספיקו טהור<sup style="color: gray;">133</sup>, אם משום שהקטנה יש בה דעת לשאול<sup style="color: gray;">134</sup>, או משום שהקטנה אין בה דעת לשאול, ומכל מקום ניתן לשאול את בועלה<sup style="color: gray;">135</sup>.
תינוק שהיה תופס בידו של אביו, או שהיה רכוב על גבי כתפו של אביו, ספיקו - ברשות היחיד<sup style="color: gray;">136</sup> - טמא - אף על פי שאין בו דעת<sup style="color: gray;">137</sup> - מפני שאביו נשאל עליו<sup style="color: gray;">138</sup>.
הסומא* והישן והמהלך בלילה, ספיקם - ברשות היחיד<sup style="color: gray;">139</sup> - טמא, מפני שיש בהם דעת להישאל<sup style="color: gray;">140</sup>, שמה שאמרו שכעל שיש בו דעת להישאל ספיקו טמא, היינו אפילו אם הוא סומא או ישן או מהלך בלילה<sup style="color: gray;">141</sup>.
תינוק שנמצא בצד בית הקברות והשושנים בידו, אף על פי שאין שם שושנים אלא במקום הטומאה - שאי אפשר שיקח השושנים אלא אם כן יכנס לבית-הקברות*<sup style="color: gray;">142</sup> - טהור<sup style="color: gray;">143</sup> מטֻמאת-מת*<sup style="color: gray;">144</sup>, כיון שאפשר לתלות באחר<sup style="color: gray;">145</sup>, שמא ליקטם ונתנם לו<sup style="color: gray;">146</sup>, שתינוק אין בו דעת להישאל וספיקו טהור<sup style="color: gray;">147</sup>, ומכל מקום התינוק טמא מכח מגע בנדה*, שנידות מנשקות ומגפפות אותו<sup style="color: gray;">148</sup>. ואם הניחה אותו אימו מלוכלך לאחר לידתו, ונודע שלא נגעה בו, הרי זה טהור<sup style="color: gray;">149</sup>.
חמור שהיה עומד במקום טהרה ואין יודעים אם נכנס למקום טומאה<sup style="color: gray;">150</sup>, כליו טהורים<sup style="color: gray;">151</sup>, ואין חוששים שמא הלך למקום טומאה<sup style="color: gray;">152</sup>, לפי שאין בו דעת להישאל<sup style="color: gray;">153</sup>. וכן חמור העומד בבית הקברות<sup style="color: gray;">154</sup>, כליו טהורים<sup style="color: gray;">155</sup>, ואין אומרים שמא - השכיב עצמו<sup style="color: gray;">156</sup> - ונתמעך בהם ונגעו בקבר<sup style="color: gray;">157</sup>, מפני שאין בו דעת להישאל, וכשנמצאו לא נמצאו נוגעים, וכל הטומאות כשעת מציאתן<sup style="color: gray;">158</sup>.
<h3>נגד חזקת טומאה</h3>
במה דברים אמורים שכל שאין בו דעת להישאל ספיקו טהור<sup style="color: gray;">159</sup>, בשהיה הדבר שקול ואין שם חזקה<sup style="color: gray;">160</sup>, אבל אם היה הדבר ידוע שחזקתו שנטמא הרי זה טמא<sup style="color: gray;">161</sup>.
תינוק שנמצא - ברשות-היחיד*<sup style="color: gray;">162</sup> - בצד העיסה והבצק - חתיכה מעיסה זו<sup style="color: gray;">163</sup> - בידו, נחלקו בו תנאים:
א) לדעת חכמים, העיסה טמאה<sup style="color: gray;">164</sup>, מפני שדרכו של תינוק לטפח<sup style="color: gray;">165</sup> בעיסה<sup style="color: gray;">166</sup>, וחזקתו בכך<sup style="color: gray;">167</sup>, ושמא לקח את הבצק וטימא את העיסה<sup style="color: gray;">168</sup>. והתינוק טמא מפני שנשים נידות<sup style="color: gray;">169</sup> מנשקות ומגפפות אותו<sup style="color: gray;">170</sup>. ואף על פי שמיעוט תינוקות אינם מטפחים ועיסה זו בחזקת טהורה עומדת, המיעוט כמי שאינו דומה, ורוב* וחזקה* רוב עדיף<sup style="color: gray;">171</sup>. ואפילו לא היה בצק בידו, העיסה טמאה<sup style="color: gray;">172</sup>. ויש המפרשים שהעיסה טמאה מפני שדרכו של תינוק לטפח בשרצים<sup style="color: gray;">173</sup> ונבלות<sup style="color: gray;">174</sup> שבאשפה<sup style="color: gray;">175</sup>, שידיו באשפות ששרצים מצויים שם, וכיון שאנו רואים שנגע בעיסה, הרי שטימא אותה<sup style="color: gray;">176</sup>, שודאי נגע בעיסה, שהרי בצק בידו<sup style="color: gray;">177</sup>. ויש שנראה מדבריהם שסוברים שהדברים אמורים כאן בתינוק שידוע שהוא טמא<sup style="color: gray;">178</sup>.
ב) ולדעת ר' מאיר - אפילו היה בצק בידו<sup style="color: gray;">179</sup> - העיסה טהורה<sup style="color: gray;">180</sup>, שהוא חושש למיעוט<sup style="color: gray;">181</sup>, ורוב תינוקות מטפחים ומיעוט אין מטפחים<sup style="color: gray;">182</sup>, ושמא לא טיפח התינוק אלא אדם טהור לקח הבצק ונתנה לו<sup style="color: gray;">183</sup>, ועיסה זו בחזקת טהורה עומדת, סמוך מיעוט לחזקה והתרועע הרוב<sup style="color: gray;">184</sup>, והרוב כמי שאינו<sup style="color: gray;">185</sup>, והוא כמחצה ומחצה, וטהור לענין תינוק, שאין בו דעת להישאל<sup style="color: gray;">186</sup>. ולדעת המפרשים שהטיפוח הוא טיפוח בשרצים<sup style="color: gray;">187</sup>, שמא לא טיפח התינוק בשרצים, והוא טהור<sup style="color: gray;">188</sup>.
ג) ור' יוסי מחלק, אם יכול לפשוט ידו וליגע, טמא, ואם לאו, טהור, שאם נמצא רחוק מן העיסה, אף על פי שבצק בידו, טהור, שאני אומר אחר נטלו<sup style="color: gray;">189</sup>, ואם אמר: ברי לי שלא בא אדם לכאן, טמא<sup style="color: gray;">190</sup>.
להלכה פסקו ראשונים שתינוק טמא שנמצא בצד העיסה והבצק בידו, הרי העיסה טמאה<sup style="color: gray;">191</sup>, שההלכה כחכמים<sup style="color: gray;">192</sup>.
לדעת הסוברים - וכן הלכה<sup style="color: gray;">193</sup> - שתינוק טמא שנמצא בצד העיסה והבצק בידו, הרי העיסה טמאה מפני שחזקה שהתינוק מטפח<sup style="color: gray;">194</sup>, נחלקו אמוראים אם שורפים על חזקה זו: לדעת ריש לקיש משום ר' אושעיא, אם היתה העיסה תרומה, שורפים אותה<sup style="color: gray;">195</sup>, שחזקה זו שאנו מחזיקים סתם רוב תינוקות מטפחים חזקה גמורה החזיקוה לעשותה כודאי ולשרוף עליה תרומה<sup style="color: gray;">196</sup>. ולדעת ר' יוחנן, אין שורפים על חזקה זו<sup style="color: gray;">197</sup>, אלא תולים<sup style="color: gray;">198</sup>, וכן הלכה<sup style="color: gray;">199</sup>.
<h3>ספק הבא בידי אדם</h3>
ספק טומאה הבאה בידי אדם - כגון שהיה אדם עסוק בסכין וספק אם נגע במחט הטמאת בטֻמאת-מת* ספק אם לא נגע, ואם נגע הסכין במחט על ידי אדם נגע בו<sup style="color: gray;">200</sup> - נשאלים עליה<sup style="color: gray;">201</sup>, שהספק טמא - ברשות-היחיד*<sup style="color: gray;">202</sup> - כאילו יש בו דעת להישאל<sup style="color: gray;">203</sup>.
ספק טומאה הבאה בידי אדם, שהוא טמא<sup style="color: gray;">204</sup>, הדברים אמורים אפילו כשיש כלי המונח על גבי קרקע, שהוא כדבר שיש בו דעת להישאל<sup style="color: gray;">205</sup>, שאם נושא שרץ בידו ברשות היחיד, ספק נגע בכלי המונח על גבי קרקע ספק לא נגע, טמא<sup style="color: gray;">206</sup>, ואף על פי שאדם לא היה עסוק בכלי המיטמא, הואיל והטומאה באה על ידי אדם<sup style="color: gray;">207</sup>, שהוא נושא השרץ בידו<sup style="color: gray;">208</sup>, ואף על פי שכלי טהור זה שנולד בו הספק אין בו דעת להישאל ובו לא היה אדם עוסק שיהא מוליכו ומביאו בידו<sup style="color: gray;">209</sup>. אבל אם היה שרץ מוטל אצל כלי על גבי קרקע, ספק נגע ספק לא נגע, זהו דבר שאין בו דעת להישאל, שספיקו אף ברשות היחיד טהור<sup style="color: gray;">210</sup>.
היו טומאות וטהרות בצידו או למעלה ממנו, ונתעטף בטליתו וספק נגעו ספק לא נגעו בעת שנתעטף - אם היו ברשות היחיד<sup style="color: gray;">211</sup> - ספיקו טמא<sup style="color: gray;">212</sup>, שספק טומאה הבאה בידי אדם נשאלים עליה<sup style="color: gray;">213</sup>, והוא הדין אם היתה טליתו טמאה וטהרות בצידו, וספק נגע ספק לא נגע בהם<sup style="color: gray;">214</sup>, ואם היו ברשות הרבים ספיקו טהור<sup style="color: gray;">215</sup>, ואם אי אפשר שלא יגע ספיקו טמא<sup style="color: gray;">216</sup>. ויש שכתבו שאפילו אם קרוב לודאי שנגע, ספיקו טמא<sup style="color: gray;">217</sup>.
<h3>נשכו וניקרו בעיסה</h3>
היו משקים טמאים ובצק טהור ובהמה או חיה או עופות בבית ונמצא בבצק מקום נשיכתם, חזקה* ששתו משקים ונשכו בבצק וטמאוהו<sup style="color: gray;">218</sup>. היתה שם פרה ובין המשקים והבצק כדי שתלחך את לשונה, הרי הבצק טהור<sup style="color: gray;">219</sup>, ובשאר כל הבהמה כדי שתנגב את פיה, פחות מזה, הבצק טמא<sup style="color: gray;">220</sup>. ואם היה כלב, נחלקו תנאים: לדעת תנא קמא, אם יש שם כדי שילחך את לשונו, הרי הבצק טהור, פחות מזה, הבצק טמא<sup style="color: gray;">221</sup>. ולדעת ר' אליעזר בן יעקב, אם היה כלב, אפילו היו משקים בצד הבצק הרי זה טהור, שאין דרכו של כלב להניח המזון ולילך לו אל המים<sup style="color: gray;">222</sup>, וכן הלכה<sup style="color: gray;">223</sup>, שמשנת ר' אליעזר בן יעקב קב ונקי<sup style="color: gray;">224</sup>.
נמצא בבצק נקירת התרנגולים - שניקרו תרנגולים בעיסה<sup style="color: gray;">225</sup> - אם יש בין המשקים והבצק כדי שינגבו את פיהם בארץ, הבצק טהור<sup style="color: gray;">226</sup>, ואם לאו, טמא, שחזקתם ששתו וניקרו בבצק במשקים שבפיהם<sup style="color: gray;">227</sup>. ונחלקו אמוראים: לדעת ר' יהושע בן לוי, הדברים אמורים במשקים לבנים, אבל במשקים אדומים, אם היו מנקרים בעיסה לאחר שניקרו במשקה, היה הדבר ניכר<sup style="color: gray;">228</sup>. ולדעת ר' יוחנן, הדברים אמורים, במשקים צלולים, שבבואה של תינוק - דמות קלסתר פניו<sup style="color: gray;">229</sup> - ניכרת בהן, אבל עכורים, הבצק טהור<sup style="color: gray;">230</sup>, שאילו ניקרו במשקים, היה מקום המשקים ניכר בבצק<sup style="color: gray;">231</sup>, ואף במשקים אדומים ישנו לחילוק זה<sup style="color: gray;">232</sup>, וכן הלכה<sup style="color: gray;">233</sup>. היו המשקים צלולים, אף על פי שהבצק בחזקת טומאה, אין שורפים על חזקה זו אלא תולים<sup style="color: gray;">234</sup>, לא אוכלים ולא שורפים<sup style="color: gray;">235</sup>.
<h2>ספק ספקא</h2>
<b>הגדרת הערך</b> - דבר שיש להסתפק בו אם הוא כצד אחד או כצד שני, ואף לצד האחד, יש להסתפק מצד ספק אחר שמא דינו כצד השני.
<h3>היתרו במקום איסור</h3>
במקום איסור תורה, כשיש ספק להקל, ואף בספק להחמיר יש צד להקל, אף על פי שבכל ספק* של תורה אנו מחמירים<sup style="color: gray;">1</sup>, הרי הספק ספיקא מועיל להתירו<sup style="color: gray;">2</sup>, כגון בעל הטוען לאחר ביאה ראשונה על אשתו שמצא פתחה פתוח, שאינו נאמן לאוסרה עליו, אף על פי ששויה-אנפשיה-חתיכה-דאיסורא*, שכן ספק ספיקא הוא, ספק שמא נבעלה תחתיו, ספק שמא נבעלה קודם שנתארסה לו ומותרת לו, ואף על הצד שנבעלה תחתיו, ספק נבעלה באונס* ומותרת לו ספק נבעלה ברצון ואסורה לו<sup style="color: gray;">3</sup>. ואף על פי שחכמים החמירו ואסרו ספק מן התורה - לסוברים שספקו מותר מן התורה ואינו אסור אלא מדרבנן<sup style="color: gray;">4</sup> - לא החמירו לאסור ספק ספיקא<sup style="color: gray;">5</sup>.
ר' יהודה אוסר אף כשיש ספק ספיקא באיסור תורה<sup style="color: gray;">6</sup>, ואין הלכה כמותו<sup style="color: gray;">7</sup>, וספק ספיקא מועיל להתיר במקום שיש לחוש לאיסור מן התורה<sup style="color: gray;">8</sup>, והיתרו הוא מן התורה<sup style="color: gray;">9</sup>.
בירושלמי נקרא הספק ספיקא "שתי ספיקות"<sup style="color: gray;">10</sup>.
<h3>טעם הדין</h3>
בטעם דין זה נחלקו ראשונים ואחרונים: א) יש הסוברים שטעם הדין הואיל והדבר רחוק<sup style="color: gray;">11</sup>, ואין לחוש שנאמר שתי חומרות, שמא יצא לצד ספק אחד, ואף בו שמא הוא בצד אחד של ספק<sup style="color: gray;">12</sup>. ב) ויש הסוברים שטעם הדין הוא משום רוב*<sup style="color: gray;">13</sup>, שכיון שיש רוב צדדים וספק נגד צד אחד, אנו הולכים אחר הרוב<sup style="color: gray;">14</sup>, או שכיון שרוב המקרים הם להקל, אנו הולכים אחר הרוב<sup style="color: gray;">15</sup>. ג) ויש הסוברים, שכיון שספק מן התורה אינו אסור אלא מדרבנן - לסוברים כן<sup style="color: gray;">16</sup> - הרי ספק ספיקא הוא ספק בדין דרבנן, וספק בדין דרבנן מקילים בו<sup style="color: gray;">17</sup>. ד) ויש הסוברים, שכיון שספק מן התורה איסורו - לסוברים שהוא מדאוריתא<sup style="color: gray;">18</sup> - מגזרת-הכתוב*, הרי שגזירה זו אינה אמורה אלא בספק אחד ולא בספק ספיקא<sup style="color: gray;">19</sup>. ה) ויש הסוברים שאנו מחמירים בספק של התורה, משום הרחקה מאיסור, ואין חיוב זה בספק ספיקא שלא נודע לנו בבירור שהוא אסור<sup style="color: gray;">20</sup>.
<h3>גדרו</h3>
ספק ספיקא, כתבו ראשונים, שהרי הוא כספק דרבנן<sup style="color: gray;">21</sup>, והוא כרוב<sup style="color: gray;">22</sup>. ויש שצידדו שעדיף מרוב<sup style="color: gray;">23</sup>. ויש מהראשונים שכתבו שודאי עדיף מרוב, שכן כשיש ספק ספיקא יש רוב של רוב, ושני רובים עדיפים מרוב<sup style="color: gray;">24</sup>.
<h3>לכתחילה</h3>
אין סומכים על ספק ספיקא לכתחילה<sup style="color: gray;">25</sup>, וכתבו ראשונים, שלכן טומטום*, שאינו חולץ - לסוברים כן<sup style="color: gray;">26</sup> - שמא יקרע ויימצא נקבה, ואפילו יימצא זכר, שמא יימצא סריס* חמה, ואף על פי שיש ספק ספיקא להתירה ליבם, שאם הטומטום נקיבה מותרת, ואפילו הוא זכר שמא אינו סריס, אין סומכים על ספק ספיקא לכתחילה<sup style="color: gray;">27</sup>, כיון שאפשר לספק להתברר על ידי קריעה<sup style="color: gray;">28</sup>.
<h3>ספיקות הסותרים</h3>
כשיש שני ספק ספיקא הסותרים זה את זה, אין הדבר מועיל להתיר איסור<sup style="color: gray;">29</sup>, וכתבו אחרונים, שלכן טומטום*, שאינו חולץ - לסוברים כן<sup style="color: gray;">30</sup> - שמא יקרע ויימצא נקבה, ואפילו יימצא זכר, שמא יימצא סריס* חמה, ואף על פי שיש ספק ספיקא להתירה ליבם, שאם הטומטום נקבה מותרת, ואפילו הוא זכר שמא אינו סריס, שכיון שאף לענין להתירה לשוק יש ספק ספיקא, שמא הוא נקבה, ואפילו הוא זכר שמא הוא סריס, אין סומכים על שני ספק ספיקות הסותרים<sup style="color: gray;">31</sup>.
<h3>כשאינו מתהפך</h3>
ספק ספיקא, אינו מועיל אלא כשהוא מתהפך משני צדדים, כלומר איזה צד שתיקח בראשונה תמצא בה ספק ספיקא<sup style="color: gray;">32</sup>, כגון ספק נגע ספק לא נגע, ואם תמצא לומר נגע, ספק נגע בשרץ ספק נגע בצפרדע, שאפשר להופכו, ולומר: ספק הוא שרץ ספק הוא צפרדע, ואם תמצא לומר שרץ, ספק נגע ספק לא נגע<sup style="color: gray;">33</sup>, אבל אם אינה מתהפכת אינו נקרא ספק ספיקא, ודינו כספק אחד<sup style="color: gray;">34</sup>, כגון ספק נכנס ספק לא נכנס, ואם תמצא לומר נכנס, ספק נגע ספק לא נגע, שאי אפשר להופכו ולומר: ספק נגע ספק לא נגע, ואם תמצא לומר נגע, ספק נכנס ספק לא נכנס<sup style="color: gray;">35</sup>. ויש שכתבו שלכן טומטום*, שאינו חולץ - לסוברים כן<sup style="color: gray;">36</sup> - שמא יקרע ויימצא נקבה, ואפילו יימצא זכר, שמא יימצא סריס* חמה, ואף על פי שיש ספק ספיקא להתירה ליבם, שאם הטומטום נקבה מותרת, ואפילו הוא זכר שמא אינו סריס, שספק זה של אשת טומטום אינו מתהפך<sup style="color: gray;">37</sup>. ויש החולקים על כל זה וסוברים שספק ספיקא הוא גם כשאינו מתהפך<sup style="color: gray;">38</sup>.
<h3>אשם תלוי</h3>
בדעת הסוברים שחיוב אשם-תלוי* הוא אף כשהיתה חתיכה אחת, ספק חֵלב* ספק שומן<sup style="color: gray;">39</sup>, יש מהראשונים שכתבו שחיוב אשם תלוי הוא אף כשיש ספק ספיקא<sup style="color: gray;">40</sup>, אף על פי שהיכן שהוחזק האיסור אף בספק ספיקא אנו - לסוברים כן<sup style="color: gray;">41</sup> - מתירים, שגזרת-הכתוב* היא שמביאים אשם תלוי על הספק<sup style="color: gray;">42</sup>.
<h3>ספק נפשות</h3>
ספק ספיקא מועיל לענין ספק-נפשות*, שכל שיש ספק נפשות, אפילו נצטרף בו ספק אחר האוסר, הרי אנו מחללים עליו את השבת<sup style="color: gray;">43</sup>, כגון מי שנפלה עליו מפולת, ספק הוא שם ספק אינו שם, ספק חי ספק מת, מפקחים עליו את הגל<sup style="color: gray;">44</sup>, שלא זו בלבד שמחללים עליו את השבת להצילו אף על פי שספק אינו שם, אלא אף אם אנו מסופקים שמא הוא מת - ואין החילול מועיל בו<sup style="color: gray;">45</sup> - מפקחים עליו<sup style="color: gray;">46</sup>.
<h3>נתערב דבר שאינו בטל</h3>
דבר שאינו בטל - כגון חתיכה-הראויה-להתכבד* ובריה* ודבר-שבמנין*<sup style="color: gray;">47</sup> - והוא ספק איסור תורה שנתערב, הרי כולם אסורים, אפילו לא נודע הספק איסור עד אחר שנתערב<sup style="color: gray;">48</sup>, כגון שנתערבו כמה ביצים ביחד, ואחר כך נודע ספק טריפות בתרנגולת ונודע שביצה אחת היא ממנה שהטילה אחר שאירע לה הספק טריפות, וכן כל כיוצא בזה, אף על פי שלא נודע שום ספק איסור רק עד אחר שנתערב, ואם כן שני הספיקות נודעו יחד ובאים כאחת, מכל מקום כיון שהספק הראשון אסור מן התורה אינו ספק ספיקא<sup style="color: gray;">49</sup>, לפי שאינו דומה לאיסור שנתערב וחזר ונתערב אחד מאותו לתערובת מקום אחר, שהתערובת השני מותר משום ספק ספיקא, שהספק הראשון אינו אסור מן התורה, וגם שני הספיקות הם מענין אחד ובגוף אחד, מה שאין כן כאן<sup style="color: gray;">50</sup>. ויש מהאחרונים המתירים אם לא נודע הספק איסור קודם שנתערב<sup style="color: gray;">51</sup>.
להלכה יש מהפוסקים שכתבו שיש לסמוך על המתירים במקום הפסד-מרובה* ויעשה סעֻדת-מצוה*<sup style="color: gray;">52</sup>. ויש שכתבו שאף שלא במקום הפסד מרובה יש לסמוך על דעה זו<sup style="color: gray;">53</sup>.
<h3>בדבר שיש לו מתירין</h3>
בספק ספיקא בדבר-שיש-לו-מתירין*, נחלקו ראשונים: א) יש סוברים שמותר אף בדבר שיש לו מתירין, ואפילו כשהאיסור הוא של תורה<sup style="color: gray;">54</sup>, שכל ספק ספיקא היתר גמור הוא ואין צריך להמתין ביש לו מתירין, ואינו דומה לספק דרבנן שכיון שבספק כנגדו בשל תורה אסור, החמירו בדבר שיש לו מתירין אפילו בשל דבריהם<sup style="color: gray;">55</sup>, ואפילו כשספק ספיקא זה בא מכח תערובת, מותר<sup style="color: gray;">56</sup>. ב) ויש סוברים שאפילו ספק ספיקא של איסור דרבנן שיש לו מתירין אסור<sup style="color: gray;">57</sup>. ג) ויש מחלקים וסוברים שבאיסור דאורייתא יש להחמיר בספק ספיקא בדבר שיש לו מתירין ובאיסור דרבנן יש להקל<sup style="color: gray;">58</sup>. ד) ויש מחלקים בין ספק ספיקא בגוף האיסור, שמותר, כגון סתם תבואה לאחר הפסח, שמותרת משום איסור חדש*, מפני שיש בה ספק ספיקא, ספק התבואה משנה שעברה, ואם תמצא לומר משנה זו, מכל מקום שמא נשרשה קודם העומר והרי היא מותרת<sup style="color: gray;">59</sup>, לספק ספיקא שעל ידי תערובת, שאסור, כיון שנתחזק ודאי האיסור, ואף על פי שכשאין לו מתירין מותר, ביש לו מתירין החמירו שלא יבטל אפילו באלף ספקות, כי למה לנו להתירו בביטול כשיש לו היתר בלא זה<sup style="color: gray;">60</sup>. ה) ויש המחלקים אף בספק ספיקא שעל ידי תערובת בין אם שני הספקות הם על ידי תערובת, כגון שנפל איסור שיש לו מתירין לתערובת ומשם נפל אחד לתערובת אחרת, שיש להתיר אפילו בשל תורה, ובין ספק אחד בגוף האיסור וספק אחד בתערובת, כגון שנפל ספק איסור שיש לו מתירין לתוך תערובת, שאסור, שהספק הראשון שבגופו כבר נאסר כדין ספק דאורייתא ושוב אין מועילה לו תערובת ביש לו מתירין<sup style="color: gray;">61</sup>.
אף להלכה נחלקו הפוסקים: יש הפוסקים שספק ספיקא מותר אף בדבר שיש לו מתירין<sup style="color: gray;">62</sup>. ויש הפוסקים שספק ספיקא בדבר שיש לו מתירין אסור<sup style="color: gray;">63</sup>. ויש הפוסקים שספק ספיקא בדבר שיש לו מתירין אסור באיסור דאורייתא<sup style="color: gray;">64</sup> ומותר באיסור דרבנן<sup style="color: gray;">65</sup>. ויש המחלקים בין ספק ספיקא בגוף האיסור, שמותר, לספק ספיקא שעל ידי תערובת, שאסור<sup style="color: gray;">66</sup>.
<h3>נתערב וחזר ונתערב</h3>
ספק איסור שנתערב ברוב היתר - כגון כזית* ספק שומן ספק חֵלב* שנתערב בין שני שיעורי כזית של היתר ואינו ניכר<sup style="color: gray;">67</sup> - וחזר אחד מאותו תערובת ונפל ונתערב באחרת אחד באחד, הרי שניהם אסורים<sup style="color: gray;">68</sup>, אבל נפל לקדירה, אף על פי שאין שיעור לבטלו, הרי הקדירה מותרת משום ספק ספיקא<sup style="color: gray;">69</sup>, שמא הכזית הראשון שנתערב - בין שני הכזיות<sup style="color: gray;">70</sup> -היה שומן, ואם תמצא לומר היה חלב שמא לא זו שנפלה בקדירה<sup style="color: gray;">71</sup>.
על ספק איסור תורה שנתערב אחד באחד, שכל אחד מהתערובת חשוב כגופו של איסור, ואם נתערב אחד מהם אחר כך ברוב, אינו בטל מטעם ספק ספיקא, ע"ע תערובת.
<h3>שתי ספיקות משם אחד</h3>
אם שני הספיקות הם משם אחד, אינו ספק ספיקא<sup style="color: gray;">72</sup>, כגון הנושא קטנה ונבעלה תחתיו, אף על פי שיש כאן ספק ספיקא, ספק באונס ספק ברצון, ואם תמצא לומר ברצון, שמא נבעלה כשהיא קטנה* ופיתוי קטנה אונס הוא<sup style="color: gray;">73</sup>, למרות זאת אסורה עליו, שמכל מקום אין אתה מתירה אלא מטעם אונס, והרי הכל שם אונס אחד הוא<sup style="color: gray;">74</sup>. אבל כל שהספק הראשון מתיר יותר מן האחרון, מתירים ספק ספיקא כזה<sup style="color: gray;">75</sup>, כגון שנולדו שני שעירים מעז אחת שהיתה חולבת ונתערבו ביניהם, שיש כאן ספק ראשון שמא ילדה כבר, כיון שהיא חולבת, שאף לסוברים שחלב אינו פוטר בכור-בהמה-טהורה*<sup style="color: gray;">76</sup> היינו מפני שחוששים למיעוט שחולבות אף על פי שאינן יולדות<sup style="color: gray;">77</sup>, אבל מכל מקום רוב בהמות אינן חולבות אלא אם כן יולדות<sup style="color: gray;">78</sup>, ואם כן יש להסתפק שמא ילדה כבר ונפטר רחמה, וזהו היתר גדול יותר שאין כאן כלל קדושת בכור, ובא הספק השני, על הצד שטרם ילדה, שיש להסתפק על כל אחד מהתאומים שמא הוא הבכור, וזהו היתר פחות, שלצד זה ודאי יש כאן בכור אלא שלא נודע מיהו<sup style="color: gray;">79</sup>.
<h3>ספיקות שאינם שקולים</h3>
היה אחד משני הספיקות ספק שאינו שקול - שהאיסור וההיתר אינם שוים, אלא יש לתלות באיסור יותר מבהיתר, או שהאיסור שכיח יותר מההיתר<sup style="color: gray;">80</sup> - נחלקו בו הדעות: יש סוברים שספק זה אינו בגדר ספק, ונחשב הדבר כאילו יש ספק אחד בלבד<sup style="color: gray;">81</sup>. ויש סוברים שהיכן שספק אחד שקול, אף על פי שהספק השני אינו שקול, הרי זה ספק ספיקא<sup style="color: gray;">82</sup>, שכיון שהיתר ספק ספיקא הוא מטעם רוב - לסוברים כן<sup style="color: gray;">83</sup> - היכן שהספק הראשון הוא שקול, יש לצרך המיעוט של הספק השני לחצי של הספק הראשון, ולהתירו מדין רוב<sup style="color: gray;">84</sup>.
<h3>ספק מצד הדין</h3>
היה ספק אחד ספק משום מחלוקת הפוסקים, וספק שני ספק במקרה, אינו נחשב ספק ספיקא, והדבר אסור<sup style="color: gray;">85</sup>. היו שתי ספיקות, ושתיהן משום מחלוקת הפוסקים, הרי זה ספק ספיקא והדבר מותר<sup style="color: gray;">86</sup>.
חסרון ידיעת הדין אינו נחשב לספק המצטרף לספק ספיקא<sup style="color: gray;">87</sup>.
<h3>נגד חזקת איסור</h3>
דבר שהיה בחזקת איסור, שהכריע הספק הראשון, נחלקו בו ראשונים ואחרונים: יש סוברים, שאף על פי שיש בו ספק ספיקא, הרי זה אסור<sup style="color: gray;">88</sup>, כגון השוחט בהמה בסכין בדוק, ולאחר שחיטה נמצא פגום, ונתערב בין בהמות אחרות, שכולים אסורים ואין להפרידן ולהתיר כל אחת מהן בספק ספיקא, ספק אינה זאת, ואם תמצא לומר זאת שמא בעצם המפרקת נפגמה הסכין<sup style="color: gray;">89</sup>, שהרי בספק הראשון אנו מעמידים אותו על חזקת איסור<sup style="color: gray;">90</sup>, שבהמה בחזקת איסור עומדת עד שיוודע לך במה נשחטה<sup style="color: gray;">91</sup>, אם כן אין כאן אלא ספק אחד<sup style="color: gray;">92</sup>. ויש המתירים ספק ספיקא אפילו כשמעמידים הספק הראשון על חזקת איסור<sup style="color: gray;">93</sup>.
בדעת הסוברים שדבר שהיה בחזקת איסור, אף על פי שיש בו ספק ספיקא, הרי זה אסור<sup style="color: gray;">94</sup>, נחלקו אחרונים כשהיו שלוש ספיקות, והספק הראשון עומד מול חזקת איסור: יש הסוברים שאפילו יש כמה ספיקות, אנו מעמידים על חזקת איסור<sup style="color: gray;">95</sup>. ויש הסוברים שכשיש שלוש ספיקות הרי הדבר מותר<sup style="color: gray;">96</sup>, שאף אם תעמידנו על חזקת איסור יש כאן ספק ספיקא, לא יהא זה חמור מודאי איסור שאין לך חזקת איסור גדול מזה ומותר בספק ספיקא<sup style="color: gray;">97</sup>.
<h3>בקבוע</h3>
ספק ספיקא, אם מועיל כשצד אחד בספק הראשון יש להכריעו מדין קבוע*, נחלקו אחרונים: יש סוברים שאינו ספק ספיקא ויש להחמיר מדין קבוע<sup style="color: gray;">98</sup>. ויש סוברים שהדבר נחשב ספק ספיקא ומקילים בו<sup style="color: gray;">99</sup>. ויש שנסתפקו בדבר<sup style="color: gray;">100</sup>.
<h3>כשאפשר לברר הספק</h3>
במקום שיש ספק ספיקא ואפשר לברר הספק על ידי בדיקה - כגון נשבר הגף וספק אם ניקבה הריאה<sup style="color: gray;">101</sup>, וכן ספק ספיקא בדרוסה*<sup style="color: gray;">102</sup>, וכל כיוצא בזה<sup style="color: gray;">103</sup> - נחלקו ראשונים: יש סוברים שצריך לברר הספק<sup style="color: gray;">104</sup>. ויש סוברים שאין צריך לברר הספק, ויכול לסמוך על ספק ספיקא להתירו<sup style="color: gray;">105</sup>.
אף להלכה נחלקו הפוסקים: יש פוסקים שמעיקר הדין יש לברר הספק<sup style="color: gray;">106</sup>, שיש להחמיר היכן שאפשר ואין הפסד בדבר<sup style="color: gray;">107</sup>. ויש פוסקים שאין צורך לברר הספק<sup style="color: gray;">108</sup>.
במה דברים אמורים, במקום שיכול לברר שני הספיקות ולא ישאר לנו שום ספק, אבל אם אפילו אחר הבירור לא יבורר לנו רק ספק אחד, והספק השני אי אפשר לברר, רק שממילא יהיה אסור מחמת ספק דאורייתא<sup style="color: gray;">109</sup>, בזה הכל מודים שאין צריך לברר הספק<sup style="color: gray;">110</sup>.
יש הסובר שהכל מודים שבמקום שיש חזקת איסור מול ספק ספיקא צריך לברר הספק, והכל מודים שבמקום שאין חזקת איסור אין צריך לברר הספק, ולא נחלקו ראשונים אלא בספק ספיקא של טריפה שנולדה בבהמה בחייה, אם נקרא חזקת היתר או חזקת איסור<sup style="color: gray;">111</sup>.
<h3>דבר שאינו שכיח</h3>
ספק שאינו שכיח אינו נחשב ספק לענין צירוף לספק ספיקא<sup style="color: gray;">112</sup>.
<h3>ספק ספיקא להחמיר בדבר שהוא דרבנן</h3>
היה ספק* דרבנן, שדינו להקל<sup style="color: gray;">113</sup>, ויש בו ספק נוסף, ובו צד להחמיר, נחלקו בו הדעות: יש הסוברים שמחמירים בזה<sup style="color: gray;">114</sup>. ויש הסוברים שמקילים<sup style="color: gray;">115</sup>.
<h3>לחדש ספק ספיקא</h3>
אין רשות בימינו לחדש ספק ספיקא להקל, שלא דומה במפורש למה שנזכר בתלמוד או בראשונים<sup style="color: gray;">116</sup>.
<h3>בברכה</h3>
היה ספק ספיקא להצריך ברכה, כגון בברכה-מעין-שלש*, שאין מברכים אותה אלא אם כן אכל שיעור כזית*<sup style="color: gray;">117</sup>, מי שאכל בריה*, ומסופק אם אכל כזית*, כיון שנחלקו הדעות באוכל בריה פחותה מכזית אם נתחייב בברכה מעין שלוש<sup style="color: gray;">118</sup>, יש בידו ספק ספיקא, ספק אכל כזית* ונתחייב בברכה מעין שלוש, ספק לא אכל כזית, ואם תמצא לומר לא אכל כזית, שמא הלכה כסוברים שעל בריה אפילו פחות מכזית מברכים<sup style="color: gray;">119</sup>, נחלקו הדעות: יש פוסקים שמברך<sup style="color: gray;">120</sup>, שיש כאן ספק ספיקא להחמיר בדבר שהוא מדרבנן, שאנו מחמירים - לסוברים כן<sup style="color: gray;">121</sup> - בו<sup style="color: gray;">122</sup>. ויש פוסקים שאינו מברך<sup style="color: gray;">123</sup>, שאף בספק ספיקא אנו אומרים ספק ברכות להקל<sup style="color: gray;">124</sup>.
<h3>ספק טומאה</h3>
ספק-טֻמאה* ברשות-היחיד* שספיקו טמא<sup style="color: gray;">125</sup>, אם היה ספק נוסף באותו הספק, כגון שספק אם נכנס לבית, ואם תמצא לומר נכנס, ספק אם היתה שם טומאה<sup style="color: gray;">126</sup>, נחלקו בו ראשונים בדעת תנאים: יש הסוברים שהכל מודים שספק ספיקא בטומאה ברשות היחיד טהור<sup style="color: gray;">127</sup>. ויש הסוברים שמחלוקת תנאים בדבר: לדעת חכמים, ספק ספיקא בטומאה ברשות היחיד, טמא<sup style="color: gray;">128</sup>, שכיון שמן הדין ספק טומאה ברשות היחיד היה צריך להיות טהור, שמעמידים אותו על חזקתו, אלא שאנו למדים מסוטה* שספק טומאה ברשות היחיד טמא<sup style="color: gray;">129</sup>, אין הבדל בין ספק אחד לשתי ספיקות<sup style="color: gray;">130</sup>, שכיון שחזקה* אינה מועילה, הוא הדין שספק ספיקא אינו מועיל<sup style="color: gray;">131</sup>. ולדעת ר' אליעזר, ספק ספיקא בטומאה ברשות היחיד, טהור<sup style="color: gray;">132</sup>, שכיון שחידוש הוא שטימאה התורה ספק טומאה ברשות היחיד, אין לך בו אלא חידושו<sup style="color: gray;">133</sup>.
<h3>בדיני ממונות</h3>
ניתן להוציא ממון על ידי ספק ספיקא<sup style="color: gray;">134</sup>, ולפיכך בעל הטוען לאחר ביאה ראשונה על אשתו שמצא פתחה פתוח, שאינו נאמן לאוסרה עליו, משום ספק ספיקא<sup style="color: gray;">135</sup>, אם בא לבית דין, נאמן להפסידה כתובתה<sup style="color: gray;">136</sup>. במדה דברים אמורים בברי ושמא, אבל בברי וברי, אף על פי שהוא ספיק ספיקא לבית דין אינו מועיל<sup style="color: gray;">137</sup>.
היה ספק ספיקא המסייע לבעל חזקת-מרא-קמא*, נחלקו ראשונים: יש הסוברים שמוציאים מיד המוחזק<sup style="color: gray;">138</sup>. ויש הסוברים שאין מוציאים מיד המוחזק<sup style="color: gray;">139</sup>.
ויש החולק על כל זה וסובר שאין מוציאים כלל ממון משום ספק ספיקא<sup style="color: gray;">140</sup>.
<h2>ספר תורה</h2>
<b>הגדרת הערך</b> - ספר שהתורה שבכתב כתובה בו, שמצוה על כל אחד מישראל לכתבו לעצמו<sup style="color: gray;">1</sup>, ושקוראים בו בציבור<sup style="color: gray;">2</sup>.
<h3>הספר.</h3>
<h4>העור שעליו כותבים</h4>
על העור שכותבים עליו ספר תורה, מאלו בעלי חיים לוקחים אותו, צבעו, עיבודו, עיבודו לשמה, הצד שכותבים עליו, ויתר דיניו, והדין כשנכתב על חומרים אחרים, ע"ע כתיבת סת"ם<sup style="color: gray;">3</sup>, וע"ע גויל וע' קלף.
<h4>שרטוט</h4>
ספר תורה צריך שרטוט*<sup style="color: gray;">4</sup> מהלכה-למשה-מסיני*<sup style="color: gray;">5</sup>, והנכתב בלא שרטוט פסול<sup style="color: gray;">6</sup>. על פרטי הדין ע"ע כתיבת סת"ם<sup style="color: gray;">7</sup> וע' שרטוט.
<h4>מנין השורות בדף</h4>
מנין השורות בדף של ספר תורה לא נקבע בגמרא, אבל נהגו בו הסופרים מנהגים, שהם קבלה בידם איש מפי איש<sup style="color: gray;">8</sup>, ובמסכת סופרים כתוב שעושים אותן ארבעים ושתים, או שישים, או שבעים ושתים, או תשעים ושמונה, הכל לפי הכתב<sup style="color: gray;">9</sup>, ונתנו טעם לכל אחד מן המספרים: ארבעים ושתים, כמנין המסעות של בני ישראל במדבר, שמצינו בהם לשון כתיבה, שנאמר: ויכתוב משה את מוצאיהם<sup style="color: gray;">10</sup>, ושישים כמנין הרבבות שנמנו בהם ישראל<sup style="color: gray;">11</sup>, שנאמר: כתב לך את הדברים האלה כי על פי הדברים האלה כרתי אתך ברית ואת ישראל<sup style="color: gray;">12</sup>, ודרשו: מה ישראל בשישים ריבוא, אף שיטיה של התורה בשישים<sup style="color: gray;">13</sup>, או שבעים ושתים, כמנין הזקנים במדבר, שנאמר: אספה לי שבעים איש וגו' וישארו שני אנשים במחנה – הרי שבעים ושנים – ונאמר בהם לשון כתיבה: והמה בכתובים<sup style="color: gray;">14</sup>, או תשעים ושמונה, כמנין התוכחות של משנה תורה<sup style="color: gray;">15</sup>, שנאמר בהם: אם לא תשמור לעשות את כל דברי התורה הזאת הכתובים בספר הזה<sup style="color: gray;">16</sup>.
ויש ראשונים שכתבו שיהיה מנין השיטות לא פחות משמונה וארבעים ולא יתר על שישים<sup style="color: gray;">17</sup>, וכתבו שדבר זה אינו אלא למצוה מן המובחר, ואם שינה לא פסל<sup style="color: gray;">18</sup>.
<h4>רוחב הדפים</h4>
לא ירבה בדפים ביריעה אחת, שנמצא כל דף צר, לפי שדפים צרים נראים כאגרת, וכן לא ימעט בדפים ביריעה, שנמצא כל דף רחב, מפני שכשהדפים רחבים עיני הקורא משוטטות, והוא טועה בראשי השורות, אלא יעשה רוחב כל דף כשלשים אותיות, שיהא בכל שורה כדי לכתוב למשפחותיכם למשפחותיכם למשפחותיכם שלש פעמים<sup style="color: gray;">19</sup>. ודברים אלו אינם אלא מצוה מן המובחר, אבל אם שינה והאריך את השורות או קצרן, הספר כשר<sup style="color: gray;">20</sup>.
מה ששנינו שאין להרחיב את הדפים יותר מדי, כדי שלא ישוטטו עיני הקורא, כתבו ראשונים שאינו אלא בכתיבה דקה, אבל בכתיבה גסה, שבה אין העינים משוטטות, ניתן לעשות שיטות ארוכות יותר, הכל לפי הנוי<sup style="color: gray;">21</sup>.
<h4>האותיות שבראשי העמודים</h4>
יש סופרים שנהגו להקפיד בשש אותיות מספר התורה, שיהיו בראש הדף, והן אותיות בי"ה שמ"ו<sup style="color: gray;">22</sup>, היינו ב' של בראשית<sup style="color: gray;">23</sup>, י' של יודוך אחיך<sup style="color: gray;">24</sup>, ה' של הבאים אחריהם<sup style="color: gray;">25</sup>, ש' של שמר לך<sup style="color: gray;">26</sup> – ויש נוהגים ש' של שפטים ושטרים<sup style="color: gray;">27</sup> – מ' של מה טובו אהליך<sup style="color: gray;">28</sup>, ו' של ואעידה<sup style="color: gray;">29</sup>. ויש שכתבו שאין לעשות כן, משום שלפי כללי הלכות פרשיות פתוחות-וסתומות, אין לכתוב יודוך אחיך ושופטים ושוטרים בראשי עמדים<sup style="color: gray;">30</sup>, וכן להלכה כתבו אחרונים שאין לדקדק לעשות כן, וכתבו שהרוצה לעשות כן, צריך להזהר שלא ימעט או ירחיב את הכתב לשם כך, לפי שזהו דבר שאין לו שורש<sup style="color: gray;">31</sup>.
יש סופרים שנהגו להתחיל כל עמוד באות ו', וקוראים לזה: ווי העמודים<sup style="color: gray;">32</sup>, ויש ראשונים שכתבו שהסופרים העושים כן הם בורים, ואיסור גמור יש בדבר, לפי שהם מרחיבים ומקצרים את העמודים, ועושים אותיות משונות וארוכות, כדי שיגיע ו' לראש כל עמוד, והרי אסור לשנות חלק מן הכתב<sup style="color: gray;">33</sup>, וכן להלכה כתבו אחרונים שאין לדקדק לעשות כן, וכתבו שהרוצה לעשות כן, צריך להזהר שלא ימעט או ירחיב את הכתב לשם כך, לפי שהוא דבר שאין לו שורש<sup style="color: gray;">34</sup>.
<h4>גליונות ורווחים</h4>
המקומות החלקים בספר התורה, שבהם אין כותבים, נקראים גליון<sup style="color: gray;">35</sup>. על שיעור הגליונות שבספר תורה למעלה בראשי הדפים, ולמטה תחת הדפים, ובין דף לדף, ועל דיני הגליונות, ע"ע גליונות.
בין שיטה לשיטה צריך להניח כמלא שיטה<sup style="color: gray;">36</sup>, ובין תיבה לתיבה כמלא אות קטנה, ובין אות לאות כמלא חוט השערה<sup style="color: gray;">37</sup>.
בין חומש לחומש בספר תורה צריך להניח ארבע שיטות פנויות בלא כתיבה<sup style="color: gray;">38</sup>, לא פחות ולא יותר<sup style="color: gray;">39</sup>, ולהתחיל בראש השיטה החמישית<sup style="color: gray;">40</sup>, ואפילו כשחומש מסתיים בסוף עמוד, צריך להניח ארבע שיטות פנויות<sup style="color: gray;">41</sup>.
בתחילת ובסוף הספר צריך להניח חלק כדי לגול על העמוד<sup style="color: gray;">42</sup>, ועוד שתי אצבעות שישארו בין העמוד והדף<sup style="color: gray;">43</sup>.
כל שיעורי הרווחים והגליונות אינם מעכבים, ואם הותיר או חסר – והמשמעות לא השתנתה<sup style="color: gray;">44</sup> - הספר כשר<sup style="color: gray;">45</sup>. הרחיק אות מאות עד שהתיבה נראית - לתינוק שאינו רגיל<sup style="color: gray;">46</sup> - כשתי תיבות, פסול<sup style="color: gray;">47</sup>, עד שיתקן<sup style="color: gray;">48</sup>, וכן אם קירב שתי תיבות עד שהן נראות כתיבה אחת, הספר פסול<sup style="color: gray;">49</sup>.
<h4>מנין הדפים ביריעה</h4>
עושה אדם יריעה מבת שלשה דפים ועד בת שמנה דפים, אבל פחות מיכן ויתר על כן לא יעשה<sup style="color: gray;">50</sup>, לפי שהתפרים של חיבורי היריעות יפים בה כשאינם קרובים זה לזה יותר מדאי ואינם מרוחקים זה מזה יותר מדאי, וכשיש ביריעה דפים רבים, הרי היא ארוכה, והתפרים מרוחקים זה מזה, וכשיש בה דפים מועטים, הרי היא קצרה, והתפרים קרובים זה לזה<sup style="color: gray;">51</sup>. נזדמנה יריעה בת תשעה דפים, שצריך לקצרה, לא יחלוק שלשה לכאן וששה לכאן, אלא יחלוק ארבעה לכאן וחמשה לכאן<sup style="color: gray;">52</sup>, לפי שעיקר הנוי הוא בשל ארבעה וחמשה<sup style="color: gray;">53</sup>.
במה דברים אמורים, שאין עושים פחות משלשה דפים ביריעה, בכל היריעות שבספר חוץ מן האחרונה, אבל באחרונה כותבים אפילו פסוק אחד בדף אחד<sup style="color: gray;">54</sup>.
<h4>תפירת היריעות</h4>
ספר תורה שתפרו את יריעותיו בחוטי פשתן, נחלקו רבי יהודה ורבי מאיר בדינו, אחד אמר שהוא פסול<sup style="color: gray;">55</sup>, שנאמר בתפילין: למען תהיה תורת ה' בפיך<sup style="color: gray;">56</sup>, הוקשה כל התורה כולה לתפילין*, מה תפילין, הלכה-למשה-מסיני* שתופרים אותם בגידים דוקא<sup style="color: gray;">57</sup>, אף תורה תופרים אותה בגידים<sup style="color: gray;">58</sup>, וכן סתמו בגמרא במקום אחר, שספר תורה שתפרוהו בחוטי פשתן פסול<sup style="color: gray;">59</sup>, וכן אמרו בירושלמי ובמסכת סופרים, שהלכה למשה מסיני שתורה נתפרת בגידים<sup style="color: gray;">60</sup>. ותנא אחד אמר שאף ספר שתפרוהו בפשתן כשר<sup style="color: gray;">61</sup>, לפי שלענין זה לא הוקשה התורה לתפילין<sup style="color: gray;">62</sup>, וכן סבר רבי חייא, שתופרים ספר תורה אף בפשתן<sup style="color: gray;">63</sup>. להלכה אין תופרים אלא בגידים<sup style="color: gray;">64</sup>, ואם תפר שלא בגידים, הספר פסול, עד שיתיר ויחזור ויתפור כהלכה<sup style="color: gray;">65</sup>. יש ראשונים שכתבו שבשעת הדחק, כשאין ספר אחר, קוראים בציבור אף בספר שיריעותיו תפורות במשי, כשבתחילת תיקונו נעשה כך, וכשאי אפשר לתקנו קודם הקריאה, משום עת-לעשות-לה'*<sup style="color: gray;">66</sup>.
לסוברים שתופרים דוקא בגידים, אין תופרים אלא בגידים של בהמה או חיה טהורה, ואפילו מנבילות וטרפות שלהם, אבל לא משל טמאות<sup style="color: gray;">67</sup>, ודבר זה הוא הלכה למשה מסיני<sup style="color: gray;">68</sup>, ואם תפר בשל טמאה, פסול עד שיתיר ויחזור ויתפור בשל טהורה<sup style="color: gray;">69</sup>.
ספר תורה שאין כל יריעותיו מחוברות, ואפילו כולן מחוברות חוץ מאחת, ואפילו אותה שאינה מחוברת מונחת לידו, אין קוראים בו, עד שיהא כולו מחובר<sup style="color: gray;">70</sup>.
ספר תורה שהיה תפור כראוי, ובין שתי יריעות ממנו נקרעה רוב התפירה, אבל עדיין היריעות מחוברות זו לזו בחמש או שש תפירות של קיימא, כתבו ראשונים שהוא כשר<sup style="color: gray;">71</sup>.
להדביק יריעות בדבק במטלית, ולכתוב אחר כך במקום המטלית, נחלקו במסכת סופרים אם מותר, תנא קמא סובר שאסור, ורבי מאיר אומר שמותר<sup style="color: gray;">72</sup>.
תפירה שנקרעה, חוזר ותופר אותה, אף על פי שעל ידי זה מתמעט קצת הגליון שבין העמודים, חזרה ונקרעה, חוזר ותופר, אבל אם נקרעה פעם שלישית, לא יחזור ויתפור, לפי שהגליון מתמעט הרבה<sup style="color: gray;">73</sup>.
<h4>מקום התפר</h4>
את יריעות ספר התורה תופרים זו לזו מבחוץ<sup style="color: gray;">74</sup>, לפי שכך התפירה יפה יותר, שהחוטים אינם נראים מבפנים ונראה הכל כקלף אחד<sup style="color: gray;">75</sup>. ויש נוהגים שאין תופרים מבחוץ לגמרי, אלא מניחים שתי היריעות זו על גב זו ותופרים בכפל מבית ומחוץ, לפי שכך התפירה חזקה ומתקיימת יותר, ומפרשים שמה שאמרו שצריך לתפור מבחוץ, אין הכוונה מבחוץ לגמרי, אלא שלא יעשה בפנים כדרך תפירת חוץ, שזה מכוער ביותר<sup style="color: gray;">76</sup>.
אין תופרים לכל אורך היריעה מלמטה עד למעלה, אלא מניחים מעט בראשה ובסופה בלא תפירה<sup style="color: gray;">77</sup>, כדי שהתפר לא יקרע<sup style="color: gray;">78</sup>, כשגוללים את הספר ומהדקים אותו<sup style="color: gray;">79</sup>. לא עשה כן, אלא תפר הכל מלמעלה עד למטה, הספר כשר<sup style="color: gray;">80</sup>.
חוץ משיור התפר שלמעלה ושלמטה, צריך לתפור לאורך כל החיבור שבין היריעות<sup style="color: gray;">81</sup>, ואין די בשלש תפירות - כבמגילה<sup style="color: gray;">82</sup> - אלא צריך לתפור יותר<sup style="color: gray;">83</sup>. ואם רוב היריעה לא נתפר, או שהרוב נתפר שלא בגידים, אלא בחוטים שאינם כשרים, הספר פסול<sup style="color: gray;">84</sup>.
<h4>החלפת יריעות</h4>
ספר תורה שבלו ממנו יריעות, ובא להחליפן, לא יחליף יריעה אחת או שתים, אלא יחליף לפחות שלש<sup style="color: gray;">85</sup>, לפי שאי אפשר שהחדשות יהיו דומות לגמרי לישנות, ולפיכך צריך שיהיו לפחות שלש דומות<sup style="color: gray;">86</sup>, שאז אין כל כך גנאי בשינויין<sup style="color: gray;">87</sup>.
<h4>האורך וההיקף</h4>
אין עושים ספר תורה לא ארכו יותר על היקפו ולא היקפו יותר על ארכו<sup style="color: gray;">88</sup>, אלא צריך לצמצם הכתב לפי עובי הקלף, עד שהחוט המקיף את עוביו יהיה כמידת ארכו מלמעלה למטה<sup style="color: gray;">89</sup>, והאמוראים התקשו בעשיית ספר כזה<sup style="color: gray;">90</sup>, ויש חכמים ששיערו שבגויל, שהוא עב, והיקפו גדול, כשכותב בכתב בינוני, יהיה ההיקף ששה טפחים, ולפיכך אף האורך צריך שיהיה ששה טפחים<sup style="color: gray;">91</sup>, ואם הכתיבה גסה יתרבה השיעור, ואם היא דקה יתמעט השיעור, שכל שארכו כהיקפו הרי זה כמצותו<sup style="color: gray;">92</sup>.
העמודים שעושים בתחילת ובסוף ספר התורה<sup style="color: gray;">93</sup>, יש ראשונים שסוברים שהם נחשבים בכלל העובי לענין ההיקף<sup style="color: gray;">94</sup>, ולפיכך אם אין שיעור לעובי העמוד – עי' להלן, שיש שצדדו לומר שיש שיעור לעובי העמודים<sup style="color: gray;">95</sup> - בקל ניתן לכוין שיהא עוביו כהיקפו, שהרי ניתן לכוין את עובי העמוד כפי הצורך<sup style="color: gray;">96</sup>. ויש ראשונים שנראה מדבריהם שהעמודים אינם בכלל העובי<sup style="color: gray;">97</sup>. ויש שנראה מדבריהם שנסתפקו בזה<sup style="color: gray;">98</sup>.
<h4>עמודים בתחילתו ובסופו</h4>
ספר תורה, עושים לו שני עמודים – של עץ<sup style="color: gray;">99</sup> - אחד בתחילתו ואחד בסופו<sup style="color: gray;">100</sup>, ותופרים עליהם את העור ששייר בתחילה ובסוף הספר<sup style="color: gray;">101</sup>, וגוללים את הספר עליהם<sup style="color: gray;">102</sup>, וצריך להרחיק בין העמודים ובין הכתב שבדף<sup style="color: gray;">103</sup>.
את העמודים מחברים ליריעות על ידי תפירה בגידים דוקא<sup style="color: gray;">104</sup>, אבל אין מדביקים אותם בדבק<sup style="color: gray;">105</sup>. ויש שכתבו לענין ספר שעמודיו נתפרו בחוטי משי, שבשעת הדחק, כשאין מי שיתקן, מותר לקרא בו, אבל אם אפשר לתקנו, צריך לתקן קודם שיקראו בו<sup style="color: gray;">106</sup>. ויש אחרונים שכתבו שאפילו אם לא חברו את העמודים כלל ליריעות, הספר כשר<sup style="color: gray;">107</sup>.
העמודים, צדדו ראשונים לומר שיש להם שיעור עובי מסוים, שהיה ידוע לחכמי הגמרא<sup style="color: gray;">108</sup>.
<h4>פרשות פתוחות וסתומות</h4>
ספר התורה מחולק לפרשיות, ובין פרשה לפרשה מניחים מקום כשיעור כמה אותיות חלק, שאין כותבים בו, ושני מיני פרשיות יש, פרשיות פתוחות ופרשיות סתומות, וחילוק יש ביניהן בצורת הריוח שלפניהן. על הפרשיות הפתוחות והסתומות, פרטי דיניהן, והדין כשטעה ועשה מפתוחה סתומה או להפך, ע"ע פתוחות וסתומות.
<h4>הרווח בין פרשה לפרשה</h4>
שעור הרווח בין פרשה לפרשה לא נאמר בגמרא, אבל נהגו בו הסופרים, וקבלה הוא בידם איש מפי איש, שיהיה כמו תשע אותיות, כשיעור כתיבת: אשר אשר אשר, שלש פעמים<sup style="color: gray;">109</sup>. ודבר זה אינו אלא למצוה מן המובחר, ואם שינה לא פסל<sup style="color: gray;">110</sup>.
<h4>כתיבה מחוץ לדף</h4>
נזדמנה בסוף שיטה תיבה בת חמש אותיות, ואין מקום לכולן, כותב שלש בתוך הדף ושתים חוץ לדף, אבל לא יכתוב שתים בתוך הדף ושלש חוץ לדף<sup style="color: gray;">111</sup>, ואם לא נשאר מן השיטה כדי לכתוב שלש אותיות, מניח המקום פנוי ומתחיל מתחילת השיטה הבאה<sup style="color: gray;">112</sup>.
היתה התיבה בת יותר מחמש אותיות, נחלקו ראשונים כמה אותיות מותר לכתוב מחוץ לדף: יש סוברים שמותר לכתוב בחוץ אפילו הרבה אותיות, כל שאינן רוב התיבה, ולפיכך אם נזדמנה לו תיבה של עשר אותיות, מותר לכתוב חציה בדף וחציה חוץ לדף<sup style="color: gray;">113</sup>. ויש חולקים וסוברים שלעולם אין כותבים יותר משתי אותיות בחוץ, אפילו מתוך תיבה ארוכה, לפי שהוא דבר מגונה שיש הרבה אותיות מחוץ לדף<sup style="color: gray;">114</sup>.
היתה התיבה בת שלש אותיות, כתבו ראשונים שמותר לכתוב שתים מהן מחוץ לדף, אף על פי שרובה מבחוץ<sup style="color: gray;">115</sup>.
תיבה שלמה, אפילו היא בת שתי אותיות בלבד, לא יזרקנה לבין הדפים, אלא חוזר וכותב בתחילת השיטה<sup style="color: gray;">116</sup>, שאף על פי שהתירו לכתוב חלק מתיבה מחוץ לדף<sup style="color: gray;">117</sup>, לא התירו לכתוב שם תיבה שלמה<sup style="color: gray;">118</sup>. וכתבו ראשונים שאפילו שתי אותיות מתוך תיבה גדולה, אם הן נראות כמו תיבה בפני עצמה, אין כותבים אותן חוץ לדף<sup style="color: gray;">119</sup>.
דינים אלו אינם אלא למצוה מן המובחר, אבל בדיעבד אינם פוסלים<sup style="color: gray;">120</sup>.
שם השם, צריך שיהיה כולו בתוך הדף, ואין כותבים אותיות ממנו מחוץ לדף כלל<sup style="color: gray;">121</sup>.
<h4>תליית תיבה</h4>
שכח תיבה, תולה אותה בין השיטות<sup style="color: gray;">122</sup>, ומותר אפילו לכתוב מקצת תיבה בשיטה ומקצתה למעלה בין השיטות<sup style="color: gray;">123</sup>.
על תליית השם ע"ע אזכרות.
<h4>סוף הספר</h4>
הכותב ספר תורה ובא לו לגמור, לא יגמור באמצע הדף, אלא בסופו<sup style="color: gray;">124</sup>. ויש ראשונים שמפרשים שאמוראים נחלקו בדבר: חכמים סוברים שניתן לסיים אף באמצע הדף<sup style="color: gray;">125</sup>, ורב אשי סובר שצריך לסיים דוקא בסוף הדף<sup style="color: gray;">126</sup>, ואף לדעתם להלכה צריך לסיים דוקא בסוף הדף<sup style="color: gray;">127</sup>. בא לו לגמור, ונשארו מן הדף שיטות הרבה, יקצר בכתיבתו וילך עד שיגיע לסוף הדף<sup style="color: gray;">128</sup>, היינו שיקצר את השורות, שכל שורה תהיה קצרה מקודמתה, ויכוין עד שהתיבה האחרונת תהיה בסוף הדף<sup style="color: gray;">129</sup>, ומותר אפילו לכתוב תיבה אחת בכל שיטה, כדי לגמור בסוף הדף<sup style="color: gray;">130</sup>. לא נותרו תיבות אפילו כמנין השיטות, כתבו ראשונים שיעשה אותיות ארוכות מלמעלה למטה, עד שתחזיק תיבה אחת כמה שיטות<sup style="color: gray;">131</sup>.
המילים האחרונות בתורה: לעיני כל ישראל, אמר רב שכותבים אותם באמצע שורה<sup style="color: gray;">132</sup>, ויש ראשונים שמפרשים שאמוראים נחלקו בדבר: חכמים סוברים שניתן לסיים אף בסוף שורה<sup style="color: gray;">133</sup>, ורב אשי סבר שצריך לסיים דוקא באמצע שורה, ולא בסופה<sup style="color: gray;">134</sup>, וכן הלכה<sup style="color: gray;">135</sup>.
דינים אלו אינם אלא למצוה מן המובחר, אבל בדיעבד אינם פוסלים את הספר<sup style="color: gray;">136</sup>.
<h4>צורת שירת הים</h4>
שירת הים נכתבת אריח על גבי לבינה ולבינה על גבי אריח<sup style="color: gray;">137</sup>, ופרשו ראשונים ששורה אחת, מניחים ריוח אחד באמצעה, ובכך מחלקים אותה לשתים, ובשורה שלאחריה מניחים ריוח בשני מקומות באמצעה, עד שתימצא חלוקה לשלש, ובשורה הבאה שוב עושים ריוח אחד באמצע, ונמצא ריוח כנגד הכתב וכתב כנגד הריוח<sup style="color: gray;">138</sup>. וכתבו ראשונים שכותבים אותה בשלשים שיטות, את השיטה העליונה כותבים כדרכה, בלא רווחים, ומהשורה השניה ואילך מתחילים צורה של אריח ולבינה<sup style="color: gray;">139</sup>.
כתבו ראשונים שיש קבלה בידי הסופרים איש מפי איש, שבראש חמשת השיטות שלמעלה משירת הים יהיו התיבות: הבאים<sup style="color: gray;">140</sup>, ביבשה<sup style="color: gray;">141</sup>, השם<sup style="color: gray;">142</sup>, מת<sup style="color: gray;">143</sup>, במצרים<sup style="color: gray;">144</sup>, ובראש חמשת השיטות שתחת השירה יהיו התיבות: ותקח<sup style="color: gray;">145</sup>, אחריה<sup style="color: gray;">146</sup>, סוס<sup style="color: gray;">147</sup>, ויצאו<sup style="color: gray;">148</sup>, ויבאו<sup style="color: gray;">149</sup>. ודברים אלו אינם אלא מצוה מן המובחר, ואם שינה לא פסל<sup style="color: gray;">150</sup>.
<h4>צורת שירת האזינו</h4>
שירת האזינו נכתבת לבינה על גבי לבינה, וכל השורות שבה ארכן שוה<sup style="color: gray;">151</sup> - שלא כשירת הים, שיש בה שורות קצרות ושורות ארוכות<sup style="color: gray;">152</sup> - וכל שיטה ושיטה יש באמצעה ריוח אחד, עד שנמצאת חלוקה לשתים<sup style="color: gray;">153</sup>, ושיעור הרווח, כתבו ראשונים שהוא כשיעור הרווח שבפרשה סתומה<sup style="color: gray;">154</sup>.
שירת האזינו, כותבים אותה בשבעים שיטות<sup style="color: gray;">155</sup>, ואלו הן התיבות שבראש כל שיטה ושיטה: האזינו, יערף, כשעירם, כי, הצור, אל, שחת, הלה', הלוא, זכר, שאל, בהנחל, יצב, כי, ימצאהו, יסבבנהו, כנשר, יפרש, ה', ירכבהו, וינקהו, חמאת<sup style="color: gray;">156</sup>, ואילים<sup style="color: gray;">157</sup> – ויש ראשונים שכתבו במקום ואילים: בני<sup style="color: gray;">158</sup> - ודם, שמנת, וינבל, בתועבת, אלהים, לא, ותשכח, מכעס, אראה, בנים, כעסוני, בגוי, ותיקד, ותלהט, חצי, וקטב, עם, ומחדרים, יונק, אשביתה, פן, ולא, ואין, יבינו, ושנים, וה', ואיבינו, ומשדמת, אשכלת, וראש, חתום, לעת, וחש, ועל, ואפס, צור, ישתו, יהי, ואין, מחצתי, כי, אם, אשיב, אשכיר, מדם, הרנינו, ונקם<sup style="color: gray;">159</sup>.
והתיבות שבראש כל חצי שיטה אחרונה, שהן באמצע הדף, כתבו ראשונים שאלו הן: ותשמע, תזל, וכרביבים, הבו, כי, צדיק, דור, עם, הוא, בינו, זקניך, בהפרידו, למספר, יעקב, ובתהו, יצרנהו, על, ישאהו, ואין, ויאכל, ושמן, עם, עם, וישמן, ויטש, יקנאהו, יזבחו, חדשים, צור, וירא, ויאמר, כי, הם, ואני, כי, ותאכל, אספה, מזי, ושן, מחוץ, גם, אמרתי, לולי, פן, כי, לו, איכה, אם, כי, כי, ענבמו, חמת, הלא, לי, כי, כי, כי, ואמר, אשר, יקומו, ראו, אני, ואין, ואמרתי, ותאחז, ולמשנאי, וחרבי, מראש, כי, וכפר<sup style="color: gray;">160</sup>.
כתבו ראשונים שיש קבלה בידי הסופרים איש מפי איש, שבראשי שש השיטות שלמעלה משירת האזינו נוהגים לכתוב את התיבות: ואעידה<sup style="color: gray;">161</sup>, אחרי<sup style="color: gray;">162</sup>, הדרך<sup style="color: gray;">163</sup>, באחרית<sup style="color: gray;">164</sup>, להכעיסו<sup style="color: gray;">165</sup>, קהל<sup style="color: gray;">166</sup>, ובראשי חמשת השורות שמתחת לשירת האזינו נהגו לכתוב את התיבות: ויבא<sup style="color: gray;">167</sup>, לדבר<sup style="color: gray;">168</sup>, אשר<sup style="color: gray;">169</sup>, הזאת<sup style="color: gray;">170</sup>, אשר<sup style="color: gray;">171</sup>, ויש שכתבו שבראשי ששת השורות שמתחת לשירת האזינו כותבים את התיבות: ויבא<sup style="color: gray;">172</sup>, העם<sup style="color: gray;">173</sup>, הדברים<sup style="color: gray;">174</sup>, לבבכם<sup style="color: gray;">175</sup>, אשר<sup style="color: gray;">176</sup>, התורה<sup style="color: gray;">177</sup>. והדברים הללו אינם אלא למצוה מן המובחר, ואם שינה לא פסל<sup style="color: gray;">178</sup>.
<h4>כתב שירה כשאר התורה</h4>
כתב את השירות כשאר התורה, בלא רווחים באמצע השורות, הספר פסול, ואין בו קדושת ספר תורה כלל<sup style="color: gray;">179</sup>, ודוקא כשכתב כשאר הכתב בלא פיזור, אבל אם שינה בפיזור ממה שנהגו לא פסל, ובלבד שיהא – בשירת הים - אריח על גבי לבינה<sup style="color: gray;">180</sup>.
<h4>כתב שאר התורה כשירה</h4>
כתב פרשיה משאר התורה כשירה, היינו עם רווחים באמצע השורות, הספר פסול, ואין בו קדושת ספר תורה כלל<sup style="color: gray;">181</sup>.
<h3>הכתיבה והכתב</h3>
<h4>מעשה הכתיבה</h4>
על מעשה כתיבת ספר תורה, הזהירות והדקדוק בה, הכתיבה מתוך הכתב, הוצאת התיבות בפה קודם הכתיבה, דין כתיבה בדפוס, הכתיבה סמוך לשרטוט, ויתר דיני הכתיבה, ע"ע כתיבת סת"ם.
על דין כתיבה לשמה ע"ע כתיבת סת"ם<sup style="color: gray;">182</sup> וע' לשמה<sup style="color: gray;">183</sup>.
על כתיבה על ידי מעשה שאינו בגוף האותיות ע"ע חק תוכות.
<h4>כלי הכתיבה</h4>
על כלי הכתיבה ע"ע כתיבת סת"ם<sup style="color: gray;">184</sup>.
<h4>כתיבה ביד ימין</h4>
ספר תורה, צריך לכתבו ביד ימין*<sup style="color: gray;">185</sup>. על פרטי הדין ע"ע כתיבת סת"ם<sup style="color: gray;">186</sup>.
על הדין באטר* ע"ע אטר<sup style="color: gray;">187</sup>.
<h4>הדיו</h4>
ספר תורה, צריך לכתבו בדיו*<sup style="color: gray;">188</sup>, מהלכה למשה מסיני<sup style="color: gray;">189</sup>, ואם כתבו שלא בדיו יגנז<sup style="color: gray;">190</sup>.
על מהות הדיו ודיניו ע"ע דיו; על הכתיבה בדיו ע"ע כתיבת סת"ם<sup style="color: gray;">191</sup>.
<h4>הכותב</h4>
על האדם הכשר לכתיבת ספר תורה, ועל עבד* וקטן* ואשה* ומסור* ומומר* ורשע* וכותי* וממזר*, אם הם כשרים, ע"ע כתיבת סת"ם<sup style="color: gray;">192</sup>.
על האופנים שספר תורה שנכתב ביד מי שהוא פסול לכתיבה, או שנמצא בידו, הוא טעון גניזה*, ע"ע גניזה.
<h4>הכתב והלשון</h4>
ספרי תורה, נחלקו תנאים באלו לשונות ניתן לכתבם: תנא קמא סובר שהם נכתבים בכל לשון<sup style="color: gray;">193</sup>, וכן בכל כתב<sup style="color: gray;">194</sup>. ורבן שמעון בן גמליאל אומר שלא התירו - מלבד בלשון הקדש וכתב אשורי - אלא ביונית<sup style="color: gray;">195</sup>, והטעם שהתירו ביונית יותר משאר לשונות אמר רבי יוחנן שהוא משום שנאמר: יפת אלהים ליפת וישכן באהלי שם<sup style="color: gray;">196</sup>, יפיותו של יפת, היינו לשון יון, שהיא יפה משל כל בני יפת, תשכון באהלי שם, היינו בתורה<sup style="color: gray;">197</sup>. וכן סובר רבי יהודה, שלא התירו אלא יונית, וטעמו משום המעשה שהיה בתלמי המלך, שחכמים תרגמו לו את התורה ליונית<sup style="color: gray;">198</sup>. להלכה אין כותבים אלא בלשון הקדש ובכתב אשורי, וכן ביונית<sup style="color: gray;">199</sup>, אלא שכתבו ראשונים שהיונית כבר נשתקעה מן העולם ואבדה, ולפיכך היום אין כותבים אלא בלשון הקדש ובכתב אשורי<sup style="color: gray;">200</sup>, והנכתב בשאר לשונות פסול<sup style="color: gray;">201</sup>.
על פרטי דיני הלשון והכתב של ספר תורה ע"ע כתב אשורי וע' כתיבת ספר תורה<sup style="color: gray;">202</sup> וע' לשון<sup style="color: gray;">203</sup> וע' לשון הקודש וע' עת לעשות לה' וע' תורה שבכתב.
על דיני התרגום* שבתורה ע"ע תרגום.
<h4>דקדוק צורת האותיות</h4>
על צורת האותיות* המדויקת עי' כל אות בערכה; על הזהירות שאות לא תתקלקל ולא תדמה לחברתה, והדין בדיעבד, ע"ע אותיות.
<h4>שינויים בגודל הכתב</h4>
אל ימעט אדם את הכתב<sup style="color: gray;">204</sup>, כלומר שלא יכתוב חלק מן השיטות באותיות קטנות יותר משאר הספר<sup style="color: gray;">205</sup>, לא מפני הריוח שלמעלה או שלמטה<sup style="color: gray;">206</sup>, כדי שיישארו שם גליונות* בשיעור הראוי<sup style="color: gray;">207</sup>, ולא מפני הרווח שבין שיטה לשיטה<sup style="color: gray;">208</sup>, כגון כששרטטו באמצע הדף שיטות שאין ריוח כדי שיעור ביניהן<sup style="color: gray;">209</sup>, ולא מפני הריוח שבין פרשה לפרשה<sup style="color: gray;">210</sup>, כגון כשצריך לסיים ולהתחיל פרשה באותה שורה, ולהפסיק ביניהן, ואין בה אלא רווח מועט<sup style="color: gray;">211</sup>. בטעם הדבר כתבו ראשונים שאם יהיו מקצת השיטות בכתיבה גסה ומקצתן בדקה אין זה הדר<sup style="color: gray;">212</sup>. וכשם שאין לכתוב חלק מן הספר באותיות קטנות יותר, כך אין לכתוב חלק באותיות גדולות יותר<sup style="color: gray;">213</sup>. ודינים אלו אינם אלא למצוה מן המובחר, אבל בדיעבד הספר כשר<sup style="color: gray;">214</sup>, ובמקום שאי אפשר לתקן את הספר בלא לשנות את גודל הכתב, מותר אף לכתחלה לשנותו<sup style="color: gray;">215</sup>.
ובירושלמי ובמסכת סופרים אמרו בספר שהשמיטו ממנו פסוק, שמותר למחוק שורה או שתים, ולכתוב במקומן שלש שורות בכתב קטן יותר, אבל אין כותבים ארבע שורות בכתב קטן יותר<sup style="color: gray;">216</sup>.
<h4>דיבוק אותיות</h4>
צריך להזהר בכתיבה שלא תדבק אות באות<sup style="color: gray;">217</sup>, שכל אות שאין העור מקיפה מארבע רוחותיה פסולה<sup style="color: gray;">218</sup>. על פרטי הדין ע"ע אותיות: הקף גויל.
<h4>נקב בקלף</h4>
על נקב בקלף, אם כותבים עליו, ודינו כשנעשה אחר הכתיבה, ע"ע אותיות.
<h4>אותיות משונות</h4>
על האותיות המשונות שבספר תורה ע"ע אותיות<sup style="color: gray;">219</sup>.
<h4>אותיות גדולות וקטנות</h4>
על האותיות הגדולות והקטנות שבספר תורה ע"ע אותיות<sup style="color: gray;">220</sup>.
<h4>אותיות נקודות</h4>
על עשר תיבות בתורה יש נקודות<sup style="color: gray;">221</sup>, על האותיות הנקודות, ועל פרטי דין הנקוד ע"ע נקוד; על דרשות שנדרשות מן הנקודות ע"ע מדות שהתורה נדרשת בהן<sup style="color: gray;">222</sup>.
<h4>תגין</h4>
על האותיות שצריך לעשות עליהן תגין*, ע"ע תגין.
<h4>חסרות ויתרות</h4>
על המילים בספר התורה שדינן להיות חסרות או מלאות, והדין כששינה וכתב את המלא חסר ואת החסר מלא, או שהותיר או חסר אות אחת בספר, ע"ע חסרות ויתרות.
<h4>קרי וכתיב</h4>
תיבה שיש בה קרי-וכתיב* - ע"ע - וכתבה כקריאתה, כגון שכתב ישכבנה במקום ישגלנה<sup style="color: gray;">223</sup>, ובטחורים במקום ובעפולים<sup style="color: gray;">224</sup>, וכיוצא בהן, הרי זה ספר פסול, ואין בו קדושת ספר תורה, אלא הוא כחומש מן החומשים<sup style="color: gray;">225</sup>.
<h4>שמות נחלקים ושאינם נחלקים</h4>
אלו השמות שבתורה שנחלקים לשני מילים: בית אל<sup style="color: gray;">226</sup>, צפנת פענח<sup style="color: gray;">227</sup>, פוטי פרע<sup style="color: gray;">228</sup>, בן אוני<sup style="color: gray;">229</sup> באר שבע<sup style="color: gray;">230</sup>.
ואלו השמות שאינם נחלקים: עמיאל<sup style="color: gray;">231</sup>, צוריאל<sup style="color: gray;">232</sup>, צורישדי<sup style="color: gray;">233</sup>, עמישדי<sup style="color: gray;">234</sup>, גמליאל<sup style="color: gray;">235</sup>, פדהצור<sup style="color: gray;">236</sup>, פדהאל<sup style="color: gray;">237</sup>, עמינדב<sup style="color: gray;">238</sup>, ראובן<sup style="color: gray;">239</sup>, געתם<sup style="color: gray;">240</sup>, פוטיפר<sup style="color: gray;">241</sup>.
<h3>קדושתו וכבודו</h3>
<h4>קדושתו וכבודו</h4>
ספר תורה כשר, נוהגים בו קדושה יתירה וכבוד גדול<sup style="color: gray;">242</sup>, וצריך לשבת לפניו בכובד ראש, באימה ופחד, לפי שהוא העד הנאמן לכל באי עולם שנאמר: והיה שם בך לעד<sup style="color: gray;">243</sup>, וצריך לכבדו כפי כחו<sup style="color: gray;">244</sup>, שכן אמרו חכמים הראשונים שכל המחלל את התורה גופו מחולל על הבריות וכל המכבד את התורה גופו מכובד על הבריות<sup style="color: gray;">245</sup>, ומצוה לייחד לספר תורה מקום, ולכבד ולהדר את המקום ההוא יותר מדאי, ולא ירוק אדם כנגד ספר תורה, ולא יגלה ערותו כנגדו, ולא יפשיט רגליו כנגדו, ולא יניחנו על ראשו כמשאוי, ולא יחזיר אחוריו לספר תורה, אלא אם כן היה גבוה ממנו עשרה טפחים<sup style="color: gray;">246</sup>.
לא יניח אדם את הספר על ארכובותיו ויניח אצילי ידיו עליו ויהא קורא בו, וכן לא יתננו על גבי הכסא ויהיה תלוי וקורא בו, כדרך שעושים בשטרות, לפי שאין נוהגים בזיון בספרים, אלא אוחז בידיו באימה וקורא בו<sup style="color: gray;">247</sup>.
על האיסור לעזוב את ספר התורה פתוח ולצאת מבית הכנסת ע"ע קריאת התורה.
<h4>הנחתו על ספרים, והנחת ספרים עליו</h4>
מותר להניח ספר תורה על גבי ספר תורה ועל גבי חומשים ונביאים וכתובים, אבל אין מניחים נביאים וכתובים וחומשים על גבי ספר תורה<sup style="color: gray;">248</sup>.
<h4>אחיזתו בלי כיסוי</h4>
אסור לאחוז ספר תורה שהוא ערום, בלא מטפחת<sup style="color: gray;">249</sup>, והאוחזו ערום נקבר ערום<sup style="color: gray;">250</sup>, כלומר ערום מאותה מצוה<sup style="color: gray;">251</sup> שעשה באותה שעה, שאם אחזו לקרא בו, אין לו שכר על הקריאה, ואם אחזו לגוללו או להגיהו, אין לו שכר על דברים אלו<sup style="color: gray;">252</sup>.
<h4>ישיבה על מטה שהוא עליה</h4>
על גבי מטה שספר תורה מונח עליה, רב הונא סבר שאסור לשבת<sup style="color: gray;">253</sup>, וכן פסקו ראשונים ואחרונים להלכה<sup style="color: gray;">254</sup>, ורבה בר בר חנה אמר בשם רבי יוחנן שמותר לשבת<sup style="color: gray;">255</sup>, וכן יש ראשונים שפסקו להלכה<sup style="color: gray;">256</sup>. היה ספר התורה נתון על דבר אחר שנמצא על המיטה, בירושלמי אמרו שלדברי הכל מותר לשבת על המיטה<sup style="color: gray;">257</sup>, וכן יש ראשונים שפסקו להלכה<sup style="color: gray;">258</sup>, ויש שפסקו להלכה שאף באופן זה אסור לשבת על המיטה<sup style="color: gray;">259</sup>.
<h4>הנחתו על גבי קרקע</h4>
ספר תורה, אסור להניחו על גבי קרקע<sup style="color: gray;">260</sup>.
<h4>עמידה בפניו</h4>
הרואה ספר תורה כשהוא מהלך, חייב לעמוד מפניו<sup style="color: gray;">261</sup>, עד שיעמוד זה שהוא מהלך בו כשיגיענו למקומו, או עד שיתכסה מעיניו<sup style="color: gray;">262</sup>.
<h4>אחיזתו על ידי טמא</h4>
כל הטמאים, ואפילו נדות, ואפילו כותי, מותרים לאחוז ספר תורה ולקרות בו, שאין דברי תורה מקבלים טומאה, והוא שלא יהיו ידיו מטונפות או מלוכלכות בטיט, אלא ירחצו ידיהם ואחר כך יגעו בו<sup style="color: gray;">263</sup>.
<h4>נשיאתו בדרך</h4>
המוליך ספר תורה ממקום למקום, לא יתננו בשק ויתננו על גבי חמור וירכב עליו, מפני שנוהג בו מנהג בזיון<sup style="color: gray;">264</sup>, אלא מניחו בחיקו כנגד לבו, והוא רוכב על הבהמה<sup style="color: gray;">265</sup>. ולהפשילו לאחריו על גבי החמור, יש אוסרים<sup style="color: gray;">266</sup>, ויש מצדדים להתיר<sup style="color: gray;">267</sup>.
היה מתירא מפני נכרים או לסטים, מותר אפילו לתת את ספר התורה בשק ולהניחו על החמור ולרכב עליו<sup style="color: gray;">268</sup>.
<h4>ביחס למזוזה</h4>
ספר תורה, קדושתו חמורה מקדושת מקדושת מזוזה<sup style="color: gray;">269</sup>.
<h4>עשית מזוזה ממנו</h4>
ספר תורה שבלה, אין עושים ממנו מזוזה, לפי שאין מורידים מקדושה חמורה לקדושה קלה<sup style="color: gray;">270</sup>. ואף מן הגליונים של ספר תורה אין עושים מזוזה<sup style="color: gray;">271</sup>.
<h4>מכירתו</h4>
לא ימכור אדם ספר תורה, אפילו אינו צריך לו<sup style="color: gray;">272</sup>, ואפילו אין לו מה יאכל<sup style="color: gray;">273</sup>, ואם עבר ומכר אינו רואה סימן ברכה לעולם<sup style="color: gray;">274</sup>. ומותר למכור ספר תורה לשני דברים: כדי ללמוד תורה, וכדי לישא אשה<sup style="color: gray;">275</sup>, ללמוד תורה, לפי שהלימוד מביא לידי מעשה, ולישא אשה לפי שנאמר: לא תהו בראה לשבת יצרה<sup style="color: gray;">276</sup>, ואף לדברים אלו אין מוכרים אלא כשאין דבר אחר למכור<sup style="color: gray;">277</sup>.
אסור למכור אפילו ספר תורה ישן, כדי לקנות ספר תורה חדש<sup style="color: gray;">278</sup>, שמא יפשע ולא יקח חדש<sup style="color: gray;">279</sup>. היה החדש כתוב ומונח לקנותו, ספק הוא בגמרא אם מותר למכור את הישן כדי לקנות את החדש<sup style="color: gray;">280</sup>, וראשונים ואחרונים פסקו שאסור<sup style="color: gray;">281</sup>.
על מכירת ספר תורה לצורך פדיון-שבוים*, ע"ע.
<h4>קניה בדמיו</h4>
מכרו ספר תורה, לא יקחו בדמיו אפילו ספרי נביאים וכתובים<sup style="color: gray;">282</sup>, אלא יקחו ספר תורה אחר<sup style="color: gray;">283</sup>, לפי שמעלים בקודש ואין מורידים, ואין קדושה למעלה מקדושת ספר תורה<sup style="color: gray;">284</sup>.
<h4>תשמיש המטה בבית שהוא נמצא בו</h4>
בית שיש בו ספר תורה אסור לשמש בו את המיטה<sup style="color: gray;">285</sup>, והמשמש מיטתו שם עלול להסתכן<sup style="color: gray;">286</sup>, למות בעונש אותו עוון<sup style="color: gray;">287</sup>.
היתה בפני הספר מחיצה גבוהה עשרה, מותר לשמש מיטתו במקומו<sup style="color: gray;">288</sup>, כשאין בית אחר להוציאו אליו<sup style="color: gray;">289</sup>.
היה ספר התורה מונח בכלי בתוך כלי, ולפחות כלי אחד מהם אינו כליו של הספר, כלומר שאינו מזומן לו, יש ראשונים סוברים שמותר לשמש מיטתו באותו בית<sup style="color: gray;">290</sup>, וכתבו אחרונים בדעתם שלא התירו אלא כשאין בית אחר שאפשר להוציאו אליו, ודוקא כשאי אפשר לעשות מחיצה בפניו, אבל כשאפשר להוציאו או לעשות מחיצה, אסור<sup style="color: gray;">291</sup>. ויש ראשונים שחולקים וסוברים, שלעולם אסור לשמש מיטתו שם בלא מחיצה, אפילו כשהספר בכלי בתוך כלי, שלא התירו דבר זה אלא בתפילין* ושאר כתבי-הקדש*, ולא בספר תורה<sup style="color: gray;">292</sup>.
<h4>הפיכת יריעה</h4>
כותבי ספרי תורה, אסור להם להפך יריעה על פניה<sup style="color: gray;">293</sup>, אפילו כדי להגן עליה שלא יעלה אבק על האותיות<sup style="color: gray;">294</sup>, לפי שהוא דרך בזיון<sup style="color: gray;">295</sup>, אלא פורס עליה את הבגד<sup style="color: gray;">296</sup>, או כופלה<sup style="color: gray;">297</sup>.
ובירושלמי ובמסכת סופרים שנינו שספר שאין עליו מפה הופכו על הכתב<sup style="color: gray;">298</sup>.
<h4>קבורתו כשבלה</h4>
על קבורת ספר תורה שבלה ע"ע גניזה<sup style="color: gray;">299</sup>. על מקק הספרים ע"ע גניזה<sup style="color: gray;">300</sup>.
<h4>קבורת מטפחותיו</h4>
על מטפחות ספרי תורה שבלו, שעושים אותן תכריכים* למת-מצוה*, ע"ע גניזה<sup style="color: gray;">301</sup> וע' תשמישי קדושה.
<h4>תשמישיו</h4>
על תשמישי ספר התורה, כגון התיק והמטפחות והארון והמגדל שלו, ורמוני כסף וזהב שעושים לו, אם מותר להשתמש בהם, ואם מותר להוציאם לחול, ואם צריך לגנזם, ואם מועיל בהם תנאי, ע"ע תשמישי קדושה.
<h4>בבית המרחץ</h4>
על איסור הכנסת ספר תורה לבית-המרחץ*, ע"ע בית המרחץ<sup style="color: gray;">302</sup>.
<h4>בבית הכסא</h4>
על איסור הכנסת ספר תורה לבית-הכסא*, ועל איסור קריאה בו בארבע אמות הסמוכות לבית הכסא, ע"ע בית הכסא<sup style="color: gray;">303</sup>.
על האיסור להשתין למי שאוחז ספר תורה ע"ע מחנה קדוש וע' מי רגלים.
<h3>דיניו</h3>
<h4>מצות כתיבת ספר תורה</h4>
מצות-עשה* על כל איש מישראל לכתוב לו ספר תורה<sup style="color: gray;">304</sup>, שנאמר: ועתה כתבו לכם את השירה הזאת<sup style="color: gray;">305</sup>. על פרטי המצוה ע"ע כתיבת ספר תורה.
<h4>חובת המלך</h4>
המלך*, מצוה עליו לכתוב ספר תורה לעצמו יתר על הספר שהיה לו כשהיה הדיוט<sup style="color: gray;">306</sup>, שנאמר: והיה כשבתו על כסא ממלכתו וכתב לו את משנה התורה הזאת על ספר וגו'<sup style="color: gray;">307</sup>. על פרטי המצוה ע"ע כתיבת ספר תורה<sup style="color: gray;">308</sup> וע' מלך.
<h4>השהייתו כשאינו מוגה</h4>
ספר שאינו מוגה, עד שלושים יום מותר להשהותו, מכאן ואילך אסור להשהותו<sup style="color: gray;">309</sup>, שנאמר: ואל תשכן באהליך עולה<sup style="color: gray;">310</sup>, אלא יתקנו או יגנזנו<sup style="color: gray;">311</sup>.
על פרטי ודיני הגהה* ע"ע.
<h4>תיקון טעויותיו</h4>
ספר תורה שיש בו טעויות – היינו שחסרות בו אותיות<sup style="color: gray;">312</sup> - בכל דף ודף, בברייתא שנינו שכל שיש יותר משלש טעויות בכל דף, אין לו תקנה<sup style="color: gray;">313</sup>, וכן הלכה<sup style="color: gray;">314</sup>, ורב אמר שכל שיש יותר משתי טעויות בדף אין לו תקנה<sup style="color: gray;">315</sup>. הטעם שאין לו תקנה כשיש טעויות רבות הוא שעל ידי הוספת האותיות החסרות הספר נראה מנומר<sup style="color: gray;">316</sup>.
ספר שיש בו אותיות יתרות, אפילו הן רבות מאד, מתקנים אותו על ידי גרירה<sup style="color: gray;">317</sup>, לפי שגרירה אינה גנאי כל כך לספר כמו הוספת אותיות בין השורות<sup style="color: gray;">318</sup>. ולאחר שגוררים את האותיות, אם הן היו באמצע תיבה, ממלאים את החלל על ידי הארכת האותיות שלפניהן ושאחריהן, כדי שלא יהיה הפסק באמצע תיבה<sup style="color: gray;">319</sup>.
אפילו ספר שהיו בו יותר מארבע טעויות בדף - ואפילו יש שלשים או ארבעים טעויות בדף<sup style="color: gray;">320</sup> - אם היה בו דף אחד שלם, הוא מציל על כולו, וניתן לתקנו<sup style="color: gray;">321</sup>, ואפילו אם הדף ההוא לא היה שלם לגמרי, אלא אף בו היו טעויות, כל שלא היו בו ארבע טעויות, עדיין הוא מציל על כל הספר, וניתן לתקנו<sup style="color: gray;">322</sup>. דף שלם אינו מועיל להציל את כל הספר אלא אם היה כתוב כראוי מתחלה, אבל אחר שיש טעויות בכל דף, אין מועיל שיכתוב עתה דף אחד שלם<sup style="color: gray;">323</sup>.
אין מתקנים ספר תורה אלא כשרובו כתוב כראוי – היינו שרוב אותיותיו כתובות כתקנן<sup style="color: gray;">324</sup> – אבל אם רובו משובש, אפילו היו חלק מן הדפים כתובים כראוי, אין מתקנים אותו<sup style="color: gray;">325</sup>.
<h4>קריאה כשנמצאו בו טעויות</h4>
ספר תורה שנמצאו בו שלש טעויות, כתבו ראשונים שאסור לקרא בו עד שיגיהו אותו, לפי שהוא מוחזק במוטעה<sup style="color: gray;">326</sup>. וע"ע הגהה וע' קריאת התורה.
<h4>כתיבת חלק מן התורה</h4>
חומש שלם מן התורה מותר לכתבו לבדו<sup style="color: gray;">327</sup>. על מהותו וקדושתו ודיניו של החומש ע"ע חומשים.
מגילה, היינו פרשה או שתים מן התורה, אם מותר לכתבה לבדה לתינוק להתלמד בה, נחלקו תנאים: תנא קמא סובר שאסור, אלא אם כן הוא חושב להשלים עד סוף הספר<sup style="color: gray;">328</sup>, וכן רבה סבר שאסור לכתוב מגילה לתינוק להתלמד בה<sup style="color: gray;">329</sup>, וכן יש ראשונים ואחרונים שכתבו להלכה<sup style="color: gray;">330</sup>, ואין חילוק בזה בין כתיבה לבין חריתה בעצים או בזהב או לרקם בבגדים<sup style="color: gray;">331</sup>. ורבי יהודה סובר שמותר לכתוב פרשה שלמה, כגון מבראשית עד דור המבול, ומתחילת ויקרא עד ויהי ביום השמיני<sup style="color: gray;">332</sup>, שהוא גמר ציווי הקרבנות<sup style="color: gray;">333</sup>, וכן להלכה יש ראשונים ואחרונים שכתבו שכותבים מגילה לתינוק להתלמד בה<sup style="color: gray;">334</sup>, וכן יש ראשונים שכתבו שאף לסוברים שמעיקר הדין אסור לכתוב, מאחר ואי אפשר לכל עני שבישראל לכתוב תורה שלמה לבנו, התירו משום עת-לעשות-לה'* הפרו תורתך<sup style="color: gray;">335</sup>.
אף לסוברים שאסור לכתוב מגילה, מותר לכתוב שלש תיבות בשיטה, ושלש תיבות בשיטה אחרת רחוקה ממנה, שאינה נקראת עם הראשונה, עד שישלם כל הענין<sup style="color: gray;">336</sup>, לפי ששלש תיבות אינן חשובות ספר<sup style="color: gray;">337</sup>.
<h4>דיבוק תורה נביאים וכתובים</h4>
על מחלוקת התנאים אם מותר לדבק תורה נביאים וכתובים בכרך אחד ע"ע נביאים.
כרך שיש בו תורה נביאים וכתובים, אין קדושתו כקדושת ספר תורה, אלא כחומש מן החומשים, לפי שדין היתר כדין החסר<sup style="color: gray;">338</sup>.
<h4>קרעים</h4>
ספר תורה שנקרעה בו יריעה, והקרע נכנס לתוך השיטות – ולא עבר על האותיות<sup style="color: gray;">339</sup>, ולא נשתנתה או נתחלקה צורת אחת מהן<sup style="color: gray;">340</sup> - אם הקרע נכנס בעומק שתי שיטות של כתב, יתפור, אבל אם נכנס שלש שיטות, לא יתפור<sup style="color: gray;">341</sup>, אלא יסלק את היריעה<sup style="color: gray;">342</sup>, לפי שספר התורה צריך להיות נאה ומהודר, וכשהוא קרוע כל כך אינו מהודר<sup style="color: gray;">343</sup>, או משום שכשהיריעה קרועה כל כך, חכמים חששו שתיקרע עוד<sup style="color: gray;">344</sup>, ויש שפירשו שמן התורה הוא שאין מתקנים יריעה קרועה כל כך<sup style="color: gray;">345</sup>. במה דברים אמורים, שבשלש לא יתפור, בקלף ישן, אבל בחדש יתפור<sup style="color: gray;">346</sup>, לפי שבישן הקריעה מגונה יותר מאשר בחדש<sup style="color: gray;">347</sup>, או משום שהישן הוא חלוש יותר מהחדש, והקרע הולך וגדל בו יותר מהחדש<sup style="color: gray;">348</sup>. ואמרו בגמרא שיש חילוק בזה בין קלף מעופץ לשאינו מעופץ<sup style="color: gray;">349</sup>, ונחלקו ראשונים בביאור החילוקים וטעמיהם: א) יש מפרשים שהישן לעולם אין תופרים בו שלש שורות, לפי שהקריעה מגונה בו, ואילו בחדש יש חילוק, שהמעופץ, שהוא שחור, דינו כישן, ואין תופרים אותו, ושאינו מעופץ תופרים<sup style="color: gray;">350</sup>. ב) ויש מפרשים שאין חילוק אלא בין ישן לחדש, ומעופץ ולא מעופץ הם גדר ישן וחדש, שכל שעפצו ניכר, הוא נחשב חדש, ותופרים בו שלש שורות, וכל שאין עפצו ניכר, הוא נחשב ישן, שאין תופרים בו שלש שורות<sup style="color: gray;">351</sup>. ג) ויש שכתבו שהחילוק למסקנת הגמרא אינו בין ישן לחדש אלא בין מעופץ ללא מעופץ בלבד, שבמעופץ אין התפירה ניכרת כל כך, ולפיכך אפילו נכנס שלש שיטות יתפור, ובשאינו מעופץ לא יתפור<sup style="color: gray;">352</sup>.
היה הקרע בין דף לדף ובין שיטה לשיטה, כנגד הכתב, ובעומק שאם היה בכתב היה נכנס בתוכו יותר משלש שיטות, ספק הוא בגמרא אם יתפור<sup style="color: gray;">353</sup>. ולהלכה יש ראשונים שפסקו שיתפור<sup style="color: gray;">354</sup>, ויש שפסקו שכיון שהוא ספק יש להחמיר ולא לתפור<sup style="color: gray;">355</sup>.
אף ספר שמותר לתפור בו קרע של שלש שורות<sup style="color: gray;">356</sup>, כתבו ראשונים שקרע של יותר משלש שורות, אין תופרים בו, לפי שכשיש קרע גדול, אפילו הוא תפור, הספר אינו מהודר<sup style="color: gray;">357</sup>.
קרע שבספר תורה אמרו בגמרא שאין תופרים אותו אלא בגידים, ולא בגרדין<sup style="color: gray;">358</sup> - היינו חוטים אחרים<sup style="color: gray;">359</sup>, ויש מפרשים חוטי פשתן<sup style="color: gray;">360</sup> - ויש ראשונים שכתבו שנהגו לתפור במשי<sup style="color: gray;">361</sup>.
תיקון קרע בספר תורה על ידי הדבקת מטלית מבחוץ, נחלקו ראשונים אם הוא מועיל: א) יש מצדדים לומר שאפילו בקרע שאין תופרים אותו, הדבקת מטלית מועילה, לפי שהיא מחברת את הקרעים יפה, והקרע אינו ניכר<sup style="color: gray;">362</sup>. ב) ויש סוברים שהדבקה מועילה דוקא בקרע שניתן לתפרו, ולא בקרע שאין תופרים אותו<sup style="color: gray;">363</sup>. ג) ויש סוברים שהדבקה אינה מועילה אפילו בקרע שמותר לתפרו<sup style="color: gray;">364</sup>, שהרי אמרו בגמרא שאין תופרים קרעים אלא בגידים<sup style="color: gray;">365</sup>, ועוד, שמאחר ותמיד גוללים את הספר ומהדקים אותו, וזה מושך לכאן וזה לכאן, יש לחוש שהדבק יתפרד ויקרע יותר<sup style="color: gray;">366</sup>.
על הדבקת מטלית קודם כתיבת הספר, וכתיבה על המטלית, עי' לעיל<sup style="color: gray;">367</sup>.
<h4>ניקוד ופיסוק</h4>
ספר תורה שיש בו פיסוק או ניקוד, אין קוראים בו<sup style="color: gray;">368</sup>, והוא פסול<sup style="color: gray;">369</sup>, לפי שאין לנו אלא כנתינתו מסיני, וטעם נוסף יש שלא לנקד, שכמה דרשות דרשו חכמים מן המקרא והמסורת, ואם אתה מנקדו אין כאן מסורת<sup style="color: gray;">370</sup>. הניח אויר בין הפסוקים, ולא סימן את ההפסק בדיו, כתבו ראשונים שכל שלא הניח כשיעור הפסק של פרשה<sup style="color: gray;">371</sup>, הספר כשר<sup style="color: gray;">372</sup>, אבל לכתחלה אין לעשות כן<sup style="color: gray;">373</sup>.
<h4>מחיקת השם</h4>
על מחיקת-השם ע"ע.
<h4>אזכרות</h4>
על האזכרות* שבספר התורה, קידושן, קדושתן ואופן כתיבתן, ע"ע אזכרות.
<h4>נאמנות הסופר שכתב אזכרות שלא לשמן</h4>
על סופר שטוען שכתב אזכרות של ספר תורה שלא לשמן, ובכך פסל את הספר – ע"ע אזכרות – ע"ע פועל.
<h4>נויו</h4>
ספר תורה, צריך שיהיה נאה, שכן דרשו: זה אלי ואנוהו<sup style="color: gray;">374</sup>, התנאה לפניו במצוות, עשה לפניו וגו' ספר תורה נאה, וכתוב בו לשמו בדיו נאה, בקולמוס נאה, בלבלר אומן, וכורכו בשיראים נאים<sup style="color: gray;">375</sup>, וכן כתבו ראשונים שצריך לכתבו בכתיבה מתוקנת, נאה ביותר<sup style="color: gray;">376</sup>, ומיושרת<sup style="color: gray;">377</sup>.
על פרטי דין נוי והידור מצוה בספר תורה ע"ע הדור מצוה וע' כתיבת סת"ם<sup style="color: gray;">378</sup> וע' שרטוט.
<h4>הגבהתו</h4>
על הגבהת ספר התורה שקוראים בו בציבור ע"ע הגבהה.
<h4>גלילתו</h4>
ספר תורה נגלל לאמצעיתו, כלומר שגוללים אותו משני הצדדים על שני העמודים שבתחילתו ובסופו<sup style="color: gray;">379</sup>. על פרטי הדין וטעמיו, ועל ספר העזרה, שהיה נגלל לתחילתו, ועל שאר דיני גלילת ספר תורה ע"ע גלילה.
<h4>צורת העמדתו בארון הקדש</h4>
כשמניחים ספר התורה בארון-הקדש*, יש ראשונים סוברים שמניחים אותו בעמידה<sup style="color: gray;">380</sup>, ויש סוברים שמניחים אותו בשכיבה<sup style="color: gray;">381</sup>, ויש שכתבו שטוב לצאת ידי שניהם, ולהניחו באלכסון<sup style="color: gray;">382</sup>.
<h4>בבית הקברות</h4>
על איסור הכנסת ספר תורה לבית-הקברות*, וקריאה בו שם, ע"ע בית הקברות<sup style="color: gray;">383</sup> וע' לועג לרש<sup style="color: gray;">384</sup>.
<h4>במקומו של מת</h4>
על אחיזת ספר תורה וקריאה בו במקומו של מת ע"ע לועג לרש<sup style="color: gray;">385</sup>.
<h4>קריעה כשנשרף</h4>
הרואה ספר תורה שנשרף, צריך לקרוע<sup style="color: gray;">386</sup>, על פרטי הדינים ע"ע ע"ע קריעה.
<h4>תענית כשנפל</h4>
הרואה ספר תורה שנפל, כתבו אחרונים שהוא צריך לצום<sup style="color: gray;">387</sup>, על פרטי הדין ע"ע תעניות.
<h4>הוצאה והכנסה</h4>
על הוצאת ספר התורה מארון-הקדש*, והכנסתו אליו ע"ע הוצאה והכנסה.
<h4>להראותו לגוי</h4>
יש שכתבו שאין להראות ספר תורה לגוי<sup style="color: gray;">388</sup>.
<h4>ארון הקדש</h4>
על ארון-הקודש*, שספר התורה נתון בתוכו, ע"ע ארון הקודש.
<h4>הצלתו מן הדליקה בשבת</h4>
אף על פי שחכמים גזרו שבשבת אין להציל חפצים מן הדליקה, משום שאדם-בהול-על-ממונו* ויש לחוש שיבא לכבות<sup style="color: gray;">389</sup>, ספר תורה - וכן שאר כתבי-הקדש* - מצילים אותו מן הדליקה<sup style="color: gray;">390</sup>. וספר תורה שבלה או שנמחק, אם נשארו בו כמה תיבות, אחת כאן ואחת כאן, ויש בהן כדי ללקט שמונים וחמש אותיות - שזה מספר האותיות שבפרשת ויהי בנסוע<sup style="color: gray;">391</sup>, שהיא נחשבת ספר שלם<sup style="color: gray;">392</sup> - מצילים אותו מפני הדליקה בשבת<sup style="color: gray;">393</sup>, לפי שעדיין הוא עומד בקדושתו<sup style="color: gray;">394</sup>, ואם אין בו כדי ללקט שמונים וחמש אותיות, אין מצילים אותו<sup style="color: gray;">395</sup>. היו שמונים וחמש אותיות בודדות מפוזרות, שלא בתיבות שלמות, נחלקו אמוראים, רב חסדא אמר שמצילים אותו, ורב הונא אמר שאין מצילים אותו<sup style="color: gray;">396</sup>, וכן הלכה<sup style="color: gray;">397</sup>.
היו בספר אזכרות*, מצילים אותו בכל אופן, אפילו כשאין בו שמונים וחמש אותיות<sup style="color: gray;">398</sup>.
על הולכת ספר תורה לבית האסורים ע"ע קריאת התורה.
על האיסור להתפלל למי שאוחז בידו ספר תורה ע"ע תפלה.
על הוצאת ספר תורה לפני מיטתו של חכם, ועל הנחתו עליה, ע"ע הספד<sup style="color: gray;">399</sup>.
על אחיזת ספר תורה בעת שבועת-הדיינים* ע"ע שבועת הדיינים.
על טמאת-ידים* על ידי נגיעה בספר תורה ע"ע טמאת ידים וע' כתב אשורי וע' כתבי הקדש.
על אונאה* במכירת וקניית ספר תורה ע"ע אונאה<sup style="color: gray;">400</sup>.
<h2>סקילה</h2>
<b>הגדרת הערך</b> - המתה בסקילה כאחת מארבע-מיתות-בית-דין*.
<h3><b>המצוה וגדרה</b></h3>
<h4>הסקילה</h4>
דוחפים את החייב סקילה מבית הסקילה, ואם לא מת זורקים עליו אבן<sup style="color: gray;">1</sup>, וכפי שמצינו בדינו של הנוגע בהר סיני - שנידון גם בדחיה וגם בסקילה<sup style="color: gray;">2</sup>, שנאמר בו: ירה<sup style="color: gray;">3</sup>, לשון השלכה<sup style="color: gray;">4</sup>, וכן: סקל יסקל או ירה יירה<sup style="color: gray;">5</sup> – אף בסקילה האמורה לדורות הדין כן<sup style="color: gray;">6</sup>, לפי שכפל הכתוב: "יסקל"<sup style="color: gray;">7</sup>, או לפי שכפל הכתוב: "יסקל" ו"יירה"<sup style="color: gray;">8</sup>, או לפי שנכתב "יירה", בלשון עתיד<sup style="color: gray;">9</sup>, או לפי שנכתב "יירה" ו"יסקל" בלשון עתיד<sup style="color: gray;">10</sup>. בטעם הדבר שהסקילה באבן והדחיפה ממקום גבוה שוים, כתבו ראשונים לפי שהכאב בנפילת האדם על האבן והכאב בנפילת האבן עליו, שווה<sup style="color: gray;">11</sup>. מת הנסקל על ידי הדחיה, אין מוסיפים לסקול אותו באבן<sup style="color: gray;">12</sup>, שנאמר לענין הנוגע בהר סיני – ממנו למדים לדורות<sup style="color: gray;">13</sup> – "או ירה יירה"<sup style="color: gray;">14</sup>, לחלק<sup style="color: gray;">15</sup>. בטעם הדבר שאף על פי שהקדים הכתוב: סקול יסקל או ירה יירה, את הסקילה לדחייה, מכל מקום מקדימים את הסקילה לדחיה, כתבו ראשונים, שהוא לפי שלאחר הסקילה לא היו יכולים לעשות דחיה, שלא היה הנידון יכול לעמוד, ודחית הנסקל צריכה להיות כשהוא עומד<sup style="color: gray;">16</sup>, או לפי שנסמכה הסקילה למיתה בכתוב: וסקלתם באבנים ומתו<sup style="color: gray;">17</sup>, ומכאן שיש לסמוך את הסקילה למיתה<sup style="color: gray;">18</sup>. מת הנסקל בהשלכה זו, יצא<sup style="color: gray;">19</sup> - ואין צריך להוסיף ולרוגמו באבן<sup style="color: gray;">20</sup> - שנאמר: וירגמו אתו אבן<sup style="color: gray;">21</sup>, שאף אם מת באבן אחת, יצא<sup style="color: gray;">22</sup>. לא מת הנסקל על ידי השלכת האבן, שבים ורוגמים אותו כל ישראל – באותה באבן או באבנים אחרות – שנאמר: ויד כל העם באחרונה<sup style="color: gray;">23</sup>. אף על פי שאם הוצרכו לכך נרגם ביד כל העם, שנינו בברייתא שמעולם לא הוצרכו לכך<sup style="color: gray;">24</sup>.
<h4>הפשטת הבגדים</h4>
החייב סקילה נסקל כשהוא ערום<sup style="color: gray;">25</sup>, שנאמר לענין חיוב סקילה במקלל השם: ורגמו אתו<sup style="color: gray;">26</sup>, ודרשו: אותו, בלא כסותו<sup style="color: gray;">27</sup>, ויש מן הראשונים שכתבו בטעם הדבר, שאם היה לבוש בגדים היו מגינים עליו שלא ימות מיד, והיה מצטער בכך<sup style="color: gray;">28</sup>. ומכל מקום מכסים אותו – בחתיכת בגד - מלפניו<sup style="color: gray;">29</sup>, כנגד ערוותו<sup style="color: gray;">30</sup>, כדי שלא ייבוש<sup style="color: gray;">31</sup>. אשה הנסקלת - לסוברים שאף היא נסקלה כשהיא ערומה – מכסים אותה – כנגד ערוותה<sup style="color: gray;">32</sup> - מלפניה ומאחריה<sup style="color: gray;">33</sup>, מפני שכולה ערווה<sup style="color: gray;">34</sup>, שבית בושתה נראה משני צדדיה<sup style="color: gray;">35</sup>. ומפשיטים אותו מרחק ארבע אמות מבית הסקילה<sup style="color: gray;">36</sup>, שבתוך ארבע אמות של בית הסקילה חשוב כבית הסקילה, ואין ראוי שיעמוד הנסקל לבוש בבית הסקילה, שלא יאמרו בכסותו הוא נסקל<sup style="color: gray;">37</sup>.
<h4>באשה</h4>
אשה אם אף היא נסקלת כשהיא ערומה, נחלקו בה תנאים: לדעת חכמים האשה – שאינה בכלל הציווי האמור באיש: וסקלו אותו, בלא כסותו<sup style="color: gray;">38</sup> - אינה נסקלת כשהיא ערומה<sup style="color: gray;">39</sup>, שחיבי-מיתות-בית- דין* בוררים להם מיתה יפה<sup style="color: gray;">40</sup>, וביזיון הוא לאשה להיסקל בלא בגדים, ואף על פי שכשנסקלת בבגדיה משתהה מיתתה ונגרם לה צער הגוף, מכל מקום עדיף לה שלא להתבזות משלא יהיה לה צער הגוף<sup style="color: gray;">41</sup>. לדעת ר' יהודה, אף האשה נסקלת בלא בגדים<sup style="color: gray;">42</sup>, שלדעתו האשה מעדיפה להימנע מצער הגוף משלא להתבזות<sup style="color: gray;">43</sup>, וזו המיתה היפה עבורה<sup style="color: gray;">44</sup>. ויש מן הראשונים שכתבו בדעת אמוראים, שאף למדים כן מן הכתוב, שדרשו: אותו, בלא כסותו, ואף על פי שנאמר כן לענין האיש, מכל מקום השוה הכתוב אשה לאיש לכל מיתות שבתורה<sup style="color: gray;">45</sup>.
<h4>הפשטתה ממקצת בגדים</h4>
אשה, לדעת חכמים שאין היא נסקלת כשהיא ערומה, משום שביזיון הוא לה להיסקל בלא בגדים<sup style="color: gray;">46</sup>, יש מן האחרונים שכתבו בדעת ראשונים, שמכל מקום מפשיטים אותה מבגדיה אלא שמשאירים לה חלוק אחד לכסות את גופה, שבחלוק אחד די בשביל שלא תתבזה, ועל ידי הסרת שאר בגדיה היא מתה מהר יותר<sup style="color: gray;">47</sup>. ויש מן הראשונים שנראה מדבריהם שאין מפשיטים את האשה כלל<sup style="color: gray;">48</sup>.
<h4>מקום בית הסקילה</h4>
מקום בית הסקילה – בנידונים שנגמר דינם בירושלים<sup style="color: gray;">49</sup> - הוא חוץ לשלשה מחנות<sup style="color: gray;">50</sup>, מחנה שכינה, מחנה לויה ומחנה ישראל, והיינו חוץ לירושלים<sup style="color: gray;">51</sup>, שנאמר בפרשת המקלל: הוצא את המקלל אל מחוץ למחנה<sup style="color: gray;">52</sup>, וכוונת הכתוב היא מחוץ לכל שלושת המחנות, שנאמר לענין המקלל: מחוץ למחנה, ונאמר לענין פרים הנשרפים: מחוץ למחנה<sup style="color: gray;">53</sup>, מה להלן חוץ לכל שלושת המחנות<sup style="color: gray;">54</sup>, אף כאן מחוץ לשלושת המחנות<sup style="color: gray;">55</sup>. ויש שלמדוהו ממשמעות הכתוב עצמו, שהרי משה היה יושב במחנה לויה<sup style="color: gray;">56</sup>, ואותו ציוה הקב"ה: הוצא את המקלל אל מחוץ למחנה, והיינו מחוץ למחנה לויה<sup style="color: gray;">57</sup>, ונאמר בהמשך הכתובים: ויוציאו את המקלל אל מחוץ למחנה<sup style="color: gray;">58</sup>, והיינו שהיתה הוצאה נוספת מחוץ למחנה ישראל, שאין לומר שבא הכתוב להשמיענו שכמו שנצטוו כך עשו, שזה נאמר בכתוב בפירוש בכתוב: ובני ישראל עשו כאשר ציוה ה' את משה<sup style="color: gray;">59</sup>, או: הוצא את המקלל, חוץ למחנה לויה; אל מחוץ למחנה, חוץ למחנה ישראל<sup style="color: gray;">60</sup>.
אף בבתי דינים שבכל עיר ועיר - היינו של עשרים ושלשה שדנים דיני נפשות<sup style="color: gray;">61</sup> - כתבו ראשונים שהיה בית הסקילה חוץ לעיר, בדומה לירושלים<sup style="color: gray;">62</sup>, והדברים אמורים בעיירות המוקפות חומה מימות יהושע בן נון<sup style="color: gray;">63</sup>, שדינן כדין מחנה ישראל<sup style="color: gray;">64</sup>.
על נערה-המאורסה* ועובד-עבודה-זרה*, שנסקלים בפתח העיר, או באופנים מסוימים בפתח בית דין, עי' ערכיהם.
<h4>עיר שרובה עכו"ם</h4>
עיר המוקפת חומה שרובה עכו"ם, יש מן הראשונים שכתבו שאין צריך לקיים את הסקילה מחוץ לחומה, שבטלה קדושת היקף החומה וכמי שאינה<sup style="color: gray;">65</sup>. ויש מן הראשונים שנראה מדבריהם, שאף בעיר שרובה עכו"ם צריך לקיים את הסקילה מחוץ לחומה<sup style="color: gray;">66</sup>.
על כך שכל חייבי מיתות בית דין, מקום המתתם הוא חוץ לבית דין, ובריחוק מקום, ועל שיעור וטעם ההרחקה, ע"ע מיתות בית דין.
<h4>גובה בית הסקילה</h4>
בית הסקילה, גבהו שתי קומות אדם<sup style="color: gray;">67</sup> - על שיעור קומת אדם*, ע"ע: קומתו - וביחד עם קומת האדם עצמו – שהוא נדחף כשהוא עומד ולא כשהוא יושב<sup style="color: gray;">68</sup> - הרי כאן גובה שלש קומות<sup style="color: gray;">69</sup>. טעם הדבר שהסקילה היא דוקא מגובה שלש קומות – אף על פי שאף נפילה מגובה עשרה טפחים יש בה כדי להמית<sup style="color: gray;">70</sup> – לפי שחיבי מיתות בית דין בוררים להם מיתה יפה<sup style="color: gray;">71</sup>, והנופל מגובה זה מת מהר יותר<sup style="color: gray;">72</sup>, ובירושלמי אמרו, שלא אמרו שיעור עשרה טפחים אלא לענין הנופל שלא מדעת – שבנפילתו הוא נבהל<sup style="color: gray;">73</sup> - אבל הנסקל, שנפילתו היא מדעת – ואין הוא נבהל כל כך<sup style="color: gray;">74</sup> - אינו מת בשיעור זה<sup style="color: gray;">75</sup>. ומכל מקום אין דוחפים אותו ממקום גבוה יותר, שבכך הוא מתנוול<sup style="color: gray;">76</sup>, שגופו מתפזר ואבריו מתפרקים וכריסו נקבעת<sup style="color: gray;">77</sup>, ואין זו מיתה יפה<sup style="color: gray;">78</sup>.
<h4>הסוקלים</h4>
דחיפת הנסקל מבית הסקילה<sup style="color: gray;">79</sup>, והשלכת האבן עליו<sup style="color: gray;">80</sup>, נעשית על ידי העדים, שנאמר: יד העדים תהיה בו בראשונה<sup style="color: gray;">81</sup>, ועל פרטי הדין, ע"ע מיתות בית דין. על כך, שאם לא מת על ידי דחיפתו והשלכת האבן עליו, מתקיימת בו הסקילה על ידי כל ישראל, עי' לעיל.
<h4>העלאתו ודחיפתו מבית הסקילה</h4>
קודם שעולה הנסקל לבית הסקילה עוקדים לו העדים את ידיו<sup style="color: gray;">82</sup>, או אף את רגליו<sup style="color: gray;">83</sup>, ועולה – בעצמו<sup style="color: gray;">84</sup>, או על ידי העדים<sup style="color: gray;">85</sup> - לבית הסקילה, ואחד מן העדים דוחפו<sup style="color: gray;">86</sup>. באופן דחיפת הנסקל, נחלקו ראשונים בדעת תנאים: א) יש סוברים שהעד דוחף את הנסקל מצד לבו, כדי שיפול על גבו<sup style="color: gray;">87</sup>, שאם לא ימות בנפילתו – שאז צריך להשליך אבן על לבו – יהיה צד לבו גלוי<sup style="color: gray;">88</sup>, וכן לדעתם גנאי הוא לאדם כשהוא שוכב על פניו<sup style="color: gray;">89</sup>. ואם תוך כדי הנפילה התהפך חוזרים והופכים אותו לצד גבו<sup style="color: gray;">90</sup>. ב) ויש סוברים, שהעד דוחף את הנסקל במתניו מאחוריו, כדי שבנפילתו יתהפך על לבו - שכך ימות מהר יותר והרי זו מיתה יפה עבורו<sup style="color: gray;">91</sup> - ולאחר שנפל על לבו שבים והופכים אותו על גבו<sup style="color: gray;">92</sup>, שלדעתם גנאי הוא לאדם לשכב על בטנו<sup style="color: gray;">93</sup>, וכן כדי לראות אם יצאה נשמתו, שאם לא כן לא נסתיימה סקילתו<sup style="color: gray;">94</sup>, וכן משום שאם אכן יתברר שלא יצאה נשמתו צריך להשליך אבן על לבו, ועל כן צריך לבו להיות גלוי<sup style="color: gray;">95</sup>, ויש מן האחרונים שכתבו בדעת אמוראים שלמדים כן מן הכתוב: יירה<sup style="color: gray;">96</sup>. ג) ויש סוברים, שהעד דוחף את הנסקל מצדו כדי שיפול על צדו<sup style="color: gray;">97</sup>, מהם שכתבו, לפי שיש גנאי בכך שאדם שוכב על לבו עד שיקבר<sup style="color: gray;">98</sup>, ומהם שכתבו, הטעם בכדי שאם לא ימות בנפילתו יהיה צד לבו גלוי ויוכלו להשליך אבן על לבו, ומכל מקום אין הופכים אותו על גבו, שלדעתם גנאי הוא לאדם שהוא שוכב על גבו<sup style="color: gray;">99</sup>. ואם תוך כדי הנפילה התהפך חוזרים והופכים אותו על צדו<sup style="color: gray;">100</sup>.
<h4>האבן</h4>
האבן שבה היו משתמשים לסקילה, היתה מונחת בבית הסקילה – ומזומנת לכך<sup style="color: gray;">101</sup> - ומשקלה היו משאוי שני בני אדם<sup style="color: gray;">102</sup>.
<h4>זריקת האבן</h4>
לא מת הנסקל על ידי דחיפתו מבית הסקילה, שאז סוקלים אותו באבן, אחד העדים נוטל יחד עם העד השני את האבן המיועדת לכך - ועוזבה אחד מהם - והשני משליכה, על לבו של הנסקל<sup style="color: gray;">103</sup>, שבנפילת האבן על הלב הוא מת מהר ואינו מצטער<sup style="color: gray;">104</sup>. בטעם הדבר שההשלכה עצמה נעשית רק על ידי אחד העדים, נחלקו ראשונים בדעת אמוראים: יש שכתבו, כדי שתבוא ההשלכה מכח גדול, ששנים המשליכים אינם יכולים לכוין כוחם להשליך כאחד, שכזה משליך זה מעכבו, אבל היחידי משליך בכח<sup style="color: gray;">105</sup>, ויש שכתבו להיפך, כדי שתיפול האבן מחמת כובדה ולא מחמת כוחו של העד, שכשהיא נופלת מחמת כוחו קשה לכוין אותה שתיפול למקום מסוים, שכבידה היא, אבל כשהיא נופלת מחמת עצמה היא נופלת אל המקום שאליו היא מכוונת<sup style="color: gray;">106</sup>. ואין העד זורק על הנסקל שני אבנים בבת אחת אלא אבן אחת בלבד<sup style="color: gray;">107</sup>, שנאמר לענין מקלל: ורגמו אותו אבן<sup style="color: gray;">108</sup>, לשון יחיד<sup style="color: gray;">109</sup>, שזו היא מיתה יפה עבורו, שעינוי מיתה הבאה מאבן אחת פחות מעינוי מיתה הבאה על ידי אבנים רבות<sup style="color: gray;">110</sup>.
על עדים שחייבו סקילה בעדותם, ונקטעה ידם – שבה ממיתים את החייב – שיש סוברים שנפטר הנידון מסקילה, ע"ע מיתות-בית-דין*.
<h4>השלכת אבן נוספת</h4>
לא מת הנידון על ידי השלכת האבן, יש מן הראשונים שכתב, שהעד השני חוזר ומשליכה על לבו<sup style="color: gray;">111</sup>.
<h4>רגימתו באבן אחרת</h4>
השליכו על הנידון את האבן ולא מת על ידה, ואי אפשר להמיתו על ידי אותה האבן - כגון שאבדה<sup style="color: gray;">112</sup>, או כגון שהנידון היה בעל גוף בריא יותר משאר בני אדם<sup style="color: gray;">113</sup> - רוגמים אותו אפילו באבנים אחרות, שנאמר: רגום אותו באבנים<sup style="color: gray;">114</sup>, אף באחרות<sup style="color: gray;">115</sup>.
<h3><b>התליה</b></h3>
<h4>תליית הנסקלים</h4>
חייבי סקילה – כולן<sup style="color: gray;">116</sup>, או מקצתן<sup style="color: gray;">117</sup> – נתלים<sup style="color: gray;">118</sup> - לאחר הסקילה - שנאמר: וכי יהיה באיש חטא משפט מות והומת ותלית אותו על עץ<sup style="color: gray;">119</sup>, והכתוב נאמר לענין מגדף* - שדינו בסקילה<sup style="color: gray;">120</sup> - שנאמר בענין איסור הלנת המת הנתלה: כי קללת אלוקים תלוי<sup style="color: gray;">121</sup>, והיינו שנתלה מפני שקילל את השם<sup style="color: gray;">122</sup>. בטעם מצות התליה, יש מן הראשונים שכתבו, שהוא כדי להגביה את הנדון ולפרסמו לעין כל, וכן שעל ידי שיראו כולם עסק זקיפת העץ וקשירת הנידון עליו תכנס יראה ופחד בליבם<sup style="color: gray;">123</sup>. ויש שנראה מדבריהם, שהוא עונש לנידון לגודל חטאו<sup style="color: gray;">124</sup>.
<h4>הנתלים</h4>
על הכלולים במצות התליה<sup style="color: gray;">125</sup>, נחלקו תנאים: לדעת ר' אליעזר, כל חייבי סקילה נתלים<sup style="color: gray;">126</sup>, שלמדים מה המגדף חייב סקילה ונתלה<sup style="color: gray;">127</sup>, אף כל החייבים סקילה, נתלים<sup style="color: gray;">128</sup>, שלדעתו דורשים את לשונות הכתובים בדרך של ריבוי ומיעוט<sup style="color: gray;">129</sup>, שהכתוב: והומת ותלית, זהו ריבוי, שכל המומתים נתלים, והכתוב: כי קללת אלוקים תלוי, זהו מיעוט, שאין כל המומתים נתלים, אלא הדומה למגדף, ומכיון שהמיעוט מרוחק מן הריבוי – שבאופן זה לא נתמעטו אלא אותם שאינם דומים למיעוט כלל, לסוברים כן<sup style="color: gray;">130</sup> - לא בא המיעוט למעט את המומתים שאינם דומים למגדף לגמרי אלא למעט את שאינם דומים לו כלל, אבל שאר הנסקלים שדומים למגדף בחיוב המיתה, לא נתמעטו<sup style="color: gray;">131</sup>. לדעת חכמים אין נתלים אלא המגדף והעובד-עבודה-זרה*<sup style="color: gray;">132</sup>, שלמדים מה מגדף שכפר בעיקר, נתלה<sup style="color: gray;">133</sup>, אף כל שכפר בעיקר, נתלה<sup style="color: gray;">134</sup>, והיינו העובד עבודה זרה<sup style="color: gray;">135</sup>, שלדעתם דורשים את לשונות הכתובים בדרך של כלל ופרט<sup style="color: gray;">136</sup>, שהכתוב: והומת ותלית, זהו כלל, והכתוב: כי קללת אלוקים תלוי, זהו פרט, ומכיון שהכלל והפרט מרוחקים זה מזה – שבאופן זה הכלל מרבה את הדומה לפרט בכל דבריו, לסוברים כן<sup style="color: gray;">137</sup> – מתרבה העובד עבודה זרה, שדומה למגדף בכל דבר<sup style="color: gray;">138</sup>, שאף הוא כופר בעיקר<sup style="color: gray;">139</sup>, ונידון בסקילה<sup style="color: gray;">140</sup>. ויש מן האחרונים שכתבו בדעת תנאים, שאין טעמם של חכמים משום דרשת כלל ופרט, אלא משום שהעובד עבודה זרה אף הוא מכונה מגדף<sup style="color: gray;">141</sup>.
<h4>חייבי תליה שנתערבו באינם חייבים</h4>
החייב תליה – כגון מגדף<sup style="color: gray;">142</sup> – שנתערב בחייבי סקילה שאינם נתלים, לסוברים שאין כל הנסקלים נתלים, יש מן האחרונים שצידדו שאין תולים את כולם, שאין ראוי לבזות אחרים מחמת הספק<sup style="color: gray;">143</sup>.
<h4>תליית נשים</h4>
אשה, נחלקו בה תנאים, אם נתלית לאחר הסקילה: א) לדעת חכמים אין האשה נתלית<sup style="color: gray;">144</sup>, שנאמר במצות התליה: וכי יהיה באיש חטא מות<sup style="color: gray;">145</sup>, האיש נתלה, ולא האשה<sup style="color: gray;">146</sup>, ויש מן הראשונים שכתבו בדעת אמוראים, שלמדים כן מהמשך הכתוב: ותלית אותו<sup style="color: gray;">147</sup>, אותו ולא אותה<sup style="color: gray;">148</sup>. בטעם הדבר, יש מן הראשונים שכתבו, שאשה ערוה בכל צדדיה<sup style="color: gray;">149</sup>. ב) ורבי אליעזר סובר – וכן יש מן הראשונים והאחרונים שכתבו בדעת ר' יהודה<sup style="color: gray;">150</sup> - שאף האשה נתלית<sup style="color: gray;">151</sup>, ולדעתו הכתוב "באיש" בא ללמד דבר אחר<sup style="color: gray;">152</sup>.
על טומטום* שדנו בו – לסוברים שאין האשה נתלית<sup style="color: gray;">153</sup> – אם אף הוא נתלה, ע"ע<sup style="color: gray;">154</sup>.
<h4>בן סורר ומורה</h4>
בן-סורר-ומורה*, שנידון בסקילה<sup style="color: gray;">155</sup>, לסוברים שכל הנסקלים נתלים<sup style="color: gray;">156</sup> - אף על פי שנתמעט ממצות תליה בכתוב: וכי יהיה באיש חטא<sup style="color: gray;">157</sup>, איש ולא בן<sup style="color: gray;">158</sup>, ובן סורר נוהג בבן בלבד ואינו נוהג במי שהגיע לכלל איש<sup style="color: gray;">159</sup> - אף הוא נתלה<sup style="color: gray;">160</sup>, לפי שנתמעט פעם נוספת בתיבה "חטא", שמשמע שנתלה מי שעל חטאו נהרג, ויצא בן סורר ומורה, שעל שום סופו נהרג<sup style="color: gray;">161</sup>, והרי כאן מעוט-אחר-מיעוט*, ואין מיעוט אחר מיעוט אלא לרבות<sup style="color: gray;">162</sup>.
<h4>בעדים זוממים</h4>
עדים-זוממים* שהעידו על פלוני שחייב סקילה, וחייבים סקילה בעצמם<sup style="color: gray;">163</sup>, אמרו בספרי שאין תולים אותם, שנאמר: ותלית אותו על עץ<sup style="color: gray;">164</sup>, אותו ולא את זוממיו<sup style="color: gray;">165</sup>. ויש מן הראשונים והאחרונים שכתבו טעם אחר לדבר, לפי שנאמר בעדים זוממים: כאשר זמם לעשות לאחיו<sup style="color: gray;">166</sup>, והיינו בעוד אחיו קיים<sup style="color: gray;">167</sup>, ואת התליה זממו לעשות למת, כשכבר אינו קיים<sup style="color: gray;">168</sup>.
<h4>כיוון התליה</h4>
האיש תולים אותו כשפניו אל העם<sup style="color: gray;">169</sup>, כדי לרדותם<sup style="color: gray;">170</sup>. האשה, לסוברים שאף היא נתלית, נתלית כשפניה כלפי העץ<sup style="color: gray;">171</sup>, שביזיון גדול הוא לה להיות תלויה כשפניה כלפי העם, והחייב מיתה בוררים לו מיתה יפה<sup style="color: gray;">172</sup>.
<h4>אופן התליה</h4>
באופן תלית המומת, נחלקו תנאים: לדעת רבי יוסי, מטים את הקורה על הכותל - דהיינו ראש אחד שלה מונח על הארץ וראש אחד נסמך על הכותל<sup style="color: gray;">173</sup> - ותולה את הנידון כדרך שהטבחים עושים<sup style="color: gray;">174</sup>, דהיינו על אמצעית הקורה, באופן שפניו ואחוריו גלויים לאויר, כדרך שהטבחים תולים בהמה כדי שיהא נוח להפשיטה מלפניה ולאחוריה<sup style="color: gray;">175</sup>, שנאמר במצות התליה: לא תלין נבלתו על העץ כי קבור תקברנו ביום ההוא<sup style="color: gray;">176</sup> – שמכתוב זה למדים שאף העץ טעון קבורה<sup style="color: gray;">177</sup> – וכוונת הכתוב שהעץ צריך להיות דוקא כזה שאינו מחוסר אלא קבורה, ונתמעט עץ הנעוץ בקרקע, שמחוסר תלישה וקבורה<sup style="color: gray;">178</sup>. לדעת תנא קמא, היו משקעים קורה בארץ, וממנה יוצא כמין ענף סמוך לראשה - כצורת האות "ך"<sup style="color: gray;">179</sup> - וסומך התלין את שתי ידיו של המת זו על גב זו - וקושרן<sup style="color: gray;">180</sup> – ותולה אותו על העץ<sup style="color: gray;">181</sup>, בידיו, שקושר את ראש החבל בעץ היוצא מן הקורה<sup style="color: gray;">182</sup>, שלדעתו לא בא הכתוב "כי קבור" למעט אלא את המחוסר קציצה וקבורה<sup style="color: gray;">183</sup>, ולא בא למעט את התלישה, שתלישה לאו כלום היא<sup style="color: gray;">184</sup>, ואין זה חשוב חסרון מעשה<sup style="color: gray;">185</sup>.
<h4>בלא בגדים</h4>
הנסקלים נתלים בלא בגדים, שנאמר: ותלית אותו<sup style="color: gray;">186</sup>, בלא כסותו<sup style="color: gray;">187</sup>. ומכל מקום, יש מן הראשונים שכתבו שתולים את הנידון כשחתיכת בגד לפני ערותו<sup style="color: gray;">188</sup>. האשה – לסוברים שאף היא נתלית – יש מן הראשונים שנראה מדבריהם בדעת תנאים, שאף היא נתלית ללא בגדים<sup style="color: gray;">189</sup>, ומכל מקום מכסים אותה פרק אחד מלפניה ופרק אחד מלאחריה, מפני שכולה ערוה<sup style="color: gray;">190</sup>. ויש מן האחרונים שכתבו בדעת תנאים, שהאשה נתלית בבגדיה, שנאמר: ותלית אותו, בלא כסותו<sup style="color: gray;">191</sup>, ומשמע אותה בכסותה<sup style="color: gray;">192</sup>.
<h4>תליית הנתלים</h4>
תליית הנתלים נעשית לאחר הסקילה, שלא כדרך שהמלכות – של עובדי כוכבים<sup style="color: gray;">193</sup> - עושה, שתולים את האדם ואחר כך הורגים אותו<sup style="color: gray;">194</sup>, שנאמר: והומת ותלית<sup style="color: gray;">195</sup>, שקודם ממיתים את החייב סקילה ואחר כך תולים אותו<sup style="color: gray;">196</sup>.
<h3><b>איסור הלנת הנסקל</b></h3>
<h4>איסור הלנת התלוי</h4>
התלוי על העץ<sup style="color: gray;">197</sup>, אסור להלינו, ואם לן עובר עליו בלא תעשה<sup style="color: gray;">198</sup>, שנאמר: לא תלין נבלתו על העץ כי קבור תקברנו, כי קללת אלוקים תלוי <sup style="color: gray;">199</sup>. על כך שיש סוברים שכל שהייה על העץ אסורה, ולא דוקא הלינה, עי' להלן<sup style="color: gray;">200</sup>.
<h4>טעם האיסור</h4>
בטעם איסור הלנת התלוי על העץ, הנזכר בכתוב: כי קללת אלוקים תלוי<sup style="color: gray;">201</sup>, נחלקו תנאים, וראשונים בדעתם: א) יש סוברים – לשיטתם שאין נתלים אלא המגדף ועובד עבודה זרה<sup style="color: gray;">202</sup> - שדברי הכתוב אמורים על המקלל<sup style="color: gray;">203</sup> – וכן על עובד עבודה זרה<sup style="color: gray;">204</sup> - שהעוברים ושבים אומרים, מפני מה זה תלוי, מפני שקילל את השם – או שעבד עבודה זרה<sup style="color: gray;">205</sup> - ונמצא שם שמים מתחלל<sup style="color: gray;">206</sup>, שגנאי הוא כלפי מעלה שנזכר הדבר<sup style="color: gray;">207</sup>. לדעה זו, יש שביארו שלשון "קללת" הוא מלשון קללה, ומלבד המקלל נכלל בה אף העובד עבודה זרה, שאף הוא מכונה "מקלל", ויש שביארו, שלשון קללת אין משמעותו קללה, אלא לשון זלזול<sup style="color: gray;">208</sup>, שכשמשיבים העוברים והשבים, שנתלה מפני שבירך את ה' או שעבד עבודה זרה, מפני שראה בה כך וכך אות ומופת, אין לך זלזול גדול מזה<sup style="color: gray;">209</sup>. ב) ויש סוברים, שהיות החייב סקילה תלוי על העץ זלזולו של מלך הוא - שאדם עשוי בדמות דיוקנו של מקום<sup style="color: gray;">210</sup> - וכל הרואה אותו תלוי אומר, המלך תלוי<sup style="color: gray;">211</sup>, ולדעה זו כתבו ראשונים, שלשון "קללת" אינו לשון קללה, אלא לשון זלזול<sup style="color: gray;">212</sup>. ג) ויש מן הראשונים שביארו, שכשרואים קרובי ההרוג או שאר בני אדם את התלוי, רגילים לקלל את הדיינים, המכונים אלהים<sup style="color: gray;">213</sup> - שפעמים על עבירה מועטת הוא נהרג<sup style="color: gray;">214</sup> - ועל כן ציוה הכתוב שלא להלין נבלתו<sup style="color: gray;">215</sup>.
<h4>גדר האיסור</h4>
בגדר איסור לא תעשה של הלנת הנתלים, נחלקו ראשונים ואחרונים: א) יש סוברים, שהאזהרה: לא תלין נבלתו על העץ<sup style="color: gray;">216</sup>, היא אזהרה מיוחדת לנתלים, שמלבד הדין האמור בכל המתים שלא להלינם בלא קבורה<sup style="color: gray;">217</sup>, נוסף בהם איסור שלא להלינם על העץ<sup style="color: gray;">218</sup>, וכתבו שמשום כך התלוי על העץ שאי אפשר שלא להלינו בלא קבורה – כגון שסקלוהו ותלוהו בערב שבת או בערב יום טוב, ולא הספיקו לקברו קודם שקיעת החמה, שאין קוברים אותו בשבת וביום טוב<sup style="color: gray;">219</sup>, או כגון שאירע אונס שאי אפשר לקברו<sup style="color: gray;">220</sup> – מכל מקום אסור להלינו על העץ, ואם לן על העץ עובר באיסור<sup style="color: gray;">221</sup>, ולדעתם זהו שאמר הכתוב בטעם האיסור: כי קללת אלוקים תלוי<sup style="color: gray;">222</sup>, שאין האיסור אלא בעודו תלוי על העץ<sup style="color: gray;">223</sup>, וכן לדעתם אותה ששנינו, שאם לן התלוי, עוברים עליו בלא תעשה, שנאמר: לא תלין נבלתו וגו' כי קללת אלוקים תלוי, היינו אם לן על העץ<sup style="color: gray;">224</sup>. ב) ויש סוברים, שאיסור זה הוא מכלל איסור הנוהג בכל המתים, שלא להלין את המת בלא קבורה<sup style="color: gray;">225</sup>, ואם אי אפשר שלא להלינו בלא קבורה, אין איסור להלינו על העץ<sup style="color: gray;">226</sup>, ואף על פי שמלשון הכתוב: לא תלין נבלתו על העץ<sup style="color: gray;">227</sup>, משמע שהקפידה התורה על הלנתו על העץ ולא על הלנתו בלא קבורה, דיבר הכתוב בהווה, שהדרך היא שכשמורידים את התלוי מן העץ קוברים אותו<sup style="color: gray;">228</sup>, או שכתבה התורה בלשון זו, להשמיענו שאף העץ טעון קבורה<sup style="color: gray;">229</sup>, או ללמדנו שההלנה לכבודו של מת אינה בכלל איסור הלנת המת, שלא נאסרה הלנת המת אלא בדומה להלנת התלוי על העץ, שיש בו ביזיון, והוא הדין הלנת המת על הארץ דרך ביזיון<sup style="color: gray;">230</sup>, ואף על פי שהטעם שכתבה התורה לאיסור ההלנה: כי קללת אלוקים תלוי<sup style="color: gray;">231</sup>, אינו שייך אלא בנתלים, לא הצריכה התורה טעם זה אלא באלו, שמן הראוי היה לנוולם לגודל חטאם<sup style="color: gray;">232</sup>, וכן לדעתם אותה ששנינו, שאם לן התלוי, עוברים עליו בלא תעשה<sup style="color: gray;">233</sup>, היינו בין על העץ ובין על הארץ, ולהשמיענו בא שאפילו התלוי שהיה ראוי לומר שראוי לנוולו, הזהיר עליו הכתוב שלא להלינו דרך ביזיון, וכל שכן שאר מתים<sup style="color: gray;">234</sup>.
<h4>שעת התליה</h4>
נסקלים הנתלים, שעת תלייתם היא סמוך לשקיעת-החמה*, מיד לאחר סקילתם<sup style="color: gray;">235</sup>, שכיון שאין שהות ביום ימהרו לקברם<sup style="color: gray;">236</sup>, שלא יעברו באיסור לא תלין נבלתו על העץ<sup style="color: gray;">237</sup>, או על מצות עשה של קבורת הרוגי בית דין ביום הריגתם<sup style="color: gray;">238</sup>, אבל אם יתלום בשחרית יש לחשוש שיתרשלו בקבורתם ויבואו לידי שכחה<sup style="color: gray;">239</sup>. ויש מן האחרונים שכתבו בטעם הדבר, לפי שאת ההתרה צריך לעשות סמוך לשקיעה כדי שיהיה ניכר שמקפידים על הלאו של לא תלין, ומכיון שאין משהים את התלוי על העץ<sup style="color: gray;">240</sup>, הרי שאף תלייתו צריכה להיות סמוך לשקיעה<sup style="color: gray;">241</sup>.
<h4>שהייתו על העץ</h4>
התלוי על העץ, אין משהים אותו עליו, אלא מיד לאחר התליה מתירים אותו<sup style="color: gray;">242</sup>, שכל זמן שהוא שוהה על העץ שם שמים מתחלל, כשיאמרו האנשים על מה הוא נתלה<sup style="color: gray;">243</sup>, ויש סוברים ששהיית התלוי על העץ היא בכלל האיסור: לא תלין נבלתו על העץ<sup style="color: gray;">244</sup>, ש"לא תלין", היינו שלא ישהה<sup style="color: gray;">245</sup>.
<h4>המתיר</h4>
המתיר את התלוי אינו זה הקושר<sup style="color: gray;">246</sup>, כדי שלא תהיה שהות בין הקשירה להתרה ויעברו בלאו<sup style="color: gray;">247</sup>, או כדי שלא יהיה הקושר עסוק בקשירה וישכח מצות התרה<sup style="color: gray;">248</sup>.
<h4>שעת גמר הדין</h4>
נסקלים הנתלים, אין גומרים את דינם אלא סמוך לשקיעת החמה<sup style="color: gray;">249</sup>, שזמן סקילתם הוא לפני שקיעת החמה, ואם יגמרו את דינם בשחרית נמצא שמענים את דינם<sup style="color: gray;">250</sup>.
<h4>שעת הסקילה</h4>
נסקלים הנתלים<sup style="color: gray;">251</sup>, שעת סקילתם הוא סמוך לשקיעה תיכף לשעת תלייתם<sup style="color: gray;">252</sup>, שאם יסקלום בשחרית מתוך כוונה לתלותם סמוך לשקיעה, יש לחשוש שמא יתרשלו בהם ולא יקיימו בהם מצות תליה<sup style="color: gray;">253</sup>.
<h4>אינם בכלל מצות ואהבת לרעך כמוך</h4>
העשה של "ואהבת לרעך כמוך"<sup style="color: gray;">254</sup>, יש מן האחרונים שכתבו בדעת גאונים, שאינו נוהג בנתלים<sup style="color: gray;">255</sup>, שכיון שכתבה התורה טעם האיסור להלינם, משום כי קללת אלהים תלוי<sup style="color: gray;">256</sup>, הרי שלולי טעם זה מותר היה להלינם, אף על פי ששאר המתים, מצוה לקברם משום ואהבת לרעך כמוך<sup style="color: gray;">257</sup>. בטעם הדבר כתבו, שראוי לנוול את הנתלים מפני גודל חטאם<sup style="color: gray;">258</sup>.
על כך שהאבן שנסקל בה, וכן העץ שנתלה עליו, נקברים עמו, ועל פרטי הדין, ע"ע הרוגי בית דין<sup style="color: gray;">259</sup>.
על דיני מיתת סקילה המשותפים לשאר מיתות בית דין, ע"ע מיתות בין דין.
על החייבים בסקילה, ע"ע חיבי מיתות בית דין: המיתות.
מיום שנחרב בית המקדש ובטלו הסנהדרין, דין ארבע מיתות בין דין לא בטל – שבאה עליו פורענות בידי שמים הדומה למיתה שהוא מחויב בה<sup style="color: gray;">260</sup> – ומי שנתחייב סקילה, או נופל מן הגג או חיה דורסתו<sup style="color: gray;">261</sup>.
<h2>סקריקון</h2>
<b>הגדרת הערך</b> - דיני בעלות של קרקע שנתן ישראל לאנס גוי כדי שלא יהרגו.
<h3>מהותו</h3>
סקריקון, היינו גוי שעומד על ישראל לרוצחו ונותן לו הישראל קרקע בפדיון נפשו ואומר לו שא קרקע זו ואל תמיתיני<sup style="color: gray;">1</sup>, ותיבת סקריקון לשון נוטריקון "שא קרקע והניחני"<sup style="color: gray;">2</sup>. הערך שלפנינו עוסק בדיני הבעלות של הקרקע.
<h3>כשהקרקע אצל הסקריקון</h3>
סקריקון שנתן לו ישראל קרקע כדי שלא יהרגנו, בשעת מלחמה שהיו הורגים ישראל – בזמן שהיו הורגים מי שלא הורג ישראל, או בזמן שהיו נותנים ארבעה זוזים לכל ההורג ישראל<sup style="color: gray;">3</sup> - קנה הסקריקון הקרקע<sup style="color: gray;">4</sup>, שאגב אונסיה הקנה לו בלב שלם<sup style="color: gray;">5</sup>, הואיל והפקירה המלכות את ישראל להריגה ואינם מקווים לשוב עוד לנחלתם<sup style="color: gray;">6</sup>, והלכה שהמוכר מחמת אונסו קנה הלוקח<sup style="color: gray;">7</sup>. ושלא בשעת מלחמה בזמן שהיו הורגים מי שהורג ישראל, לא קנה הסקריקון<sup style="color: gray;">8</sup>, שלא גמר בלבו להקנות אלא אומר בלבו שהסקריקון יקח את הקרקע ואחר כך יתבע אותו בדין<sup style="color: gray;">9</sup>, והלכה שהנותן מחמת אונסו ולא נתן הלוקח דמים לא קנה<sup style="color: gray;">10</sup>.
על החילוק בדין סקריקון בין יהודה לגליל, ע"ע יהודה<sup style="color: gray;">11</sup>.
<h3>בלוקח מהסקריקון</h3>
סקריקון – שלא בשעת מלחמה<sup style="color: gray;">12</sup> - שמכר קרקע שלקח לישראל אחר, למשנה ראשונה מקחו בטל<sup style="color: gray;">13</sup>, שקרקע אינה נגזלת, והרי היא גזולה ביד הסקריקון<sup style="color: gray;">14</sup>. ואפילו לקח אחר כך הלוקח גם מבעל הבית<sup style="color: gray;">15</sup>, משום שיכול הבעל הבית לומר שעשה כן מחמת יראה מהסקריקון או מפני שהשני נוח לי והראשון קשה ממנו<sup style="color: gray;">16</sup>. ונחלקו אמוראים באיזה אופן מקחו בטל: רב אמר שדוקא אם אמר בעל הבית ללוקח לך חזק וקני<sup style="color: gray;">17</sup>, מכיון שאין שם אלא דיבור בעלמא יש לומר שלא אמר לו כך אלא בשביל שהשני נוח לו יותר<sup style="color: gray;">18</sup>, אבל אם כתב בעל הבית שטר ללוקח, קנה<sup style="color: gray;">19</sup>, שכל כך לא היה עושה אם לא שמכר לו מכירה גמורה מדעתו<sup style="color: gray;">20</sup>. ושמואל אמר שאפילו כתב לו שטר מקחו בטל, אך אם כתב לו "אחריות", קנה<sup style="color: gray;">21</sup>. ופירשו ראשונים בדעתם, שכולם סוברים שבמקום שנתן בעל הבית אחריות ללוקח, קנה, ודעת רב "אחריות טעות סופר", וסתם שטר יש בו אחריות, ודעת שמואל "אחריות לאו טעות סופר", וסתם שטר אין בו אחריות<sup style="color: gray;">22</sup>. ויש מן הראשונים שפירשו שאפילו לסוברים שאחריות טעות סופר, אין אומרים שגומר ומקנה אלא בכותב מפורש אחריות, שכל כך לא היה לו לפרש אלא אם כן גמר ומקנה<sup style="color: gray;">23</sup>. הלכה כשמואל<sup style="color: gray;">24</sup>, שהלכה כשמואל בדינים<sup style="color: gray;">25</sup>.
לקח מסקריקון ואחר כך לקח מבעל הבית שלא קנה, היינו דוקא כשלא נתן הלוקח מעות, אבל אם נתן מעות, לסוברים וכן הלכה שהמוכר מחמת אונסו קנה הלוקח<sup style="color: gray;">26</sup>, קנה<sup style="color: gray;">27</sup>.
<h3>לקח מבעל הבית תחילה</h3>
לקח מבעל הבית ואחר כך מן הסקריקון מקחו קיים<sup style="color: gray;">28</sup>, כי כשהקנה לו תחילה בכל לב הקנה לו<sup style="color: gray;">29</sup>.
<h3>תקנת בית דין</h3>
בית דין שלאחר משנה ראשונה ראו שהיו הקרקעות משתקעות ביד הסקריקון, שלא היו קונים מהם לפי שהיו חוששים שיבוא הבעלים ויטלם ללא דמים<sup style="color: gray;">30</sup>, התקינו שהלוקח מסקריקון אין הבעלים מוציאים הקרקע מיד הלוקח, אך נותן לבעלים רבע מעות<sup style="color: gray;">31</sup>, לפי שהסקריקון שבא לידו הקרקע בחנם דרכו להוזיל ללוקח רבע, ואותו רבע של בעלים היא שמחמת שהיא שלהם מכרה בזול<sup style="color: gray;">32</sup>. ואפילו קנה הלוקח הקרקע בשויו או ביותר משויו, משלם רביע לבעלים, לפי שלא-פלוג-רבנן*<sup style="color: gray;">33</sup>. ויד הבעלים על העליונה רצו נוטלים הרבע במעות, רצו לוקחים אותו בקרקע<sup style="color: gray;">34</sup>.
<h3>הרבע</h3>
הרבע שתיקנו שישלם הלוקח לבעלים<sup style="color: gray;">35</sup>, נחלקו אמוראים בשויו: רב אמר שישלם לו שווי רבע מהמעות שהוא שילם לסקריקון או שווי רבע המעות בקרקע שהם חמישית מהקרקע שקנה, שלדעתו הסקריקון מוכר את הקרקע בחמישית פחות משויו<sup style="color: gray;">36</sup>, דהינו שוה חמש בארבע<sup style="color: gray;">37</sup>. ושמואל אמר שישלם רבע מהקרקע שהם שליש מהמעות ששילם, שלדעתו הסקריקון מוכר את הקרקע ברבע פחות משויו<sup style="color: gray;">38</sup>, דהיינו שוה ארבע בשלוש<sup style="color: gray;">39</sup>. וכן כתבו ראשונים להלכה<sup style="color: gray;">40</sup>, שהלכה כשמואל בדינים<sup style="color: gray;">41</sup>. ויש מן הראשונים שכתבו הלכה כרב<sup style="color: gray;">42</sup>.
<h3>הבעלים קודמים</h3>
תקנה נוספת תיקנו בית דין, שאם שיכולים הבעלים לקנות מהסקריקון, הם קודמים לכל אדם<sup style="color: gray;">43</sup>. ואף אם קנה אחר מהסקריקון יכולים הבעלים לשלם ללוקח הדמים ששילם לסקריקון, ולוקחים הקרקע מיד הלוקח<sup style="color: gray;">44</sup>, שיכול בעל הבית לומר לא היה לך ליקחנו והייתי משתדל להשיג מעות לקנותו מהסקריקון<sup style="color: gray;">45</sup>. ויש שכתבו שיכולים לסלק דוקא אם היה בידם מעות לקנות מהסקריקון והקדימם הלוקח מוציאים מידו<sup style="color: gray;">46</sup>.
<h3>תקנת רבי</h3>
רבי הושיב בית דין לבטל תקנה הראשונה שהבעלים קודמים לעולם לכל אדם לקנות מהסקריקון, אלא דוקא בתוך י"ב חודש הבעלים קודמים, ואחר כך כל הקודם זוכה<sup style="color: gray;">47</sup>. ויש שפירשו בתקנת רבי, שדוקא בתוך י"ב חודש יכולים הבעלים לשלם לקונה ולסלקו<sup style="color: gray;">48</sup>, אך לאחר י"ב חודש אין יכולים לסלק הלוקח, מאחר שראה רבי שהיו נמנעים מילקח השדות מן הסקריקון שהיו חוששים שלעולם יכולים הבעלים לסלקם<sup style="color: gray;">49</sup>.
<h3>חזקה</h3>
הלוקח קרקע מסקריקון, ושהתה הקרקע בידו ג' שנים, וטוען לבעלים ששילם לו הרבע שחייב לו ואבד שטרו, נאמן, כיון שישב בו שני חזקה*<sup style="color: gray;">50</sup>.
<h3>טוענים ללוקח</h3>
לקח אחד מהסקריקון ושהתה בידו ג' שנים ואחר כך מכרה לאחר, או ששהתה ביד לוקח השני ג' שנים, אין לבעלים על לוקח שני כלום, שטוענים ללוקח שהראשון קנאה מהבעלים ונתן להם הרבע<sup style="color: gray;">51</sup>. וכן הדין בשהורישה לוקח ראשון ליורשיו ושהתה בידו או ביד היורשים ג' שנים טוענים ליורש<sup style="color: gray;">52</sup>.
<h3>מטלטלין</h3>
מטלטלין, אמרו בירושלמי שאין בהם דין סקריקון<sup style="color: gray;">53</sup>. בטעם הדבר יש שפירשו מפני תקנת השוק, שלא יקנו מטלטלים מחשש שאנסו סקריקון<sup style="color: gray;">54</sup>. ויש שפירשו לפי שהבעלים מתיאשים מהם<sup style="color: gray;">55</sup>. ויש שפירשו שדוקא בקרקע שאינו מחוסר גוביינא מקנה הישראל בלב שלם ולא במטלטלים<sup style="color: gray;">56</sup>.
<h2>סרוב</h2>
<b>הגדרת הערך</b> - נתבע שמסרב לבוא לבית-דין*, למרות שהוזמן לכך.
בעל-דין* שהוא נתבע<sup style="color: gray;">1</sup> המסרב לבוא לבית-דין*, למרות שהוזמן לכך<sup style="color: gray;">2</sup>, נאמרו בו דינים מיוחדים.
על נדוי* שמנדים את המסרב לבוא לבית-דין*, ועל שטר שמתא* שכותבים עליו, ע"ע הזמנה (ב): כשהמזומן מסרב. היה מסרב לבוא לבית דין והוצרך התובע להוציא הוצאות לכופו לירד עמו לדין, שחייב הנתבע לפרוע כל יציאותיו, ע"ע הנ"ל<sup style="color: gray;">3</sup>. על היתר הפנייה לערכאות*, כשהנתבע מסרב לבוא לבית דין, ע"ע ערכאות<sup style="color: gray;">4</sup>. על סירוב שצריך האדם לסרב בתחילה כשמבקשים ממנו להיות שליח-צבור*, ע"ע.
<h3><b>עיכוב הקריאה והתפילה בבית הכנסת</b></h3>
מנהג קדמוני קדמונים שבבית-הכנסת* עומד אדם במקום שהשליח-צבור* עומד ואינו מניחו להתפלל ומבטל התמיד, או ביום קריאת התורה מעכב להוציא ספר-תורה* מההיכל ואין שום אדם רשאי להעבירו משם בחזקה עד שיבא הפרנס ויפייסו שמעותד לעמוד על ימינו<sup style="color: gray;">5</sup>. והחרימו הקדמונים שכשאדם מזמין חבירו לדין וחבירו מסרב, אינו יכול לבטל תפילת יוצר - שחרית* - ולא מנחה* אלא אם כן ביטל - תפילת ערבית*<sup style="color: gray;">6</sup> - שלוש פעמים רצופים<sup style="color: gray;">7</sup>. ויש הסובר: אלא אם כן לא בא - הסרבן - לדין, שלוש פעמים רצופים<sup style="color: gray;">8</sup>. ואין יכול לבטל תפילה אלא בבית כנסת שהוא - הסרבן - הולך שם להתפלל, אבל אם ביטל שם שלוש תפילות רצופות יכול לבטל בכל בתי כנסיות<sup style="color: gray;">9</sup>. ואינו יכול לבטל תפילה משבת* ויום-טוב*<sup style="color: gray;">10</sup>, בשביל תביעה שיש לאדם על חבירו<sup style="color: gray;">11</sup>, אם לא ביטל כבר שלושה תפילות<sup style="color: gray;">12</sup>. יש סוברים דהיינו שלוש תפילות רצופות<sup style="color: gray;">13</sup>. ויש סוברים דהיינו שלוש תפילות קודם<sup style="color: gray;">14</sup>, שביטלו מלפני השבת<sup style="color: gray;">15</sup>, בחול, שלוש פעמים, ולא הועיל<sup style="color: gray;">16</sup>.
ההיתר לדון בערכאות* של גוים<sup style="color: gray;">17</sup>, כתבו גאונים שמתירים אותו בית דין, רק אם עיכב קודם לכן שלוש פעמים בבית הכנסת<sup style="color: gray;">18</sup>.
על היתר הפנייה לערכאות*, כשהנתבע מסרב לבוא לבית דין, ע"ע ערכאות<sup style="color: gray;">19</sup>. על שאר דיני עיכוב קריאת-התורה*, ואם עיכבו מלקרוא הקריאה בכל השבת, אם משלימים הקריאה בשבת הבאה, ע"ע קריאת התורה. על שאר דיני עיכוב תפלה*, ע"ע. ושם, על עיכוב מפאת טענה בענייני הקהל.
<h3><b>כתב סרבנות</b></h3>
המסרב לבוא לבית-דין*, אף לאחר שהתרו בו, רשאים בית דין - או רב המקום<sup style="color: gray;">20</sup> - לכתוב עליו שהוא סרבן<sup style="color: gray;">21</sup>, ונקרא: סרבנות<sup style="color: gray;">22</sup>, או: כתב סרבנות<sup style="color: gray;">23</sup>. סרבנות הוא כ"פתיחא" שרשאים בית דין לכתוב כדי לנדותו<sup style="color: gray;">24</sup>, ואין כותבים אותו אלא בעדים<sup style="color: gray;">25</sup>. והרואה כתב הסרבנות, ויש כח בידו, חייב להכריז על המסרב ולכופו עד שיבואו לפני דייני ישראל<sup style="color: gray;">26</sup>, ומועיל אף - לסוברים כן<sup style="color: gray;">27</sup>, וכן הלכה<sup style="color: gray;">28</sup> - לחייב הנתבע בהוצאות התובע<sup style="color: gray;">29</sup>, וכן לתבוע בדיני גוים להציל מיד בעל דינו<sup style="color: gray;">30</sup>.
על היתר הפנייה לערכאות*, כשהנתבע מסרב לבוא לבית דין, ע"ע ערכאות<sup style="color: gray;">31</sup>.
<h3><b>זמן הסירוב</b></h3>
יש שתיקנו שכל מי שיזמין חבירו לדין שלא יסרב יותר משלושה ימים<sup style="color: gray;">32</sup>.
<h3><b>לשון שלא בפניו</b></h3>
יש שתיקנו שהמסרב לבוא לדין, יכול הקהל לדונו על ידי שליח-בית-דין* ההולך להזמינו לדין<sup style="color: gray;">33</sup>.
<h3><b>פנייה לערכאות</b></h3>
היתה יד הגוים תקיפה, ובעל דינו אַלם ואינו יכול להוציא ממנו בדיני ישראל, יתבענו לדיני ישראל תחילה, אם לא רצה לבוא נוטל רשות מבית-דין*, ומציל בדיני גוים מיד בעל דינו<sup style="color: gray;">34</sup>, נטילת רשות זו, נחלקו בה אחרונים: יש סוברים שהיא תקנה בבתי דינים שבישראל, שלא לדון בפני ערכאות* של גוים אלא על ידי רשות<sup style="color: gray;">35</sup>. ויש סוברים שכשדנים בערכאות ברשות בית דין אין נקרא הפלילים על שמו, אלא על שם בית דין שנתנו לו רשות<sup style="color: gray;">36</sup>.
על דיני היתר בית דין לפנות לערכאות* של גוים, ע"ע ערכאות.
<h3><b>תשלום הוצאות כפייה בערכאות</b></h3>
סירב הנתבע לבוא לבית-דין* ומתוך סירובו הוצרך להעמידו בערכאות* של גוים ולהוציא הוצאות בדיינים וטוענים, נחלקו בו ראשונים:
א) יש סוברים שאינו חייב לשלם ההוצאות<sup style="color: gray;">37</sup>, שאינו אלא גרמא-בנזקין*, ואינו דומה לדינא דגרמי<sup style="color: gray;">38</sup>, שעושה מעשה בגוף הדבר שהוא מזיקו<sup style="color: gray;">39</sup>, ובשעת מעשה בא ההיזק<sup style="color: gray;">40</sup> כשורף שטרותיו של חבירו<sup style="color: gray;">41</sup>. שלדעתם עיקר החילוק שבין גרמי לגרמא הוא משום שגרמי עושה בעצמו ההיזק וגם הוא נעשה בשעת מעשה מיד<sup style="color: gray;">42</sup>, ואין מקום לחייב את הנתבע את הוצאות הכפיה והסרבנות<sup style="color: gray;">43</sup>. וכן אינו דומה להוצאות של פתיחא<sup style="color: gray;">44</sup>, משום ששם בית דין מחייבים אותו על שסירב לבוא לפניהם ליום שקובעים<sup style="color: gray;">45</sup>.
ב) ויש סוברים שאם הוצרך להוציא עליו הוצאות לכופו על ידי ערכאות של גוים, חייב לשלם לו<sup style="color: gray;">46</sup>. שלדעתם עיקר החילוק בין גרמא לגרמי, שגרמי הוא קנס*<sup style="color: gray;">47</sup>, שקנסו בדבר ששכיח<sup style="color: gray;">48</sup>, וכל דבר המצוי ורגיל ראוי לקנוס, שלא תהיה רגילות לעשות כן ולגרום היזק לחבירו, ולכן ראוי לחייב את המסרב על כל הוצאות שגרם לתובע, שהוא גם כן דבר רגיל, ובכל דבר המצוים קונסים<sup style="color: gray;">49</sup>.
להלכה הכריעו אחרונים שמי שמתוך סירובו הוצרך להוליכו בערכאות, חייב לשלם הוצאותיו<sup style="color: gray;">50</sup>, ובלבד שהלך לערכאות ברשות בית דין<sup style="color: gray;">51</sup>. וכן אם יש לו פסק דין והנתבע אינו רוצה לקיים, ונתנו לו בית דין רשות שילך בערכאות ויגבה ממנו, והוציא על זה הוצאות, חייב לשלם לו<sup style="color: gray;">52</sup>.
<h2>סריס</h2>
<b>הגדרת הערך</b> - מי שנולד כשאינו ראוי להוליד, או שנסתרס לאחר שנולד.
<h3><b>מהותו</b></h3>
<h4>סריס אדם וסריס חמה</h4>
שני מיני סריסים הם: א) סריס אדם<sup style="color: gray;">1</sup>, שנסתרס לאחר שנולד<sup style="color: gray;">2</sup>, שהוא חתוך בידי אדם<sup style="color: gray;">3</sup>, או שנסתרס מאליו על ידי חולי, או שהוכה באותם האיברים, כו שנשכו כלב או חיה ונסתרס בזה<sup style="color: gray;">4</sup>; ב) וסריס חמה<sup style="color: gray;">5</sup>, ממעי אמו<sup style="color: gray;">6</sup>, שנולד סריס<sup style="color: gray;">7</sup>, ולא ראה שעה אחת בכשרותו<sup style="color: gray;">8</sup>. וסריס שם משותף לסריס אדם וסריס חמה, ומושאל - בכתוב, אף - לעבד<sup style="color: gray;">9</sup> ומשרת<sup style="color: gray;">10</sup>, או לשר<sup style="color: gray;">11</sup>, אף על פי שאינו סריס<sup style="color: gray;">12</sup>, ובמשנה מושאל אף לצמח שאין לו זרעים<sup style="color: gray;">13</sup>.
בטעם השם "סריס חמה" אמרו בירושלמי שלא ראתה אותו החמה בכושר אפילו שעה אחת<sup style="color: gray;">14</sup>. וכן כתבו ראשונים שהוא סריס משעת צאתו לאויר העולם<sup style="color: gray;">15</sup>, ולא ראה חמה - מעולם<sup style="color: gray;">16</sup> - אלא כשהוא סריס<sup style="color: gray;">17</sup>. ויש מהגאונים מפרשים הטעם שנקרא סריס חמה, שנולד חסר חום<sup style="color: gray;">18</sup>. ויש מהראשונים מפרשים הטעם שנקרא סריס חמה, להיפך, שנסתרס ממעי אמו על ידי קדחת<sup style="color: gray;">19</sup>, שאבד ממנו כח ההולדה בסיבת חום, שנתחממה אמו בהיות מעוברת, ובסיבות החום ההוא נשחף הולד ובטל ממנו כח תאוותו<sup style="color: gray;">20</sup>. ויש מהראשונים הסוברים כי שני מיני סריס חמה הם: סריס חמה וסריס צינה<sup style="color: gray;">21</sup>.
התואר "סריס חמה" הוא מהשמות המשותפים ומתחלפים<sup style="color: gray;">22</sup>, ובא לעיתים כשם נרדף לסריס בידי שמים<sup style="color: gray;">23</sup>, וכינוי לכל שלא נסתרס על ידי פועל אדם, אלא על ידי חולי<sup style="color: gray;">24</sup>, ואפילו לאחר לידה<sup style="color: gray;">25</sup>, וכפי שאמרו: אין לך אישה שלא נעשה בעלה סריס חמה שעה אחת קודם למיתתו<sup style="color: gray;">26</sup>. אף התואר "סריס אדם" הוא מהשמות המשותפים, ובא לעיתים ככינוי לסריסות שאירע על ידי חולי פרטי המתחדש באותם איברי הזרע על ידי מכה ושחין<sup style="color: gray;">27</sup>, שאף על פי שאינו דומה לסריס שעל ידי מעשה אדם, מכל מקום מתדמה הוא במה שבא על ידי מקרה ופגע אחד לכל אחר שנולד, ובאותו מקום, דומה לסריס העשוי בידי אדם<sup style="color: gray;">28</sup>.
סריס שנתפשט חולי בכל הגוף, נקרא בדברי חז"ל: שחוף<sup style="color: gray;">29</sup>.
עובר שנסתרס במעי אמו, כגון שהושיט אדם ידו למעי אישה וסירס עובר שבמעיה, סריס אדם הוא וקרוי אף סריס חמה, שהרי הוא לקוי ממעי אמו<sup style="color: gray;">30</sup>.
<h4>סריס אדם</h4>
בתורה נמנו שני סוגי סריסים האסורים לבוא בקהל: כרות שפכה ופצוע דכא<sup style="color: gray;">31</sup>, וביארו בתלמוד דהיינו בידי אדם<sup style="color: gray;">32</sup>. וכן כתבו גאונים שסריסי אדם יש בהם שני מינים: א) יש בהם חתוכים שלא נשאר להם שרביט - אבר הזכרות - ולא אשכים, והם כרותים; ב) ויש בהם עקורים, והם אלה שעקרו מהם את אשכיהם, ונשאר להם שרביט, ואלו בועלים, אך אינם מוציאים זרע פורה במה שהם מזריעים בו<sup style="color: gray;">33</sup>.
סריס אדם, משעה שיהיה בן שלוש עשרה שנה ויום אחד נקרא גדול, שאין זה מביא סימן לעולם<sup style="color: gray;">34</sup>.
על גדרי ודיני פצוע דכא וכרות שפכה, ע"ע פצוע דכא; כרות שפכה.
<h4>סריס חמה</h4>
סריס חמה, אמרו בתלמוד שנעשה סריס במעי אמו, משום שאפתה אמו לחם בתנור בצהרים<sup style="color: gray;">35</sup>, שמחממתה חום התנור וחום הצהרים<sup style="color: gray;">36</sup>, ושתתה שיכר מזוג<sup style="color: gray;">37</sup>, ויש מפרשים: שיכר חזק<sup style="color: gray;">38</sup>.
סריס חמה, כתבו גאונים שבועל אך אינו מוציא זרע פורה במה שהוא מזריע בו<sup style="color: gray;">39</sup>. ויש מהראשונים שכתבו שסריס חמה האיבר שלו מדולדל כמו איבר המתים<sup style="color: gray;">40</sup>. ויש שכתבו שקצת סריסי חמה אפשר להם המשגל אף על פי שאינם מולידים<sup style="color: gray;">41</sup>. ויש מהראשונים סוברים - לדעתם ששני מיני סריס חמה הם: סריס חמה וסריס צינה<sup style="color: gray;">42</sup> - שסריס צינה צריך חימום גדול ואינו יכול להזדקק לזכר כי אם לנקבה, שהיא חמה יותר<sup style="color: gray;">43</sup>.
<h4>סימני סריס חמה</h4>
איזהו סריס חמה, כל ששהה עשרים שנה - לדעת בית הלל ור' אליעזר<sup style="color: gray;">44</sup>, וסתם תוספתא וברייתא<sup style="color: gray;">45</sup> וכן הלכה<sup style="color: gray;">46</sup>. ושמונה עשרה, לדעת בית שמאי<sup style="color: gray;">47</sup> - ולא הביא שתי שערות, אף על פי שהביא לאחר מיכן, הרי הוא כסריס לכל דבר<sup style="color: gray;">48</sup>. הגיע לזמן הזה, ולא הביא שתי שערות, אם נראו בו סימני סריסות, הרי זה סריס ודינו דין הגדול לכל דבר<sup style="color: gray;">49</sup>.
מספר רב של סימנים נמנו בידי תנאים לסריס חמה, ואינם חלוקים ביניהם, אלא כל אחד בא להוסיף על חבירו<sup style="color: gray;">50</sup>: א) שאין לו זקן<sup style="color: gray;">51</sup>. ב) שערו לקוי<sup style="color: gray;">52</sup>, דהיינו דק<sup style="color: gray;">53</sup> ורך<sup style="color: gray;">54</sup> ביותר<sup style="color: gray;">55</sup>, כשיער הנשים<sup style="color: gray;">56</sup>. ג) בשרו מחליק<sup style="color: gray;">57</sup>, כבשר הנשים, שהוא חלק<sup style="color: gray;">58</sup> יותר מבשר האנשים<sup style="color: gray;">59</sup>, שדרך בשר איש להיות שעיר<sup style="color: gray;">60</sup>. ד) אין מימי רגליו מעלים רתיחה<sup style="color: gray;">61</sup>, כמין קצף על פני מים<sup style="color: gray;">62</sup>, שכשמטיל מים בגומא אינו מעלה קצף<sup style="color: gray;">63</sup>. ה) כשמטיל מים אינו עושה כיפה<sup style="color: gray;">64</sup>, שאין קילוח השתן הולך למרחוק<sup style="color: gray;">65</sup>, ועושה כיפה כשמטיל מים כלפי מעלה<sup style="color: gray;">66</sup>, אלא יורדים מייד<sup style="color: gray;">67</sup>. ו) שכבת זרעו דוחה<sup style="color: gray;">68</sup>, ניגר כמים, ואינו עבה כלובן ביצה<sup style="color: gray;">69</sup>. ז) אין מימי רגליו מחמיצים<sup style="color: gray;">70</sup>, דהיינו מסריחים<sup style="color: gray;">71</sup>, כששוהים בכלי<sup style="color: gray;">72</sup>. ח) רוחץ בימות הגשמים ואין בשרו מעלה הבל<sup style="color: gray;">73</sup>, דהיינו חמימות, כעין עשן<sup style="color: gray;">74</sup>, כשיוצא מהמרחץ<sup style="color: gray;">75</sup>. ט) קולו לקוי<sup style="color: gray;">76</sup>, דהיינו דק וכעין צפצוף<sup style="color: gray;">77</sup>, עד שאינו ניכר בין קולו לשל אישה<sup style="color: gray;">78</sup>.
אף על פי שסריס חמה לקוי ממעי אמו<sup style="color: gray;">79</sup>, ויש סימנים שאין יכולים להיודע משנולד, מכל מקום כיון שניכר מיד שאין עושה כיפה ושאר סימנים ניכרים כל אחד כשהוא בזמנו, הוכיח הראשון על האחרים שממעי אמו הוא לקוי אלא שלא היו ראוין להיות ניכרים סמוך ללידתו<sup style="color: gray;">80</sup>.
במה דברים אמורים שעל ידי הסימנים נידון כסריס, כשהיו בו הסימנים אחר שהוא בן עשרים שנה, אבל קודם לכן, אפילו יש בו סימני סריס ולא הביא שתי שערות אינו נידון כסריס, אלא תולים הדבר במה שהוא קטן<sup style="color: gray;">81</sup>.
בסימנים הללו העושים סריס חמה נחלקו אמוראים: לדעת רב הונא אינו סריס עד שיהו בו כל הסימנים הללו<sup style="color: gray;">82</sup>. ולדעת ר' יוחנן אפילו באחד מהן דיו להחשיבו כסריס<sup style="color: gray;">83</sup>, וכן הלכה<sup style="color: gray;">84</sup>. ונחלקו ראשונים: יש מפרשים ופוסקים להלכה שלדעה זו די באחד מסימני הסריס להחשיבו כסריס<sup style="color: gray;">85</sup>. ויש מפרשים שלדעת ר' יוחנן צריך כל הסימנים להחשיבו כסריס, אלא שאם היה לו זקן, אינו סריס<sup style="color: gray;">86</sup>.
בתלמוד אמרו שהכל מודים שאם הביא שתי שערות אינו סריס עד שיהיו בו כל סימני סריסות<sup style="color: gray;">87</sup>,
אבל אם יש בו כל הסימנים חשוב סריס אף על פי שיש לו שתי שערות בזקן, אבל אם יש לו שתי שערות במקום אחר בכל הגוף מוציאים אותו מחזקת סריס, לפי שבמקום הזקן רגיל להיות שם שיער<sup style="color: gray;">88</sup>, ולא נחלקו רב הונא ור' יוחנן, אלא בשלא הביא שתי שערות<sup style="color: gray;">89</sup>. ונחלקו ראשונים: יש מפרשים שאם לא הביא שתי שערות למטה והביא שתי שערות בזקן, אף על פי שנולד לו אחד מסימני סריס, אינו סריס, אלא הרי הוא בקטנותו עד שיוולדו לו כל סימני סריס<sup style="color: gray;">90</sup>. ויש מפרשים שאפילו נולדו בו כל סימני סריסות, אבל לא הביא שתי שערות בזקן, הרי הוא קטן<sup style="color: gray;">91</sup>. ויש מפרשים שאם הביא שתי שערות אין די בזה להוציאו מידי ספק סריס, אלא אם כן נתמלא כל זקנו<sup style="color: gray;">92</sup>.
עברו רוב שנותיו<sup style="color: gray;">93</sup>, דהיינו שהוא בן חמש ושלשים שנה ויום אחד<sup style="color: gray;">94</sup>, אם לא הביא שתי שערות למטה<sup style="color: gray;">95</sup>, גדול הוא וודאי סריס<sup style="color: gray;">96</sup>. לא נראו בו הסימנים, ועדיין לא עברו רוב שנותיו, הרי הוא ספק סריס<sup style="color: gray;">97</sup>.
בן עשרים שנה שאמרו, נחלקו בו ראשונים: יש הסוברים דהיינו בן עשרים שנה פחות שלושים יום<sup style="color: gray;">98</sup>, שלדעתם כך הדין באילונית*<sup style="color: gray;">99</sup>. ויש מהראשונים סוברים דהיינו שנכנס שלושים יום בשנת עשרים<sup style="color: gray;">100</sup>, שהוא בן י"ט ושלושים יום<sup style="color: gray;">101</sup>, שלדעתם כך הדין באילונית<sup style="color: gray;">102</sup>.
יש מהראשונים ואחרונים הסוברים שאין לדון עכשיו דין סריס ודאי - שאף אם נראו בו סימני סריס ואין לו שתי שערות<sup style="color: gray;">103</sup> - יש לחוש שמא היו לו שערות ונשרו או שהיו לו גומות, ואין אנו בקיאים בזה<sup style="color: gray;">104</sup>.
<h4>אנדרוגינוס וטומטום</h4>
אנדרוגינוס*, כתבו ראשונים שאינו ראוי להוליד מתחילת ברייתו<sup style="color: gray;">105</sup>. ויש מהראשונים שכתבו אחרונים בדעתם שיכול להוליד מן אישה<sup style="color: gray;">106</sup>. ויש מהאחרונים שביארו שלדעתם הדבר תלוי במחלוקת תנאים במהות אנדרוגינוס, שלסוברים שהוא זכר ודאי, ראוי להוליד, ולסוברים שהוא ספק, אינו ראוי להוליד<sup style="color: gray;">107</sup>.
טומטום*, אם חוששים בו שהוא סריס לצד שהוא זכר, נחלקו תנאים, ועל כך ע"ע טומטום<sup style="color: gray;">108</sup>.
<h3><b>ביאתו בקהל</b></h3>
פצוע דכא וכרות שפכה אסורים לבוא בקהל, ועל כך ע"ע פצוע דכא; כרות שפכה. פסול זה היינו כשלא היה בידי שמים, כגון שכרתו אדם או היכהו קוץ וכיוצא בדברים אלו<sup style="color: gray;">109</sup>, אבל פצוע דכא בידי שמים כשר לבוא בקהל<sup style="color: gray;">110</sup>, והוא הדין לכרות שפכה בידי שמים<sup style="color: gray;">111</sup>. אם משום שנאמר: לא יבא פצוע דכא<sup style="color: gray;">112</sup>, ונאמר: לא יבא ממזר<sup style="color: gray;">113</sup>, מה ממזר בידי אדם, אף פצוע דכא בידי אדם<sup style="color: gray;">114</sup>. או משום שנאמר: פצוע<sup style="color: gray;">115</sup>, שמשמע ששלם נולד והיתה לו שעת הכושר ואחרי כן נפצע<sup style="color: gray;">116</sup>, ולא הפצוע<sup style="color: gray;">117</sup>, שאז משמע הפצוע מעיקרו<sup style="color: gray;">118</sup>, דהיינו ממעי אמו<sup style="color: gray;">119</sup>.
בטעם שסריס בידי שמים כשר לבוא בקהל, כתבו ראשונים ואחרונים שאיסור פצוע דכא וכרות שפכה לבוא בקהל הוא כדי להרחיק ממנו לבלתי הפסיד כלי הזרע בשום צד<sup style="color: gray;">120</sup>, שלא יבואו לעשות כן בידי אדם<sup style="color: gray;">121</sup>, אבל לא מטעם שאינו מוליד<sup style="color: gray;">122</sup>.
בירושלמי, מלבד דעה זו המכשירה סריס בידי שמים<sup style="color: gray;">123</sup>, יש ברייתא החולקת וסוברת שפצוע דכא בין בידי אדם בין בידי שמים פסול<sup style="color: gray;">124</sup>. אם משום שנאמר: לא יבא פצוע דכא<sup style="color: gray;">125</sup>, לעולם<sup style="color: gray;">126</sup>. או משום שנאמר: לא יבא פצוע דכא<sup style="color: gray;">127</sup>, ונאמר: לא יבא ממזר<sup style="color: gray;">128</sup>, מה ממזר בידי שמים - שיצירתו של ממזר בידי שמים<sup style="color: gray;">129</sup> - אף פצוע דכא בידי שמים<sup style="color: gray;">130</sup>.
<h4>מחמת חולי</h4>
חלה מחמת גופו ונסתרס, נחלקו בו ראשונים:
א) יש סוברים שמי שאירע בו חולי ונסתרס פסול לבוא בקהל<sup style="color: gray;">131</sup>. אלא שיש מהאחרונים הסוברים שלדעה זו, שאין הדברים אמורים אלא בחולי וליקוי שנפל בכל ההולדה וששיחתם וקלקלם עד שנעשה על ידו כמין פצוע וכרות<sup style="color: gray;">132</sup>, אבל כשחלה בחולי שכל כל הגוף וחולשתו ומתוך כך נסתרס כשר לבוא בקהל<sup style="color: gray;">133</sup>. ויש מהאחרונים המצדדים שלדעה זו אינו פסול לבוא בקהל אלא כשמחמת החולי עולה הכורת על איבר הזכרות, אבל כל שהוא קיים כשר לבוא בקהל<sup style="color: gray;">134</sup>.
ב) ויש סוברים שמי שנסתרס על ידי חולי כשר לבוא בקהל<sup style="color: gray;">135</sup>, שמי שחלה מחמת גופו ובטלו ממנו אברים אלו או שנולד בהם שחין והמסה אותן או כרתן הרי זה כשר לבוא בקהל, שכל אלו בידי שמים<sup style="color: gray;">136</sup>. ובטעם הדבר כתבו אחרונים שהטעם שאיסור פצוע דכא וכרות שפכה לבוא בקהל הוא כדי שלא יבואו לעשות כן בידי אדם, אבל לא מטעם שאינו מוליד<sup style="color: gray;">137</sup>, ולכן כשהוא על ידי חולי כשר לבוא בקהל<sup style="color: gray;">138</sup>. אלא שיש מהאחרונים הסובר שלדעה זו אינו כשר לבוא בקהל אלא דוקא ביוצא כך מבטן אמו ובא לעולם עם מכה חולי ושחין שנולד בו במעי אמו ועל ידי כך נתקלקל ונעשה פצוע או כרות, שאז נקרא בידי שמים, שמעצמו בא בעודו בבטן ולא חלו בה ידי אדם, והוא דומה לשאר סריס חמה, אף על פי שזה משונה במקריו<sup style="color: gray;">139</sup>.
אף להלכה נחלקו הפוסקים: יש פוסקים שמי שנתסרס מחמת חולי הגוף פסול לבוא בקהל<sup style="color: gray;">140</sup>. ויש פוסקים שהוא כשר לבוא בקהל<sup style="color: gray;">141</sup>.
<h4>מחמת רעמים וברד</h4>
נסתרס על ידי רעמים וברד - ושאגת אריה<sup style="color: gray;">142</sup> - כשר לבוא בקהל<sup style="color: gray;">143</sup>, אף לסוברים שהמסתרס על ידי חולי פסול לבוא בקהל<sup style="color: gray;">144</sup>, שכאן נסתרס מחמת פחד ובהלה וחרדה שנפלה עליו ולא קמה רוח באיש ואינו בא לידי קישוי, ונעדר כח המוליד מפני חלישות מזגו שלקה בטבעו וסר כוחו וגבורתו, אבל לא ניזוק באיברו<sup style="color: gray;">145</sup>, ויש לו תקנה<sup style="color: gray;">146</sup>, מה שאין כן הסריס על ידי חולי, שאין לו רפואה<sup style="color: gray;">147</sup>. ויש מהראשונים סוברים שמי שנסתרס על ידי רעמים וברד פסול לבוא בקהל<sup style="color: gray;">148</sup>, ויש מהם הסוברים הטעם, שפצוע דכא בידי שמים הכשר, היינו כשנולד ממעי אימו פצוע דכא ולא היתה לו שעת הכושר<sup style="color: gray;">149</sup>.
אף לדעת הסוברים שנסתרס על ידי רעמים וברד כשר לבוא בקהל<sup style="color: gray;">150</sup>, אם הוכה באבני ברד שנפלו מן השמים וירדו על גב איש ופגעו באותם איברים והפסידום ועשאוהו כעין פצוע דכא וכרות שפכה שבידי אדם, דינו כסריס בידי אדם, ופסול לבוא בקהל, שהרי אין לו רפואה<sup style="color: gray;">151</sup>.
<h4>מחמת כוס עיקרין</h4>
השותה כוס של עיקרין ונסתרס מחמת זה, נחלקו בו ראשונים ואחרונים: יש סוברים שאסור לבוא בקהל<sup style="color: gray;">152</sup>. ויש סוברים שמותר לבוא בקהל<sup style="color: gray;">153</sup>. ויש מהם מצדדים שכך הדין אף לסוברים שמי שנסתרס על ידי חולי אסור לבוא בקהל<sup style="color: gray;">154</sup>, שלדעתם כשמחמת חולי אינו עולה הכורת על איבר הזכרות, הכל מודים שכשר לבוא בקהל<sup style="color: gray;">155</sup>.
על כך שאדם אסור לשתות כוס של עיקרין, כדי שיסתרס, ע"ע סירוס.
<h4>נישואים לסריס</h4>
האשה* רשאית להינשא לסריס<sup style="color: gray;">156</sup>, שאין האישה מצווה - לסוברים כן, וכן הלכה<sup style="color: gray;">157</sup> - על פריה ורביה<sup style="color: gray;">158</sup>.
<h3><b>שאר דיניו</b></h3>
<h4>אכילת חזה ושוק</h4>
אף על פי שסריס חמה מאכיל את אשתו בתרומה<sup style="color: gray;">159</sup>, וכל המאכיל בתרומה מאכיל בחזה-ושוק*<sup style="color: gray;">160</sup>, יש מהאחרונים סוברים שנחלקו בירושלמי בדבר, שלדעת הברייתא ור' שמעון בן לקיש מאכילה בחזה ושוק<sup style="color: gray;">161</sup>. ולדעת ר' יוחנן אינו מאכילה בחזה ושוק<sup style="color: gray;">162</sup>.
<h4>אכילת תרומה</h4>
סריס חמה כהן שנשא בת ישראל, מאכילה בתרומה<sup style="color: gray;">163</sup>, שהוא ואשתו ועבדיו אוכלים בתרומה<sup style="color: gray;">164</sup>, מאחר שביאתו בהיתר, שכל שהוא בידי שמים כשר לבוא בקהל<sup style="color: gray;">165</sup>, אף על פי שאינו מוליד<sup style="color: gray;">166</sup>. ואין אנו אומרים שהכתוב ויליד ביתו הם יאכלו<sup style="color: gray;">167</sup>, מלמד שהראוי להוליד יאכיל<sup style="color: gray;">168</sup>, שאינו מוליד אינו מאכיל<sup style="color: gray;">169</sup>. אבל סריס אדם פוסל מלהאכיל בתרומה<sup style="color: gray;">170</sup>, שכן פצוע דכא כהן שקידש בת כהן -לסוברים שהמשתמרת לביאה פסולה אסורה לאכול בתרומה<sup style="color: gray;">171</sup>, וכן הלכה<sup style="color: gray;">172</sup> - אינה אוכלת בתרומה<sup style="color: gray;">173</sup>.
<h4>ביאה על העריות</h4>
לסוברים שסריס חמה האיבר שלו מדולדל כמו איבר המתים<sup style="color: gray;">174</sup> כתבו ראשונים שאם בא ביאה* אסורה, אף על פי שהכניס את האיבר בידו אינו חייב לא כרת* ולא מלקות* - לסוברים, שכן הדין במשמש מת בעריות<sup style="color: gray;">175</sup>, וכן הלכה<sup style="color: gray;">176</sup> - שאין זו ביאה<sup style="color: gray;">177</sup>, אבל פוסל הוא מן התרומה<sup style="color: gray;">178</sup>, ובית דין מכים את שניהם מכת-מרדות*<sup style="color: gray;">179</sup>.
<h4>בן סורר ומורה</h4>
אין הסריס - סריס חמה<sup style="color: gray;">180</sup> - נידון בבן-סורר-ומורה*, לפי שאין בן סורר ומורה נידון אלא בחתימת זקן התחתון<sup style="color: gray;">181</sup> - משיביא שתי שעות עד שיקיף בשערות כל הגיד<sup style="color: gray;">182</sup> - וזה אין בו הקפת זקן<sup style="color: gray;">183</sup>. ואף סריס אדם אינו נעשה בן סורר ומורה, שאינו נעשה בן סורר ומורה אלא הראוי להיות אב<sup style="color: gray;">184</sup>, והסריס אינו מוליד, אם כן אינו נידון כבן סורר ומורה<sup style="color: gray;">185</sup>.
<h4>ברכת המזון</h4>
סריס אדם וסריס חמה פצוע דכא וכרות שפכה חייבים בברכת-המזון*<sup style="color: gray;">186</sup>, אף על פי שצריך להזכיר ברית בברכת המזון<sup style="color: gray;">187</sup>, ומי שלא הזכיר ברית בברכת המזון - לסוברים כן<sup style="color: gray;">188</sup>, וכן הלכה<sup style="color: gray;">189</sup> - לא יצא ידי חובתו<sup style="color: gray;">190</sup>, ובפרשת מילה כתוב: והקִמֹתי את בריתי וגו' ובין זרעך אחריך וגו' להיות לך לאלהים ולזרעך אחריך<sup style="color: gray;">191</sup>, ודרשו על זה: בזמן שזרעך אחריך שכינה שורה אין זרעך אחריך על מי שורה על העצים ועל האבנים<sup style="color: gray;">192</sup>, הייתי חושב שהואיל והברית לא נכרתה עליהם, לא יתחייבו בברכת המזון<sup style="color: gray;">193</sup>.
סריס אדם וסריס חמה פצוע דכא וכרות שפכה מוציאים את הרבים ידי חובתםבברכת המזון<sup style="color: gray;">194</sup>, אף על פי שאינם בכלל הברית<sup style="color: gray;">195</sup>, משום ערבות<sup style="color: gray;">196</sup>, שערב הוא בעבורם - בעבור שאר ישראל - ועליו הוא להצילם מן העוון ולפטור אותם מן המצוות<sup style="color: gray;">197</sup>. ויש הגורסים שסריס אדם וסריס חמה פצוע דכא וכרות שפכה אין מוציאים את הרבים ידי חובתםבברכת המזון<sup style="color: gray;">198</sup>.
<h4>גר</h4>
גוי* שנכרת לו כל הגיד ובא להתגייר, אין מילתו מעכבתו מלהתגייר<sup style="color: gray;">199</sup>, ואין צריך להטיף ממנו דם ברית<sup style="color: gray;">200</sup>, הואיל ואין לו גובהה של עטרה, אלא נכנס תחת כנפי השכינה כאשה*<sup style="color: gray;">201</sup>, בטבילה* בלבד<sup style="color: gray;">202</sup>.
<h4>השחתת זקן והקפת הראש</h4>
סריס מותר בהשחתת-זקן* ובהקפת-הראש*<sup style="color: gray;">203</sup>, שדינו כאשה*, שאינה בלאו של השחתת זקן<sup style="color: gray;">204</sup> והקפת הראש<sup style="color: gray;">205</sup>. ויש הסוברים שסריס חמה, אף על פי שאין לו זקן<sup style="color: gray;">206</sup>, אסור בהקפת הראש<sup style="color: gray;">207</sup>.
<h4>השחתת זרע</h4>
סריס, אם הוא מצווה על השחתת-זרע*, נחלקו אחרונים: יש סוברים שהוא מצווה על השחתת זרע, שאינה תלויה בעיבור<sup style="color: gray;">208</sup>. ויש סוברים שמי שאינו ראוי להוליד איננו מוזהר מן התורה לבלתי השחית זרעו<sup style="color: gray;">209</sup>. ויש המסתפקים בדבר<sup style="color: gray;">210</sup>.
<h4>זיבה</h4>
סריס אדם וסריס חמה מתטמאים בזיבה<sup style="color: gray;">211</sup>, ככל האנשים<sup style="color: gray;">212</sup>, שהרי הם כשאר בני ישראל<sup style="color: gray;">213</sup>, והם מתטמאים כשאר הבריאים<sup style="color: gray;">214</sup>.
<h4>חודשי הבחנה</h4>
אשת סריס שנתגרשה או שנתאלמנה, חייבת להמתין שלושת חודשי הבחנה*<sup style="color: gray;">215</sup>, בין אם הוא סריס אדם<sup style="color: gray;">216</sup>, ובין אם הוא סריס חמה<sup style="color: gray;">217</sup>.
<h4>חציו עבד וחציו בן חורין</h4>
סריס שחציו עבד וחציו בן חורין, אין כופים את רבו להוציאו לחירות<sup style="color: gray;">218</sup>, שלא אמרו שכופים את רבו ועושה אותו בן חורין, אלא משום ביטול פריה ורביה<sup style="color: gray;">219</sup>.
<h4>יבום</h4>
אשת סריס שמת, פטורה מן החליצה ומן היבום, ועל כך ומחלוקת התנאים, אם היינו סריס חמה או סריס אדם, ע"ע יבם; יבמה<sup style="color: gray;">220</sup>. ושם<sup style="color: gray;">221</sup>, שאף אם היה היבם סריס, פטורה מן החליצה ומן היבום.
<h4>לדון</h4>
סריס אדם הרי הוא בעל מום ופסול לדין<sup style="color: gray;">222</sup>, שאינו נסמך<sup style="color: gray;">223</sup>, ואם נסמך ונסתרס אחר כך פסול לדון דיני נפשות וקנסות וכשר לדון דיני ממונות<sup style="color: gray;">224</sup>. וכן סריס - חמה<sup style="color: gray;">225</sup> - כשר לדון דיני ממונות<sup style="color: gray;">226</sup> ואין כשר לדון דיני נפשות<sup style="color: gray;">227</sup>, ודבר זה מעכב<sup style="color: gray;">228</sup>, ואין מושיבים אותו בסנהדרין<sup style="color: gray;">229</sup>. הטעם שסריס אינו דן בדיני נפשות, מפני שיש בו אכזריות<sup style="color: gray;">230</sup>, שאינו יודע בטיב רחמי האב על הבנים, לפיכך אינו מרחם על בני אדם<sup style="color: gray;">231</sup>, ואנו משתדלים בדיני נפשות להצלה ולרדיפת זכות<sup style="color: gray;">232</sup>.
המסית*, מפני שנאמר בו: ולא תחמֹל ולא תכסה עליו<sup style="color: gray;">233</sup>, ואין אנו משתדלים בהצלתו כלל, ומתוך כך יצא מכלל דיני נפשות בכמה דברים<sup style="color: gray;">234</sup>, מושיבים בדינו את הסריס<sup style="color: gray;">235</sup>, כדי שלא ירחם עליו<sup style="color: gray;">236</sup>, ויתחייב המסית<sup style="color: gray;">237</sup>.
<h4>להעיד</h4>
הסריס כשר להעיד<sup style="color: gray;">238</sup>, שאם הגיע לעשרים שנה ולא הביא שתי שערות, ונולדו בו סימן מסימני סריס<sup style="color: gray;">239</sup>, הרי זה גדול, ויעיד<sup style="color: gray;">240</sup>, ואם לא נולדו לו סימני סריס - הרי הוא ספק קטן*, לפיכך - לא יעיד עד רוב שנותיו<sup style="color: gray;">241</sup>.
<h4>מדורות הגויים</h4>
מדורות-הגויים* שבארץ-ישראל* הטמאים<sup style="color: gray;">242</sup>, עד שייבדקו<sup style="color: gray;">243</sup>, שמא קברו בהם נפלים<sup style="color: gray;">244</sup>, כל ששהו בהם גוים ארבעים יום, כדי שתתעבר אישה ותפיל נפל שמטמא<sup style="color: gray;">245</sup>, אפילו סריס עושה מדורו טמא<sup style="color: gray;">246</sup>. אם משום שאפילו גר בו גוי לבדו עושה מדורו טמא<sup style="color: gray;">247</sup> - לסוברים כן<sup style="color: gray;">248</sup> - והיא גזירה שאיש עושה מדורו טמא, משום מדור שתהיה בו אישה<sup style="color: gray;">249</sup>. או שסריס עושה מדורו טמא, היינו כשאשתו עימו<sup style="color: gray;">250</sup>, ומדורו טמא, משום שאשתו מזנה ותולה בו<sup style="color: gray;">251</sup>, אבל אם אין אשתו עימו אין מדורו טמא<sup style="color: gray;">252</sup>.
<h4>מקח וממכר</h4>
מי שהוא בן עשרים ונראו בו סימני סריס<sup style="color: gray;">253</sup>, או שהביא שתי שערות<sup style="color: gray;">254</sup>, יצא מכלל קטן*, וממכרו ממכר<sup style="color: gray;">255</sup>, לא נראו בו סימני סריס, אין ממכרו ממכר עד שיגיע לרוב שנותיו<sup style="color: gray;">256</sup>.
<h4>מקרא מגילה</h4>
סריס אדם וסריס חמה פצוע דכא וכרות שפכה חייבים במקרא-מגילה*<sup style="color: gray;">257</sup>, ומוציאים את הרבים ידי חובתם<sup style="color: gray;">258</sup>. ואף על פי שכתוב: משפחה ומשפחה<sup style="color: gray;">259</sup>, ואנו למדים להביא משפחות כהונה ולויה שמבטלים עבודתם ובאים לשמוע מקרא מגילה<sup style="color: gray;">260</sup>, והייתי חושב שדוקא אותן משפחות שכשרים ומיוחסים המשיאים לכהונה מוציאים הרבים ידי חובתם, אבל הפסולים לכהונה אינם מוציאים את הרבים ידי חובתם, אין הדבר כן<sup style="color: gray;">261</sup>, שנאמר: כל הנלוים<sup style="color: gray;">262</sup>, "כל" לרבות סריסים<sup style="color: gray;">263</sup>.
יש הסוברים שאין חידוש בכך שסריס מוציא הרבים ידי חובתם במקרא מגילה, אלא שאגב שנשנה חיובם של כהנים ולוים במקרא מגילה, נשנו אף הם<sup style="color: gray;">264</sup>, שלא תחשוב שדוקא כהנים לוים וישראלים הם המתחייבים<sup style="color: gray;">265</sup>.
<h4>סוטה</h4>
אשת סריס שותה את המים המאררים<sup style="color: gray;">266</sup>, אף על פי שנאמר: מבלעדי אישך<sup style="color: gray;">267</sup>, אין לחשוב שהוא דוקא כשהוא בן אישות<sup style="color: gray;">268</sup>, אלא היא שותה, שקדמה שכיבת בעל לבועל, שאף על פי שסריס אינו בן זריעה, בן שכיבה הוא<sup style="color: gray;">269</sup>, שלא נאמר "מבלעדי אישך", אלא משום שהכתוב דיבר בהווה<sup style="color: gray;">270</sup>.
אשת סריס זו השותה, נחלקו בה ראשונים: א) יש מפרשים דהיינו סריס אדם<sup style="color: gray;">271</sup>, וכגון שנסתרס לאחר שנשאה, שקדמה שכיבת בעל לבועל<sup style="color: gray;">272</sup>, שאם נסתרס קודם שנשאה היה אסור לבוא עליה ולא קדמה שכיבת בעל<sup style="color: gray;">273</sup>, שכך משמע לשון הכתוב: וַיתן איש בך את שכבתו מבלעדי אישך<sup style="color: gray;">274</sup>, שבשעת סתירה, שאנו חוששים שמא נתן בה איש אחר שכבתו, צריך שייקרא בו "אישך", אבל אם אחר כך נאסרה לו, אין אנו חוששים<sup style="color: gray;">275</sup>. ב) ויש מפרשים שאשת סריס השותה, היינו סריס חמה, שמותר לבוא בקהל הואיל ובידי שמים הוא<sup style="color: gray;">276</sup>, אבל - אשת - סריס אדם, הואיל ונאסר לבוא בקהל, שנאמר: לא יבא פצוע דכא<sup style="color: gray;">277</sup>, אינה שותה<sup style="color: gray;">278</sup>. ג) ויש מפרשים שאשת סריס השותה, היינו בין סריס חמה בין סריס אדם, כל שמותרת לבעלה<sup style="color: gray;">279</sup>, שאף סריס אדם יש אישה המותרת לו, כגון גיורת ומשוחררת<sup style="color: gray;">280</sup>.
<h4>סמיכה</h4>
חכם*, אם היה סריס אדם, אין סומכים אותו כיון שהוא בעל מום ופסול לדין<sup style="color: gray;">281</sup>, ואם היה סריס חמה, כיון שחכם אינו נסמך אף לדברים יחידים, אם אינו ראוי לכל הדברים<sup style="color: gray;">282</sup>, וסריס חמה אינו ראוי לדון דיני ממונות<sup style="color: gray;">283</sup>, אין סומכים אותו<sup style="color: gray;">284</sup>.
<h4>עגלה ערופה</h4>
הרוג שנמצא נופל בארץ ולא נודע מי היכהו, שמביאים עליו עגלת בקר<sup style="color: gray;">285</sup>, ועורפים אותה בנחל-איתן*<sup style="color: gray;">286</sup>, אפילו סריס<sup style="color: gray;">287</sup>, שאף על פי שאינו פרה ורבה<sup style="color: gray;">288</sup>, מכל מקום נגזל הוא בחיים<sup style="color: gray;">289</sup>, שהיה ראוי לעשות בהם הרבה מצוות<sup style="color: gray;">290</sup>.
<h4>פריה ורביה</h4>
מצות פריה-ורביה* המתקיימת - לסוברים כן, וכן הלכה<sup style="color: gray;">291</sup> - כשנולד לאדם זכר ונקבה<sup style="color: gray;">292</sup>, היה הבן סריס, לא קיים המצוה<sup style="color: gray;">293</sup>, שהרי אינו ראוי לקיום הישוב<sup style="color: gray;">294</sup>, שעדיין כשימותו אלו יהיה העולם בתוהו בראה<sup style="color: gray;">295</sup>, ואנו צריכים שיהיה לשבת יצרה<sup style="color: gray;">296</sup>. ויש סוברים הטעם, שנאמר: פרו ורבו<sup style="color: gray;">297</sup>, ואם הכתוב לא היה מקפיד אלא שיהיו לו בנים, ואפילו סריסים, אם כן היה לו לומר "הולידו בנים", או בלשון אחר, אלא ודאי בא לומר שיוליד דבר שיהיה ראוי לפרות ולרבות<sup style="color: gray;">298</sup>. ואפילו הוליד בן ואחר כך נסתרס אינו יוצא ידי חובתו<sup style="color: gray;">299</sup>, שמה לי אם נולדו כך מן הבטן או נתקלקלו אחר כך<sup style="color: gray;">300</sup>, כיון שאינם ראויים לקיים זרע, אינם נחשבים בנים<sup style="color: gray;">301</sup>.
היו הבנים ראויים לפרות ולרבות, ומתו הבנים והנכדים סריסים, נחלקו אחרונים: יש סוברים שקיים הזקן פריה ורביה<sup style="color: gray;">302</sup>, שאף שאחר כך יכלו הדורות ממנו, מכל מקום כיון שיש לו זרע ממנו די בכך<sup style="color: gray;">303</sup>. ויש סוברים שאם מתו הבנים והנכדים סריסים חייב הזקן בפריה ורביה<sup style="color: gray;">304</sup>, שבני בנים הרי הם כבנים<sup style="color: gray;">305</sup>, ואינם עדיפים מבנים<sup style="color: gray;">306</sup>.
נולדו לו בן ובת, ונישאת הבת לסריס, קיים האב פריה ורביה<sup style="color: gray;">307</sup>.
הניח זרע סריס, אף על פי שאין אביהם מקיים בהם מצות פריה-ורביה*, פוטרים הם מן היבום, ועל כך ע"ע יבם; יבמה<sup style="color: gray;">308</sup>.
<h4>קידושין</h4>
סריס אדם שקידש - אף על פי שאינו ראוי לבוא בקהל<sup style="color: gray;">309</sup> - קידושיו קדושין*<sup style="color: gray;">310</sup>, שקידושין תופסים בחייבי לאוין<sup style="color: gray;">311</sup>, ואין צריך לומר סריס חמה שהוא כשר לבוא בקהל<sup style="color: gray;">312</sup>, שקידושיו קידושין<sup style="color: gray;">313</sup>, ואפילו לא הכירה בו האישה שהוא סריס<sup style="color: gray;">314</sup>. ויש מהאחרונים הסובר שאין קידושיו קידושין, אלא אם הכירה בו שהוא סריס, או שהוא סריס היכול לבעול, אבל אם היה סריס שאינו יכול לבעול ולא הכירה בו, אין הקידושין תופסים<sup style="color: gray;">315</sup>.
<h4>שליח ציבור</h4>
סריס, אם יכול לשמש כשליח-צבור* - קבוע<sup style="color: gray;">316</sup> -נחלקו הדעות: יש סוברים שאינו יכול לשמש כשליח ציבור<sup style="color: gray;">317</sup>, אף אם יש לו שתי שערות<sup style="color: gray;">318</sup>, אם נראו בו סימני סריסות<sup style="color: gray;">319</sup>, שאין זה כבוד ציבור<sup style="color: gray;">320</sup>, שהרי לעולם לא יגיע למידת השלימות שאמרו - חכמים<sup style="color: gray;">321</sup> - על השליח ציבור<sup style="color: gray;">322</sup>, ועוד, שאין בו רחמים<sup style="color: gray;">323</sup>, אבל אם אין לו זקן, והוא בן עשרים, מותר לשמש כשליח ציבור אף על פי שנראה כסריס<sup style="color: gray;">324</sup>. ויש סוברים שסריס מותר לשמש כשליח ציבור<sup style="color: gray;">325</sup>, אם הוא בן עשרים<sup style="color: gray;">326</sup>, שאף מי שאין לו זקן רשאי לשמש - אם ניכר בו שהגיע לכלל שנים שראוי להתמלאות זקנו<sup style="color: gray;">327</sup> - כשליח ציבור<sup style="color: gray;">328</sup>.
<h4>תקיעת שופר</h4>
סריס אדם וסריס חמה פצוע דכא וכרות שפכה חייבים בתקיעת-שופר*<sup style="color: gray;">329</sup>, ומוציאים את הרבים ידי חובתם<sup style="color: gray;">330</sup>, שאף על פי שיש בגופם שינוי הנראה לעין שאסורים לבוא בקהל, איננו אומרים שהם מאוסים ואינם מוציאים את הרבים ידי חובתם, משום הקריבהו-נא-לפחתך*<sup style="color: gray;">331</sup>.
<h2>סרכא</h2>
<b>הגדרת הערך</b> - חוט של ריר שיוצא לפעמים מדופן ריאה של בעל חיים ונסרך אל מקום אחר.
<h3>מהותה ודינה</h3>
<h4>מהותה</h4>
סירכא היא חוט של ריר שיוצא מריאה של בעל חיים ונסרך אל מקום אחר<sup style="color: gray;">1</sup>. בדרך היווצרותה נחלקו ראשונים: א) יש סוברים שכל סירכא נעשית על ידי נקב שנוצר בריאה תחתיה, שהמשקה שמצטבר בריאה – שהיא שואבת כל מיני משקים<sup style="color: gray;">2</sup> - יוצא מעט מעט דרך הנקב, ונקפה ונעשה קרום, והיא הסירכא<sup style="color: gray;">3</sup>. ב) ויש שמצדדים לומר שסירכה רגילה לבא בכל מקום בריאה, אף במקום שאין נקב, מחמת המשקים שהריאה שאבה<sup style="color: gray;">4</sup>. ג) ויש סוברים ששני סוגי סרכות יש, שכשהיא במקום שהריאה דחוקה שם לדבר אחר מדרך בריאתה, אינה מחמת נקב אלא מפני דוחק הרביצה, אבל כשאינה במקום שהריאה דחוקה שם, היא נוצרת מחמת נקב<sup style="color: gray;">5</sup>.
<h4>דינה</h4>
בדין הסירכות יש חילוק בין סירכא ששני קצותיה במקומות שהם מתרחקים זה מזה, שהיא עתידה להתפרק ולהתנתק, ולפיכך הריאה נחשבת נקובה, וטרפה - והיא אחת משבעים הטרפות שמנו ראשונים בבהמה וחיה<sup style="color: gray;">6</sup> - לבין סירכא ששני קצותיה במקומות שהם דבוקים וצמודים ודחוקים זה לזה, שאינה עתידה להתפרק, ואינה אוסרת<sup style="color: gray;">7</sup>. על אופנים שמתירים אפילו סירכא שאינה במקומות סמוכים ודבוקים, משום שתולים שהיא נוצרה מאבר אחר, עי' להלן<sup style="color: gray;">8</sup>.
בטעם שסירכא שעתידה להתפרק מחשיבה את הריאה נקובה, ומטריפתה, נחלקו ראשונים, שלסוברים שסירכא נוצרת מחמת נקב<sup style="color: gray;">9</sup>, היא מטריפה משום שהיא מוכיחה שיש נקב בריאה<sup style="color: gray;">10</sup> - והסירכא עצמה אינה מועילה לסתום את הנקב<sup style="color: gray;">11</sup>, לפי שקרום שעלה מחמת מכה בריאה אינה מועיל לסתום נקב שבה<sup style="color: gray;">12</sup> - ולסוברים שסירכא נוצרת אף ללא נקב<sup style="color: gray;">13</sup>, הריאה נחשבת נקובה משום שכשהסירכא תתפרק, ודאי תנקב את הריאה, ומאחר שסופה להנקב, כבר מעתה היא חשובה נקובה<sup style="color: gray;">14</sup>.
<h4>בשאר איברים</h4>
בגמרא לא הוזכרה סירכא אלא בריאה, ולא באיברים אחרים<sup style="color: gray;">15</sup>. ונחלקו ראשונים בסירכא בשאר איברים שנקב משהו פוסל בהם, כגון הדקין*<sup style="color: gray;">16</sup> והלב*<sup style="color: gray;">17</sup>, אם היא פוסלת, כסירכא שבריאה: יש סוברים שהיא פוסלת, שהרי היא כנקב<sup style="color: gray;">18</sup>. ויש סוברים שאינה פוסלת, לפי שאין לך בטריפות אלא מה שמנו חכמים<sup style="color: gray;">19</sup>, וכן כתבו אחרונים להלכה<sup style="color: gray;">20</sup>.
<h4>בדיקת ריאה מסירכות</h4>
על החיוב לבדוק כל ריאה שמא יש בה סירכות, ועל צורת הבדיקה ופרטיה, והדין כשלא בדקו, או כשהניחו את הריאה אצל גוי קודם הבדיקה, אם יש לחוש שהוא ניתק את הסרכות, ע"ע בדיקת ריאה.
<h4>בדיקת נפיחה בפושרים בזמן הזה</h4>
מצינו כמה סירכות שלא התירו אותן אלא על ידי בדיקה, שמנפחים את הריאה בפושרים, ובודקים אם אויר אינו יוצא ממנה<sup style="color: gray;">21</sup>, ויש ראשונים שכתבו שבזמן הזה אין אנו בקיאים בבדיקה זו, ולפיכך כל סירכא שאמרו שצריך בדיקה כדי להכשירה, בזמן הזה היא טרפה<sup style="color: gray;">22</sup>. ויש שנראה מדבריהם שחולקים וסוברים שאף בזמן הזה ניתן להכשיר על ידי בדיקה בנפיחה<sup style="color: gray;">23</sup>. וע"ע בדיקת ריאה וע' ריאה.
<h3>סוגיה</h3>
<h4>תלויה</h4>
סירכא היוצאת מהריאה, והיא תלויה, כלומר שאינה נאחזת בראשה השני לשום מקום, אלא כחוט יוצא ותלוי בה, יש ראשונים שכתבו שהיא טרפה<sup style="color: gray;">24</sup>, ויש שמתירים אותה על ידי בדיקת נפיחה<sup style="color: gray;">25</sup>, ויש שכתבו, וכן כתבו אחרונים להלכה, שהיא כשרה, ואפילו בדיקה אינה צריכה<sup style="color: gray;">26</sup>, לפי שסירכא כזו אינה באה מחמת נקב, אלא היא הפשטת לחות הריאה, שסירכא הבאה מחמת נקב לעולם נסרכת למקום אחר<sup style="color: gray;">27</sup>.
אף למתירים סירכא תלויה, אם כשנופחים את הריאה היא עולה עמה, היא טרפה, לפי שודאי הריאה נקובה, והרוח נכנסת ממנה אל תוך הסירכא<sup style="color: gray;">28</sup>.
על סירכא תלויה שיוצאת מבועא*, ע"ע בועא.
<h4>שמתנתקת בנענוע</h4>
יש מן הגאונים סוברים שסירכא – אפילו כשהיא במקום שסירכא אוסרת - שמתנתקת על ידי נענוע אינה סירכא, ולפיכך הורו לאחוז בקנה ולנענע הריאה שלש או ארבע פעמים יפה יפה, וכל סירכא שתינתק על ידי נענוע זה היא כשרה<sup style="color: gray;">29</sup>. וכתבו אחרונים שאף לסוברים כן, אנו איננו בקיאים בנענוע, ואין לנו להקל בכך<sup style="color: gray;">30</sup>.
<h4>שמתנתקת במיעוך</h4>
יש שנהגו למעך ולמשמש הסירכא בין האצבעות, ואם היא מתפרקת, היא כשרה, שלדעתם סירכא אמיתית אינה מתפרקת במיעוך<sup style="color: gray;">31</sup>, ומן האחרונים יש שכתבו שאף על פי שהוא קולא גדולה, נהגו בה בני כמה מדינות, ואין למחות בידם, ומכל מקום צריך שהבודק יהיה ירא אלוקים שיודע להזהר למעך בנחת, שלא ינתק בכח<sup style="color: gray;">32</sup>. וראשונים ואחרונים אחרים חלקו על המנהג וכתבו שאין חילוק בין סירכא עבה וחזקה לדקה, וסירכא אוסרת אפילו כשהיא מתמעכת ביד, ולדעתם הנוהגים להקל בסירכא שמתמעכת ביד כאילו מאכילים טרפות לישראל<sup style="color: gray;">33</sup>.
<h4>שמתנתקת בהכנסת יד</h4>
יש נוהגים שכל סירכא שמתנתקת כשהטבח מכניס ידו בנחת לבדוק את הריאה, אינה סירכא אלא היא ריר בעלמא שנתפשט מלחות הריאה, וכשרה, לפי שסירכא אמתית, אפילו אם יפרוך אותה אדם כל היום בין אצבעותיו, אינה ניתקת אלא מתחזקת והולכת<sup style="color: gray;">34</sup>, ומטעם זה יש ראשונים שכתבו שהשוחט צריך שיכניס ידו בבהמה בזריזות בלא רפיון ידים, וימשמש בבהמה בכל צדדיה בין לגבי דפנות בין לגבי שומן הלב, ובכך ינתק את כל הסרכות שאינן אוסרות, ואם ישארו אחר כך סרכות, הן אוסרות<sup style="color: gray;">35</sup>.
ויש ראשונים שכתבו שסרכות שנתנתקו על ידי הכנסת יד הטבח, אם אחר שנתנתקו נשאר ראשן דבוק בריאה או בדופן, הן נחשבות סרכות, ואוסרות, אבל אם לא נמצא ראשן, אינן אלא ריר בעלמא, ואינן אוסרות<sup style="color: gray;">36</sup>. ולהלכה כתבו אחרונים שאין להקל בזה אלא בבהמת ישראל, ודוקא בבודק כשר וירא את ה' מרבים<sup style="color: gray;">37</sup>.
<h4>שמתנתקת בהגבהת אצבע</h4>
יש ראשונים שכתבו שסירכא כשמכניסים אצבע תחתיה ומגביהים קצת היא נפסקת מאליה, היא סירכא בת יומא, ואינה נחשבת סירכא, ואינה אוסרת, וסרכות כאלה מצויות בבהמה שלא הושקתה מים סמוך לשחיטתה, שכולה מלאה סרכות דקות וקשות<sup style="color: gray;">38</sup>, וכתבו אחרונים להלכה שאין לסמוך על קולא זו אלא בבודק כשר וירא את ה' מרבים, ודוקא בבהמת ישראל<sup style="color: gray;">39</sup>.
על השקיית הבהמה סמוך לשחיטה, כדי שלא יהיו בה סרכות בנות יומן, ע"ע שחיטה.
<h4>שחלקה כשרה וחלקה פסולה</h4>
סירכא שחלקה כשרה וחלקה פסולה, כגון אונא ואומא שנסרכו יחד אל הדופן – שהדין הוא שסירכת האונא לדופן כשרה<sup style="color: gray;">40</sup> וסירכת האומא פסולה<sup style="color: gray;">41</sup> - או כגון כשיש מכה בדופן כנגד חלק מן הסירכא – באופנים שתולים את הסירכא במכה שאצלה<sup style="color: gray;">42</sup> - יש ראשונים שכתבו, וכן כתבו אחרונים להלכה, שהולכים אחר הרוב, שאם רוב הסירכה כשרה, מכשירים, ואם רובה פסולה, פוסלים<sup style="color: gray;">43</sup>. ויש חולקים וסוברים שאין הולכים אחר הרוב להכשיר, אלא לעולם פסול, לפי שאף על פי שהרוב נחשב סתום, הרי המיעוט אינו סתום<sup style="color: gray;">44</sup>.
<h4>דבק</h4>
יש מן הראשונים שהתירו דבק, לפי שלדעתם דבק אינו סירכא<sup style="color: gray;">45</sup>, ומהו דבק, כתבו ראשונים שהוא סירכא קצרה שאין ארכה כרוחב אגודל<sup style="color: gray;">46</sup>, או סירכא רחבה כרוחב אגודל<sup style="color: gray;">47</sup>, ובטעם החילוק בין דבק לסירכא, כתבו ראשונים שהדבק אינו עשוי להתפרק, והסירכא עשויה להתפרק<sup style="color: gray;">48</sup>. ויש ראשונים שכתבו שהדבק, נחלקו בו אמוראים, שרב נחמן התיר ומר יהודה בשם אבימי אסר<sup style="color: gray;">49</sup>. והרבה ראשונים ואחרונים כתבו שאין חילוק בין דבק לסירכא, ואף הדבק אסור<sup style="color: gray;">50</sup>.
<h3>מקומה</h3>
<h4>בין שתי אונות</h4>
שתי אונות הסרוכות זו לזו, אמר רבא שאין להן בדיקה<sup style="color: gray;">51</sup>, אלא הן ודאי טרפה<sup style="color: gray;">52</sup>, ודוקא כשהן שלא כסדרן<sup style="color: gray;">53</sup>, היינו שנדבקו שתי אונות החיצונות, הרחוקות זו מזו<sup style="color: gray;">54</sup>, שזו הולכת לכאן וזו הולכת לכאן, וסוף הקרום להתפרק ולהיסתר<sup style="color: gray;">55</sup>, אבל אם הן כסדרן, כלומר שנדבקו האונות הסמוכות זו לזו, זו היא דרך גדילתן<sup style="color: gray;">56</sup>, וכשרה<sup style="color: gray;">57</sup>, לפי שמתוך שהן שוכבות זו על זו כדרך גדילתן, זו מגינה על זו, ואינן מתפרקות, והקרום הולך וחזק, והריאה – אף על פי שיש בה נקב, לסוברים כן<sup style="color: gray;">58</sup> - הולכת ומבריאה<sup style="color: gray;">59</sup>.
ונחלקו גאונים וראשונים בהיתר סירכא באונות כסדרן: יש סוברים שאין מתירים אלא על ידי בדיקה<sup style="color: gray;">60</sup> - בנפיחה<sup style="color: gray;">61</sup> - לפי שהסירכא מעידה שכבר יש נקב, לסוברים כן<sup style="color: gray;">62</sup>, ושמא הוא עדיין לא נסתם על ידי הסירכא<sup style="color: gray;">63</sup>, ויש חולקים וסוברים שמתירים אפילו בלא בדיקה<sup style="color: gray;">64</sup>.
ומר זוטרא בריה דרב הונא בריה דרב פפי אמר שרב נחמיה בריה דרב יוסף חולק וסובר ששתי אונות הסרוכות זו לזו, אפילו שלא כסדרן, יש להן בדיקה בפושרים<sup style="color: gray;">65</sup>, כלומר שאף על פי שבלא בדיקה הן אוסרות, אם בבדיקה הריאה אינה מוציאה אויר אינן אוסרות<sup style="color: gray;">66</sup>.
<h4>כשאינה מחיתוך לחיתוך</h4>
היתה הסירכא בין שתי אונות הסמוכות זו לזו, אבל לא במקום שבו הן שוכבות זו על זו, בחיתוך שביניהם, אלא מגבה של זו לגבה של זו, או מחיתוך לגב, או משיפולי לשיפולי, או משיפולי לחיתוך, או מחודה של זו לחודה של זו שאצלה, נחלקו ראשונים: יש סוברים, וכן כתבו אחרונים להלכה, שמאחר והן נמשכות זו מזו, וסוף הסירכא להתפרק, אינו בגדר "כסדרן", והיא טרפה<sup style="color: gray;">67</sup>. ויש חולקים וסוברים שכל שהסירכא היא בין שתי אונות סמוכות, הכל נחשב כסדרן, ולדעתם שלא כסדרן אינו אלא כשהסירכא היא מאונא לאונא שאינה סמוכה לה<sup style="color: gray;">68</sup>.
<h4>כשלא כל האונא סרוכה</h4>
יש מן הראשונים שכתבו שאפילו אונא הסרוכה לחברתה כסדרן, אינה כשרה אלא כשנסרכה כולה מראשה לסופה, אבל כל שיש פיצול ביניהן, בראשן או באמצעיתן או בסופן, מאחר והן מתנועעות ומתפרקות זו מזו, הסרכא מתפרקת, ולפיכך היא טרפה<sup style="color: gray;">69</sup>. ויש שחילקו, וכן יש אחרונים שכתבו להלכה, שאם הסירכא היא באמצע, ובעיקרן האונות מתפרקות זו מזו, שיש שם כמין חלון, הרי זו טרפה<sup style="color: gray;">70</sup>, אבל אם הסירכא היא מעיקר האונות, כשרה אפילו כשאינה מראשן לסופן<sup style="color: gray;">71</sup>. ויש חולקים וסוברים, וכן יש אחרונים שפסקו להלכה, שבכל אופן כשהסירכא היא מחיתוך של זו לשל זו היא כשרה, בין סרוכה כולה ובין סרוכה מקצתה, ואפילו כשסרוכת באמצע ובעיקרן מתפרקות<sup style="color: gray;">72</sup>, ואפילו הסירכא באלכסון, מראשה של זו לסופה של זו<sup style="color: gray;">73</sup>.
<h4>אונא הסרוכה לאומא</h4>
אונא הסרוכה באומא* כסדרן, היינו שהן צמודות זו לזו בצורה שהן גדלות יחד ואינן מתפרקות זו מזו, יש ראשונים שאוסרים<sup style="color: gray;">74</sup>, לפי שלדעתם לא התירו אלא באונות, והאומא אין שם אונא עליה<sup style="color: gray;">75</sup>, ועוד, שמצד הטעם אין להתיר אלא באונות, שמתוך שהן עומדות במיצר החזה ומתחממות, הנקב שבהן – שהרי כל סירכא, יש נקב תחתיה, לסוברים כן<sup style="color: gray;">76</sup> - חוזר ומבריא, אבל באומא, שאינה במיצר החזה, ואינה מתחממת, הנקב לא יבריא<sup style="color: gray;">77</sup>. ויש חולקים ומתירים אונא הסרוכה באומא<sup style="color: gray;">78</sup>, לפי שלדעתם אומא היא בכלל האונות<sup style="color: gray;">79</sup>, וכן מצד הטעם אין חילוק, לפי שאף באונות ההתר אינו מחמת החום, אלא משום שהן גדלות זו עם זו ואינן מתפרקות<sup style="color: gray;">80</sup>, ובסברא זו אין חילוק בין אונא לאומא<sup style="color: gray;">81</sup>, וכן כתבו אחרונים להלכה<sup style="color: gray;">82</sup>.
<h4>עינוניתא דורדא</h4>
עינוניתא דורדא*, כל מקום שהיא סרוכה אליו, היא טרפה, לפי שלגביה הכל נחשב שלא כסדרה<sup style="color: gray;">83</sup>. נדבקה לכיס שהיא מונחת בו, יש מתירים<sup style="color: gray;">84</sup>, ויש אוסרים, וכן כתבו ראשונים ואחרונים להלכה<sup style="color: gray;">85</sup>, לפי שאף מן הכיס פעמים הרבה שהיא יוצאת, ולפיכך אינו נחשב מקום גדילתה<sup style="color: gray;">86</sup>.
<h4>ממקום למקום באותה אונא או אומא</h4>
סירכא ממקום למקום באותה אונא או אומא, יש מתירים אותה, כדין סירכא תלויה, שהיא מותרת, לסוברים כן<sup style="color: gray;">87</sup>, לפי ששתיהן אינן סירכות גמורות אלא דלדול של הריאה<sup style="color: gray;">88</sup>. ויש שכתבו שמטעם אחר היא מותרת, לסוברים שיש סירכא בלא נקב, שלדעתם סירכא אינה מטריפה אלא משום שהיא עתידה להתפרק ולנקוב את הריאה<sup style="color: gray;">89</sup>, וכשהסירכה באותה אונא או אומא, היא אינה עתידה להתנתק<sup style="color: gray;">90</sup>.
היתה הסירכא קצרה מבשר האונא או האומא שבין שתי קצותיה אחר שנופחים את הריאה, באופן שכשנופחים אותה, הסירכא מקמצת את הבשר שבינתיים שלא יוכל לעלות בנפיחה, כתבו אחרונים שהיא טרפה<sup style="color: gray;">91</sup>, לפי שהיא עתידה להתנתק<sup style="color: gray;">92</sup> - שלא כשאר סירכא שממקום למקום באותה אונא או אומא, שאינה עתידה להתנתק<sup style="color: gray;">93</sup> - או שמאחר והבהמה אינה יכולה להתנשם כדרכה, הרי זה כריאה שיש בה מקום אטום, שהיא טרפה<sup style="color: gray;">94</sup>.
<h4>מהריאה לאבר אחר</h4>
סירכא מהריאה לאבר אחר, כגון לגרגרת או לשמנונית של הגרגרת או להרת או לטרפש הלב או לטרפש הכבד או לעינוניתא דורדא או לקנה הלב ולשאר כל המקומות, כתבו ראשונים שדינה כסירכא בין האונות שלא כסדרן, שהיא אסורה<sup style="color: gray;">95</sup>, מפני שהיא עתידה להתפרק<sup style="color: gray;">96</sup>.
על אופנים שונים שמתירים סירכא מהריאה לאבר אחר מחמת שתולים אותה באבר האחר, עי' להלן: תליה באבר אחר<sup style="color: gray;">97</sup>; על אופנים שריאה הסמוכה לדופן מותרת משום שהדופן סותמת את הנקב, עי' להלן<sup style="color: gray;">98</sup>.
<h4>דבוקה למקום גידולה</h4>
מצינו ראשונים ואחרונים שהתירו בכמה מקרים ריאה שנדבקה לגמרי לאבר אחר, כגון שנדבקה בשדרה לגמרי בלא פילוש<sup style="color: gray;">99</sup>, ואונות העליונות שנדבקו ונתפרו לגרגרת מלמעלה למטה<sup style="color: gray;">100</sup>, ואי אפשר להכניס אצבע ביניהם<sup style="color: gray;">101</sup>, וריאה שנדבקה לגמרי לשומן היורד בין הערוגות של הריאה<sup style="color: gray;">102</sup>, ודפני הריאה הסרוכים בקנה הלב או דבוק מעיקר הלב ובא לו עד למטה, כשאין פיצול ביניהם<sup style="color: gray;">103</sup>, וכתבו אחרונים שדינים אלו הם אפילו לסוברים שדבק אסור – עי' לעיל<sup style="color: gray;">104</sup> - וטעם ההתר הוא שדיבוקים אלו הם במקום גידולה של הריאה, והיא צמודה אליהם בטבעה, ולפיכך כשהם בלא פילוש אין סופם להתפרק, ואפילו אם היה שם נקב, הוא נסתם<sup style="color: gray;">105</sup>. וכתבו אחרונים שאף למתירים הללו, אין להתיר בלא שאלת חכם ומומחה מורה הוראות<sup style="color: gray;">106</sup>, ועוד כתבו שאין ללמוד ממקומות אלו לשאר מקומות שנסרכה שם הריאה, לפי שבשאר מקומות אין חילוק בין דבוק כולו ללא דבוק כולו<sup style="color: gray;">107</sup>.
ויש חולקים ואוסרים כל דיבוק לאברים אפילו במקום גידולה של הריאה, ואפילו בלא פילוש<sup style="color: gray;">108</sup>.
<h3>סתימה על ידי דופן</h3>
<h4>סתימת נקב על ידי דופן</h4>
ריאה שניקבה ודופן סותמתה – ונוצרה סירכא ביניהם<sup style="color: gray;">109</sup> - אם הנקב נמצא במקום שהריאה והדופן גדלים שם כאחד וסמוכים תמיד, היינו במקום חיתוכי האונות, סמוך לצואר, במיצר החלל – והנקב נמצא בגב האונא כנגד הדופן<sup style="color: gray;">110</sup> - כשרה<sup style="color: gray;">111</sup>, לפי שהסירכא לא תתפרק<sup style="color: gray;">112</sup>, מפני שהמקום צר, והריאה נדחקת לדופן, והנקב נסתם<sup style="color: gray;">113</sup>, אבל אם הנקב אינו במקום חיתוך האונות, אלא למעלה ברוחב החלל כנגד האומא הגדולה, ששם הריאה רחוקה מן הדופן, פסולה, לפי שהסתימה ודאי תתפרק<sup style="color: gray;">114</sup>.
יש מן הראשונים שסוברים שלא התירו ריאה שניקבה ודופן סותמתה אלא כשבדקוה וראו שאויר אינו יוצא ממנה<sup style="color: gray;">115</sup>, אבל ראשונים ואחרונים כתבו שאין הלכה כן, אלא היא מותרת אף ללא בדיקה<sup style="color: gray;">116</sup>.
ריאה שניקבה ודופן סותמתה, באופן שהיא כשרה, אם לאחר זמן ניקבה הדופן כנגד הריאה, והלכה סתימת הדופן, הרי היא טרפה מחמת הנקב בריאה<sup style="color: gray;">117</sup>.
מנהג אשכנז וצרפת שלא להכשיר שום סירכא שדופן סותמתה<sup style="color: gray;">118</sup>.
<h4>כשהריאה אינה אחוזה היטב בדופן</h4>
דיבוק בדופן, אף במקום שהוא מועיל לסתום את הנקב, יש ראשונים שכתבו בדעת רבינא שאינו אלא כשהריאה נאחזת ומסובכת היטב בדופן, ולא כשהיא דבוקה וסרוכה בלבד<sup style="color: gray;">119</sup>, וכן יש שפסקו להלכה<sup style="color: gray;">120</sup>. ויש גאונים שכתבו שרב נחמן נחלק על רבינא, ומכשיר אפילו באופן שהריאה אינה אלא דבוקה לדופן, ולא אחוזה וסבוכה היטב<sup style="color: gray;">121</sup>, וכן דעתם להלכה<sup style="color: gray;">122</sup>.
<h4>כשדבוקה בצלעות ולא בבשר</h4>
דיבוק בדופן, אף במקום שהוא מועיל לסתום את הנקב, יש ראשונים שכתבו בדעת רבינא שאינו אלא כשהריאה דבוקה בבשר שבין הצלעות, שזהו דיבוק חזק, שאינו מתפרק, ולא כשהיא דבוקה בצלעות עצמן, שדיבוק זה אינו חזק, והסירכא עלולה להתפרק<sup style="color: gray;">123</sup>, וכן פסקו ראשונים ואחרונים להלכה<sup style="color: gray;">124</sup>. ויש גאונים וראשונים שחולקים וסוברים להלכה שאין חילוק בין דיבוק לבשר לדיבוק לצלעות, ושניהם מועילים לסתום את הנקב<sup style="color: gray;">125</sup>.
<h4>כשדבוקה בצלעות ובבשר</h4>
לסוברים שדוקא דיבוק לבשר סותם, ולא דיבוק לצלעות, היה הדיבוק כנגד הבשר וכנגד הצלעות גם יחד, יש אוסרים<sup style="color: gray;">126</sup>, לפי שאף על פי שכנגד הבשר הסתימה מועילה, כנגד העצם אינה מועילה, והרי הריאה עדיין נקובה שם<sup style="color: gray;">127</sup>, ויש מתירים<sup style="color: gray;">128</sup>, לפי שמאחר והריאה דבוקה אף בבשר, אינה עתידה להתפרק, ואפילו מה שכנגד העצם סופו להעלות ארוכה<sup style="color: gray;">129</sup>.
<h3>תליה באבר אחר</h3>
<h4>תליה בדופן</h4>
ריאה הסמוכה לדופן, היינו שיש דיבוק בינה לדופן<sup style="color: gray;">130</sup> – ויש סוברים שהוא הדין כשאינו דיבוק גמור, אלא סירכא<sup style="color: gray;">131</sup> – אמר רב נחמן שאין חוששים לה<sup style="color: gray;">132</sup> שמא ניקבה, אלא תולים את הרעותא בדופן, ואומרים שהיתה מכה בדופן, וכשחיתה, קלטה הריאה אצלה<sup style="color: gray;">133</sup>, ואין צריך אפילו לבדוק את הריאה<sup style="color: gray;">134</sup>. ומר יהודה בשם אבימי חולק וסובר שריאה הסמוכה לדופן, חוששים לה, ואין תולים בסתם את הרעותא בדופן<sup style="color: gray;">135</sup>, אלא צריך לבדוק את הדופן, עי' על כך להלן<sup style="color: gray;">136</sup>, וכן כתבו ראשונים ואחרונים להלכה<sup style="color: gray;">137</sup>.
בטעמו של רב נחמן שאמר שתולים את הדיבוק בדופן, ואין חוששים לנקב בריאה, יש ראשונים שכתבו שהדופן היא קשה, ואין רגילות שתיסרך לריאה מחמת סירכא של הריאה, אלא מחמת סירכא שבדופן<sup style="color: gray;">138</sup>, ויש שכתבו בטעם, ששכיח ביותר שמחמת מכת הדופן הריאה נסרכת בה<sup style="color: gray;">139</sup>, ויש שכתבו בטעם שסירכא אינה אלא ספק נקב, וכשיש ספק נוסף שמא הסירכא אינה מהריאה, אפילו כשהוא ספק שקול, הרי זה ספק-ספקא* להקל<sup style="color: gray;">140</sup>, שהדין הוא שמקלים בו<sup style="color: gray;">141</sup>, ולפי טעם זה לעולם אין סירכא פוסלת לדעת רב נחמן אלא כששני ראשיה מחוברים למקומות שנקב פוסל בהם<sup style="color: gray;">142</sup>.
העלתה הריאה צמחים, היינו פצעים, סביבות סמיכתה לדופן, לדברי הכל חוששים לה<sup style="color: gray;">143</sup>, שמאחר ורואים בה רעותא, תולים את המכה בה<sup style="color: gray;">144</sup>.
על אופנים שריאה נקובה כשרה כשהיא סמוכה לדופן, משום שהדופן סותמתה, עי' לעיל<sup style="color: gray;">145</sup>.
<h4>בדיקת הדופן</h4>
ריאה הדבוקה לדופן, באופן שחוששים שהדיבוק הוא מחמת נקב בריאה<sup style="color: gray;">146</sup>, אמר רבא בשם רבין בר שבא שמביאים סכין שפיה חד, שחותך יפה - כדי שלא יקרע את קרום הריאה במושכו אותה מן הדופן<sup style="color: gray;">147</sup> - ומפרקים את הריאה מן הדופן, אם רואים שיש רעותא בדופן במקום החיבור, תולים בדופן ומכשירים את הריאה, ואם לא רואים רעותא בדופן, תולים שהדיבוק הוא מחמת חסרון בריאה, והיא פסולה<sup style="color: gray;">148</sup>.
ונחלקו ראשונים ואחרונים בין בנמצאה מכה בדופן ובין כשלא נמצאה מכה בדופן:
<h4>לא נמצאה מכה בדופן</h4>
כשלא נמצאה מכה בדופן, שרבא אמר שהדיבוק הוא מחמת הריאה, והיא טרפה, נחלקו הראשונים אם אפשר להכשיר את הריאה על ידי בדיקה בנפיחה<sup style="color: gray;">149</sup>: יש סוברים, וכן כתבו אחרונים להלכה, שאי אפשר, ולעולם היא טרפה אפילו אינה מוציאה אויר בבדיקה<sup style="color: gray;">150</sup>, לפי שודאי קרום הוא שעלה עליה מחמת המכה<sup style="color: gray;">151</sup>, ויש חולקים וסוברים שאפשר להתירה על ידי בדיקה, שאם אינה מוציאה אויר בנפיחה בפושרים, היא כשרה אפילו כשאין מכה בדופן<sup style="color: gray;">152</sup>.
וכן בדעת רב נחמיה בר יוסף, שאמרו בגמרא שהיה בודק בנפיחה במים פושרים ריאה שנדבקה לדופן<sup style="color: gray;">153</sup>, יש ראשונים שמפרשים שמדובר כשלא נמצאה מכה בדופן, שלדעתו הריאה אינה פסולה בודאי, אלא מצריכים אותה בדיקה בנפיחה, ואם נמצא שאינה מוציאה אויר, אינה טרפה<sup style="color: gray;">154</sup>. ולהלכה מהם יש שכתבו שאין הלכה כרב נחמיה בזה, אלא לעולם אין מתירים ריאה הדבוקה לדופן אם לא נמצאה מכה בדופן<sup style="color: gray;">155</sup>, ויש שכתבו שהלכה כרב נחמיה, שאף כשאין מכה בדופן מתירים את הריאה על ידי בדיקה<sup style="color: gray;">156</sup>, ויש שכתבו שמעיקר הדין הלכה כר' נחמיה, אלא שבכל המקומות אין נוהגים כן אלא מחמירים ואוסרים כשלא נמצאה מכה בדופן<sup style="color: gray;">157</sup>.
<h4>נמצאה מכה בדופן</h4>
וכשנמצאה מכה בדופן, שרבא אמר שתולים את המכה בה, ומתירים את הריאה, נחלקו הראשונים בדעתו אם צריכה בדיקת נפיחה<sup style="color: gray;">158</sup>: יש סוברים שצריכה בדיקה, ומה שרבא התיר אינו אלא על ידי בדיקה<sup style="color: gray;">159</sup>, ויש חולקים וסוברים שרבא התיר אף בלא בדיקה<sup style="color: gray;">160</sup>, וכן יש ראשונים שסוברים שכשנמצאה מכה בדופן מתירים אפילו כשנמצא נקב בריאה, לפי שתולים שהסירכא באה מהדופן, והנקב בריאה נעשה לאחר שחיטה כשהפרידו אותה מן הדופן<sup style="color: gray;">161</sup>.
וכן בדעת רב נחמיה בר יוסף, שאמרו בגמרא שהיה בודק בנפיחה במים פושרים ריאה שנדבקה לדופן<sup style="color: gray;">162</sup>, יש ראשונים שמפרשים שמדובר כשנמצאה מכה בדופן, שלדעתו אין די בזה כדי להכשיר – כפי שאמר רבא בשם רבין בר שבא, לסוברים כן<sup style="color: gray;">163</sup> - אלא צריך בדיקה, ורק אם נמצא שאין בה נקב היא כשרה<sup style="color: gray;">164</sup>, וכן יש גאונים וראשונים שכתבו להלכה<sup style="color: gray;">165</sup>.
<h4>המכה שתולים בה</h4>
המכה שאמרו שתולים בה ריאה הסמוכה לדופן, כתבו ראשונים שאינה אלא כשהיא מכה ממש, אבל בהרות שחורות אין תולים בהן, לפי שאפשר שבאו מחמת הכאות שהכו את הבהמה על גבה, ואינן גורמות לדיבוק הריאה<sup style="color: gray;">166</sup>.
נמצאה אחת מן הצלעות שבורה, אלא שחזרה ונקשרה, ועתה אין שם מכה טריה, היא נחשבת מכה, ותולים בה דיבוק<sup style="color: gray;">167</sup>.
תליית דיבוק ריאה לדופן במכה בדופן, כתבו גאונים וראשונים שהיא דוקא כשהסירכא היא במקום המכה<sup style="color: gray;">168</sup>.
<h4>ריאה שנדבקה כולה לדופן</h4>
ריאה שדבוקה כולה לדופן בלא שום פילוש ובלא שום פירוד, יש שהתירוה אפילו בלא שנמצאה מכה בדופן - אף לסוברים שאין מתירים ריאה הסמוכה לדופן על ידי בדיקה כשלא נמצאה מכה בדופן<sup style="color: gray;">169</sup> - על ידי שמפרידים אותה בנחת מן הדופן, ובודקים אותה בנפיחה בפושרים, ואם לא נמצא נקב היא כשרה<sup style="color: gray;">170</sup>, ובטעמם כתבו אחרונים שאילו היה הדיבוק מחמת סירכא, לא היה מסתבך כל כך בחוזק ובדיבוק, ולכך אם לא נמצא נקב בריאה, מסתבר שאינו מחמת הריאה אלא מחמת הדופן<sup style="color: gray;">171</sup>. ויש חולקים וסוברים שאין מתירים אף בדיבוק כזה<sup style="color: gray;">172</sup>, לפי שיתכן שיש רעותא בריאה והיא לא תתגלה בבדיקה, ועוד שיתכן שאף על פי שהיא מדובקת בחזקה, סופה להתפרק, והריאה תיקרע ותינקב בפריקתה<sup style="color: gray;">173</sup>, וכן כתבו ראשונים ואחרונים להלכה<sup style="color: gray;">174</sup>.
<h4>המנהג היום</h4>
יש ראשונים ואחרונים שכתבו שעתה נוהגים להטריף כל הסרכות שבין הריאה לדופן, ואין בודקים אותן להפרידן ולראות אם יש מכה בדופן, ואף אין בודקין אותן בפושרים<sup style="color: gray;">175</sup>. ויש חולקים וסוברים שאף היום מתירים ריאה הסמוכה לדופן על ידי הבדיקות<sup style="color: gray;">176</sup>.
<h4>תליה בשאר האיברים</h4>
ריאה שנדבקה לאבר אחר שנקב אינו פוסל בו, יש ראשונים שסוברים שדינה לענין תלית הסירכא בו, כדין ריאה שנדבקה לדופן<sup style="color: gray;">177</sup>, ולפיכך בדעת רב נחמן, שהתיר ריאה שדבוקה לדופן בכל אופן, משום שתולים את הרעותא בדופן<sup style="color: gray;">178</sup>, יש ראשונים שכתבו שכן הדין בריאה הדבוקה לשאר אברים שנקב אינו פוסל בהם, שלעולם תולים את הרעותא באבר האחר, והריאה אינה נאסרת<sup style="color: gray;">179</sup>, וכן בדעת רב נחמיה – או אף רבא<sup style="color: gray;">180</sup> - שהתיר ריאה שנדבקה בדופן, אף כשאין מכה בדופן, על ידי בדיקה בפושרים, משום שתולים את הרעותא בדופן<sup style="color: gray;">181</sup>, לסוברים כן<sup style="color: gray;">182</sup>, כתבו ראשונים שכן הדין בריאה הדבוקה לשאר איברים שנקב אינו פוסל בהם, שהיא מותרת על ידי בדיקה בפושרים אפילו כשלא נמצאה מכה, לפי שתולים את הרעותא באבר האחר<sup style="color: gray;">183</sup>, וכן כשנמצאה מכה באבר שהריאה דבוקה אליו, יש ראשונים שכתבו שתולים את הסירכא בו, ומתירים את הריאה<sup style="color: gray;">184</sup>, כדרך שאמרו בדופן שנמצאה בה מכה<sup style="color: gray;">185</sup>.
ויש ראשונים שחולקים וסוברים שאין תולים סירכא בשאר אברים, אפילו כשנמצאה בהם מכה, אלא דוקא בדופן<sup style="color: gray;">186</sup>, לפי שהדופן הוא מקום קשה, ואינו מסתרך כל כך מחמת ליחה שבריאה, הלכך תולים בהפך, שהריאה נסרכה מחמת הדופן, שהיא קלה ורכה להסתרך לה, אבל בשאר המקומות, שהם נוחים להסתרך לריאה כמו שהריאה נוחה להסתרך להם, לעולם חוששים שמא מחמת הריאה היא, וטרפה<sup style="color: gray;">187</sup>, וכן כתבו אחרונים להלכה<sup style="color: gray;">188</sup>.
<h2>סת"ם</h2>
<b>הגדרת הערך</b> - ספר-תורה*, תפילין* ומזוזה* הנכתבים בכתב-אשורי* על קלף*.
<h3>הפסק בין התיבות</h3>
מניחים ריוח בין תיבה לתיבה<sup style="color: gray;">1</sup>, כמלוא אות קטנה<sup style="color: gray;">2</sup>, כדי שיהו ניכרים<sup style="color: gray;">3</sup>, ולא יקרבם ביותר, שלא יהיה שתי תיבות נראות כאחת<sup style="color: gray;">4</sup>, ואם קירב שתי תיבות עד שנראות כאחת, פסול<sup style="color: gray;">5</sup>.
הניח ריוח בין תיבה לתיבה כשיעור הריוח שבין פרשה לפרשה, שהוא כדי תשע אותיות - לסוברים כן, וכן הלכה<sup style="color: gray;">6</sup> - פסול<sup style="color: gray;">7</sup>, שאז יש פרשה במקום שאין פרשה<sup style="color: gray;">8</sup>, ולפעמים יש תקנה בזה, שיכול להמשיך האות מן התיבה שלפניה, כדי למעט הריוח של תשע אותיות<sup style="color: gray;">9</sup>.
על שתי תיבות שיש ביניהן הפסק הפוסלן, שאף בתפילין* ומזוזה*, שצריכות להיכתב כסדרן<sup style="color: gray;">10</sup>, מותר להאריך את האות שבסוף התיבה הראשונה כדי להכשירן, ואין בזה משום שלא כסדרן, ע"ע כתיבת סת"ם כסדרן<sup style="color: gray;">11</sup>. על שיעור גליון, ועל הנחת ריוח בין שיטה לשיטה, ע"ע ספר תורה. על הנחת ריוח בין פרשה לפרשה בסת"ם, ע"ע פתוחות וסתומות.
<h3>הפסק בין אותיות</h3>
אותיות הסת"ם, צריכות להיות מוקפות גויל מארבע רוחות, ועל כך ע"ע אותיות: היקף גויל<sup style="color: gray;">12</sup>, ושם<sup style="color: gray;">13</sup>, אם הוא דין בשעת הכתיבה בלבד, או אף לאחר זמן. היקף גויל זה צריך להיות כחוט השערה<sup style="color: gray;">14</sup>, ומכל מקום לא יהא ריוח יותר מדאי עד שיהא נקרא כשתי תיבות<sup style="color: gray;">15</sup>, ואם שינה, שהרחיק בין האותיות עד שהתיבה נראית כשתים, פסול<sup style="color: gray;">16</sup>, עד שיתקן<sup style="color: gray;">17</sup>.
היו שתי אותיות דבוקות, יכול לגרור הדיו שביניהן ולהפרידן, ועל כך ע"ע חק תוכות<sup style="color: gray;">18</sup>.
<h3>אות הנכנסת לחברתה</h3>
יש מהראשונים סוברים שאם נכנס ראש הלמ"ד - שצוארו ארוך וגובה משאר האותיות כולן כשיעור אות אחת<sup style="color: gray;">19</sup> - באויר הה"א או החי"ת - ושאר הדומות להן<sup style="color: gray;">20</sup> -אפילו בלא נגיעה, פסול<sup style="color: gray;">21</sup>, אף על פי שלא תתחלף בזה אות אחרת, אלא שמפסיד צורת האות<sup style="color: gray;">22</sup>. וכתבו אחרונים שהוא הדין ברגל הכ"ף הפשוטה - שרגלה ארוכה<sup style="color: gray;">23</sup> - וכיוצא בה, כשנכנס לתוך האות שבשיטה שלמטה<sup style="color: gray;">24</sup>. ויש מהאחרונים הסוברים שמחלוקת ראשונים בדבר, ויש מהראשונים המכשירים בזה<sup style="color: gray;">25</sup>, כל עוד לא נשתנה צורת האות<sup style="color: gray;">26</sup>. או שמכשירים בזה, כל עוד שאין שם נגיעה<sup style="color: gray;">27</sup>. ויש מהאחרונים הסוברים שהכל מודים שכשר כל עוד לא נשתנה צורת האות<sup style="color: gray;">28</sup>.
<br/>
להלכה יש מהפוסקים שכתבו שיש ליזהר שלא יכנס ראש הלמ"ד באויר הה"א או החי"ת, אפילו בלא נגיעה<sup style="color: gray;">29</sup>, ובדיעבד אין זה פסול<sup style="color: gray;">30</sup>, שלדעתם מחלוקת ראשונים בדבר<sup style="color: gray;">31</sup>. או שלדעתם הכל סוברים שאינו פסול אלא אם כן משנה צורת האות<sup style="color: gray;">32</sup>, אבל כשנכנס בה"א ובחי"ת אינו מצוי שישתנה לגמרי, שהרי אין עליו בהכנסו צורת אות אחר<sup style="color: gray;">33</sup>. ויש הפוסקים שאם נכנס ראש הלמ"ד באויר הה"א או החי"ת, אף בדיעבד פסול<sup style="color: gray;">34</sup>.
נכנס האות למ"ד, באופן שהפסיד צורת האות, כגון שנכנס לתוך דל"ת ונראית כה"א - או שנכנס גג הלמ"ד בחלל הרי"ש ונראית כקו"ף<sup style="color: gray;">35</sup> - פסול<sup style="color: gray;">36</sup>, ואין לך שינוי אות גדול מזה<sup style="color: gray;">37</sup>, שאפילו המכשירים הכנסת אות באות - לסוברים שיש מהראשונים הסוברים כן<sup style="color: gray;">38</sup> - היינו דוקא שלא נכנס לתוך חללה בענין שיפסיד צורת האות, אלא שנכנס לתוך החלל מעט, אבל אם נכנסת לתוך חללה בענין שיפסיד צורת האות הכל מודים שפסול<sup style="color: gray;">39</sup>, ומכל מקום מועיל בזה תינוק שמכסים לפניו תחתית הלמ"ד ואינו אומר ה"א, כי בשינוי צורות, ההכרע על ידי תינוק<sup style="color: gray;">40</sup>. ויש מהאחרונים הסוברים שיש המכשירים אף אם נכנס אות באות ומפסיד צורת האות<sup style="color: gray;">41</sup>.
אף לסוברים שאם נכנס ראש הלמ"ד באויר הה"א, אפילו בלא נגיעה, פסול אף בדיעבד<sup style="color: gray;">42</sup>, צידדו אחרונים שאם נכנס ראש הלמ"ד בתחתית הכ"ף הפשוטה, יש להקל<sup style="color: gray;">43</sup>. ויש שכתבו לתת לתינוק להכריע אם ניכר צורת האות<sup style="color: gray;">44</sup>.
נכנס אחד מהתגין* לחלל אות אחרת, כשר<sup style="color: gray;">45</sup>, וכל שאחד אומר שאין שינוי צורה אף אם היו מכסים מה שחוץ להנכנס, אין אפילו מידת חסידות להחמיר<sup style="color: gray;">46</sup>.
אות המובלעת בתוך אות אחרת - לצידה<sup style="color: gray;">47</sup> - כגון שאות אחת נכנסת בתוך הגימ"ל או הנו"ן, נחלקו אחרונים: יש פוסקים שפסול<sup style="color: gray;">48</sup>. ויש הפוסקים שאם לא הפסיד צורת האות, כשר<sup style="color: gray;">49</sup>. ויש המסתפקים בזה<sup style="color: gray;">50</sup>.
<h3>עפרות זהב</h3>
ספרי תורה תפילין ומזוזות צריכים להיכתב בדיו*, ועל כך ע"ע דיו<sup style="color: gray;">51</sup>. כתב אפילו אות אחת בזהב, הרי זה פסול, ועל כך ע"ע הנ"ל<sup style="color: gray;">52</sup>.
יש מהראשונים מפרשים אותה ששנינו: כתב את האזכרות* בזהב, הרי אלו יגנזו<sup style="color: gray;">53</sup>, דהיינו שזרק זהב על כתב השמות שנכתבו בדיו, ולמרות זאת פסול, שכתב העליון כתב ומבטל התחתון<sup style="color: gray;">54</sup>, לפי שהוא מוחקו, ואסור לקרות בו<sup style="color: gray;">55</sup>, אבל טעונים גניזה, שהרי נכתבו השמות בו לשם שמים<sup style="color: gray;">56</sup>. ואין תקנה בזה שיכתוב על זה עוד בדיו עב הרבה עד שיכוסה הזהב, מכל מקום הזהב חוצץ<sup style="color: gray;">57</sup>. וכתבו אחרונים דהיינו שאם כתב כך האזכרות, יגנז, ואין לו תקנה, ואסור להעבירו, משום שהוא כמוחק את השם<sup style="color: gray;">58</sup>, אבל בשאר תיבות אינו צריך ליגנז<sup style="color: gray;">59</sup>, שאם יכול להעבירנו, שישאר הכתב התחתון, מעביר הזהב וחוזר לכשרותו<sup style="color: gray;">60</sup>. ופסקו כן להלכה, שאסור לזרוק עפרות זהב על האותיות, שכתב העליון נקרא כתב ומבטל כתב התחתון<sup style="color: gray;">61</sup>, ואם זרק עפרות זהב על האותיות - יניח לייבשו<sup style="color: gray;">62</sup> - ואחר כך יעביר הזהב<sup style="color: gray;">63</sup>, וישאר כתב התחתון וכשר<sup style="color: gray;">64</sup>. אבל אם זרק עפרות זהב על אות אחת מאותיות האזכרות, אין לו תקנה<sup style="color: gray;">65</sup>, לפי שאסור להעביר הזהב ממנו שהוא כמוחק את השם, וצריכים גניזה<sup style="color: gray;">66</sup>, וכן שנינו: מעשה בתורתו של אלכסנדרוס שהיו כל אזכרותיה כתובות בזהב, ובא מעשה לפני חכמים, ואמרו תיגנז<sup style="color: gray;">67</sup>, שאין לו תקנה, שאין רשאי למחוק השם<sup style="color: gray;">68</sup>. עשה כן, ועבר וגררו וחזר וכתבו בדיו, אף על פי שלא עשה יפה שמחק השם, כשר<sup style="color: gray;">69</sup>, אבל אם עשה כן בכל אזכרות הספר, אפילו בדיעבד, פסול, משום שנחזה כמנומר<sup style="color: gray;">70</sup>, ואף אם עשה כן בהרבה שמות ועבר וגררן וחזר וכתבן בדיו, פסול, שהוא כמנומר ואין זה הידור<sup style="color: gray;">71</sup>. ואף בשאר אותיות התורה, אם הוא בהרבה מקומות, נחזה כמנומר ופסול<sup style="color: gray;">72</sup>.
ויש מהאחרונים החולקים על זה, וכתבו שאין חילוק בין אזכרות לשאר ספר תורה, וכל שזרק עפרות זהב עליו, פסול<sup style="color: gray;">73</sup>, ולא נקט אזכרות, אלא לפי שהיו בימיהם שרצו לחלוק כבוד לשמות, לזרוק עליהם זהב<sup style="color: gray;">74</sup>, וכן שנינו: מעשה בתורתו של אלכסנדרוס שהיו כל אזכרותיה כתובות בזהב, ובא מעשה לפני חכמים, ואמרו תיגנז<sup style="color: gray;">75</sup>.
על כך שכתיבת סת"ם צריכה להיות בדיו* המתקיים, ע"ע דיו<sup style="color: gray;">76</sup>. ושם<sup style="color: gray;">77</sup>, שאם נכתב שלא בדיו, יגנז.
<h3>נכתבו בכשרות ושוב נפסקו</h3>
כל אות צריכה להיות גולם אחד, כגון היודי"ן של האל"ף והעי"ן והפ"א והצד"י והשי"ן ורגלי התי"ו צריכות לנגוע באות, וכשאינן נוגעות, פסולות, ועלן כך ע"ע אותיות<sup style="color: gray;">78</sup>. יש מהאחרונים שכתבו בדעת ראשונים שאין הפסול אמור אלא כשהיה כן בשעת כתיבה, אבל אם כבר נכתב, כשר, אם תינוק שאינו חכם קורא אותו כהוגן<sup style="color: gray;">79</sup>.
על הכשרים והפסולים לכתיבת-סת"ם*, ע"ע כתיבת סתם: הסופר. על כתיבת סת"ם, אם צריכה להיות לשמה*, ע"ע הנ"ל<sup style="color: gray;">80</sup>. על תפילין* ומזוזה*, שצריך לכותבם כסדרם, ע"ע כתיבת סת"ם כסדרן. אם צריך לומר בפה שכותב לשמה, או שדי במחשבה או בכתיבה בסתם, ואם די בכך שיאמר או יחשוב בתחילת הכתיבה שכותב לשמה, ע"ע כתיבת סת"ם<sup style="color: gray;">81</sup> וע' לשמה: המחשבה. על דיני עיבוד העור לצורך כתיבת סת"ם, ע"ע קלף. על צורת כתיבת כל אות מכ"ב אותיות* של אל"ף בי"ת, עי' כל אחד ואחד בערכו המיוחד לו. על שבע אותיות שעטנ"ז ג"ץ, הצריכות זיונין בראשיהן, ע"ע תגין.