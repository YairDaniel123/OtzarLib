<h1>אנציקלופדיה תלמודית אות ר</h1>

<h2>ר (האות)</h2>
<b>הגדרת הערך</b> - האות העשרים מכ"ב האותיות* של האל"ף-בי"ת.
<h3><b>צורתה</b></h3>
צורת האות רי"ש מהאל"ף בי"ת שבכתב-אשורי* נוגעת להלכה לכתיבת ספר תורה ותפילין ומזוזה<sup style="color: gray;">1</sup>, וגט אשה<sup style="color: gray;">2</sup>.
<h4>צורתה</h4>
הרי"ש פתוחה משמאלה ומתחתיה<sup style="color: gray;">3</sup>, וצורת רגלה ומקצת גגה כתמונת האות וי"ו, ובהאריך גגה נעשית רי"ש<sup style="color: gray;">4</sup>, וכן דומה קצת כתמונת האות נו"ן פשוטה כשהיא הפוכה על צידה<sup style="color: gray;">5</sup>. ועשויה אחת ללא חיבור<sup style="color: gray;">6</sup>. ועשויה עגולה ללא זויות<sup style="color: gray;">7</sup>.
<h4>תגים</h4>
הרי"ש אין לה תגים*<sup style="color: gray;">8</sup>.
<h4>גגה</h4>
יעשה גגה ארוכה<sup style="color: gray;">9</sup>, כאורך אות בי"ת<sup style="color: gray;">10</sup>, שלא תדמה לוי"ו<sup style="color: gray;">11</sup>, ואם נראית כוי"ו פסולה<sup style="color: gray;">12</sup>. ותהיה גגה ישרה<sup style="color: gray;">13</sup>, ופניה שוים<sup style="color: gray;">14</sup>, שלא יבלוט סוף גגה באחד הקצוות<sup style="color: gray;">15</sup>, שלא תדמה לכתב מעשי"ט<sup style="color: gray;">16</sup>, ובדיעבד יש שכתבו שכשרה<sup style="color: gray;">17</sup>.
<h4>זוית</h4>
הזוית בין גגה לירכה, יעשנה עגולה<sup style="color: gray;">18</sup>, לגמרי<sup style="color: gray;">19</sup>, שלא תדמה לדלי"ת<sup style="color: gray;">20</sup>. לא עשאה עגולה, אם לתינוק שאינו חכם ולא טיפש, נראית כדלי"ת<sup style="color: gray;">21</sup>, נחלקו אחרונים: יש פוסלים מאחר ואינה נראית כרי"ש<sup style="color: gray;">22</sup>. ויש מכשירים, שכל שאין לה תג מעליה אין צורתה דלי"ת אלא רי"ש<sup style="color: gray;">23</sup>.
<h4>ירכה</h4>
ירכה תעשה קצרה<sup style="color: gray;">24</sup>, באורך של כקולמוס ומחצה<sup style="color: gray;">25</sup>, שלא תדמה לכ"ף פשוטה<sup style="color: gray;">26</sup>. ואם עשאה קצרה כיו"ד, בדיעבד כשרה<sup style="color: gray;">27</sup>, אבל בחסרון רגלה, אף אם לתינוק שאינו חכם ולא טיפש<sup style="color: gray;">28</sup>, נראית כרי"ש, פסולה, שאין צורת האות עליה<sup style="color: gray;">29</sup>. ואם עשאה ארוכה, אם לתינוק נראית כרי"ש, כשרה<sup style="color: gray;">30</sup>.
<h4>שלא לעשותה דלי"ת</h4>
יש להיזהר בכתיבתה, שלא יכתוב במקום רישי"ן דלתי"ן, שנאמר וכתבתם<sup style="color: gray;">31</sup>, שתהא כתיבה תמה<sup style="color: gray;">32</sup>. וכן אמרו שאם מחליף רי"ש בדלי"ת שבכתוב: לא תשתחוה לאל אחר<sup style="color: gray;">33</sup>, מחריב את העולם<sup style="color: gray;">34</sup>, שכופר בהקב"ה<sup style="color: gray;">35</sup>.
<h3><b>רישי"ן מיוחדות</b></h3>
<h4>רישי"ן גדולות וקטנות</h4>
בין האותיות הגדולות שישנן בתורה ובנביאים ובכתובים<sup style="color: gray;">36</sup>, נמנתה בספרי המסורה ובמדרשי האגדה ר של: לא תשתחוה לאל אחר<sup style="color: gray;">37</sup>, ויש מוסיפים של נצר חסד לאלפים<sup style="color: gray;">38</sup>, ור הראשון של ראשית דרכו<sup style="color: gray;">39</sup>. בין האותיות הקטנות<sup style="color: gray;">40</sup>, הוזכרה ר ראשונה של יערי ארגים<sup style="color: gray;">41</sup>, ויש שכתבו ר' ראשונה של כמנור ארגים<sup style="color: gray;">42</sup>, או של פרשנדתא<sup style="color: gray;">43</sup>, או של פרמשתא<sup style="color: gray;">44</sup>, או ר' ראשונה של ראשית בכורי<sup style="color: gray;">45</sup>, או של וארגים חורי<sup style="color: gray;">46</sup>.
<h4>אותיות משונות</h4>
בין האותיות המשונות שנהגו בהם הסופרים<sup style="color: gray;">47</sup>, נמנו מאה וחמישים אותיות רי"ש שיש בהם שני קרנים<sup style="color: gray;">48</sup>, ויש שהזכירו רי"ש שיש לה זי"ן אחד<sup style="color: gray;">49</sup>, וכן יש שנהגו בעוד רישי"ן משונות<sup style="color: gray;">50</sup>.
<h3><b>הברתה ושימושה</b></h3>
אות ר מאותיות זסשר"ץ<sup style="color: gray;">51</sup>, שמבטאים אותם מהשיניים<sup style="color: gray;">52</sup>, ובלשון נמוכה<sup style="color: gray;">53</sup>, והברתם קשה ואין הקטנים יכולים לבטא אותם עד שיגדלו ויתקנו חבלי המוח<sup style="color: gray;">54</sup>. ויש שכתבו שמוצא הרי"ש בין מוצא הלמ"ד למוצא הנו"ן<sup style="color: gray;">55</sup>. אנשי טבריה שהיו צחים בלשון מכל העברים, התיחדו בתיקוני הרי"ש במבטאם<sup style="color: gray;">56</sup>.
באותיות שבתורת מספרים, אות ר' משמשת במקום מאתיים<sup style="color: gray;">57</sup>.
<h2>ראיה</h2>
<b>הגדרת הערך -</b> מצוה על כל זכר מישראל להיראות בעזרה בשלוש-רגלים*.
<h3><b>המצוה וגדרה</b></h3>
אחת משלוש מצוות העשה<sup style="color: gray;">1</sup> שנצטוו ישראל בכל רגל משלש-רגלים*, היא הראִיה<sup style="color: gray;">2</sup>, שנצטווינו להיראות כל זכר בירושלים בבית הבחירה<sup style="color: gray;">3</sup>. מצוה זו כפולה ומשולשת בתורה<sup style="color: gray;">4</sup>, שנאמר: שלש פעמים בשנה יֵרָאֶה כל זכורך את פני ה' אלהיך במקום אשר יבחר, בחג המצות<sup style="color: gray;">5</sup> ובחג השבֻעות* ובחג הסכות*<sup style="color: gray;">6</sup>, ונאמר: שלש פעמים בשנה יראה כל זכורך אל פני האדֹן ה' אלהי ישראל<sup style="color: gray;">7</sup>. ונאמר: שלש פעמים בשנה יראה כל זכורך אל פני האדֹן ה'<sup style="color: gray;">8</sup>.
מצוה זו נמנית במנין-המצוות*, כראִיה<sup style="color: gray;">9</sup>, או עלייה לרגל<sup style="color: gray;">10</sup>. ויש שלא מנו את המצוה<sup style="color: gray;">11</sup>, וצידדו אחרונים בדעתם שעיקר מצוות הראִיה היא להביא עולת-ראִיה*<sup style="color: gray;">12</sup>.
על האיסור להימנע מלהביא עולת-ראיה* כשהוא נראה בעזרה ברגל, ע"ע לא יראו פני ריקם; לא יראה את פני ה' ריקם. ביחס בין מצות ראִיה לחיוב הקרבת עולת-ראִיה*, ע"ע.
<h4>מקום החיוב להיראות בו</h4>
הראִיה האמורה בתורה היא שנראה פניו בעזרה<sup style="color: gray;">13</sup>, ולא בהר-הבית*<sup style="color: gray;">14</sup>, שהרי טמא פטור מהראִיה<sup style="color: gray;">15</sup>, שכל שאינו בביאה אינו בהבאה<sup style="color: gray;">16</sup>, וטמא-מת* נכנס להר הבית<sup style="color: gray;">17</sup>.
<h4>קודם בנין בית המקדש</h4>
קודם בנין בית-המקדש* אם היה חיוב לעלות לרגל, נחלקו ראשונים ואחרונים:
א) יש מהראשונים שנסתפקו אם קודם בנין בית המקדש היה חיוב לעלות לרגל<sup style="color: gray;">18</sup>, מכח הכתוב לגבי שלמי-שמחה*: ושמחת וגו' במקום אשר יבחר ה' אלהיך לשכן שמו שם<sup style="color: gray;">19</sup>, שייתכן שבא לומר שלא יתחייבו לעלות לרגל עד אשר יבחר ה' מקום לשכנו שם<sup style="color: gray;">20</sup>. ויש מהם שכתבו לגבי המשכן שבמדבר שלא היה בו חיוב להיראות ברגל<sup style="color: gray;">21</sup>. וכן כתבו אחרונים שלדעת הסוברים שמי שאין לו קרקע פטור מהראִיה<sup style="color: gray;">22</sup>, במדבר לא התחייבו בראיה<sup style="color: gray;">23</sup>. וכן יש מהאחרונים שהכריעו שלא התחייבו לעלות לרגל קודם בנין בית המקדש, שנאמר: יֵרָאֶה כל זכורך את פני ה' אלהיך במקום אשר יבחר<sup style="color: gray;">24</sup>, דהיינו בית הבחירה שהוא בית עולמים<sup style="color: gray;">25</sup>, ובארבעה עשר שנה של ירושה וישיבה<sup style="color: gray;">26</sup> לא היה חיוב לעלות לרגל, וכן בנוב וגבעון שלא היה הארון קבוע<sup style="color: gray;">27</sup> - דהיינו נמצא בתוך אהל מועד<sup style="color: gray;">28</sup> - ושכן מורה הכתוב באלקנה לגבי המשכן* בשילה - בו היה הארון קבוע<sup style="color: gray;">29</sup> - ועלה האיש ההוא מעירו מימים ימימה<sup style="color: gray;">30</sup>, דהיינו משנה לשנה<sup style="color: gray;">31</sup>, ככתוב שם: וכן יעשה שנה בשנה<sup style="color: gray;">32</sup>, כמו: ושמרת את החקה הזאת למועדה מימים ימימה<sup style="color: gray;">33</sup>. ויש מהראשונים שנראה מדבריהם שמכל מקום שילה נקרא בית עולמים, והתחייבו בו בראיה<sup style="color: gray;">34</sup>, שכן שנינו: המקום אשר יבחר ה'<sup style="color: gray;">35</sup>, זו שילה ובית עולמים<sup style="color: gray;">36</sup>.
ב) ויש מהאחרונים שכתבו בדעת ראשונים שחיוב ראיה ברגלים היה גם - קודם בנין בית המקדש, ואפילו - בשעת היתר הבמות<sup style="color: gray;">37</sup>. וכן שנינו במדרש - לגבי הזמן שהיה המשכן בשילה - שאלקנה עלה ארבעה פעמים בשנה, שלושה מן התורה ואחת שקיבל עליו, שנאמר: ועלה האיש ההוא מעירו מימים ימימה<sup style="color: gray;">38</sup>. וכן יש מהראשונים סוברים שבימי שילה היה חיוב ראִיה בשלוש רגלים<sup style="color: gray;">39</sup>. וכן תרגום מימים ימימה: מזמן מועד למועד<sup style="color: gray;">40</sup>, וביארו ראשונים דהיינו מחג המצות לחג השבועות, ומחג השבועות לחג הסוכות<sup style="color: gray;">41</sup>, כמו: הנה חג לה' בְּשִׁלוֹ מימים ימימה<sup style="color: gray;">42</sup>, שעל כורחך פתרונו: מחג לחג ושלוש פעמים בשנה<sup style="color: gray;">43</sup>. או שאפילו פתרונו משנה לשנה היה עולה בשלושה רגלים<sup style="color: gray;">44</sup>, וביארו הכתוב שנדר היה לו שיעלה שם בכל שנה ושנה הוא וביתו לזבוח שם בלא שלושה רגלים, כי בשלושה רגלים הזכרים חייבים ולא הנשים - והוא עלה עם נשותיו - וכך אומר שם: לִזְבֹּחַ לה' את זבח הימים ואת נדרו<sup style="color: gray;">45</sup>, הרי שבנדר היה עליו לעלות שם בכל שנה ושנה ביום הקבוע לו<sup style="color: gray;">46</sup>. או שמשנה לשנה היה עולה שם עם נשיו ברגל אחד מהרגלים, ואולם הוא והזכרים אשר לו היו עולים שם בכל רגל ורגל, ולזה נאמר: ועלה האיש ההוא מעירו מימים ימימה<sup style="color: gray;">47</sup>, רוצה לומר, שפעם אחת בשנה היה עולה מעירו, בדרך שלא נשאר לו שם בביתו אפילו הנשים והטף<sup style="color: gray;">48</sup>. והכתוב: ושמחת וגו' במקום אשר יבחר ה' אלהיך לשכן שמו שם<sup style="color: gray;">49</sup>, פירושו שלאחר שיבנה בית המקדש לא נאסף להקריב קרבנות הרגלים אלא במקום ההוא אשר יבחר ה', כטעם שיאמר: לא תוכל לזבֹּחַ את הפָּסח באחד שעריך<sup style="color: gray;">50</sup>.
<h4>בזמן הזה</h4>
מצות הראִיה נוהגת בזמן הבית<sup style="color: gray;">51</sup>, ובזמן הזה שחרב המקדש, אין חיוב עשה בזה<sup style="color: gray;">52</sup>. ומכל מקום מדברי התלמוד והמדרש נראה שעלו לרגל לירושלים אף לאחר שחרב המקדש<sup style="color: gray;">53</sup>, וכן כתבו ראשונים ואחרונים שהוא המנהג<sup style="color: gray;">54</sup>. וכתבו אחרונים שהמנהג בימינו שעושים סימוכין לעליית הרגל לבוא לכתל-מערבי*<sup style="color: gray;">55</sup>. יש מהראשונים שכתבו הטעם, שקדושת המקדש והעיר קיימת<sup style="color: gray;">56</sup> - ולא נתבטלה אף בשעת החורבן, לסוברים כן<sup style="color: gray;">57</sup> - ויש מהראשונים שכתבו הטעם להרבות עגמת נפש<sup style="color: gray;">58</sup>, שתהא נפשו עגומה עליו<sup style="color: gray;">59</sup> - על החורבן - ויש מהאחרונים שכתבו הטעם, שהוא משום חיבוב ארץ-ישראל*<sup style="color: gray;">60</sup>.
יש מהאחרונים שכתבו שגם בזמן הזה מצוה לעלות לרגל לירושלים<sup style="color: gray;">61</sup>, דהיינו מצוה מדרבנן<sup style="color: gray;">62</sup>, שתיקנו זכר למקדש<sup style="color: gray;">63</sup>, ושנכון להדר לראות ממקום גבוה את כל רצפת הר הבית הכולל בתוכו מקום העזרה, שיהא לכל הפחות רואה פני העזרה מבחוץ, וכתבו שהרבה נוהגים כן<sup style="color: gray;">64</sup>.
<h4>צורת העלייה</h4>
בצורת העלייה מביתו לעזרה, נחלקו הדעות:
א) שלש פעמים בשנה<sup style="color: gray;">65</sup>, אין פעמים אלא רְגָלִים <sup style="color: gray;">66</sup>, וכן הוא אומר: תִּרְמְסנה רָגל רגלי עני פעמי דלים<sup style="color: gray;">67</sup>, ואומר: מה יפו פעמיך בנעלים בת נדיב<sup style="color: gray;">68</sup>. במדרש למדו מכאן: אזהרה לישראל<sup style="color: gray;">69</sup> שלא יעלו אלא ברגליהם<sup style="color: gray;">70</sup>. וכן יש מהראשונים שכתבו אחרונים בדעתם, שהעלייה היא ברגל דוקא<sup style="color: gray;">71</sup>, וצריך לעלות ברַגְלַיִם כל הדרך מביתו לירושלים<sup style="color: gray;">72</sup>, ושלכן למדו מרְגלים להוציא מי שאינו יכול לעלות ברגליו<sup style="color: gray;">73</sup>. וכתבו אחרונים שמקרא מלא הוא: כי אעבור בַּסָּךְ אֶדַּדֵּם עד בית אלהים<sup style="color: gray;">74</sup>, ולשון אדדם אינו נופל על הנסיעה והרכיבה, רק על הילוך ברגלים, ועל דרך עלייה לרגל מספר הכתוב<sup style="color: gray;">75</sup>.
ב) אכן בבבלי למדו מכאן לפטור בעלי קבין מהראִיה<sup style="color: gray;">76</sup>. וכן נראה מדברי הבבלי שיכולים לעלות בסוסים ופרדים<sup style="color: gray;">77</sup>. וכן אמרו בירושלמי שהעשירים היו עולים בבהמה<sup style="color: gray;">78</sup>. וכן אמרו במדרש: כי אעבור בַּסָּךְ אֶדַּדֵּם עד בית אלהים<sup style="color: gray;">79</sup>, מהו בסך - לשון סכך וסוכה<sup style="color: gray;">80</sup> - כשעולים לרגלים לראות פניך בסקפסטאות כמין סוכה<sup style="color: gray;">81</sup>, כלומר, בעגלת צב שהיו מחופות כמין סוכה<sup style="color: gray;">82</sup>, להגן מן הרוח גשם ושרב<sup style="color: gray;">83</sup>. וכן כתבו ראשונים שאע"פ שמי שאינו יכול לעלות ברגליו פטור מהראיה, מכל מקום לא אמרה תורה שהיכול לעלות ברגליו לא ירכב בבהמה<sup style="color: gray;">84</sup>.
יש מהאחרונים שכתבו שלא נאמר אזהרה שלא יעלו אלא ברגליהם לעיכוב, אלא משום חיבוב מצוה, שנהגו לילך ברגליהם דוקא להראות איך מחבבים המצוות<sup style="color: gray;">85</sup>.
<h4>גדר העלייה</h4>
העולה לרגל, כתבו ראשונים שהרי הוא עוסק במצוה ממש, שהמצוה היא בהליכה עצמה<sup style="color: gray;">86</sup>, ואינה רק הכשר למצוה להיראות בעזרה<sup style="color: gray;">87</sup>. וצידדו אחרונים שהדבר נלמד ממה שכתבה התורה מצוה זו בלשון: שלש רְגָלִים<sup style="color: gray;">88</sup>, היינו הליכה ברַגְלַיִם<sup style="color: gray;">89</sup>. ויש מהאחרונים שכתבו שאין ההליכה גוף המצוה, רק שעיקר המצוה הוא ראיית פנים בעזרה, והדרך הוא הפעולה המביאו לה<sup style="color: gray;">90</sup>. וצידדו בדעת ראשונים שההליכה שהיא גוף המצוה היא העלייה מירושלים לעזרה, אבל ההליכה מביתו לירושלים היא הפעולה המביאה למצוה<sup style="color: gray;">91</sup>.
<h3><b>זמנה</b></h3>
שלש פעמים בשנה יראה כל זכורך<sup style="color: gray;">92</sup>. שומע אני, בכל זמן שירצה - ובלבד שיהיה<sup style="color: gray;">93</sup> שלוש<sup style="color: gray;">94</sup> פעמים בשנה<sup style="color: gray;">95</sup> - תלמוד לומר: בחג המצות<sup style="color: gray;">96</sup> ובחג השבֻעות* ובחג הסֻּכות*<sup style="color: gray;">97</sup>. ויש למדים זאת מהכתוב: פעמים<sup style="color: gray;">98</sup>, אין פעמים אלא זמנים<sup style="color: gray;">99</sup>. אתה אומר בחג המצות פעם אחת ובחג השבועות פעם אחת ובחג הסוכות פעם אחת<sup style="color: gray;">100</sup>, או בחג המצות שלוש פעמים, ובחג השבועות שלוש פעמים, ובחג הסוכות שלוש פעמים - שהכתוב: שלש פעמים, משמעו שאם נתראה שלוש פעמים ברגל אחד דיו, או בחג המצות או בחג הסוכות או בחג השבועות<sup style="color: gray;">101</sup> - תלמוד לומר: שלש רגלים תחֹג לי בשנה<sup style="color: gray;">102</sup>, שבכל רגל צריך להלך ברגליו<sup style="color: gray;">103</sup>.
אין איסור בל-תוסיף* לעלות פעמים נוספות בשנה<sup style="color: gray;">104</sup>, וכן שנינו: הראיון אין לו שיעור<sup style="color: gray;">105</sup>. וכן אמרו במדרש שהיה אלקנה עולה ארבעה פעמים בשנה, שלשה מן התורה ואחת שקיבל עליו, שנאמר: ועלה האיש ההוא מעירו מימים ימימה<sup style="color: gray;">106</sup>, וביארו ראשונים ש"מימים ימימה" פירושו: משנה לשנה<sup style="color: gray;">107</sup>, כמו שכתוב שם: וכן יעשה שנה בשנה<sup style="color: gray;">108</sup>, שנדר היה לו שיעלה שם בכל שנה ושנה הוא וביתו לזבוח שם, בלא שלושה רגלים - שהרי עלו נשותיו עימו - ובשלושה רגלים הזכרים חייבים ולא הנשים<sup style="color: gray;">109</sup>. וכן אומר שם: לזבֹּחַ לה' את זבח הימים ואת נדרו<sup style="color: gray;">110</sup>, הרי שבנדר היה עליו לעלות שם בכל שנה ושנה ביום הקבוע לו<sup style="color: gray;">111</sup>.
<h4>עיקר זמנה ותשלומים לה</h4>
בעיקר זמן הראיה ובתשלומים לו נחלקו אמוראים:
א) לדעת ר' יוחנן כל שבעה תשלומים לראשון<sup style="color: gray;">112</sup>, כפי שפסח-שני* - לסוברים כן<sup style="color: gray;">113</sup> - הוא תשלומים לראשון<sup style="color: gray;">114</sup>, שהרי יום אחד עשה הכתוב עיקר בכולן, שכתוב: וחגֹּתם אֹתו<sup style="color: gray;">115</sup>, ושלאחריו עשה תשלומים לו<sup style="color: gray;">116</sup>. וכתבו ראשונים, שאע"פ שהכתוב הוא בחגיגה, מכל מקום למדים ראִיה ממנו<sup style="color: gray;">117</sup>. וביארו אחרונים שסברא* הוא ללמוד ראִיה מחגיגה<sup style="color: gray;">118</sup>.
ב) לדעת ר' אושעיא כל שבעה חובה<sup style="color: gray;">119</sup>, שהימים הם תשלומים זה לזה<sup style="color: gray;">120</sup>, אין לך יום בהם שאין חובתו תלויה בו בעצמו למי שלא נראה בימים שלפניו, יום ראשון שהוא נראה להביא עיקר עבורו, וימיו שלאחריו תשלומים לו<sup style="color: gray;">121</sup>.
ג) בירושלמי הובאה גם דעת חזקיה הסובר את שהוא חייב בראשון חייב בשני, את שאינו חייב בראשון אינו חייב בשני<sup style="color: gray;">122</sup> - ואין תשלומים כלל - שכתוב: יִרְאה, וקוראים אנו: יֵרָאה<sup style="color: gray;">123</sup>, שמשמעו להבא<sup style="color: gray;">124</sup>. וביארו אחרונים שאין התשלומים לראִיה, אלא לעולת ראִיה בלבד<sup style="color: gray;">125</sup>, אלא שאם היה בן חיוב בראיית פנים ביו"ט ראשון, אם לא הביא עולת ראיה בו ביום מביא כל שבעה, אבל אם לא היה בן חיוב בראיית פנים ביום טוב ראשון, שוב אינו מתחייב בעולת ראיה כלל<sup style="color: gray;">126</sup>. ויש מהאחרונים שהגיה הגירסא, ולדעתו חזקיה סובר כר' יוחנן<sup style="color: gray;">127</sup>.
להלכה, כתבו ראשונים כר' יוחנן<sup style="color: gray;">128</sup>. ויש מהאחרונים הלמדים בדעת ראשונים, שדעתם כחזקיה<sup style="color: gray;">129</sup>.
על זמני התשלומים, שהן כל שבעת ימי החג, ואף שמיני-עצרת* עימהם, ועל כך שיש תשלומים כל שבעה לאחר שבועות*, ע"ע חגיגה: זמנה. על גר*, החייב בראִיה - לסוברים כן<sup style="color: gray;">130</sup> - שנתגייר באחד מימי התשלומים, שדינו תלוי במחלוקת האמוראים הנ"ל, עי' להלן: הפטורים<sup style="color: gray;">131</sup>. על חִגר*, הפטור מהראִיה<sup style="color: gray;">132</sup>, שנתפשט באחד מימי התשלומים, שדינו תלוי במחלוקת האמוראים הנ"ל, עי' להלן: שם<sup style="color: gray;">133</sup>. על טומטום*, הפטור מהראִיה<sup style="color: gray;">134</sup>, שנקרע ונמצא זכר באחד מימי התשלומים, שדינו תלוי במחלוקת האמוראים הנ"ל, עי' להלן: שם<sup style="color: gray;">135</sup>. על טמא, הפטור מהראִיה<sup style="color: gray;">136</sup>, שנטהר באחד מימי התשלומים, שדינו תלוי במחלוקת האמוראים הנ"ל, עי' להלן: שם<sup style="color: gray;">137</sup>.
<h3><b>הפטורים</b></h3>
כל הפטורים מהראִיה<sup style="color: gray;">138</sup>, היינו שפטורים מראיית פנים בעזרה ומראיית פנים בקרבן<sup style="color: gray;">139</sup> - עולת-ראִיה* - ויש מהראשונים שכתבו שכן דעת הבבלי, אבל בשם הירושלמי כתבו שאין הפטורים אמורים אלא בראיית קרבן, אבל בראיית פנים בעזרה הכל חייבים, כמו בהקהל*: האנשים והנשים והטף<sup style="color: gray;">140</sup>. וביארו אחרונים, שכן בירושלמי שנינו שהפטור האמור במשנה הוא בראיית קרבן, אבל בראיית פנים אפילו קטן חייב, שנאמר: הקהל את העם האנשים והנשים והטף<sup style="color: gray;">141</sup>, והרי קטן גדול מטף<sup style="color: gray;">142</sup>. ולדעתם הירושלמי מתפרש שאפילו קטן חייב בראִיה, כל שכן שאר הפטורים הנמנים במשנה<sup style="color: gray;">143</sup>.
<h4>אישה</h4>
האִשה* פטורה מהראִיה<sup style="color: gray;">144</sup>, שנאמר: זכורך<sup style="color: gray;">145</sup>, להוציא את הנשים<sup style="color: gray;">146</sup>. ויש הדורשים: זכור, להוציא את הנשים, זכורך להוציא טומטום*<sup style="color: gray;">147</sup>. שאם נאמר זכור, אין לך להוציא אלא את הנשים<sup style="color: gray;">148</sup>, עכשיו שנאמר זכורך, בא להוציא אף טומטום<sup style="color: gray;">149</sup>. ואע"פ שהאישה פטורה מכל מצות-עשה-שהזמן-גרמא*<sup style="color: gray;">150</sup>, נצרך הלימוד משום שהיינו חושבים ללמוד "ראִיה" "ראִיה" מהקהל*, לחייב נשים<sup style="color: gray;">151</sup>. או - לסוברים כן - שעצם הפטור של אישה מכל מצות עשה שהזמן גרמא נלמד בבנין-אב* מראִיה, שהיא מצות עשה שהזמן גרמא ונשים פטורות בה<sup style="color: gray;">152</sup>.
<h4>טומטום</h4>
טומטום* - אדם שאין ניכרים בו לא זכרות ולא נקבות, שאותו המקום מכוסה בעור, ויש בו כמין שומא מנוקבת להטיל מים<sup style="color: gray;">153</sup> - פטור מהראִיה<sup style="color: gray;">154</sup>. ואם נקרע - הכיסוי - ביום טוב הראשון, ונמצא זכר - שהיה גיד שלו וביציו טמונים בגוף<sup style="color: gray;">155</sup>, וכשנקרע מתגלה לנו שהרי הוא זכר ודאי<sup style="color: gray;">156</sup> - חייב בראִיה<sup style="color: gray;">157</sup>. נקרע בימי התשלומים, אמרו בירושלמי שלחזקיה, הסובר שאין ימי תשלומים<sup style="color: gray;">158</sup>, פטור מהראִיה, ולר' יוחנן, הסובר שכל שבעה תשלומים לראשון<sup style="color: gray;">159</sup>, ולר' אושעיא, הסובר שכל שבעה תשלומים זה לזה<sup style="color: gray;">160</sup>, חייב בראִיה<sup style="color: gray;">161</sup>. ור' יוסה סובר שלא נחלקו אמוראים כלל בטומטום שנקרע בימי התשלומים, שקריעה היא שגרמה - הוכיחה - שראוי הוא<sup style="color: gray;">162</sup>, שזכר גמור היה אף ביום הראשון<sup style="color: gray;">163</sup>.
על טומטום*, שפטור מהראִיה, אפילו כשביציו מבחוץ וגידו טמון, שודאי זכר הוא, ושיש הסוברים שכשביציו מבחוץ וגידו טמון חייב בראִיה, ע"ע טומטום<sup style="color: gray;">164</sup>.
<h4>עבד</h4>
עבדים<sup style="color: gray;">165</sup> - שאינם משוחררים<sup style="color: gray;">166</sup> - פטורים מהראִיה<sup style="color: gray;">167</sup>, שנאמר: יראה כל זכורך אל פני האדֹן ה'<sup style="color: gray;">168</sup>, מי שאין לו אלא אדון אחד<sup style="color: gray;">169</sup>, שאין לו אדון אלא הקב"ה<sup style="color: gray;">170</sup>, יצא העבד שיש לו אדון אחר<sup style="color: gray;">171</sup>.
מי שחציו-עבד-וחציו-בן-חורין*, אם חייב בראיה, ואם הלימוד הנ"ל בא למעט אותו או עבד גמור דוקא, ע"ע חציו עבד וחציו בן חורין<sup style="color: gray;">172</sup>.
<h4>גר</h4>
הגר*, שחייב בכל המצוות האמורות בישראל<sup style="color: gray;">173</sup>, חייב בראִיה<sup style="color: gray;">174</sup>, שכן שנינו שעבדים שאינם משוחררים פטורים מהראִיה<sup style="color: gray;">175</sup>, הרי שמשוחררים חייבים<sup style="color: gray;">176</sup>, והוא הדין גר<sup style="color: gray;">177</sup>. במדרש אמרו שהגר פטור מהראִיה<sup style="color: gray;">178</sup>, שנאמר: כל זכורך<sup style="color: gray;">179</sup>, להוציא את הגרים<sup style="color: gray;">180</sup>. ועוד, שנאמר בהקהל*: תקרא את התורה הזאת נגד כל ישראל<sup style="color: gray;">181</sup>, להוציא גרים ועבדים<sup style="color: gray;">182</sup>. וביארו אחרונים שהמדרש חלוק על המשנה<sup style="color: gray;">183</sup>, וסובר שגרים פטורים מהראיה, מפני שאין להם קרקע, ומי שאין לו קרקע פטור מהראִיה<sup style="color: gray;">184</sup> - לסוברים כן<sup style="color: gray;">185</sup> - וגרים לא היה להם חלק בארץ-ישראל*<sup style="color: gray;">186</sup>. וכהנים ולויים - אע"פ אין להם חלק בארץ ישראל<sup style="color: gray;">187</sup> - יש להם ערי-הלוים*<sup style="color: gray;">188</sup>.
לסוברים שגר חייב בראִיה<sup style="color: gray;">189</sup>, אמרו בירושלמי שגר שנתגייר ביום טוב ראשון חייב בראיה<sup style="color: gray;">190</sup>, נתגייר בימי התשלומים, ובראשון גוי היה<sup style="color: gray;">191</sup>, לחזקיה, הסובר שאין ימי תשלומים<sup style="color: gray;">192</sup>, פטור מהראִיה, ולר' יוחנן, הסובר שכל שבעה תשלומים לראשון<sup style="color: gray;">193</sup>, ולר' אושעיא, הסובר שכל שבעה תשלומים זה לזה<sup style="color: gray;">194</sup>, חייב בראִיה<sup style="color: gray;">195</sup>.
<h4>אלם</h4>
האִלם*, אף על פי שהוא שומע, פטור מהראִיה<sup style="color: gray;">196</sup>, והדבר נלמד בגזרה-שוה* מהקהל*, שבשתיהן נאמר: ראִיה<sup style="color: gray;">197</sup> - בראִיה: יֵרָאה כל זכורך<sup style="color: gray;">198</sup>, ובהקהל: בבוא כל ישראל לֵרָאות<sup style="color: gray;">199</sup> - ובהקהל נאמר: ולמען ילמדו<sup style="color: gray;">200</sup>, להוציא מי שאינו מדבר<sup style="color: gray;">201</sup>.
<h4>חרש</h4>
החרש* פטור מהראִיה<sup style="color: gray;">202</sup>, אפילו חרש באזנו אחת<sup style="color: gray;">203</sup>, והדבר נלמד בגזרה-שוה* מהקהל*, שבשתיהן נאמר: ראִיה<sup style="color: gray;">204</sup>, ובהקהל נאמר: באזניהם<sup style="color: gray;">205</sup>. או שבהקהל נאמר: למען ישמעו<sup style="color: gray;">206</sup>, להוציא מי שאין לו שמיעה גמורה<sup style="color: gray;">207</sup>. בירושלמי אמרו שהדבר תלוי במחלוקת תנאים אם באזניהם משמע שתי אזנים<sup style="color: gray;">208</sup> או אוזן לכל אחד ואחד<sup style="color: gray;">209</sup>.
<h4>סומא</h4>
הסומא*, לסוברים שחייב בכל המצוות שבתורה<sup style="color: gray;">210</sup>, נחלקו בו תנאים:
א) יש סוברים שחייב בראִיה<sup style="color: gray;">211</sup>.
ב) ויש סוברים שפטור מהראִיה<sup style="color: gray;">212</sup>, שנאמר: יֵרָאֶה<sup style="color: gray;">213</sup>, פרט לסומא<sup style="color: gray;">214</sup>, שאין יכול לראות<sup style="color: gray;">215</sup>. או משום שנאמר: רגלים<sup style="color: gray;">216</sup>, פרט לסומא<sup style="color: gray;">217</sup>, וביארו ראשונים שהיה לו לכתוב שלוש פעמים - ולמה כתב: רגלים - אלא בא ללמדנו - שהחייב הוא - מי שיש לו כח ושיכול לעלות מאליו מירושלים לעזרה בלא עזרת שום אדם בעולם, וסומא בשתי עיניו, כיוון שאינו רואה כלל אינו יודע איזה דרך ילך לעזרה וצריך שירכיבנו איש בן דעת כל כתפו<sup style="color: gray;">218</sup>. אבל הסומא באחת מעיניו חייב בראִיה<sup style="color: gray;">219</sup>.
ג) ויש סוברים שסומא באחת מעיניו פטור מן הראִיה, שנאמר: יִרְאה - בכתיב, וקוראים אנו<sup style="color: gray;">220</sup> - יֵרָאה, כדרך שבא לִרְאות כך בא לֵרָאות, מה לִרְאות בשתי עיניו אף לֵרָאות בשתי עיניו<sup style="color: gray;">221</sup>. וביארו ראשונים, שהקיש ראייתך לראייתו<sup style="color: gray;">222</sup>, שכדרך שבא הקב"ה לראותך כך הוא בא ליראות ממך<sup style="color: gray;">223</sup>, מה לראותך בשתי עיניו<sup style="color: gray;">224</sup>, שהוא רואה אותך כשהוא שלם<sup style="color: gray;">225</sup>, שיש לו ראייה שלימה<sup style="color: gray;">226</sup> בשתי עיניו<sup style="color: gray;">227</sup>, שנאמר: עיני ה' אלהיך בה מראשית<sup style="color: gray;">228</sup>, שאינו חסר כלום מראייה הראויה לו<sup style="color: gray;">229</sup>, אף כאן ליראות מן האדם בשתי עיניו של אדם<sup style="color: gray;">230</sup>. ויש מהראשונים מפרשים: מה כשבא להראות לפני רואהו הרואהו רואהו בשתי עינים<sup style="color: gray;">231</sup>, והיינו כהנים<sup style="color: gray;">232</sup>, המצויים בבית המקדש, וכהן סומא בעינו אחת בעל מום* ופסול לעבודה<sup style="color: gray;">233</sup>. או שכהן שסומא באחת מעיניו אינו רואה את הנגעים*, שכתוב: לכל מראה עיני הכהן<sup style="color: gray;">234</sup>, אף הבא לראות בשתי עיניו<sup style="color: gray;">235</sup>. ויש מהראשונים מפרשים שהלימוד הוא מהכתוב: ויקרא אברהם שם המקום ההוא ה' יִרְאה אשר יֵאָמֵר היום בהר ה' יֵרָאה<sup style="color: gray;">236</sup>. כלומר יראה את המקום ואת הבאים שם, ויראה לבאים שם<sup style="color: gray;">237</sup>. ויש מהראשונים סוברים שהלימוד הוא מהכתוב: יֵרָאֶה<sup style="color: gray;">238</sup>, ומנקדים: יֵרָאה, יִרְאה, כדרך שבא לֵרָאות כך בא לִרְאות, מה לֵרָאות בשתי עיניו אף לִרְאות בשתי עיניו<sup style="color: gray;">239</sup>, וביארו ראשונים שכדרך שאדם בא להתראות לפני המקום בשתי עיניו של מקום, אף האדם בא לראות המקום בשתי עיניו<sup style="color: gray;">240</sup>, שהרואה הוא נראה לענין השכל בשלמות אורו, כך הנראה צריך להראות בשלמות אורו, ומכאן שאף הסומא באחת מעיניו פטור<sup style="color: gray;">241</sup>. ויש המביאים מקור לפטור זה מהכתוב בהקהל*: בבוא כל ישראל לֵרָאוֹת<sup style="color: gray;">242</sup>, כשם שהם באים להיראות לפני ה', כך הם באים לראות הדר קדשו ובית שכינתו, להוציא סומא שאינו רואה, אפילו נסמית עינו אחת, שהרי אין ראייתו שלימה<sup style="color: gray;">243</sup>.
להלכה כתבו ראשונים שאף הסומא באחת מעיניו פטור מהראִיה<sup style="color: gray;">244</sup>. ואחרונים כתבו שרק הסומא בשתי עיניו פטור מהראִיה<sup style="color: gray;">245</sup>.
היה סומא ביום ראשון ונתרפא בשני, כתבו ראשונים שפטור מן הראִיה, שביום חובתו היה פטור, שכל ימות החג תשלומי ראשון הם<sup style="color: gray;">246</sup>.
<h4>המשתמש במשקפיים</h4>
המשמש בבתי עינים - משקפיים - כתבו אחרונים שחייב בראִיה<sup style="color: gray;">247</sup>, שכל אדם אין ראייתו שלימה ואינו רואה למרחוק, ואחרי כי אין ניכר בבירור, והוא בשני עינים רואה, אם כי גם לפעמים משמש בבתי עינים להיטיב ראייתו, מכל מקום אחרי כי משתמש ברייאה, נחשב רואה וחייב בעלייה<sup style="color: gray;">248</sup>. ומכל מקום כתבו שבשעת הראִיה יסלק בתי העינים, שצריך שיראה בלי מסך המבדיל<sup style="color: gray;">249</sup>. וכן בזמננו כאשר עושים סמוכין לעליית הרגל, לבא לכתל-מערבי*<sup style="color: gray;">250</sup>, בשעת הראִיה לא יבוא עם בתי עינים<sup style="color: gray;">251</sup>. אמנם אם הוא מוכרח להם להתפלל בספר, ולא יכול לראות בלעדם, ילבשם לאחר ביאתו, בעת התפלה*, וכן בשעת צאתו יסירם להשתחוות ויצא<sup style="color: gray;">252</sup>.
<h4>שוטה</h4>
השוטה* פטור מהראִיה<sup style="color: gray;">253</sup>, שאינו בן דעה ופטור ממצוות<sup style="color: gray;">254</sup>. בירושלמי אמרו במקור פטור שוטה מהראִיה, שהוא מהכתוב: אתה הָרְאֵתָ לדעת<sup style="color: gray;">255</sup>, וביארו אחרונים שמשם שמצות ראִיה אינה אלא בבן דעת<sup style="color: gray;">256</sup>, ואינו אלא אסמכתא*<sup style="color: gray;">257</sup>.
על הסוברים שהלימוד מאתה הראת לדעת הוא לימוד גמור, והוא לימוד כללי ממנו למדים ששוטה פטור מכל מצוות שבתורה, ע"ע שוטה.
<h4>ערל</h4>
הערל*, יש מהתנאים סוברים שפטור מהראִיה<sup style="color: gray;">258</sup>, משום שלדעתם דינו לכל דבר כטמא<sup style="color: gray;">259</sup> הפטור מהראִיה<sup style="color: gray;">260</sup>, או משום שהערל הוא מאוס להיראות בעזרה<sup style="color: gray;">261</sup>. וכן הלכה<sup style="color: gray;">262</sup>. ויש מהתנאים סוברים שהערל חייב בראִיה<sup style="color: gray;">263</sup>.
<h4>טמא</h4>
טמא פטור מהראִיה<sup style="color: gray;">264</sup>, ואם נטהר באחד מימי התשלומים, אמרו בירושלמי שלחזקיה, הסובר שאין ימי תשלומים<sup style="color: gray;">265</sup>, פטור מהראִיה, ולר' אושעיא, הסובר שכל שבעה תשלומים זה לזה<sup style="color: gray;">266</sup>, חייב בראִיה<sup style="color: gray;">267</sup>. ובדעת ר' יוחנן, הסובר שכל שבעה תשלומים לראשון<sup style="color: gray;">268</sup>, נחלקו אמוראים שם אם חייב בראִיה<sup style="color: gray;">269</sup>, או שפטור מהראִיה<sup style="color: gray;">270</sup>, כיוון שהטמא עצמו אינו ראוי<sup style="color: gray;">271</sup>, שכל היום הראשון לא היה ראוי כיוון שלא יכל להיטהר<sup style="color: gray;">272</sup>, ואין תשלומים לראשון, אחר שלא היה בו עיקר החיוב<sup style="color: gray;">273</sup>, וכן הלכה<sup style="color: gray;">274</sup>.
הנטמא בלילה, שכשהאיר יו"ט הראשון היה פטור, לדעת הסוברים שהלילה הוא מחוסר-זמן* - שדבר שדינו להיעשות ביום מחר, נחשב שלא הגיע זמנו כל עוד שהוא לילה - הרי הוא פטור<sup style="color: gray;">275</sup>. וכן הלכה<sup style="color: gray;">276</sup>. ולדעת הסוברים שהלילה אינו מחוסר זמן - שכיוון שהלילה הוא תחילת היום הבא, נחשב כבר בלילה כאילו הגיע זמנו של הדבר הנזכר, אלא שהוא מעוכב עד שיגיע היום - הרי הוא חייב<sup style="color: gray;">277</sup>.
<h4>משמשי חולה</h4>
משמשי חולה, יש מהגאונים שכתב שפטורים מהראִיה<sup style="color: gray;">278</sup>. וראשונים לא הביאוהו להלכה<sup style="color: gray;">279</sup>.
על חולה הפטור מהראִיה, ע"ע חולה<sup style="color: gray;">280</sup>.
<h4>זקן ומפונק</h4>
זקן פטור מהראִיה<sup style="color: gray;">281</sup>. אם משום שנאמר: רגלים<sup style="color: gray;">282</sup>, פרט לזקן<sup style="color: gray;">283</sup>, שאינו יכול לעלות ברגליו<sup style="color: gray;">284</sup>, והוא הדין המפונק, והוא מי שאינו יכולו לעלות ברגליו<sup style="color: gray;">285</sup>. ואף על פי שרגל הוא פרק המועד<sup style="color: gray;">286</sup>, אבל לפי שאמר רגלים ולא אמר פעמים כמו שאמר במקום אחר<sup style="color: gray;">287</sup>, בא בקבלה שזה לרמוז שמצוה זו אינה חובה אלא למי שיכול להלך ברגליו<sup style="color: gray;">288</sup>. או משום שנאמר: בעלֹתך לֵרָאות את פני ה'<sup style="color: gray;">289</sup>, מי שיכול לעלות ברגליו, להוציא זקן ומפונק<sup style="color: gray;">290</sup>. או משום שנאמר: ושמחת<sup style="color: gray;">291</sup>, להוציא זקן<sup style="color: gray;">292</sup>.
מפונק זה נחלקו בו ראשונים: יש מפרשים שהוא מי שאינו יכול לילך בלא מנעל, ופטור מהראִיה, משום שאין אדם נכנס להר-הבית* במנעל<sup style="color: gray;">293</sup>. ויש מפרשים שהוא הרך והענוג מאד שאינם יכולים לעלות על רגליהם<sup style="color: gray;">294</sup> מירושלים לעזרה<sup style="color: gray;">295</sup>, שמרוב עינוגם אינם מהלכים על רגליהם בלא משענת<sup style="color: gray;">296</sup>, או שלא הורגלו בדריסת הרגל, ולא חייבה תורה לעלות על ידי רכיבה<sup style="color: gray;">297</sup>. והיינו מי שהוא מעונג הרבה, שאף על ידי מתון אינו יכול לעלות ברגליו<sup style="color: gray;">298</sup>.
<h4>חיגר</h4>
חִגר*, פטור מהראִיה<sup style="color: gray;">299</sup>. נתפשט בימי התשלומים, לחזקיה, הסובר שאין ימי תשלומים<sup style="color: gray;">300</sup>, פטור מהראִיה<sup style="color: gray;">301</sup>, ולר' אושעיא הסובר שכל שבעה תשלומים זה לזה<sup style="color: gray;">302</sup>, חייב בראִיה<sup style="color: gray;">303</sup>, שאע"פ שאינו ראוי בראשון ראוי בשני<sup style="color: gray;">304</sup>. ובדעת ר' יוחנן הסובר שכל שבעה תשלומים לראשון<sup style="color: gray;">305</sup>, נחלקו התלמודים אם פטור, שכיוון שאינו ראוי בראשון אינו ראוי בשני<sup style="color: gray;">306</sup>, או שחייב בראִיה<sup style="color: gray;">307</sup>.
להלכה כתבו ראשונים שמי שהיה חִגר ביום ראשון ונתרפא בשני פטור מן הראִיה, שביום חובתו היה פטור, שכל ימות החג תשלומי ראשון הם<sup style="color: gray;">308</sup>.
על חִגר*, הפטור מהראִיה, ע"ע: במצות הראייה, ושם<sup style="color: gray;">309</sup>, שאף החִגר ברגלו אחת פטור מהראִיה, ושם<sup style="color: gray;">310</sup>, שאף בעלי קבין פטורים מהראִיה<sup style="color: gray;">311</sup>.
<h4>קטן</h4>
קטן*, שנינו במשנה שאינו חייב בראִיה<sup style="color: gray;">312</sup>. במקור הלימוד אמרו במדרש: ושמחת<sup style="color: gray;">313</sup>, להוציא קטן<sup style="color: gray;">314</sup>. ויש גורסים שהדבר נלמד מכל זכורך<sup style="color: gray;">315</sup>: כל, להוציא את הקטנים<sup style="color: gray;">316</sup>. שיהיה כלול בשלימות גבורתו, להוציא קטן<sup style="color: gray;">317</sup>. ויש מהראשונים שכתבו שהפטור נלמד מהכתוב: שלש רגלים<sup style="color: gray;">318</sup>, ואע"פ שרגל הוא פרק המועד, אבל לפי שאמר רגלים ולא אמר פעמים כמו שאמר במקום אחר<sup style="color: gray;">319</sup>, בא בקבלה שזה לרמוז שמצוה זו אינה חובה אלא למי שיכול להלך ברגליו, ולפיכך אין חייב בה קטן<sup style="color: gray;">320</sup>. ויש מהראשונים שכתבו שאין אנו יודעים שפטור מהכתוב, אלא מקל-וחומר* שנשים פטורות<sup style="color: gray;">321</sup>, טפלים לא כל שכן<sup style="color: gray;">322</sup>.
איזהו קטן, כל שאינו יכול לרכוב על כתפיו של אביו ולעלות מירושלים להר הבית, דברי בית שמאי<sup style="color: gray;">323</sup>. ובית הלל אומרים: כל שאינו יכול לאחוז בידו של אביו ולעלות מירושלים להר הבית<sup style="color: gray;">324</sup>, שנאמר: שלש רגלים<sup style="color: gray;">325</sup>, הראוי לעלות ברגליו חייב הכתוב - ולא מי שאינו ראוי לעלות ברגליו<sup style="color: gray;">326</sup> - וכיוון שגדול פטור מן התורה, גם קטן אינו בן חנוך*<sup style="color: gray;">327</sup>. אבל מכאן ואילך<sup style="color: gray;">328</sup>, חייב אביו להעלותו ולהיראות בו<sup style="color: gray;">329</sup>. וכן הלכה<sup style="color: gray;">330</sup>.
היה הקטן חִגר* או סומא* או חרש* אפילו באחת מאוזניו, אינו חייב לחנכו, אף על פי שהוא ראוי לרפואה, שאילו היה גדול והוא כך, היה פטור<sup style="color: gray;">331</sup>.
על הברייתא בה שנינו שקטנים חייבים בראיה, ועל הסוברים שקטנים חייבים בראִיה, או אף בעולת ראִיה, ע"ע עולת ראִיה.
<h4>מי שריחם רע</h4>
בברייתא שנינו: אחרים אומרים: המקמץ - המלקט צואת כלבים בידיו לעבד העורות<sup style="color: gray;">332</sup> או לרפואה<sup style="color: gray;">333</sup> - והמצרף נחושת - במקום שחופרים אותו מן הקרקע<sup style="color: gray;">334</sup> - והבורסי - אומן המעבד עורות<sup style="color: gray;">335</sup>, שכל אלו מלאכתם בזויה<sup style="color: gray;">336</sup> וריחם רע<sup style="color: gray;">337</sup> ואין יכולים לעלות עם חבריהם<sup style="color: gray;">338</sup> - פטורים מן הראִיה<sup style="color: gray;">339</sup>, שנאמר: כל זכורך<sup style="color: gray;">340</sup>, מי שיכול לעלות עם כל זכורך, יצאו אלו שאינם ראויים לעלות עם כל זכורך<sup style="color: gray;">341</sup>. וכן שנינו בברייתא בירושלמי: מוכי שחין ופולפסין - חולי ריח רע מהחוטם<sup style="color: gray;">342</sup> - פטורים מן הראִיה, שנאמר: ובאת שמה<sup style="color: gray;">343</sup>, והבאתם שמה<sup style="color: gray;">344</sup>, וביארו אחרונים שאלו אינם ראויים לבוא שמה, שאין זה כבוד כלפי מעלה<sup style="color: gray;">345</sup>. וכתבו ראשונים שאין הלכה כאחרים<sup style="color: gray;">346</sup>, ואע"פ שהם מאוסים מפני מלאכתם<sup style="color: gray;">347</sup>, הרי אלו חייבים לעלות ולהקריב<sup style="color: gray;">348</sup>, ומטהרים גופם ומלבושם<sup style="color: gray;">349</sup> ועולים בכלל ישראל ליראות<sup style="color: gray;">350</sup>. ואין צריך לומר בעל ריח הפה שאין חליו ניכר לכל ואין חבריו בדלים ממנו<sup style="color: gray;">351</sup>. בטעם הדבר כתבו ראשונים ש"כל" לרבות הוא ולא למעט<sup style="color: gray;">352</sup>. ואחרונים כתבו עוד, שכיוון שהדבר נשנה בשם "אחרים", משמע שחכמים חלוקים עליהם ומחייבים, והלכה כמותם<sup style="color: gray;">353</sup>. ויש מהאחרונים שכתבו בדעת ראשונים שההלכה כאחרים<sup style="color: gray;">354</sup>, שאחרים אינם ממעטים אלא בעודם במאיסותם, מפני שאינם יכולים לעלות עם כל זכורך, אבל כשיטהרו מלבושיהם הרי הם כשאר כל אדם<sup style="color: gray;">355</sup>.
<h4>מי שאין לו קרקע</h4>
מי שאין לו קרקע, נחלקו בו הדעות:
א) בשני התלמודים אמרו שפטור מן הראִיה<sup style="color: gray;">356</sup>, שנאמר: ולא יחמֹד איש את ארצך - משמע מי שיש לו ארץ<sup style="color: gray;">357</sup> - בעלֹתך לֵרָאות וגו'<sup style="color: gray;">358</sup>. וביארו אחרונים שעיקר מצוה של עליית רגלים לשמוח שם במצות פירות הארץ שהם הבכורים* ומעשר-שני* ולשמח שם בהם את העני והגר והלוי באכילתן, והיא עלייתן לשם שמים, מה שאין כן מי שאין לו קרקע, שלא יכול לקיים כל זה ועלייתו אינו לשם שמים<sup style="color: gray;">359</sup>. ויש מהראשונים שסוברים כן להלכה<sup style="color: gray;">360</sup>.
ב) ויש מהראשונים שהשמיטו מההלכה דין זה<sup style="color: gray;">361</sup>, או אף כתבו במפורש שכל אדם חייב לעלות לרגל בין שיש לו קרקע בין שאין לו קרקע<sup style="color: gray;">362</sup>. וביארו אחרונים שפסקו כן, שלדעתם מחלוקת תנאים או אמוראים בדבר<sup style="color: gray;">363</sup>. לדעה זו, ביארו אחרונים שהכתוב: ולא יחמֹד איש את ארצך<sup style="color: gray;">364</sup>, לשון מליצי הוא, לכל אשר לך בארץ<sup style="color: gray;">365</sup>.
לדעת הסוברים שמי שאין לו קרקע פטור מהראִיה<sup style="color: gray;">366</sup>, שיעור הקרקע המחייבת בראִיה הוא כל שהוא<sup style="color: gray;">367</sup>, שקוראים אנו בו: ולא יחמֹד איש את ארצך<sup style="color: gray;">368</sup>.
לדעת הסוברים שמי שאין לו קרקע פטור מהראִיה<sup style="color: gray;">369</sup>, גר* החייב בראִיה - לסוברים כן<sup style="color: gray;">370</sup> - ועבד משוחרר החייב בראִיה<sup style="color: gray;">371</sup>, היינו כגון שנשא בת ישראל יורשת נחלה ומתה ויורשה, ולסוברים שירושת-הבעל* מן התורה<sup style="color: gray;">372</sup>.
לדעת הסוברים שמי שאין לו קרקע פטור מהראִיה<sup style="color: gray;">373</sup>, כתבו אחרונים, שמכיוון שאף הדרים בחוץ לארץ חייבים בראיה - לסוברים כן<sup style="color: gray;">374</sup> - אין חילוק בין ארץ ישראל וחוץ לארץ, וכל שיש לו קרקע, אפילו בחוץ לארץ חייב בראיה<sup style="color: gray;">375</sup>, שמכל מקום שייך בו הכתוב: ארצך, ומה לי ארץ זו או זו<sup style="color: gray;">376</sup>.
<h4>לויים</h4>
לויים - וכהנים - שאין להם חלק בארץ-ישראל*<sup style="color: gray;">377</sup>, לסוברים שמי שאין לו קרקע פטור מהראִיה<sup style="color: gray;">378</sup>, פטורים מהראִיה<sup style="color: gray;">379</sup>.
<h4>הדרים חוץ לארץ</h4>
הדרים בחוץ-לארץ*, נחלקו בהם ראשונים:
א) יש מהראשונים סוברים שדרי חוץ לארץ פטורים מהראִיה<sup style="color: gray;">380</sup>. וכן שנינו בירושלמי: לראיה הילכו מלבוא חמת - שהוא גבולה הצפוני של ארץ-ישראל*<sup style="color: gray;">381</sup> - עד נחל מצרים<sup style="color: gray;">382</sup> - שהוא גבולה הדרומי של ארץ ישראל<sup style="color: gray;">383</sup> - ויש מהאחרונים מבארים שהוא לענין הראיה<sup style="color: gray;">384</sup>, שיושבי חוץ לארץ פטורים מן הראיה<sup style="color: gray;">385</sup>, ומונה גבולי הארץ, שהנמצא בהם חייב בראיה<sup style="color: gray;">386</sup>. וכן יש מהאחרונים מבארים מה ששנינו ששואלים את הגשמים<sup style="color: gray;">387</sup> ט"ו יום אחר חג הסוכות, כדי שיגיע אחרון שבישראל לנהר פרת<sup style="color: gray;">388</sup>, שהוא מפני שמחוץ לארץ פטורים, שאם מחוץ לארץ חייבים, צריך היה להמתין יותר מט"ו יום<sup style="color: gray;">389</sup>. וכן כתבו ראשונים שהרחוקים מנהר פרת - דהיינו שגרים מעבר לנהר פרת, שהוא גבולה הצפוני של ארץ ישראל<sup style="color: gray;">390</sup> - לא היו עולים לרגל<sup style="color: gray;">391</sup>. במקור הדין שנינו בירושלמי שהוא מהכתוב: ויעש שלמה בעת ההיא את החג וכל ישראל עמו וגו' מלבוא חמת עד נחל מצרים<sup style="color: gray;">392</sup>. וביארו אחרונים שהכתוב נאמר בחג הסכות* ובראִיה, ומבואר שאין מחוייבים בראִיה אלא מלבוא חמת עד נחל מצרים<sup style="color: gray;">393</sup>. ואחרונים כתבו שהמקור הוא מהכתוב: ולא יחמֹד איש את ארצך בעלֹתך לֵרָאות וגו'<sup style="color: gray;">394</sup>, ומן הסתם על קרקע של ארץ-ישראל* הקפיד הכתוב<sup style="color: gray;">395</sup>, שחוץ לארץ אינה ארצך<sup style="color: gray;">396</sup>.
ב) ויש מהראשונים סוברים שאף הדרים בחוץ לארץ חייבים בראִיה<sup style="color: gray;">397</sup>. וכתבו אחרונים שכן שנינו: מעברים את השנה<sup style="color: gray;">398</sup> מפני גלויות ישראל שנעקרו ממקומן ועדיין לא הגיעו, אבל לא מפני גלויות ישראל שלא עקרו ממקומן<sup style="color: gray;">399</sup>. וכתבו ראשונים שגלויות ישראל היינו בני הגולה הרחוקים<sup style="color: gray;">400</sup>, שאינם יושבים בארץ ישראל<sup style="color: gray;">401</sup>. ומזה שמצריכים לעבר השנה בשבילם, הרי שיושבי חוץ לארץ חייבים לעלות ולראות<sup style="color: gray;">402</sup>.
אף לסוברים שהדרים בחוץ לארץ חייבים בראִיה<sup style="color: gray;">403</sup>, יש מהאחרונים שכתב להוכיח שיש גבול לדבר, ומכיוון שבין יום טוב ראשון של פסח ושבועות שבעה שבועות, ונתנה תורה תשלומים לשבועות שבעה<sup style="color: gray;">404</sup>, הרי בין שני הרגלים שמונה שבועות, לפי שהטילה תורה חובה על הרחוקים ששוהים ארבעה שבועות בהליכה וכן בחזרה<sup style="color: gray;">405</sup>.
<h2>ראיה (חוש)</h2>
<b>הגדרת הערך</b> - דינים הקשורים לראית העין.
<h3>במצוות</h3>
<h4>בציצית</h4>
ציצית*, יש מן הראשונים שכתבו שמצוה להסתכל בה, שנאמר: וראיתם אתו<sup style="color: gray;">1</sup>. ויש חולקים וסוברים שאינה מצוה בפני עצמה, והכתוב אינו אלא טעם למצות ציצית<sup style="color: gray;">2</sup>, ואף לדעתם טוב וראוי להסתכל בציצית בשעת העטיפה, כשמברך עליה<sup style="color: gray;">3</sup>.
על הסתכלות בציצית בעת קריאת-שמע* ע"ע קריאת שמע.
על הסוברים שלילה*, שאין רואים בו, אינו זמן ציצית, משום שנאמר: וראיתם אתו<sup style="color: gray;">4</sup>, ע"ע ציצית.
על סומא*, שאינו בכלל הכתוב בציצית: וראיתם אותו<sup style="color: gray;">5</sup>, אם הוא חייב בציצית, ע"ע סומא וע' ציצית.
<h4>בקידוש</h4>
בשעת הקידוש* בשבת* וביום-טוב*, יש ראשונים שכתבו שצריך לתת עיניו בנרות<sup style="color: gray;">6</sup>. ואחרונים כתבו שבשעת הקידוש עצמו צריך ליתן עיניו בכוס, ובנרות יתן עיניו בשעה שאומר ויכולו<sup style="color: gray;">7</sup>. על פרטי הדברים וטעמיהם ע"ע קידוש.
<h4>בהגבהת ספר תורה</h4>
כשמגביהים ספר-תורה* – ע"ע הגבהה – מצוה לכל אנשים ונשים לראות הכתב ולכרוע ולומר פסוק וזאת התורה וגו'<sup style="color: gray;">8</sup>, ופסוקים נוספים<sup style="color: gray;">9</sup>. והרואה האותיות עד שיוכל לקרותם, מגיע אליו אור גדול<sup style="color: gray;">10</sup>. על פרטי הדין והמנהגים ע"ע הגבהה<sup style="color: gray;">11</sup>.
נדה* בימי ראייתה, יש שכתבו שתיזהר שלא לראות בספר התורה בשעה שהחזן מראה לעם<sup style="color: gray;">12</sup>. וע"ע נדה.
<h4>בברכת הנר</h4>
נר שמברכים עליו במוצאי-שבת* - ע"ע ברכת-הנר - צריך ליהנות לאורו<sup style="color: gray;">13</sup>. על גדר ההנאה, והדברים שנוהגים לראות לאורו, ע"ע ברכת הנר<sup style="color: gray;">14</sup>.
<h4>בעבודת יום הכפורים</h4>
ביום-הכפורים* מצוה על הרבים לראות כהן-גדול* בעת קריאת-התורה*, ולראות את שריפת פר ושעיר של יום הכפורים, משום ברב-עם-הדרת-מלך*<sup style="color: gray;">15</sup>, וע"ע ברב עם הדרת מלך<sup style="color: gray;">16</sup>.
<h4>בעשיית פרה אדומה</h4>
הפרה-אדומה* הראשונה שעשה משה, שנינו בספרי, וכן אמר שמואל בתלמוד, שצריך היה לשחטה לעיני אלעזר הכהן, שנאמר: ונתתם אותה אל אלעזר הכהן והוציא אותה אל מחוץ למחנה ושחט אותה לפניו<sup style="color: gray;">17</sup>, ודרשו: שיהיה זר* שוחט ואלעזר רואה<sup style="color: gray;">18</sup>. ורב חולק וסובר שאלעזר בעצמו שחט, ולא לעיניו שחטו<sup style="color: gray;">19</sup>. על פרטי הדין והמחלוקת, ע"ע פרה אדומה.
<h4>בנר חנוכה</h4>
מי שלא הדליק נר חנוכה*, יש ראשונים שסוברים שהוא חייב לראות נר חנוכה שהדליק אחר<sup style="color: gray;">20</sup>, ויש חולקים וסוברים שאינו חייב לראות<sup style="color: gray;">21</sup>. על פרטי הדין ע"ע חנוכה<sup style="color: gray;">22</sup>.
<h3>ראיות אסורות</h3>
<h4>ראית איש באשה</h4>
אסור לאיש להסתכל באשת איש ובשאר עריות, שנאמר: ולא תתורו אחרי לבבכם ואחרי עיניכם<sup style="color: gray;">23</sup>. על פרטי האיסור, ואם הוא איסור מן התורה או מדרבנן ע"ע גלוי עריות<sup style="color: gray;">24</sup> וע' לא תתורו.
וכן אסור לאיש להביט ביפיה של כל אשה<sup style="color: gray;">25</sup>, שכן דרשו: ונשמרת מכל דבר רע<sup style="color: gray;">26</sup>, שלא יסתכל אדם באשה נאה, ואפילו פנויה, באשת איש ואפילו מכוערת<sup style="color: gray;">27</sup>, וכן אמרו שאסור להסתכל בנשים בשעה שהן עומדות על הכביסה<sup style="color: gray;">28</sup>, שאז הן מגלות מבשרן<sup style="color: gray;">29</sup>, והמסתכל אפילו באצבע קטנה של אשה – כדי ליהנות<sup style="color: gray;">30</sup> - הרי זה כמי שנסתכל במקום התורף<sup style="color: gray;">31</sup>, ואסור אפילו להסתכל בבגדי צבעונים של אשה<sup style="color: gray;">32</sup>, שהוא מכירה, שלא יבא לידי הרהור<sup style="color: gray;">33</sup>. על פרטי הדינים ומקורותיהם ע"ע גלוי עריות. אם דוקא ראיה לשם זנות אסורה, או אף סתם ראיה, ע"ע לא תתורו.
בחומרת ההסתכלות בנשים אמרו שכל הצופה בנשים, סופו בא לידי עבירה<sup style="color: gray;">34</sup>, ועוד אמרו שטוב מראה עינים באשה יותר מגופו של מעשה, שנאמר: טוב מראה עינים מהלך נפש<sup style="color: gray;">35</sup>. וכתבו ראשונים שהסתכלות בעריות היא מהדברים המעכבים את התשובה<sup style="color: gray;">36</sup>.
<h4>ראיה והסתכלות</h4>
בראיה האסורה בנשים, וכן בראיות אסורות נוספות, יש שחילקו בין ראיה לבין הסתכלות, שדוקא הסתכלות אסורה, אבל ראיה בעלמא מותרת<sup style="color: gray;">37</sup>.
<h4>בפנויה לצורך נישואין</h4>
מותר להסתכל בפני הפנויה ולבדקה, בין בתולה ובין בעולה, כדי שיראה אם היא נאה בעיניו וישאנה<sup style="color: gray;">38</sup>. על פרטי הדין, ואם ראוי לעשות כן ע"ע גלוי עריות.
<h4>סוטה בניוולה</h4>
סוטה, בעת שמנוולים אותה בבית-המקדש* - שקורעים את בגדיה עד שמגלים את לבה, וסותרים את שערה<sup style="color: gray;">39</sup> - יש סוברים שכל הנשים הנמצאות שם חייבות לראותה, וכן כל איש שיחפוץ לראותה יבא ויראה<sup style="color: gray;">40</sup>, ויש חולקים וסוברים שפורסים סדין של בוץ בינה לבין העם<sup style="color: gray;">41</sup>, על פרטי הדינים והשיטות ע"ע השקאת-סוטה<sup style="color: gray;">42</sup>.
<h4>בעלי חיים שנזקקים זה לזה</h4>
אסור להסתכל בחמור וחמורה או חזיר וחזירה או עופות בזמן שהם נזקקים זה לזה, שנאמר: ונשמרת מכל דבר רע<sup style="color: gray;">43</sup>. על פרטי הדין, ואם מותר להרביע בעלי חיים, ע"ע הרהור עבירה<sup style="color: gray;">44</sup>.
<h4>הסתכלות בערות אשתו</h4>
הסתכלות איש במקום ערות אשתו, יש סוברים שהיא גורמת שיהו להם בנים שאינם מהוגנים<sup style="color: gray;">45</sup>, או סומים<sup style="color: gray;">46</sup>, ושהיא אסורה<sup style="color: gray;">47</sup>, ויש חולקים וסוברים שהיא מותרת<sup style="color: gray;">48</sup>. על פרטי הדין ע"ע תשמיש המטה.
<h4>הסתכלות באשתו נדה</h4>
לא יסתכל אדם באשתו כשהיא נדה במקומות שהדרך לכסותם<sup style="color: gray;">49</sup>, שמא יבא לידי הרגל דבר<sup style="color: gray;">50</sup>.
במקומות בגוף אשתו שאין דרך לכסותם, כתבו ראשונים ואחרונים שמותר להסתכל אפילו כשהיא נדה, אף על פי שנהנה בראייתה<sup style="color: gray;">51</sup>.
על פרטי הדינים ע"ע נדה.
<h4>בכלי המקדש</h4>
אסור לראות את כלי המשכן בזמן הכנסתם לנרתק שלהם, שנאמר: ולא יבֹאו לראות כבלע את הקֹדש<sup style="color: gray;">52</sup>, ובגמרא נראה שאסור לראותם אף שלא בשעת הכנסתם לנרתק<sup style="color: gray;">53</sup>. האיסור היה נוהג בזמן שהיו ישראל במדבר, ובזמן בית שני, אבל לא בזמן בית ראשון<sup style="color: gray;">54</sup>.
על פרטי הדין וטעמיו, ועל מחלוקת הראשונים אם האיסור הוא בכל כלי המשכן הנישאים, או רק בארון, והמחלוקת אם המצוה נמנית במנין המצוות, ע"ע כלי המקדש<sup style="color: gray;">55</sup>.
<h4>הסתכלות בדיוקנא</h4>
דיוקנא, אסור להסתכל בה, שנאמר: אל תפנו אל האלילים<sup style="color: gray;">56</sup>, ודרשו: אל תפנו אל מדעתכם<sup style="color: gray;">57</sup>, כלומר אל תפנו אל אשר אתם עושים מדעת לבבכם<sup style="color: gray;">58</sup>, ופרשו ראשונים שאסור להסתכל אפילו בצורה שנעשתה לנוי<sup style="color: gray;">59</sup>, לפי שזהו דבר המושך לבו של אדם, ומפנה אותו לבטלה, ומיאש אותו מעבודת בוראו<sup style="color: gray;">60</sup>, ואין ראוי להסתכל אלא במעשה השם כדי להכיר נפלאותיו<sup style="color: gray;">61</sup>. ויש ראשונים שחולקים וסוברים שמותר להסתכל בדיוקנאות העשוים לנוי, והאיסור לא נאמר אלא באותם שנעשו לשם עבודה-זרה*<sup style="color: gray;">62</sup>, עי' על כך בע' עבודה זרה.
ראיה בעלמא בדיוקנא העשויה לנוי, כתבו אחרונים שהיא מותרת לדברי הכל, שלא נאסרה אלא הסתכלות<sup style="color: gray;">63</sup>.
צורה של נוי שרגילים לראות בה תדיר, כגון צורת הזוז, כתבו ראשונים שמאחר שלא שייך בה הפנאת הלב, מותר להסתכל בה לדברי הכל<sup style="color: gray;">64</sup>.
על הסתכלות בדיוקנא או בכתב שתחתיה בשבת ע"ע שטרי הדיוטות.
<h4>הסתכלות בקשת</h4>
המסתכל בקֶשֶת, רבי אבא אמר שעליו נאמר שכל מי שלא חס על כבוד קונו רתוי לו שלא בא לעולם<sup style="color: gray;">65</sup>, וכן אמרו שהמסתכל בקשת עיניו כהות<sup style="color: gray;">66</sup>, וטעם הדבר, שנאמר: כמראה הקשת אשר יהיה בענן ביום הגשם כן מראה הנגה סביב הוא מראה דמות כבוד ה'<sup style="color: gray;">67</sup>. וכתבו ראשונים שזה דוקא כשמסתכל ומדקדק בהבטתו יותר מסתם ראיה, אבל ראיה בעלמא מותרת<sup style="color: gray;">68</sup>, וכן כתבו ראשונים ואחרונים להלכה, שאסור להסתכל בקשת הרבה<sup style="color: gray;">69</sup>.
<h4>הסתכלות במראה לאיש</h4>
איש, יש ראשונים שכתבו שאסור לו להסתכל במראה, משום האיסור: לא ילבש גבר שמלת אשה<sup style="color: gray;">70</sup>, לפי שהסתכלות במראה היא מתכשיטי הנשים<sup style="color: gray;">71</sup>. על פרטי וטעמי הדין, והדין במקומות שדרך האנשים להסתכל במראה, ואופנים מסוימים שמותר להסתכל, ע"ע לא ילבש<sup style="color: gray;">72</sup>.
<h4>הסתכלות במראה ממתכת בשבת</h4>
בשבת, אסור להסתכל במראה של מתכת, שהיא חריפה כאזמל, מפני שאדם עשוי להשיר בה נימים המדולדלים<sup style="color: gray;">73</sup>, ויש לחוש שיעשה כן בשבת<sup style="color: gray;">74</sup>, ויעבור על איסור גוזז*<sup style="color: gray;">75</sup>. ורבי מאיר מתיר במראה הקבועה בכותל<sup style="color: gray;">76</sup>, שאי אפשר לגזוז בה, ושיביא מספרים לגזוז אין חוששים, כי עד שלך להביאם ודאי יזכר שהיא שבת<sup style="color: gray;">77</sup>, ואין הלכה כדבריו, אלא אסור אפילו במראה הקבועה<sup style="color: gray;">78</sup>. על פרטי הדין וטעמיו ע"ע גוזז<sup style="color: gray;">79</sup>.
<h4>הסתכלות בלבנה</h4>
יש ראשונים שכתבו שאסור להסתכל בלבנה<sup style="color: gray;">80</sup>.
<h4>הנאה מאור נר חנוכה</h4>
על מחלוקת האמוראים אם מותר להשתמש לאור נר חנוכה*<sup style="color: gray;">81</sup>, ע"ע חנוכה<sup style="color: gray;">82</sup>.
<h4>עיון בשבת לאור הנר</h4>
בדיקת דבר הצריך עיון - כגון הסרת כינים מן הבגדים, או קריאה, או הבחנה בין בגדים וכלים דומים – לאור הנר, אסורה בשבת<sup style="color: gray;">83</sup>, גזירה שמא יטה את הנר<sup style="color: gray;">84</sup> כדי להביא את השמן לפי הפתילה שתדלק יפה, ונמצא מבעיר<sup style="color: gray;">85</sup>. על פרטי הדין, ועל אופנים שבהם לא נאמר האיסור, ע"ע מבעיר<sup style="color: gray;">86</sup> וע' שבות וע' שמנה עשר דבר.
<h4>ראיית מלך כשהוא מסתפר או ערום או בבית המרחץ</h4>
מלך*, אין רואים אותו כשהוא מסתפר, ולא כשהוא ערום, ולא כשהוא בבית המרחץ, שנאמר: שום תשים עליך מלך<sup style="color: gray;">87</sup>, שתהא אימתו עליך<sup style="color: gray;">88</sup>. על פרטי הדינים ע"ע מלך.
<h4>הסתכלות בזמן נשיאת כפים</h4>
אסור לעם להסתכל בכהנים בשעה שהם מברכים את ישראל<sup style="color: gray;">89</sup>, משום הסח הדעת<sup style="color: gray;">90</sup>, וכן הכהנים המברכים את העם לא יביטו בעם, כדי שלא יסיחו דעתם, אלא יהיו עיניהם כנגד הארץ, כמי שעומד בתפלה<sup style="color: gray;">91</sup>, וכן הכהנים לא יסתכלו בידיהם<sup style="color: gray;">92</sup>. על פרטי הדין ע"ע נשיאת כפים.
על המנהג שהכהנים מתכסים בטלית בעת ברכת כהנים, ע"ע נשיאת כפים.
המסתכל בכהנים בזמן שבית-המקדש* קיים, כשהם עומדים על הדוכן* ומברכים את ישראל בשם המפורש<sup style="color: gray;">93</sup>, אמר רבי יהודה ברבי נחמני שעיניו כהות<sup style="color: gray;">94</sup>.
<h4>קריאות אסורות</h4>
על קריאת שטרי-הדיוטות* בשבת, שהיא אסורה, ע"ע שטרי הדיוטות; על קריאת כתב של חברו, שאסור לקראו משום חרם-דרבנו-גרשום*, ע"ע חרם דרבנו גרשום; על איסור קריאת ספרים חיצונים ע"ע חכמות-חיצוניות.
<h3>בהלכות ודינים</h3>
<h4>ראיית דם נדה</h4>
דם-נדה*, שדינו תלוי במראה המדויק שלו - שחמשה מיני דמים הם שטמאים<sup style="color: gray;">95</sup>, והשאר טהורים<sup style="color: gray;">96</sup>, מעיקר הדין<sup style="color: gray;">97</sup> - צריך לראותו דוקא במקום ובאופן שניתן להבחין היטב בצבעו, לפיכך אמרו חכמים שאין רואים אותו אלא על גבי מטלית לבנה<sup style="color: gray;">98</sup>, שמראה הדם ניכר בה<sup style="color: gray;">99</sup>. ואמר רב אמי בר שמואל שאין בודקים אלא בין חמה לצל, ורבה בר אבוה אמר בחמה ובצל ידו<sup style="color: gray;">100</sup>. בלילה, במקום אחד בגמרא אמרו שאין רואים את הדם<sup style="color: gray;">101</sup>, ובמקום אחר אמרו שרבי היה בודק בלילה לאור הנר<sup style="color: gray;">102</sup>, ועוד אמרו שר' ישמעאל ב"ר יוסי בדק ביום המעונן בין העמודים שהיו לומדים שם, אף על פי שאין שם כל כך אור<sup style="color: gray;">103</sup>.
אם ההלכות הללו נוהגות בזמננו, שאיננו בקיאים במראות הדמים ואנו מטמאים כל דם הנוטה לאדום<sup style="color: gray;">104</sup>, ועל שאר פרטי ודיני ראיית דם נדה ע"ע דם נדה וע' מראות.
<h4>הזק ראיה</h4>
ראיה שאדם רואה בתוך חצר חבירו, נחלקו לשונות בגמרא אם היא חשובה היזק, ואם יכולים שכנים לכפות זה את זה למנוע את האפשרות לראות האחד ברשות חברו<sup style="color: gray;">105</sup>. על גדר ההיזק, ופרטי הדינים של הזק-ראיה* ע"ע הזק ראיה וע' הרחקת נזיקין.
<h4>ערוה במקום מלחמה ודברים שבקדושה</h4>
על האיסור שתיראה ערוה* במחנה המלחמה*, והאיסור שתראה ערוה במקום שאומרים דברים-שבקדושה*, ע"ע לא יראה בך ערות דבר וע' מחנה קדוש וע' ערוה.
<h4>דברים שבקדושה כנגד צואה</h4>
אסור לומר דברים שבקדושה כנגד צואה, עד שירחיק ממנה כמלא עיניו<sup style="color: gray;">106</sup>. על פרטי הדין ע"ע מחנה קדוש וע' צואה.
<h4>צניעות בעשיית צרכים</h4>
הנפנה בבקעה, אמר איסי בר נתן שצריך שלא יהא חבירו רואהו<sup style="color: gray;">107</sup>, ואמר רב אשי שהכוונה שלא יהא רואה פירועו, אבל מותר שיהא רואהו<sup style="color: gray;">108</sup>, וכן הלכה<sup style="color: gray;">109</sup>. ויש סוברים בגמרא שצריך שלא יהא רואהו כלל<sup style="color: gray;">110</sup>. אוכלי טהרות, שהם שומרים על הטהרות שלא יגעו בהם עמי הארץ ויטמאום, ולפיכך אינם יכולים להתרחק כדי ליפנות, הקלו חכמים שמותר להם לפנות אף במקום שרואים אותם<sup style="color: gray;">111</sup>. על פרטי הדין ע"ע בית-הכסא וע' צואה וע' צניעות.
<h4>בשר שנתעלם מן העין</h4>
בשר-שנתעלם-מן-העין*, נחלקו אמוראים אם הוא אסור מחשש שהחליפוהו, רב אסר, ולוי התיר<sup style="color: gray;">112</sup>. על גדר בשר שנתעלם מן העין, ועל פרטי הדינים בו, ע"ע בשר שנתעלם מן העין.
<h4>עצימת עינים בתפלה</h4>
על התפילה*, שיש סוברים שצריך לעצום בה את עיניו, ויש סוברים שצריך ליתן את עיניו למטה או למעלה, ע"ע תפלה.
על נתינת יד על הפנים בעת קריאת הפסוק הראשון של קריאת-שמע*, כדי שלא להסתכל בדבר אחר שמונע מלכוין, ע"ע קריאת שמע.
<h4>איסור בל יראה</h4>
על איסור בל-יראה* שנאמר בחמץ* בפסח*, שנחלקו ראשונים ואחרונים אם עוברים עליו דוקא בחמץ הנראה לעינים, או אף בחמץ טמון, שאינו נראה<sup style="color: gray;">113</sup>, ועל שאר דיני האיסור, ע"ע בל יראה<sup style="color: gray;">114</sup>.
<h4>דיני סומא</h4>
על דיני סומא בכל המצוות בכלל, ובפרט במצוות הקשורות לראיה, ע"ע סומא.
<h4>נדר מרואי החמה</h4>
הנודר מרואי החמה, אסור אף בסומים, שלא נתכוין אלא למי שהחמה רואה אותו<sup style="color: gray;">115</sup>, וכוונתו אינה אלא להוציא דגים ועוברים<sup style="color: gray;">116</sup>, עי' על כך בע' נדר ובע' סומא.
<h4>מומים בראיה</h4>
בין מומי-כהן* שנמנו במשנה, יש כמה שהם בראיה: מי שרואה את החדר ואת העליה כאחת<sup style="color: gray;">117</sup>, כלומר שראייתו מעורבבת, עד שעינו אחת רואה למעלה ועינו אחת רואה למטה<sup style="color: gray;">118</sup>, או שמדבר עם חבירו ואחר אומר לי רואה<sup style="color: gray;">119</sup>, כלומר שמתוך שראייתו מעורבבת, כשמדבר עם אחד נראה כאילו הוא מסתכל באיש אחר<sup style="color: gray;">120</sup>, וכן סכי שמש<sup style="color: gray;">121</sup> – ויש שקראוהו סני שמש<sup style="color: gray;">122</sup> – שהוא מי שאינו יכול לראות מקום שהחמה זורחת שם<sup style="color: gray;">123</sup>. על פרטי המומים ודיניהם ע"ע מומי כהן<sup style="color: gray;">124</sup>.
<h4>תליית זיבה בראיה</h4>
מראֶה הוא אחד מן הדברים שבהם בודקים את הזב<sup style="color: gray;">125</sup>, שאם ראה אשה ולאחר מכן ראה זוב, אינו נעשה זב מחמת אותה זיבה<sup style="color: gray;">126</sup>, לפי שתולים את הזיבה בראיה<sup style="color: gray;">127</sup>, וכן טיפת הזוב אינה מטמאה משום זוב<sup style="color: gray;">128</sup>. רבי יהודה מוסיף שאפילו ראה בהמה חיה ועוף מתעסקים זה עם זה, ואפילו ראה בגדי צבע האשה, אינו נעשה זב בזיבה שראה לאחר מכן<sup style="color: gray;">129</sup>. על פרטי הדין ע"ע זב.
<h4>עבד שרבו הכהו על עינו</h4>
עבד* שרבו הכהו על עינו וסימאו, יוצא לחירות, אבל הכהו נגד עינו, אף על פי שסימאו, אינו יוצא לחירות<sup style="color: gray;">130</sup>. על פרטי הדין ע"ע עבד.
<h4>הבטה בהפקר</h4>
על הבטה, שנחלקו בה אמוראים בדעת תנאים אם היא קונה בדבר שהוא הפקר*<sup style="color: gray;">131</sup>, ע"ע הפקר.
<h4>טבילת אשה במקום שבני אדם מצוים</h4>
טבילת אשה לטהרתה, כתבו ראשונים שלא תיעשה בנמל, היינו מקום שבני אדם מצויים שם, מפני שהאשה מתביישת מפני הרואים, ואינה טובלת כהוגן<sup style="color: gray;">132</sup>, עי' על כך בע' טבילה<sup style="color: gray;">133</sup>.
<h4>צירוף לזימון ולמנין</h4>
ראיה מצרפת לזימון*, לפיכך שתי חבורות שהיו אוכלות בבית אחד, בזמן שמקצתם רואים אלו את אלו, הרי אלו מצטרפין לזמון, ואם לאו, אלו מזמנים לעצמם ואלו מזמנים לעצמם<sup style="color: gray;">134</sup>. על פרטי הדין ע"ע זימון<sup style="color: gray;">135</sup>.
וכן לענין דבר-שבקדושה*, כתבו גאונים וראשונים שראיה מצרפת לעשרה, לפיכך מי שעומד אחורי בית הכנסת, ומראה פניו לציבור דרך חלון, הוא מצטרף עמהם לעשרה<sup style="color: gray;">136</sup>. על פרטי הדין ע"ע דבר שבקדושה<sup style="color: gray;">137</sup>.
<h4>נר שבת</h4>
על הדלקת נר-שבת, שהיא משום שלום ביתו<sup style="color: gray;">138</sup>, שבמקום שאין נר אין שלום, לפי שההולך נכשל באפילה<sup style="color: gray;">139</sup>, ע"ע נר שבת.
<h4>טביעות עין</h4>
על טביעות-עין*, שהיא הכרת אדם או חפץ שהורגל בראייתו ושֹבעתו עינו, ע"ע טביעות עין.
<h4>במעילה</h4>
הנאה מראית דבר של הקדש*, אמר רבי שמעון בן פזי בשם רבי יהושע בן לוי בשם בר קפרא שאין בה משום מעילה*<sup style="color: gray;">140</sup>, משום שאין בה ממש<sup style="color: gray;">141</sup>. ולפי לשון אחד בגמרא, אף על פי שאין בראיה משום מעילה, איסור יש בה<sup style="color: gray;">142</sup>, וכן כתבו ראשונים להלכה<sup style="color: gray;">143</sup>.
על האומנים שהיו נכנסים לבית קדשי הקדשים כדי לתקן בדקו, שהיו משלשלים אותם בתיבות כדי שלא יזונו עיניהם ויהנו<sup style="color: gray;">144</sup>, אם הוא מטעם מעלה מיוחדת שעשו בבית קדשי הקדשים<sup style="color: gray;">145</sup>, או שהוא מטעם שמראה, אף על פי שאין בו מעילה, איסור יש בו<sup style="color: gray;">146</sup>, ע"ע בדק הבית<sup style="color: gray;">147</sup> וע' היכל<sup style="color: gray;">148</sup> וע' לול<sup style="color: gray;">149</sup> וע' מעילה וע' קדש הקדשים.
<h4>שינוי מראה במקוה</h4>
על מקוה* שהשתנה מראה מימיו ממראה מים, אם הוא כשר לטבילה*, ע"ע מקוה וע' מראות; על מים שאובים* שנשתנו מראיהם, אם הם פוסלים את המקוה ע"ע שאובים.
<h4>מראה יין</h4>
על יין*, אם הוא כשר לכוס-של-ברכה* דוקא כשיש בו מראה יין, ע"ע יין וע' כוס של ברכה.
<h4>ברכות הראיה</h4>
על ברכות שתקנו חכמים על ראיות שונות, כגון ראיית מקומות שנעשו בהם ניסים, ראיית דברים ממעשה בראשית, בריות משונות, מבנים מסוימים, קברים, אוכלוסיה, חכמים ומלכים, ועל ראיית חבריו, ע"ע ברכות הראיה.
<h4>ברכת פוקח עורים</h4>
כשאדם פוקח את עיניו בבוקר הוא מברך: ברוך את ה' אלהינו מלך העולם פוקח עורים<sup style="color: gray;">150</sup>. על פרטי ודיני הברכה, ואם סומא מברך אותה, ע"ע ברכות השחר<sup style="color: gray;">151</sup>.
<h4>ראית כהן בנגעים</h4>
טומאת וטהרת-נגעים* תלויה בראית הכהן*, שאין המצורע* טמא עד שיראנו הכהן ויאמר לו טמא אתה, וכן אינו נטהר מצרעתו עד שיראנו הכהן ויאמר לו טהור אתה<sup style="color: gray;">152</sup>. על פרטי הדינים ומקורותיהם ע"ע כהן וע' נגעים.
אין רואים את הנגעים בלילה<sup style="color: gray;">153</sup>, וכן לא בשחרית ולא בין הערבים, ולא בתוך הבית, ולא ביום המעונן, לפי שבאופנים אלו הבהרת הכהה נראית עזה, וכן אין רואים בצהרים, לפי שאז העזה נראית כהה, אימתי רואים, בשלש בארבע ובחמש ובשבע ובשמנה ובתשע דברי רבי מאיר<sup style="color: gray;">154</sup>, וכן הלכה<sup style="color: gray;">155</sup>. רבי יהודה אומר בארבע בחמש בשמנה ובתשע<sup style="color: gray;">156</sup>.
על פרטים נוספים בדיני ראיית הנגעים, זמנה, אופניה ותנאיה, ע"ע נגעים.
<h4>קידוש החודש על פי ראיה</h4>
על קידוש-החודש* על פי ראיית ראיית הירח לאחר המולד*, ע"ע מולד וע' קידוש החודש.
<h4>רוק בחליצה</h4>
בחליצה*, כשהיבמה רוקקת בפני היבם<sup style="color: gray;">157</sup>, צריך שהרוק ייראה לדיינים<sup style="color: gray;">158</sup>. על פרטי הדין ע"ע חליצה<sup style="color: gray;">159</sup>.
<h4>ראית אשתו לפני קידושיה</h4>
אסור לאדם שיקדש את האשה עד שיראנה, שמא יראה בה דבר מגונה ותתגנה עליו, ויעבור על מצות: ואהבת לרעך כמוך<sup style="color: gray;">160</sup>, עי' על כך בע' אהבת ישראל<sup style="color: gray;">161</sup> ובע' חתן-וכלה<sup style="color: gray;">162</sup>.
<h4>שליטת יצר הרע במה שהעינים רואות</h4>
אין יצר הרע שולט אלא במה שעיניו רואות<sup style="color: gray;">163</sup>, לפיכך אמר רבי יהודה שהאשה נסקלת ערומה – אלא שמכסים אותה שני פרקים, אחד מלפניה ואחד מאחריה, במקומות שערוותה נראית – ואין חוששים להרהור* עבירה אצל הרואה, לפי שהיא מסתלקת ומתה, ובאחרות אין לחוש שיתגרה על ידי שרואה את זו ערומה, שהרי אין יצר הרע שולט אלא במה שעיניו רואות<sup style="color: gray;">164</sup>.
על פרטי הדין, ועל החולקים וסוברים שהאשה אינה נסקלת ערומה, ע"ע אשה<sup style="color: gray;">165</sup> וע' הרהור עברה<sup style="color: gray;">166</sup> וע' סקילה.
<h4>דברים שבכתב שלא בראיה</h4>
דברים שבכתב, אסור לאמרם בעל פה, שלא בראיה מתוך הספר<sup style="color: gray;">167</sup>. על פרטי הדין וטעמו ע"ע תורה שבכתב.
<h4>קריעה על ראיית ערי יהודה והמקדש בחורבנם</h4>
הרואה ערי יהודה בחורבנן אומר: ערי קדשך היו מדבר<sup style="color: gray;">168</sup>, וקורע, והרואה ירושלים בחורבנה אומר: ציון מדבר היתה ירושלים שממה<sup style="color: gray;">169</sup>, וקורע, והרואה בית המקדש בחורבנו אומר: בית קדשנו ותפארתנו אשר הללוך אבותינו היה לשרפת אש וכל מחמדינו היה לחרבה<sup style="color: gray;">170</sup>, וקורע<sup style="color: gray;">171</sup>. על דיני הקריעות ע"ע קריעה.
<h4>התייחסות לדברים שאינם נראים מחמת קטנם</h4>
על בריות קטנות, שאין העין יכולה לראותן, שכתבו אחרונים שהן אינן אסורות באכילה משום שרץ<sup style="color: gray;">172</sup>, ע"ע שרצים.
על אתרוג* שיש שיש בו חזזית קטנה מאד, שמחמת דקותה אינה נראית לעין אלא בהסתכלות הרבה, או לאדם שיש לו ראיה זכה, שאינו נפסל, אלא עדיין הוא נחשב הדר, וכשר<sup style="color: gray;">173</sup>, ע"ע אתרוג.
על דגים* שיש להם קשקשים קטנים, שאינם נראים אלא בזכוכית מגדלת, אם הם כשרים, ע"ע דגים<sup style="color: gray;">174</sup>.
<h3>בהנהגות ודרך ארץ</h3>
<h4>ראית כבוד מלכים</h4>
מצוה להשתדל לראות מלכים, אפילו מלכי אומות העולם<sup style="color: gray;">175</sup>, שאם יזכה יבחין בין מלכי ישראל למלכי אומות העולם<sup style="color: gray;">176</sup>, כשיחזור כבוד ישראל למקומו<sup style="color: gray;">177</sup>. וע"ע כבוד מלכים<sup style="color: gray;">178</sup>.
על הדין שהתירו לכהן* להיטמא בטומאה* דרבנן כדי לראות מלכים, ע"ע ארון המת<sup style="color: gray;">179</sup> וע' טמאת כהנים<sup style="color: gray;">180</sup> וע' כבוד מלכים<sup style="color: gray;">181</sup>.
<h4>הסתכלות במי שאוכל</h4>
אין מסתכלים בפני האוכל, ולא במנתו, כדי שלא לביישו<sup style="color: gray;">182</sup>, עי' על כך בע' הלבנת פנים<sup style="color: gray;">183</sup>.
<h4>ראית אדם בשעת קלקלתו</h4>
אין להשתדל לראות אדם בשעת קלקלתו<sup style="color: gray;">184</sup>, כלומר בשעה שהוא מתקלקל בחטא, לפי שאז הוא מתבייש מכל אדם<sup style="color: gray;">185</sup>.
<h4>הסתכלות בפני אדם כשמדברים עמו</h4>
יש ראשונים שכתבו הנהגה של מוסר, שלא להביט בפני אדם כשמדברים עמו<sup style="color: gray;">186</sup>.
<h4>ראיית חכמים</h4>
ראיית חכמים, נראה בגמרא שהיא גורמת לחידוד המֹחַ, שכן אמר רבי, שזה שהוא מחודד יותר מחבריו הוא משום שראה את רבי מאיר מאחריו, ואם היה רואה אותו מלפניו, היה מחודד עוד יותר, שנאמר: והיו עיניך רואות את מוריך<sup style="color: gray;">187</sup>.
וכן מצינו בכמה תנאים שהיו מקבילים פני חכמים, ואמרו שזה משום שנאמר: ויחי עוד לנצח לא יראה השחת כי יראה חכמים ימותו<sup style="color: gray;">188</sup>, ומה הרואה חכמים במיתתם, יחיה, בחייהם על אחת כמה וכמה<sup style="color: gray;">189</sup>.
<h4>הכנעה על ידי הסתכלות בשמים</h4>
הסתכלות כלפי שמים, כתבו ראשונים שהיא מביאה הכנעה<sup style="color: gray;">190</sup>, ולדעתם זה הטעם למה שאמרו שאל יתפלל אדם אלא בבית שיש בו חלונות<sup style="color: gray;">191</sup>, שהם גורמים לו שיכוון לבו, שהוא מסתכל כלפי שמים ולבו נכנע<sup style="color: gray;">192</sup>. על פרטי דין חלונות בתפלה ע"ע תפלה.
<h4>שחות עינים</h4>
מדרכי ההכנעה והענוה, שיהיו עיניו של האדם תמיד שחות, כענין שנאמר: ושח עינים יושיע<sup style="color: gray;">193</sup>. וע"ע ענוה.
יש מן האמוראים והראשונים שהיו מקפידים לכבוש את עיניהם ולא לזקפם, ושלא להביט לצדדים או לפנים<sup style="color: gray;">194</sup>.
<h4>הסתכלות באשתו</h4>
חסידים הראשונים וגדולי החכמים, יש מהם מי שמעולם לא התבונן בצורת אשתו, מפני שלבו פונה מדברי הבאי לדברי האמת שהן אוחזות לבב הקדושים<sup style="color: gray;">195</sup>.
<h4>הסתכלות במילה</h4>
חסידים הראשונים וגדולי החכמים, התפאר אחד מהם שמעולם לא נסתכל במילה שלו, מפני שלבו פונה מדברי הבאי לדברי האמת שהן אוחזות לבב הקדושים <sup style="color: gray;">196</sup>.
<h3>בשיעורים</h3>
<h4>מקום שרואים ממנו את משכן שילה</h4>
בזמן שהמשכן היה בשילה, קדשים-קלים* ומעשר-שני* היו נאכלים בכל הרואה<sup style="color: gray;">197</sup>, היינו במקום שרואים משם את שילה<sup style="color: gray;">198</sup>, וכמה מקורות נאמרו לדבר: א) ר' אושעיא אמר שנאמר: השמר לך פן תעלה עולותיך בכל מקום אשר תראה<sup style="color: gray;">199</sup>, בכל מקום אשר תראה אי אתה מעלה, אבל אתה אוכל בכל מקום שאתה רואה<sup style="color: gray;">200</sup>. ב) רב אבדימי בר חסא אמר שזה נרמז בשם המקום: תאנת שילה<sup style="color: gray;">201</sup>, מקום שכל הרואה אותו מתאנח עליו על אכילת קדשים שלו<sup style="color: gray;">202</sup>, כלומר שהיו מתאנחים ורואים, שמשם היו זוכרים אכילת קדשים שהיתה במקום מראיתו<sup style="color: gray;">203</sup>. ג) רבי אבהו אמר שנאמר ביוסף: בן פֹרת יוסף בן פֹרת עלי עין<sup style="color: gray;">204</sup>, עין שלא רצתה לזון וליהנות מדבר שאינו שלו, כלומר מאשת אדוניו, תזכה ותאכל כמלא עיניה, רמז לשילה, שהיתה בחלקו של יוסף<sup style="color: gray;">205</sup>. ד) רבי יוסי ברבי חנינא אמר שנאמר ביוסף: ורצון שוכני סנה<sup style="color: gray;">206</sup>, עין שלא רצתה ליהנות מדבר שאינו שלו, תזכה ותאכל בין השנואים<sup style="color: gray;">207</sup>, שזה רמז לקדשי שילה, שנאכלים אף במקום רחוק קצת, בגבולי שאר השבטים ששנאו את יוסף<sup style="color: gray;">208</sup>.
רואה שאמרו, בברייתא שנינו שהיינו דוקא כשרואים את כל המשכן<sup style="color: gray;">209</sup>. ורב פפא אמר שלא דוקא רואה כולו אלא אפילו מקצתו<sup style="color: gray;">210</sup>, וכן כתבו ראשונים להלכה<sup style="color: gray;">211</sup>.
רואה שאמרו, צריך שלא שיהיה דבר המפסיק בינו לבינו<sup style="color: gray;">212</sup>.
עומד ורואה, יושב ואינו רואה, נסתפק רב פפא אם הוא בכלל הרואה<sup style="color: gray;">213</sup>. עומד על גבי הנחל ורואה, בתוך הנחל ואינו רואה, נסתפק רב ירמיה אם הוא בכלל הרואה<sup style="color: gray;">214</sup>. הספקות לא נפשטו<sup style="color: gray;">215</sup>.
על פרטי הדין ע"ע אכילת-מעשר-שני וע' אכילת-קדשים-קלים וע' מעשר-שני וע' קדשים-קלים.
<h4>מרחק ראיית רועה את בהמותיו</h4>
עין הרועה שולטת בבהמותיו עד מרחק של ששה עשר מיל<sup style="color: gray;">216</sup>, ולפיכך שבהמות מצטרפות למעשר-בהמה* עד כמלא רגל בהמה רועה, שהוא ששה עשר מיל<sup style="color: gray;">217</sup>.
על פרטי השיעור ודיני הצירוף ע"ע מעשר בהמה.
<h4>גובה שליטת העין</h4>
העין אינה שולטת בגובה של יותר מעשרים אמה<sup style="color: gray;">218</sup>, לפיכך נר חנוכה שהניחו למעלה מעשרים אמה פסול<sup style="color: gray;">219</sup>, עי' על כך בע' חנוכה.
ואמר רבה שזה הטעם שסוכה שהיא למעלה מעשרים אמה פסולה<sup style="color: gray;">220</sup>, שנאמר: למען ידעו דרתיכם כי בסכות הושבתי את בני ישראל<sup style="color: gray;">221</sup>, ועד עשרים אמה אדם יודע שהוא דר בסוכה, למעלה מעשרים אמה אין אדם יודע שדר בסוכה, משום שהעין אינה שולטת שם<sup style="color: gray;">222</sup>. עי' על כך בע' סוכה.
וכן יש סוברים בגמרא שזה הטעם שקורָה* שהיא למעלה מעשרים אמה, אינה מתירה לטלטל במבוי* בשבת*<sup style="color: gray;">223</sup>, לפי שמאחר והעין אינה שולטת בה, היא אינה היכר למבוי, שלא יטעו להחליפו ברשות הרבים<sup style="color: gray;">224</sup>, ומטעם זה לדעתם, כשיש לקורה אמלתרא*, שמחמתה אנשים מסתכלים בה, אף כשהיא למעלה מעשרים אמה, הקורה כשרה<sup style="color: gray;">225</sup>. על פרטי הדינים והטעמים ע"ע אמלתרא וע' מבוי וע' קורה.
<h4>מקום שרואים ממנו את ירושלים</h4>
כל עיר שהיא רואה את ירושלים* – והיא גם שומעת וקרובה ויכולה לבא – תוקעים בה בשופר* בראש-השנה* שחל בשבת*, כדרך שתוקעים בירושלים עצמה, ושלא כשאר מקומות, שאין תוקעים בהם<sup style="color: gray;">226</sup>. אבל עיר שאינה רואה את ירושלים, אף על פי שהיא שומעת וקרובה ויכולה לבא, וכגון שהיא יושבת בנחל, שלפיכך אינה רואה אף על פי שהיא קרובה, אין תוקעים בה<sup style="color: gray;">227</sup>. על פרטי הדין ע"ע תקיעת שופר.
<h4>מקום הנראה עם כרך</h4>
מקום הנראה עם כרך המוקף חומה מימות יהושע, אף על פי שאינו סמוך אליו, כגון שיושב בראש ההר ורואה למרחוק, נידון ככרך עצמו לענין פורים*, וקוראים בו מגילת-אסתר* בחמשה עשר באדר*, ולא בארבעה עשר באדר כבשאר מקומות<sup style="color: gray;">228</sup>. על פרטי הדין ע"ע פורים וע' קריאת מגילה.
<h4>מן הצופים ולפנים</h4>
סמוך להר-הבית*, מהצופים, כלומר מהמקום שאפשר לראות ממנו את הר-הבית, ולפנים, אסור להקל ראש כנגד שער המזרח שהוא מכוון כנגד בית קדשי הקדשים, וזה דוקא בזמן שהשכינה שורה, כלומר שהמקדש בנוי, ודוקא למי שרואה את מקום המקדש, להוציא הנמצא במקום נמוך שם, שאינו רואה, וכן דוקא כשאין גדר שמפסיק בינו לבין מקום המקדש<sup style="color: gray;">229</sup>.
<h4>קימה בפני חכם במרחק כמלא עיניו</h4>
רב מובהק, צריך לעמוד מפניו ממרחק כמלא עיניו<sup style="color: gray;">230</sup>, וכן אב-בית-דין* ונשיא*, צריך לעמוד מפניהם במרחק כמלא עיניו<sup style="color: gray;">231</sup>, על פרטי הדין ע"ע אב בית דין<sup style="color: gray;">232</sup> וע' כבוד רבו<sup style="color: gray;">233</sup> וע' נשיא וע' קימה והידור.
<h3>בטבעים וסגולות</h3>
<h4>הסתכלות ברשע</h4>
אסור להסתכל בצלם דמות אדם רשע, שנאמר: לולא פני יהושפט מלך יהודה אני נֹשֵֹא אם אביט אליך ואם אראך<sup style="color: gray;">234</sup>, או משום שנאמר: שאת פני רשע לא טוב<sup style="color: gray;">235</sup>. והמסתכל ברשע, עיניו כהות, שנאמר: ויהי כי זקן יצחק ותכהין עיניו מראת<sup style="color: gray;">236</sup>, וזה משום שהסתכל בעשו הרשע<sup style="color: gray;">237</sup>. ויש מן החכמים שאמר שהאריך ימים משום שמימיו לא נסתכל בדמות אדם רשע<sup style="color: gray;">238</sup>.
יש אחרונים שכתבו שדוקא להסתכל ברשע ביותר ולהתבונן בצלמו ודמותו אסור, אבל ראיה בעלמא מותרת<sup style="color: gray;">239</sup>.
<h4>הסתכלות בגוי</h4>
יש מן החכמים שהשתבח שלא הסתכל בגוי<sup style="color: gray;">240</sup>.
<h4>הסתכלות בפני המת</h4>
הסתכלות בפני המת היא אחד מן הדברים הקשים ללימוד<sup style="color: gray;">241</sup>, וראשונים כתבו שהיא מכהה עיניו של אדם<sup style="color: gray;">242</sup>.
<h4>קריאת כתב שעל גבי הקבר</h4>
קריאת כתב שעל גבי הקבר, יש אומרים שהיא מן הדברים הקשים ללימוד<sup style="color: gray;">243</sup>.
<h4>הסתכלות בנשיא</h4>
המסתכל בנשיא עיניו כהות, שנאמר: ונתתה מהודך עליו<sup style="color: gray;">244</sup>.
<h4>פסיעה גסה</h4>
פסיעה גסה נוטלת אחד מחמש מאות ממאור עיניו של אדם, ותקנתו, שיחזירנו בקידוש* של ליל שבת<sup style="color: gray;">245</sup>, על ידי ששותה מהכוס של הקידוש<sup style="color: gray;">246</sup>, עי' על כך בע' קידוש.
<h4>עין הרע</h4>
על עין-הרע*, שהוא שרואה את חבירו או את נכסיו בדרך קנאה ושנאה, ודבר זה מזיק אותו ואת נכסיו<sup style="color: gray;">247</sup>, ע"ע עין-הרע.
<h4>ראיית המאכל בעת אכילתו</h4>
אינו דומה מי שרואה ואוכל למי שאינו רואה ואוכל<sup style="color: gray;">248</sup>, שנאמר: המאכִלך מן במדבר וגו' למען ענֹתך<sup style="color: gray;">249</sup>, שאוכלי המן היו טועמים טעם כל המינים, אבל אינם רואים אלא מן, ודבר זה נחשב להם עינוי<sup style="color: gray;">250</sup>, ואמר רבי זירא שזהו שנאמר: טוב מראה עינים מהלך נפש<sup style="color: gray;">251</sup>. ואמר רב יוסף שמכאן רמז לסומים, שאוכלים ואינם שבעים<sup style="color: gray;">252</sup>. לפיכך אמר אביי שמי שיש לו סעודה, לא יאכלנה אלא ביום<sup style="color: gray;">253</sup>.
<h4>בהשבת דעת אדם</h4>
מראה הוא אחד מן הדברים שמשיבים דעתו של אדם<sup style="color: gray;">254</sup>.
<h4>בולמוס</h4>
בולמוס הוא חולי שיש בו סכנה, האוחז אדם מחמת רעבון, וסימנו הוא שעיניו כהות ואינו רואה, וכשמראיתו חוזרת בידוע שנתרפא<sup style="color: gray;">255</sup>. על דיני החולה הזה ע"ע חולה וע' פקוח נפש.
<h4>התבוננות בדרך</h4>
בני אדם, אין דרכם להתבונן בדרכים, לפיכך מי שהניח את הכד ברשות הרבים, ובא אחר ושברו, פטור, ואם הוזק בו, בעל הכד חייב בנזקו<sup style="color: gray;">256</sup>.
<h2>ראית נגעים</h2>
<b>הגדרת הערך -</b> דיני ראיתם של הנגעים השונים.
ראית נגעים כוללת בתוכה שתי פעולות: עצם הראיה, ופסיקת הדין לפיה: לטהר את הנגע, להחליטו לטומאה או להסגירו למשך שבוע<sup style="color: gray;">1</sup>. ערך זה עוסק בדיני הראיה של מראות הנגעים השונים: נגעי-אדם*, נגעי-בגדים* ונגעי-בתים*, ובכלל זה בכשרים ובפסולים לראית נגעים, בזמן הכשר לראית נגעים ובאופן ראית הנגעים. על הדינים השונים של כל נגע, באלו אופנים הוא טהור ובאלו אופנים יש להסגירו ובאלו אופנים יש להחליטו לטומאה, וכן על שאר פרטי הדינים של סוגי הנגעים השונים, ע"ע גבחת; קרחת וע' נגעי אדם וע' נגעי בגדים וע' נגעי בתים וע' נתק וע' שחין; מכוה. על צבעם של הנגעים השונים ועל האופנים בהם הם מצטרפים זה לזה להיחשב כנגע אחד, ע"ע בהרת וע' מראות נגעים וע' שאת. על דיניהם של אדם או בגד או בית בזמן שיש בהם נגע, בין כשהם מוסגרים ובין כשהם מוחלטים, ע"ע בגד המנוגע וע' בית המנוגע וע' מצורע.
<h3><b>הרואה</b></h3>
הכל כשרים לראות את הנגעים<sup style="color: gray;">2</sup>, בין כהן ובין ישראל<sup style="color: gray;">3</sup>, שנאמר בראית נגעים: והובא אל אהרן הכהן או אל אחד מבניו הכהנים<sup style="color: gray;">4</sup>, והמילה "או" באה לרבות אף מי שאינו כהן, או שהמילה "אחד" מיותרת ובאה לרבות אף מי שאינו כהן<sup style="color: gray;">5</sup>, אלא שהטומאה והטהרה תלויה בכהן בלבד<sup style="color: gray;">6</sup>, בין בנגעי אדם, בין בנגעי בגדים ובין בנגעי בתים<sup style="color: gray;">7</sup>, שמכל מקום נאמר: או אל אחד מבניו הכהנים<sup style="color: gray;">8</sup>, וכן נאמר: ונגשו הכהנים וגו' ועל פיהם יהיה כל ריב וכל נגע<sup style="color: gray;">9</sup>. כיצד כהן שאינו יודע לראות, חכם – מישראל<sup style="color: gray;">10</sup> - רואהו ואומר לו: אמור טמא, והכהן אומר: טמא, אמור טהור, והכהן אומר: טהור<sup style="color: gray;">11</sup>, הסגירו, והכהן מסגירו<sup style="color: gray;">12</sup>. ומכל מקום, יש מן האחרונים סוברים בדעת ראשונים שאף הכהן בעצמו צריך לראות את הנגע, אף על פי שאינו יודע לדון על פי ראיתו עד שיאמר לו חכם ישראל שרואהו<sup style="color: gray;">13</sup>, שאין לעקור את הכתוב המדבר בראית כהן מפשוטו לגמרי<sup style="color: gray;">14</sup>, ועוד שהרי נאמר כתוב נוסף: לכל מראה עיני הכהן<sup style="color: gray;">15</sup>. ויש מן האחרונים סוברים שאין הכהן צריך לראות את הנגע בעצמו כלל, אלא די לו שיאמר את דינו על פי ראית ישראל חכם<sup style="color: gray;">16</sup>, שכיון שיש כתוב נוסף לרבות אמירת הכהן על פי ראית אחר: ואם בעיניו<sup style="color: gray;">17</sup>, לרבות בנו ותלמידו<sup style="color: gray;">18</sup>, שהוא"ו באה לרבות ראית אדם אחר<sup style="color: gray;">19</sup>, בא אותו כתוב ללמדנו שהכהן האומר אינו צריך לראות את הנגע כלל<sup style="color: gray;">20</sup>.
<h4>הכהן</h4>
כל כהן כשר לראית נגעים, בין כהן-גדול* ובין כהן הדיוט, שנאמר: והובא אל אהרן הכהן<sup style="color: gray;">21</sup>, שכיון שנאמר "אהרן" כבר ידענו שהוא "כהן", ובא הכתוב ללמדנו שיכול להביאו אל כל מי שנקרא "כהן", ואפילו אינו כהן גדול<sup style="color: gray;">22</sup>. ומכל מקום הכהן צריך להיות מיוחס<sup style="color: gray;">23</sup>, ועל גדר כהן מיוחס ע"ע כהן<sup style="color: gray;">24</sup>.
<h4>כהן שאינו בקיא</h4>
כהן שאינו בקיא בנגעים ובשמותיהם, אמר ר' עקיבא שהוא פסול לראית נגעים, עד שיכיר וידע כל מראה מה שמו<sup style="color: gray;">25</sup>, וכן הלכה<sup style="color: gray;">26</sup>. במה דברים אמורים, כשהוא רואה את הנגעים לבד, אבל כשישראל בקיא רואה עמו את הנגעים – שראית הנגעים עצמה כשרה אף בישראל<sup style="color: gray;">27</sup> - אין הכהן צריך להיות בקיא<sup style="color: gray;">28</sup>, אלא שנחלקו ראשונים אם צריכים להסביר לו עד שיבין את המראות בעצמו: יש סוברים שאינו צריך להבין כלל, שדי בישראל הרואה שידע ויבין את מראות הנגעים, ולא עוד אלא שאפילו אותו ישראל הרואה עצמו אינו צריך להיות בקיא מעצמו, ודי לו בכך שחכם שאינו רואה בעצמו את הנגע יסביר לו ויבין<sup style="color: gray;">29</sup>. ויש סוברים שאף כשישראל אחר שהוא בקיא רואה את הנגע, לא יראה כהן שאינו בקיא עמו עד שיסבירו לו ויבין<sup style="color: gray;">30</sup>.
<h4>חלל</h4>
חלל* פסול לראית נגעים, שנאמר: או אל אחד מבניו הכהנים<sup style="color: gray;">31</sup>, יצאו חללים<sup style="color: gray;">32</sup>, שאינם בכהונתם<sup style="color: gray;">33</sup>. היה הרואה מוחזק ככהן כשר, ונודע שהוא חלל רק לאחר ראית הנגע, בדעת התנאים הסוברים שכהן שהקריב קרבנות על גבי המזבח ולאחר מכן נודע שהוא חלל שעבודתו כשרה<sup style="color: gray;">34</sup>, נחלקו אחרונים בדעת אמוראים: יש סוברים שאף ראית נגעים שלו קודם שנודע שהוא חלל כשרה<sup style="color: gray;">35</sup>, שהם למדו להכשיר בעבודה מהכתוב: ובאת אל הכהן אשר יהיה בימים ההם<sup style="color: gray;">36</sup>, וכי יש כהן עכשיו ואין כהן לאחר זמן ואיזה זה שהיה עומד ומקריב על גבי המזבח ונודע שהוא חלל שעבודתו כשירה<sup style="color: gray;">37</sup>, וכתוב זה אינו אמור בשעת עבודה דוקא<sup style="color: gray;">38</sup>, או שהם למדו להכשיר בעבודה מהכתוב: והיתה לו ולזרעו אחריו<sup style="color: gray;">39</sup>, בין זרע כשר ובין זרע פסול<sup style="color: gray;">40</sup>, ואף כתוב זה אינו אמור בשעת עבודה דוקא<sup style="color: gray;">41</sup>. ויש סוברים שראית נגעים של חלל פסולה אף על פי שבשעת ראית הנגע טרם נודע שהוא חלל<sup style="color: gray;">42</sup>, שהם למדו להכשיר חלל בעבודה שעבד קודם שנודע שהוא חלל מהכתוב: ברך ה' חילו ופֹעל ידיו תרצה<sup style="color: gray;">43</sup>, אפילו חללים שבו<sup style="color: gray;">44</sup>, וכתוב זה אמור בשעת עבודה דוקא<sup style="color: gray;">45</sup>.
<h4>סומא</h4>
כהן סומא, אפילו אינו סומא אלא באחת מעיניו, פסול לראית נגעים, שנאמר: לכל מראה עיני הכהן<sup style="color: gray;">46</sup>, שכולו צריך לראות<sup style="color: gray;">47</sup>, שכיון שנאמר "עיני" אנו למדים שצריך לראות בשתי העינים<sup style="color: gray;">48</sup>, וכן מי שכהה מאור עיניו – שנחלשה ראיתו ואינו רואה כדרך הבריאים<sup style="color: gray;">49</sup> - פסול לראית נגעים, ונלמד מאותו כתוב<sup style="color: gray;">50</sup>, שכיון שנאמר "לכל מראה" אנו למדים שצריך לראות היטב<sup style="color: gray;">51</sup>. ודוקא כשהוא סומא לגמרי באחת מעיניו או שכהה מאור עיניו בשתי עיניו, אבל כהה מאור עין אחת שלו, יש מן האחרונים סוברים שהוא כשר לראית נגעים<sup style="color: gray;">52</sup>, שכיון שנאמר "מראה" בלשון יחיד, אנו למדים שדי שיראה היטב בעין אחת<sup style="color: gray;">53</sup>, או שלדעתם הפסול של כהה מאור עיניו אינו מן התורה אלא מדרבנן, ולכן אין להחמיר בו אלא כשכהו שתי עיניו<sup style="color: gray;">54</sup>. ויש מן האחרונים סוברים שאף כהן שכהה מאור עין אחת שלו, פסול לראית נגעים, שכיון שאמר הכתוב "לכל מראה עיני", משמע שבשתי העינים יהיה כל המראה<sup style="color: gray;">55</sup>. כהן שעיניו חלשות ואינו יכול לראות היטב אלא על ידי משקפיים, יש מן האחרונים סוברים שאף הוא פסול לראית נגעים<sup style="color: gray;">56</sup>, שאף אם נאמר שראיה דרך עששית חשובה ראיה, מכל מקום יש לחשוש לטעות בראיה כיון שאינו רואה באופן ישר<sup style="color: gray;">57</sup>. במה דברים אמורים שסומא פסול לראית נגעים בראיה עצמה, אבל פסיקת הדין על ידי כהן סומא באופן שחכם ישראל – שכשר לראות את הנגע<sup style="color: gray;">58</sup> - שרואה היטב בשתי עיניו רואה את הנגע ואומר לכהן כיצד לפסוק את הדין, נחלקו בה ראשונים ואחרונים: יש סוברים שאף באופן כזה פסול, שהרי הקפידה התורה על ראית הכהן<sup style="color: gray;">59</sup>. ויש סוברים שכשר<sup style="color: gray;">60</sup>, שכיון שהחכם הרואה רואה את הנגע בשני עיניו, חשוב הוא כאילו ראהו הכהן<sup style="color: gray;">61</sup>, או שדוקא על הראיה עצמה הקפידה התורה שתהיה על ידי מי שרואה בשתי עיניו<sup style="color: gray;">62</sup>.
<h4>בעל מום</h4>
כהן בעל-מום* – שאינו סומא<sup style="color: gray;">63</sup> – כשר לראית נגעים<sup style="color: gray;">64</sup>, שנאמר: מבניו<sup style="color: gray;">65</sup>, והוא מיותר - שכבר למדנו לראית כהנים אחרים מכתוב אחר<sup style="color: gray;">66</sup> - ובא לרבות את כל בניו, אף אותם שהם בעלי מומים<sup style="color: gray;">67</sup>, ועוד שכהן בעל מום הרי הוא בכיהונו לכל דבר – לאיסור טומאת מת<sup style="color: gray;">68</sup>, ולאיסור נשיאת נשים פסולות<sup style="color: gray;">69</sup>, ולאכילת קדשים<sup style="color: gray;">70</sup> – ולא נתמעט אלא מהקרבה<sup style="color: gray;">71</sup>.
<h4>טמא</h4>
כהן טמא, יש מן האחרונים סוברים שכשר לראית נגעים, ונלמד בקל-וחומר* מטהרת-מצורע*, שכשרה אפילו בכהן טמא<sup style="color: gray;">72</sup>.
<h4>קטן</h4>
כהן קטן*, יש מן הראשונים סוברים שכשר לראית נגעים<sup style="color: gray;">73</sup>.
<h4>שוטה</h4>
כהן שהוא שוטה* גמור – על גדרו ע"ע שוטה - נחלקו ראשונים אם הוא כשר לראית נגעים ביחד עם חכם ישראל שרואה את הנגע ואומר לו מה לומר<sup style="color: gray;">74</sup>: יש סוברים שהוא פסול לראית נגעים, שהרי צריך שיבין בהם לאחר שיסבירו לו, לסוברים כן<sup style="color: gray;">75</sup>. ויש סוברים שאף שוטה גמור כשר לראית נגעים<sup style="color: gray;">76</sup>, שלדעתם אינו צריך שיבין כלל בנגע אלא רק יחזור אחרי דברי החכם<sup style="color: gray;">77</sup>, ודוקא כהן שרואה לבד בעצמו צריך להבין בנגעים<sup style="color: gray;">78</sup>.
<h4>אילם</h4>
כהן אלם*, אף על פי שהוא כפיקח לכל דבריו<sup style="color: gray;">79</sup>, יש מן האחרונים סוברים שהוא פסול לראית נגעים, שכיון שטומאת וטהרת הנגעים תלויה בדיבורו – שדוקא כהן יכול לטמא ולטהר את הנגע<sup style="color: gray;">80</sup> – והאילם אינו יכול לדבר, הרי הוא פסול, ואף על פי שהוא יכול להגיד בכתב הרי הוא פסול, כפי שאילם פסול להגיד עדות בכתב<sup style="color: gray;">81</sup>.
<h4>ערל</h4>
כהן ערל*, אף על פי שיש דברים שהוא פסול להם – שאינו עובד עבודה<sup style="color: gray;">82</sup>, ואינו אוכל בתרומה<sup style="color: gray;">83</sup> – מכל מקום יש מן האחרונים סוברים שהוא כשר לראית נגעים, שחשוב הוא כהן לכל דבר<sup style="color: gray;">84</sup>.
<h4>אשת כהן</h4>
אשת כהן, יש מן האחרונים סוברים שהיא פסולה לראית נגעים<sup style="color: gray;">85</sup>, כיון שאינה חשובה ככהן<sup style="color: gray;">86</sup>, ועוד שנאמר: מבניו<sup style="color: gray;">87</sup>, ולא מבנותיו<sup style="color: gray;">88</sup>. ויש מן האחרונים סוברים שאף אשת כהן כשרה לראית נגעים<sup style="color: gray;">89</sup>, וכפי שאנו מרבים כהנת לקבלת זרוע-ולחיים-וקבה*, לסוברים כן<sup style="color: gray;">90</sup>.
<h4>קרוב</h4>
קרוב*, נחלקו תנאים אם הוא כשר לראית נגעי קרובו: א) בתורת כהנים ובספרי אמרו, וכן אמר ר' מאיר במשנה ובברייתא וחכמים בתוספתא שפסול לראית נגעי קרובו<sup style="color: gray;">91</sup>, שנאמר: ועל פיהם יהיה כל ריב וכל נגע<sup style="color: gray;">92</sup>, הקיש נגעים לריבים, מה ריבים שלא בקרובים – שקרוב פסול לדון את קרובו<sup style="color: gray;">93</sup> – אף נגעים שלא בקרובים<sup style="color: gray;">94</sup>. ראית בגדי ובתי קרוביו, יש מן האחרונים סוברים בדעת חכמים בתוספתא שאף בה קרוב פסול<sup style="color: gray;">95</sup>, וכפי שאדם פסול לדון על ממון קרובו<sup style="color: gray;">96</sup>. ויש מן האחרונים סוברים בדעת ראשונים בפירוש דברי ר' מאיר שבמשנה, שדוקא לראית נגעי אדם של קרוביו פסול הקרוב, אבל לראית נגעי ביתם ובגדיהם כשר הקרוב<sup style="color: gray;">97</sup>. ב) ולדעת חכמים במשנה ור' מאיר בתוספתא קרוב כשר לראית נגעי קרובו<sup style="color: gray;">98</sup>, ובכלל זה אף נגעי אשתו<sup style="color: gray;">99</sup>, שהם אינם מקישים נגעים לריבים<sup style="color: gray;">100</sup>. ויש מן האחרונים סובר שאף חכמים מקישים נגעים לריבים, והם מודים שקרוב פסול לטמא ולטהר נגעי קרובו, אלא שלדעתם היקש זה נאמר רק בדברים הצריכים כהן דוקא – היינו פסיקת הדין על סמך הראיה<sup style="color: gray;">101</sup> - אבל ראית הנגע עצמו – שכשרה אף בישראל<sup style="color: gray;">102</sup> – יכולה להיות על ידי קרוב<sup style="color: gray;">103</sup>. הלכה שקרוב כשר לראית נגעי קרובו<sup style="color: gray;">104</sup>. ויש מן האחרונים שנראה מדבריהם להלכה שקרוב פסול לראית נגעי קרובו<sup style="color: gray;">105</sup>.
<h4>ראיית נגעי עצמו</h4>
ראית נגעי עצמו, אף לסוברים שהכהן כשר לראית נגעי קרובו<sup style="color: gray;">106</sup>, מכל מקום הוא פסול לה<sup style="color: gray;">107</sup>, שנאמר: והובא אל אהרן הכהן<sup style="color: gray;">108</sup>, שצריך ללכת לכהן אחר<sup style="color: gray;">109</sup>, או שנאמר: ועל פיהם יהיה כל ריב וכל נגע<sup style="color: gray;">110</sup>, והוקשו נגעים לריבים, מה ריבים אין אדם עושה לעצמו – שאדם פסול לדון את עצמו<sup style="color: gray;">111</sup> – אף נגעים אין אדם רואה לעצמו<sup style="color: gray;">112</sup>, ואף לסוברים שלעניין ראיית נגעי קרוב אין מקישים ריבים לנגעים<sup style="color: gray;">113</sup>, מכל מקום לעניין ראיית נגעי עצמו מקישים<sup style="color: gray;">114</sup>, או שאין אדם יכול להורות לעצמו בדברים שתלויים במאמר פיו, ובנגעים הטומאה והטהרה תלויה באמירת הכהן<sup style="color: gray;">115</sup>, או שהוא פסול לראית נגעי עצמו כיון שאפשר שיראה זכות לעצמו ויטהר את עצמו שלא כדין<sup style="color: gray;">116</sup>. ודוקא לפסוק את דינו של הנגע אדם פסול לעצמו, אבל ראית נגעי עצמו כדי לומר לכהן אחר לפסוק את דינו של הנגע, יש מן הראשונים סוברים בפירוש דברי התוספתא שהוא כשר לה<sup style="color: gray;">117</sup>. ויש מן האחרונים מצדדים לומר להפך, שאדם פסול לראית נגעי עצמו, לפי שאינו רואה חובה לעצמו, אבל הוא כשר לפסוק את הדין על פי ראיית אחר<sup style="color: gray;">118</sup>. ויש מן הראשונים מצדדים לומר שבמקום שלא הוחזק האיסור – היינו קודם שהוחזק האדם שבו הנגע לטמא<sup style="color: gray;">119</sup> - אדם כשר לראית נגעי עצמו, אבל במקום שהוחזק האיסור הוא פסול, כפי שאין אדם רשאי לפסוק לעצמו בכל שאר דיני איסור והיתר במקום שבו הוחזק האיסור, לסוברים כן<sup style="color: gray;">120</sup>. ויש מן האחרונים סוברים בדעת ראשונים שאדם פסול הן לראית נגעי עצמו והן לפסיקת הדין על פי ראית אחר<sup style="color: gray;">121</sup>. במה דברים אמורים שאין אדם רואה את נגעי עצמו בנגעי גופו, אבל נגעי ביתו ובגדיו, יש מן האחרונים סוברים בפירוש דברי התוספתא שהם כנגעי קרוביו, ולכן הוא כשר לראיתם, לסוברים שקרוב כשר לראית נגעי קרובו<sup style="color: gray;">122</sup>, וכן יש מן הראשונים סוברים שתלמיד חכם כשר לראית נגעי ביתו ובגדיו<sup style="color: gray;">123</sup>. ואף לסוברים שאדם פסול לראית נגעי קרובו<sup style="color: gray;">124</sup>, יש מן האחרונים סוברים בדעת ראשונים בפירוש דברי המשנה, שהוא כשר לראית נגעי ביתו ובגדיו שלו עצמו<sup style="color: gray;">125</sup>. ויש מן הראשונים סוברים שנגעי ביתו ובגדיו הרי הם כנגעי עצמו ממש, והוא פסול לראיתם<sup style="color: gray;">126</sup>.
<h4>מספר הרואים</h4>
כהן יחיד כשר לראית נגעים, ואין צורך בשלושה אנשים לראית נגעים, שנאמר: או אל אחד מבניו הכהנים<sup style="color: gray;">127</sup>, מלמד שכהן יחיד כשר לראית הנגע<sup style="color: gray;">128</sup>.
<h4>החלפת כהן</h4>
הכהן שרואה את הנגע בפעם הראשונה הוא זה שצריך לראות את הנגע אף בהמשך ראיותיו<sup style="color: gray;">129</sup>, בסוף שבוע ראשון ובסוף שבוע שני ובסוף שבוע שלישי<sup style="color: gray;">130</sup>, והוא זה שמסגיר את הנגע או מחליטו או פוטרו<sup style="color: gray;">131</sup>, שנאמר: וראה הכהן אותו ביום השביעי שנית<sup style="color: gray;">132</sup>, ונאמר: ונראה שנית אל הכהן<sup style="color: gray;">133</sup>, והמילה "שנית" מיותרת, שהרי ידוע שזו ראיה שניה לאחר שנראה בפעם הראשונה, ובא ללמדנו שאותו כהן שראה את הנגע בפעם הראשונה, הוא שצריך לראותו שנית<sup style="color: gray;">134</sup>, או שלמדים ממה שנאמר "וראה הכהן", ולא שני כהנים<sup style="color: gray;">135</sup>, ועוד שהמתחיל במצוה אומרים לו גמור<sup style="color: gray;">136</sup>. כשהכהן הראשון אינו יכול לראות את הנגע בפעמים הנוספות, כגון שמת – והוא הדין חלה<sup style="color: gray;">137</sup>, או שאר אונס שאינו יכול לראות את הנגע<sup style="color: gray;">138</sup>, ואף על פי שיוכל לראותו לאחר כמה ימים<sup style="color: gray;">139</sup> – כהן אחר כשר לראית הנגע<sup style="color: gray;">140</sup>, שהרי מוכרח הוא<sup style="color: gray;">141</sup>, או שכיון שהמילה "כהן" מיותרת, שכבר נאמר קודם לכן שהכהן הוא שרואה, בא ללמדנו שיכול לראותו איזה כהן שיהיה, והיינו כשאי אפשר בכהן הראשון<sup style="color: gray;">142</sup>.
<h3><b>זמן ראית הנגעים</b></h3>
<h4>ביום</h4>
אין רואים את הנגעים אלא ביום<sup style="color: gray;">143</sup>, בין להסגיר בין להחליט ובין לפטור<sup style="color: gray;">144</sup>, בין בנגעי אדם<sup style="color: gray;">145</sup>, בין בנגעי בגדים<sup style="color: gray;">146</sup> ובין בנגעי בתים<sup style="color: gray;">147</sup>, ואפילו נתקים – שמטמאים בכל מראה ולא רק במראות הנגעים המסוימים, לסוברים כן<sup style="color: gray;">148</sup> – אין רואים אותם אלא ביום<sup style="color: gray;">149</sup>, שבכולם נאמר: ביום<sup style="color: gray;">150</sup>, ולא בלילה<sup style="color: gray;">151</sup>, או שנאמר: כנגע נראה לי בבית<sup style="color: gray;">152</sup>, לי ולא לאורי<sup style="color: gray;">153</sup>, שהוא בא לכהן בזמן שאין צורך לאור הנר, והיינו ביום, ובאותו זמן הכהן בא לראות את הבית<sup style="color: gray;">154</sup>, או שכיון שנלמד מאותו כתוב שבית אפל אין פותחים בו חלונות לראות את נגעו<sup style="color: gray;">155</sup>, ממילא נלמד מכאן שאי אפשר לראות בלילה לאור הנר, שאילו היה אפשר, לא היה צורך לפתוח בו חלונות<sup style="color: gray;">156</sup>. ואף בדיעבד, כשראה הכהן את הנגע בלילה, יש מן האחרונים סוברים שאין ראיתו ראיה, שהרי האיסור לראית נגעים בלילה נלמד מן הכתוב<sup style="color: gray;">157</sup>. פסיקת הדין, לטהר ולטמא את הנגע, יש מן הראשונים סוברים שאף היא צריכה להיות ביום<sup style="color: gray;">158</sup>, שנאמר: להורֹת ביום הטמא וביום הטהֹר<sup style="color: gray;">159</sup>, או שכיון שאין לימוד מיוחד לפסיקת הדין, אין לחלק בין הראיה שהיא תחילת הדין בנגעים לבין הפסיקה שהיא סוף הדין<sup style="color: gray;">160</sup>, או שכיון שההוראה צריכה להיות בשעת הראיה, לסוברים כן<sup style="color: gray;">161</sup>, ממילא אף היא צריכה להיות ביום<sup style="color: gray;">162</sup>. ויש מן האחרונים סוברים שפסיקת הדין יכולה להיות אף בלילה, שדוקא על הראיה עצמה הקפידה התורה<sup style="color: gray;">163</sup>.
<h4>שעת הראיה</h4>
אין רואים את הנגעים אלא בזמן שבו האור הכי טוב לראית נגעים<sup style="color: gray;">164</sup>, בין בנגעי אדם בין בנגעי בגדים ובין בנגעי בתים<sup style="color: gray;">165</sup>, שנאמר: לכל מראה עיני הכהן<sup style="color: gray;">166</sup>, פרט לשחשך מאור היום<sup style="color: gray;">167</sup>, שמהמילה "לכל" לומדים לרבות לא רק את אור הכהן אלא אף את אור היום<sup style="color: gray;">168</sup>, או שמכך שהקפידה תורה על מראה בכהן, יש ללמוד להקפיד אף על מראה ביום<sup style="color: gray;">169</sup>, ולכן אין רואים את הנגעים בשחרית – שעדיין לא נשלם מאור היום<sup style="color: gray;">170</sup> - ובין הערבים – שכבר חשך מאור היום<sup style="color: gray;">171</sup> - וביום המעונן – ויחכו עם הראיה למחרת<sup style="color: gray;">172</sup> - לפי שבכל אלו אף נגע כהה נראה חזק<sup style="color: gray;">173</sup>, שאין כח אור החמה קיים ויבוא לטמא שלא כדין<sup style="color: gray;">174</sup>, וכן אין רואים את הנגעים בצהריים – סמוך לחצות היום, בין לפניו ובין לאחריו<sup style="color: gray;">175</sup> - לפי שאף נגע חזק נראה בשעה זו כהה<sup style="color: gray;">176</sup>, שכיון שאור החמה חזק הוא מבלבל את העינים ויבוא לטהר את הטמא<sup style="color: gray;">177</sup>, ומכל מקום, נתקים – שמטמאים בכל מראה ולא רק במראות הנגעים המסוימים, לסוברים כן<sup style="color: gray;">178</sup> – יש מן האחרונים סוברים שאפשר לראותם בכל שעה של היום<sup style="color: gray;">179</sup>. הזמנים בהם רואים את הנגעים, לפי שהאור טוב בהם לראית נגעים, נחלקו בהם תנאים: ר' מאיר אומר שאפשר לראות נגעים בשעות שלוש עד חמש ושבע עד תשע<sup style="color: gray;">180</sup>, שקודם שלוש חשוב שחרית, ושעה שישית חשובה צהריים ולאחר תשע חשוב בין הערביים<sup style="color: gray;">181</sup>. ויש מן האחרונים גורסים בדברי ר' מאיר שרואים בכל השעות משלוש ועד תשע, שלדעתו רואים אף בצהרים<sup style="color: gray;">182</sup>. ור' יהודה במשנה אומר שרואים בשעות ארבע, חמש, שמונה ותשע<sup style="color: gray;">183</sup>, שלדעתו אף שעה שלישית חשובה שחרית<sup style="color: gray;">184</sup>, וכן לדעתו אף שעה שביעית חשובה צהרים<sup style="color: gray;">185</sup>. ור' יהודה בתורת כהנים אומר שרואים בנוסף לכך אף בשעה השישית<sup style="color: gray;">186</sup>. ור' יוסי אומר שרואים בשעות ארבע, חמש, תשע ועשר<sup style="color: gray;">187</sup>, שלדעתו רק שעות אלו אינן חשובות לא שחרית ולא צהרים ולא בין הערביים<sup style="color: gray;">188</sup>. וכל אותן שעות, יש מן האחרונים סוברים שמתחילות מסוף השעה<sup style="color: gray;">189</sup>, ויש מן האחרונים סוברים שמתחילות בתחילת השעה<sup style="color: gray;">190</sup>. הלכה כר' יהודה שבמשנה<sup style="color: gray;">191</sup>, שהלכה כמותו לגבי ר' מאיר<sup style="color: gray;">192</sup>, ואף ר' יוסי מודה שלמעשה הלכה כר' יהודה<sup style="color: gray;">193</sup>. בדיעבד כשראה הכהן את הנגע כשהאור אינו טוב כל כך לראית נגעים, יש מן האחרונים מחלקים בין ראיה ביום המעונן שאינה חשובה ראיה, לפי שכל השמש מכוסה בעננים ואין זה אור יום גמור, לבין ראיה בשחרית או בצהרים או בבין הערבים שחשובה ראיה, שהרי ראה באור יום<sup style="color: gray;">194</sup>. ויש מן האחרונים סוברים שכל ראיה שאינה בזמן המתאים אינה חשובה ראיה<sup style="color: gray;">195</sup>, ואפילו אין חשש שתגרום לטעות, כגון נגע שנראה כהה באור חלש ובא לטהרו, שכל שכן שהיה נראה כהה באור חזק, וכן להפך נגע שנראה חזק באור חזק ובא לטמאו, שכל שכן שהיה נראה חזק באור חלש, שלדעתם גזרת הכתוב היא שיראה בזמן שהאור שלם, שצריך ראית אמת<sup style="color: gray;">196</sup>.
<h4>שבת</h4>
אין רואים את הנגעים בשבת<sup style="color: gray;">197</sup>, והוא הדין ביום טוב<sup style="color: gray;">198</sup>, לפי שראית נגעים היא כמו דין, ואין דנים בשבת<sup style="color: gray;">199</sup>, או לפי שאם יטהר את הנגע, הרי הוא נראה כמתקן<sup style="color: gray;">200</sup>. ואיסור זה הוא מדברי חכמים<sup style="color: gray;">201</sup>. האיסור לראות את הנגע בשבת אמור לא רק בראית נגע בפעם הראשונה, אלא אף בראית נגע ביום השביעי להסגרו – כגון שראה את הנגע בפעם הראשונה ביום ראשון והסגירו, שהיום השביעי שבו אמור לראות את הנגע פעם נוספת הוא בשבת<sup style="color: gray;">202</sup>, ולסוברים שאפשר לראות נגעים בתחילה ביום ראשון<sup style="color: gray;">203</sup> – אין רואים את הנגע בשבת, ודוחים את ראית הנגע ליום ראשון, ויש בדחיה זו להקל ולהחמיר<sup style="color: gray;">204</sup>, שאפשר שיהיה ביום שבת זה שהוא יום הראוי לראות טמא ולמחר ילכו להם סימני הטומאה, ואפשר שיהיה טהור ולמחר יולדו לו סימני טומאה, ואין דנים אותו אלא בשעת ראיתו לאחר השבת<sup style="color: gray;">205</sup>. ויש מן האחרונים סוברים שדוקא ראית נגע לאחר הסגרו אסורה בשבת, לפי שכשיטהר את הנגע הרי הוא נראה כמתקן, אבל ראית נגע בפעם הראשונה בשבת מותרת, לפי שאין כאן כל תיקון<sup style="color: gray;">206</sup>.
<h4>בתחילת השבוע</h4>
ראית נגעים בפעם הראשונה בתחילת השבוע, באופן שבו לאחר ההסגר יגיע זמנה של הראיה הנוספת בשבת<sup style="color: gray;">207</sup>, נחלקו בה תנאים: לדעת ר' חנינא סגן הכהנים אין רואים את הנגעים בפעם הראשונה באופן שיכול יום הראיה בהמשך הראיה לצאת בשבת, ולכן אין רואים את הנגעים ביום ראשון, לפי שהיום השביעי שלהם - שבו צריך לראות את הנגע לאחר ההסגר הראשון<sup style="color: gray;">208</sup> – יוצא בשבת, וכן אין רואים את הנגעים בפעם הראשונה ביום שני, לפי שהיום השלושה עשר שלהם – שבו צריך לראות את הנגע לאחר ההסגר השני<sup style="color: gray;">209</sup> – יוצא בשבת, ובנגעי בתים – שפעמים יש בהם הסגר שלושה שבועות<sup style="color: gray;">210</sup> – אין רואים את הנגעים בפעם הראשונה אף ביום שלישי, לפי שהיום התשעה עשר שלהם – שבו צריך לראות את הנגע לאחר ההסגר השלישי<sup style="color: gray;">211</sup> – יוצא בשבת<sup style="color: gray;">212</sup>, שכיון שמדברי חכמים אין לראות נגע בשבת<sup style="color: gray;">213</sup>, אין לגרום לכתחילה למציאות שבה יצטרכו חכמים לעקור דבר מן התורה<sup style="color: gray;">214</sup>. ור' עקיבא אומר שאפשר לראות בכל אחד מהימים הללו, ובמקום שבו יגיע יום הראיה לאחר ההסגר בשבת, ידחו את הראיה הבאה ליום ראשון<sup style="color: gray;">215</sup>. הלכה, יש מן הראשונים סוברים שהיא כר' עקיבא<sup style="color: gray;">216</sup>, שהלכה כר' עקיבא מחברו<sup style="color: gray;">217</sup>. ויש מן הראשונים סוברים שהלכה כר' חנינא סגן הכהנים<sup style="color: gray;">218</sup>, לפי שהיה חי דור קודם לר' עקיבא, והוא חשוב כרבים, ואין הלכה כר' עקיבא מחבריו<sup style="color: gray;">219</sup>, או לפי שאין הלכה כר' עקיבא מחברו בדינים שאינם נוהגים בזמן הזה, לסוברים כן<sup style="color: gray;">220</sup>.
<h4>במקום מניעת מצוה</h4>
אין רואים את הנגעים בזמן שבו הראיה עלולה לגרום למניעת מצוה<sup style="color: gray;">221</sup>, בין בנגעי אדם, בין בנגעי בגדים ובין בנגעי בתים<sup style="color: gray;">222</sup>, ולכן חתן שנראה בו נגע נותנים לו את שבעת ימי המשתה<sup style="color: gray;">223</sup>, כיון שהוא עוסק במצות פריה ורביה<sup style="color: gray;">224</sup>, וכן אין רואים את הנגעים ברגל עד לאחר הרגל<sup style="color: gray;">225</sup>, שמא יטמא הכהן את הנגע, ונמצאת שמחת הרגל הופכת לאבל<sup style="color: gray;">226</sup>, והתורה אמרה: ושמחת בחגך<sup style="color: gray;">227</sup>. במקור לכך שאין רואים את הנגעים בזמנים אלו, נחלקו תנאים: ר' יהודה אומר שהוא נלמד מהכתוב: וביום הראות בו<sup style="color: gray;">228</sup>, יש יום שאתה רואה בו ויש יום שאין אתה רואה בו<sup style="color: gray;">229</sup>, והוא נלמד לדעת אביי מהייתור של האות וא"ו, ולדעת רבא כל "וביום" מיותר<sup style="color: gray;">230</sup>. ורבי אומר שהוא נלמד מהכתוב: וצוה הכהן ופנו את הבית בטרם יבא הכהן לראות את הנגע<sup style="color: gray;">231</sup>, אם ממתינים לו לדבר הרשות, כל שכן לדבר מצוה<sup style="color: gray;">232</sup>. ויש מן הראשונים סוברים בדעת ר' יהודה שבתורת כהנים שאין נותנים לחתן את כל ימי המשתה, וכן ברגל אין נותנים את כל ימי הרגל, אלא רק שני ימים, שנאמר: וביום<sup style="color: gray;">233</sup>, והבי"ת מיותרת, שהיה לו לומר "ויום", ובא הכתוב לומר שיש לתת לו עוד שני ימים לפני ראית הנגע<sup style="color: gray;">234</sup>. במה דברים אמורים שאין רואים את הנגעים ברגל בראית הנגע בפעם הראשונה על מנת להחמיר<sup style="color: gray;">235</sup> - לטמא את הנגע<sup style="color: gray;">236</sup> - אבל בראית הנגע על מנת להקל - לטהר<sup style="color: gray;">237</sup> - וכן בראית הנגע לאחר שכבר הוסגר כדי לפסוק את דינו בסוף השבוע של ההסגר, או לאחר שכבר הוחלט לטומאה כדי לראות אם אפשר לטהרו, נחלקו תנאים, ואמוראים וראשונים ואחרונים בדעתם: א) בדעת ר' מאיר, שאמר שרואים את הנגעים במועד להקל<sup style="color: gray;">238</sup>, והיינו כשיראה שהנגע טהור יטהרנו, וכשיראה שהנגע טמא לא יאמר כלום, שלדעת ר' מאיר רשאי הכהן לעשות כן<sup style="color: gray;">239</sup>, ונמצא שכשיטהרנו הכהן שמחה היא לבעל הנגע, וכשלא יטהרנו לא הפסיד כלום<sup style="color: gray;">240</sup>, יש סוברים שדוקא כשכבר נזקק הנגע לטומאה קודם המועד, כגון שהסגירו הכהן או החליטו, רואים את הנגעים במועד על מנת להקל, שאז שמחה היא לבעל הנגע, אבל בתחילתו קודם שנזקק לטומאה כלל, אף ר' מאיר מודה שאין רואים את הנגעים במועד<sup style="color: gray;">241</sup>, שאין שום אפשרות לרווח בראיה זו, שהרי כשיראה הכהן שהנגע טהור, מכל מקום כבר היה טהור קודם לכן, וכשיראה שצריך להסגירו או לטמאו והוא שותק, מכל מקום אין כאן שום רווח<sup style="color: gray;">242</sup>, או שר' מאיר מודה שבתחילת הראיה כהן שרואה שצריך להסגיר או להחליט את הנגע אינו רשאי לשתוק, שדוקא לאחר שכבר הוסגר הנגע רשאי הכהן לשתוק ולא להחליט את הנגע, שאף בהסגר הוא טמא<sup style="color: gray;">243</sup>. ויש מן האחרונים מוסיפים לדעה זו, שאף בסוף הסגר שני מודה ר' מאיר שאין רואים את הנגעים במועד, שאף שכשרואה הכהן שהנגע טמא הוא רשאי לשתוק, אין תועלת בשתיקתו, שאף כשישתוק יבין בעל הנגע שהוא טמא, ויהפך חגו לאבל, שהרי אין יותר משני הסגרים בנגעי אדם<sup style="color: gray;">244</sup>. ב) ויש מן הראשונים והאחרונים סוברים בדעת ר' מאיר שרואים את הנגעים במועד כדי להקל אפילו בראיה הראשונה, שמכל מקום שמחה היא לבעל הנגע כשאומר לו הכהן שאין הנגע זקוק להסגר<sup style="color: gray;">245</sup>. ג) ובדעת חכמים<sup style="color: gray;">246</sup> במשנה ור' יוסי בתוספתא ובברייתא שאומרים שאין רואים את הנגעים במועד אף להקל<sup style="color: gray;">247</sup>, שאם אתה נזקק לו להקל אתה נזקק לו אף להחמיר<sup style="color: gray;">248</sup>, שאין הכהן רשאי לשתוק כשיראה שהנגע טמא<sup style="color: gray;">249</sup>, או שאף אם ישתוק, שתיקתו בסוף השבוע השני הרי היא כהחלטת הנגע<sup style="color: gray;">250</sup>, ונמצא מצער את בעל הנגע במועד<sup style="color: gray;">251</sup>, והלכה כמותם<sup style="color: gray;">252</sup>, ואמר רבא שדוקא בהסגר שני אין רואים את הנגעים<sup style="color: gray;">253</sup>, יש מן הראשונים סוברים שהיינו בסוף הסגר שני<sup style="color: gray;">254</sup>, שאז עלול הכהן להחליט את בעל הנגע ולטמאו ונמצא מצערו במועד<sup style="color: gray;">255</sup>, ואף על פי שאף קודם לכן בימי הסגרו טמא הוא<sup style="color: gray;">256</sup>, מכל מקום כשמחליטו הכהן לטומאה חמורה הוא מצערו יותר<sup style="color: gray;">257</sup>, וכל שכן שאין רואים את הנגעים בתחילתם, שעדיין בעל הנגע טהור לגמרי<sup style="color: gray;">258</sup>, והוא הדין שאין רואים את הנגע לאחר שהוחלט, שאף על פי שכשיטמאנו הכהן אינו מפסידו ממה שהיה, כשיטהרנו הוא מצערו, שלאחר שמטהרו, בימי ספירתו – של שבעת הימים לטהרתו<sup style="color: gray;">259</sup> – אסור בעל הנגע באשתו<sup style="color: gray;">260</sup>, אבל בהסגר ראשון רואים את הנגע<sup style="color: gray;">261</sup>, והיינו בסוף הסגר ראשון<sup style="color: gray;">262</sup>, שכשימצא בעל הנגע טהור ויטהרנו הכהן שמחה היא לו, וכשימצא שאינו טהור, יסגירנו הכהן שנית, ולא ישתנה מצבו ממה שהיה קודם לכן<sup style="color: gray;">263</sup>, שהרי הוא כבר מוסגר ממילא<sup style="color: gray;">264</sup>, ואף על פי שעלול הכהן להחליטו בסוף הסגר ראשון – כשיולדו בנגע סימני טומאה<sup style="color: gray;">265</sup> - מכל מקום סימני טומאה שבהם מוחלט הנגע אינם מצויים בסוף הסגר ראשון, ואין לחשוש לדבר שאינו מצוי<sup style="color: gray;">266</sup>, או שמכל מקום יש שני צדדים שלא יצערנו - הישארות הנגע כפי שהיה או סימני טהרה<sup style="color: gray;">267</sup> - ורק צד אחד שיצערנו - סימני טומאה<sup style="color: gray;">268</sup> - ולכן יש להעדיף לקיים בו דין תורה כהלכתו<sup style="color: gray;">269</sup>, ועוד שכיון שקודם הסגרו לא היו בנגע סימני טומאה, אין לחשוש שיולדו בו סימני טומאה, שיש להעמיד את הנגע על חזקתו שלא היו בו סימני טומאה, כפי שבכל מקום הולכים אחרי חזקה*<sup style="color: gray;">270</sup>, או שאף חכמים ור' יוסי מודים שבסוף הסגר ראשון רשאי הכהן לשתוק אף על פי שהוא רואה שהנגע טמא, שדוקא כשצריך הכהן להחליט סופית בדינו – היינו בסוף הסגר שני<sup style="color: gray;">271</sup> – הוא אינו רשאי לשתוק<sup style="color: gray;">272</sup>, או שלדעתם כיון שיכול הכהן להסגיר את בעל הנגע שנית<sup style="color: gray;">273</sup>, ובזמן שהוא מוסגר הרי הוא טמא<sup style="color: gray;">274</sup>, רשאי הכהן לעשות כן אף כשנולדו בנגע סימני טומאה ואינו מחויב להחליט את בעל הנגע ולצערו<sup style="color: gray;">275</sup>. ויש מן הראשונים מוסיפים שלדעה זו כאשר כהה הנגע לגמרי, אף לר' יוסי רואים את הנגע בכל שלב, ואין זה בכלל האמור שאין רואים את הנגעים, לפי שאין כאן נגע כלל<sup style="color: gray;">276</sup>. ד) ויש מן הראשונים סוברים בפירוש דברי רבא בדעת ר' יוסי, שבסוף הסגר לעולם אין רואים את הנגעים במועד, בין בהסגר ראשון ובין בהסגר שני, שלדעתם ר' יוסי סובר שלעולם אין הכהן רשאי לשתוק לאחר ההסגר, ויש לחשוש בין בסוף שבוע ראשון ובין בסוף שבוע שני שיולדו בנגע סימני טומאה ויחליטנו לטומאה, אבל קודם הסגר ראשון רואים את הנגע<sup style="color: gray;">277</sup>, והיינו בתחילת ראייתו<sup style="color: gray;">278</sup>, שאף ר' יוסי מודה שבתחילת ראית הנגע רשאי הכהן לשתוק ולראותו רק כדי להקל<sup style="color: gray;">279</sup>, שכפי שאינו צריך לטהרו כשהנגע טהור, שהרי מעולם לא היה טמא, כך אין צריך לטמאו כשהנגע טמא<sup style="color: gray;">280</sup>, או שאף שאינו רשאי לשתוק, אין חוששים לסימני טומאה מלבד פשיון, ואין פשיון קודם ראית הנגע בפעם הראשונה<sup style="color: gray;">281</sup>, או שמדובר באופן שבעל הנגע יודע שאין בנגע שאר סימני טומאה<sup style="color: gray;">282</sup>, או שהכונה אחרי שכבר ראה הכהן את הנגע וציוה להסגירו, ומאיזה סיבה טרם הוסגר ורואהו שנית<sup style="color: gray;">283</sup>, שאז רשאי לשתוק<sup style="color: gray;">284</sup>, או שבאופן כזה אף אם ימצא שפשה הנגע, אין פשיון מטמא לפני הסגר ראשון<sup style="color: gray;">285</sup>, או שהכונה אחרי שכבר הסגיר הכהן את הנגע והוא בתוך ימי הסגרו, שאז כשרואה בנגע סימני טהרה, יאמר לבעל הנגע וישמחנו, ואף על פי שעדיין הוא בטומאתו – שהרי אין מטהרים או מטמאים את הנגע בתוך ימי הסגרו<sup style="color: gray;">286</sup> – מכל מקום שמחה היא לו שיודע שמן הסתם ישאר כך ויטהר בסוף ההסגר, ואף על פי שכשם שיתכן ונולדו בנגע סימני טהרה, יתכן ונולדו בו סימני טומאה, מכל מקום כיון שעכשיו אין משמעות לראיתו, אין הכהן צריך לומר לבעל הנגע על סימני טומאה<sup style="color: gray;">287</sup>. לדעה זו, יש מן האחרונים סוברים שר' יוסי מודה שבמצורע מוחלט רואים את הנגע, שאם הוא טהור משמחנו ואם הוא טמא לא השתנה מצבו ממה שהיה<sup style="color: gray;">288</sup>. ה) ויש מן הראשונים והאחרונים סוברים בדעת ראשונים בפירוש דברי חכמים במשנה שלעולם אין רואים את הנגעים במועד<sup style="color: gray;">289</sup>. ו) ויש מן האחרונים סוברים בדעת ראשונים בפירוש דברי חכמים במשנה שבתחילת הראיה אין רואים את הנגעים במועד כלל, בין להקל ובין להחמיר, אבל לאחר שכבר נזקק הנגע לטומאה, בין כשהוא מוסגר ובין כשהוא מוחלט, רואים את הנגע בין להקל ובין להחמיר, שדוקא בתחילת הראיה יש לחשוש לצער כשיטמא הכהן את הנגע, אבל לאחר שכבר נזקק הנגע לטומאה רואים אותו אולי יטהרנו הכהן, והחשש שלעתים יתרחק יותר מבני אדם או יאסר באשתו אינו מביא לצער כזה שמונע את הראיה<sup style="color: gray;">290</sup>. ז) ולדעת רבי בתוספתא ובברייתא הראשונה במצורע מוסגר רואים את הנגע במועד<sup style="color: gray;">291</sup>, שאם יטהרנו הכהן שמחה היא לו<sup style="color: gray;">292</sup>, ואף אם יטמאנו אין לו צער כל כך, שמכל מקום הוא מותר באשתו<sup style="color: gray;">293</sup>, או שאין לו צער כל כך, כיון שבין מצורע מוסגר ובין מצורע מוחלט משתלחים מחוץ לשלושת המחנות, לסוברים כן<sup style="color: gray;">294</sup>, או שלדעה זו יכול הכהן לשתוק ולא לטמא את הנגע<sup style="color: gray;">295</sup>, שמודה רבי לר' מאיר שאינו חייב לטמא את הנגע<sup style="color: gray;">296</sup>, או שאף על פי שרבי מודה בהיקש של "לטהרו או לטמאו" שהכהן שרואה את הנגע חייב לפסוק את דינו, בין לטהר ובין לטמא<sup style="color: gray;">297</sup>, מכל מקום דין זה אינו עוסק במצורע קודם שהוחלט, כיון שעוד לא הוחזק בטומאה ודאית<sup style="color: gray;">298</sup>, אבל במצורע מוחלט אין רואים את הנגע<sup style="color: gray;">299</sup>, שאף אם יטהרנו הכהן אין זה שמחה בשבילו, שלאחר שמטהרו, המצורע בימי ספירתו – של שבעת הימים לטהרתו<sup style="color: gray;">300</sup> – אסור באשתו<sup style="color: gray;">301</sup>, או שכיון שהוחזק בטומאה ודאית אין הכהן רשאי לשתוק, ושמא יצטרך להחמיר עליו ולצערו<sup style="color: gray;">302</sup>. ח) ולדעת רבי בברייתא השניה ובירושלמי הדין להפך, שבמצורע מוחלט רואים את הנגע במועד<sup style="color: gray;">303</sup>, שאם יטמאנו הכהן אין משתנה דינו ממה שהיה כבר טמא<sup style="color: gray;">304</sup>, ואם יטהרנו משמחו, שיכול לחזור למחנה ישראל<sup style="color: gray;">305</sup>, ובמצורע מוסגר אין רואים את הנגע<sup style="color: gray;">306</sup>, שאם יטמאנו יצערו, שיצטרך לצאת מחוץ לשלושת המחנות, לסוברים כן<sup style="color: gray;">307</sup>, או שיצערנו בכך שיהיה טעון פריעה ופרימה<sup style="color: gray;">308</sup>, וכן לצעוק טמא<sup style="color: gray;">309</sup> – שבדברים אלו חלוק מצורע מוחלט ממצורע מוסגר, לסוברים כן<sup style="color: gray;">310</sup> - וכן שעד עתה ציפה שיטהרנו הכהן ועכשיו שוב אינו מצפה להיטהר<sup style="color: gray;">311</sup>.
<h4>התעכבות מלראות את הנגע</h4>
אין הכהן יכול להתעכב מלראות את הנגע ולהגיד לבעל הנגע שילך וישוב בפעם אחרת, אלא עליו לראות את הנגע מיד כשבא לפניו<sup style="color: gray;">312</sup>, לפי שאין מחמיצים את המצוה<sup style="color: gray;">313</sup>, ואפילו כהן אחד ראה את הנגע, ובא בסוף השבוע להראותו לכהן אחר – כגון שהכהן הראשון אינו יכול לראות את הנגע<sup style="color: gray;">314</sup> – אין הכהן השני יכול לדחותו בלך ושוב<sup style="color: gray;">315</sup>. על זמן הראיה כשבאו שנים כאחד להראות לכהן את הנגע, עי' להלן<sup style="color: gray;">316</sup>.
<h3><b>אופן ראית הנגעים</b></h3>
<h4>ברכה</h4>
קודם שרואה הכהן את הנגע, יש מן האחרונים סוברים שהוא מברך עליו ברכת-המצוות*: אשר קדשנו במצוותיו וציונו וכו', שלדעתם ראית הנגע היא מצוה<sup style="color: gray;">317</sup>.
<h4>עמידת האדם שבו הנגע</h4>
האדם שבו הנגע, צריך להיראות לכהן כשהוא ערום<sup style="color: gray;">318</sup>, ועליו לפשוט את אברי גופו באופן שבו אדם רגיל לעשות כן לפעמים במלאכתו<sup style="color: gray;">319</sup>, והיינו שעל איש לעמוד בתנוחה כאילו הוא עודר – לעניין בית הסתרים<sup style="color: gray;">320</sup>, היינו בית הערוה<sup style="color: gray;">321</sup>, שכשהוא עודר דרכו לפשק את רגליו<sup style="color: gray;">322</sup>, קצת<sup style="color: gray;">323</sup>, או שדרכו להתכופף ואז אפשר לראותו מאחורה<sup style="color: gray;">324</sup>, או שהוא לעניין בית השחי, שדרכו להגביה זרועותיו בשעה שהוא מגביה את המעדר<sup style="color: gray;">325</sup>, אבל אינו מאנס את עצמו להגביה יותר מידי<sup style="color: gray;">326</sup> - וכן כאילו הוא מוסק זיתים – לעניין בית השחי<sup style="color: gray;">327</sup>, שכשהוא קוטפם מהאילן דרכו להגביה את זרועותיו<sup style="color: gray;">328</sup>, אבל אינו מגביה אותם ביותר, שכן הזית אינו גבוה כשאר אילנות<sup style="color: gray;">329</sup>, או שהוא לעניין בית הערוה, שהכונה ללוקט זיתים לאחר שנשרו לארץ, והוא מתכופף כדי ללקטם<sup style="color: gray;">330</sup> - ועל האישה לעמוד כאילו היא עורכת – לשה<sup style="color: gray;">331</sup>, לעניין בית הסתרים<sup style="color: gray;">332</sup>, שאז דרכה לפשק את רגליה<sup style="color: gray;">333</sup>, מעט<sup style="color: gray;">334</sup>, או שאז דרכה להתכופף<sup style="color: gray;">335</sup> – וכן כאילו היא מניקה את בנה<sup style="color: gray;">336</sup> – שאז נראה מה שתחת הדד<sup style="color: gray;">337</sup>, או שהוא לעניין בית הערוה<sup style="color: gray;">338</sup>, שדרכה להתכופף בשעה שהיא מניקה<sup style="color: gray;">339</sup> - וכן אמר תנא קמא במשנה ובתורת כהנים ור' מאיר בתוספתא שהיא נראית כאילו היא אורגת באופן שהיא פושטת את ידה הימנית עד שיתגלה שחיה<sup style="color: gray;">340</sup>, ור' יהודה אומר שהיא צריכה להיות אף כאילו היא טווה פשתן ופושטת את ידה השמאלית עד שיתגלה שחיה<sup style="color: gray;">341</sup>, ובדעתם נחלקו ראשונים ואחרונים בדעת ראשונים: יש סוברים שתנא קמא מודה לדברי ר' יהודה, וכל אחד אמר דין אחד ואינם חולקים<sup style="color: gray;">342</sup>, ויש סוברים שנחלקו ביניהם, שלדעת תנא קמא צריכה להגביה דוקא את ידה הימנית, שכן דרכה להגביהה בכל עת, ושיעורה כאורגת, אבל ידה השמאלית שאין דרכה להגביהה בכל עת אלא רק כשטווה, אינה צריכה להגביהה כשהיא נראית לכהן<sup style="color: gray;">343</sup>, ויש סוברים שהן לדעת תנא קמא והן לדעת ר' יהודה צריכה להגביה את שתי הידיים, אלא שנחלקו ביניהם בשיעור ההגבהה, אם הוא כאותו שיעור שרגילה להגביה את יד ימין כשאורגת, או שהוא כאותו שיעור שרגילה להגביה את יד שמאל כשטווה<sup style="color: gray;">344</sup>, ושיעור זה מיקל יותר<sup style="color: gray;">345</sup>. ודוקא בתנוחות אלו צריך לעמוד, שכן רק נגע שנראה באדם כשהוא עומד בתנוחות כאלו מטמא – שמה שמתגלה באותה שעה נחשב לגלוי<sup style="color: gray;">346</sup> - אבל נגע שנמצא בקמטים ובקפלי האברים באופן שאינו נראה אפילו כשהאדם עומד בכל התנוחות הללו, אינו מטמא<sup style="color: gray;">347</sup>. ומכל מקום יש מן האחרונים סוברים שאין האדם שבו הנגע צריך להיראות לכהן בכל התנוחות הללו אלא רק כשהנגע נמצא באותם מקומות<sup style="color: gray;">348</sup>, כגון כשהנגע בין הרגלים צריך להיראות כשהוא עודר<sup style="color: gray;">349</sup>, וכשהנגע תחת זרועותיו, צריך להיראות כמוסק זיתים<sup style="color: gray;">350</sup>. לסוברים שמחלוקת היא כיצד נראית האישה<sup style="color: gray;">351</sup>, אין הלכה כר' יהודה<sup style="color: gray;">352</sup>, ואף על פי שהחולק עליו הוא ר' מאיר – ור' מאיר ור' יהודה הלכה כר' יהודה<sup style="color: gray;">353</sup> – מכל מקום כיון שבמשנה הובא כתנא קמא, הלכה כמותו<sup style="color: gray;">354</sup>.
<h4>הצורך בהסתכלות</h4>
ראית הנגע על ידי הכהן, יש מן האחרונים סוברים בפירוש דברי התורת כהנים שהיא צריכה להיות בהסתכלות ממש ולא בדרך העברה, שנאמר: וראה הכהן את הנגע<sup style="color: gray;">355</sup> – והוא מיותר, שנאמר בהמשך הכתוב: וראהו הכהן<sup style="color: gray;">356</sup> – שיהיו עיניו בו בשעה שהוא רואה אותו<sup style="color: gray;">357</sup>.
<h4>ראית דבר אחר עם הנגע</h4>
ראית הנגע על ידי הכהן, יש מן האחרונים סוברים בפירוש דברי התורת כהנים שאינה יכולה להיות ביחד עם ראית דבר אחר, שנאמר: וראה הכהן את הנגע<sup style="color: gray;">358</sup> – והוא מיותר, שנאמר בהמשך הכתוב: וראהו הכהן<sup style="color: gray;">359</sup> – שיהיו עיניו בו בשעה שהוא רואה אותו, וכשרואה דבר אחר עם הנגע, אין עיניו בנגע אלא בנגע ובדבר האחר<sup style="color: gray;">360</sup>. ומכל מקום, בתוספתא אמרו, וכן יש מן הראשונים סוברים בפירוש דברי התורת כהנים, שהכהן צריך לראות אף את עור הבשר שמסביב לנגע<sup style="color: gray;">361</sup>, שנאמר: בעור הבשר<sup style="color: gray;">362</sup>, שיהא רואה כל הבשר עמו כולו כאחד<sup style="color: gray;">363</sup>, כדי שיוכל לראותו יפה ויבין על איזה מראה הוא מסגירו<sup style="color: gray;">364</sup>, או כדי שיוכל לראות אם פשה הנגע סביבותיו<sup style="color: gray;">365</sup>. ומכל מקום, אף לדעה זו, יש מן האחרונים סוברים שאין ראית עור הבשר מעכבת, וכשמוצא תחבולות אחרות לראות היטב את המראה, דיו<sup style="color: gray;">366</sup>. ויש מן האחרונים סוברים שנחלקו תנאים בדבר ואלו הם דברי ר' יוסי בן ר' יהודה – שאמר שנגע מטמא רק אם מסביבו יש עור בשר<sup style="color: gray;">367</sup> – אבל חכמים חולקים עליו וסוברים שאין צורך לראות את עור הבשר שמסביב לנגע<sup style="color: gray;">368</sup>.
<h4>ראיית שני נגעים</h4>
אין רואים שני נגעים כאחד, בין באיש אחד ובין בשני אנשים<sup style="color: gray;">369</sup>, שנאמר: וראה הכהן את הנגע<sup style="color: gray;">370</sup>, ולא שני נגעים<sup style="color: gray;">371</sup>, וכן נאמר לענין שני אנשים: וראהו הכהן<sup style="color: gray;">372</sup>, או לפי שאין יכולים לראות יפה שני נגעים כאחד<sup style="color: gray;">373</sup>, שהרי צריך לראות את הנגע ביחד עם עור הבשר שסביבו, לסוברים כן<sup style="color: gray;">374</sup>, או לפי שראית הנגע היא מצוה, לסוברים כן<sup style="color: gray;">375</sup>, ואין-עושין-מצות-חבילות-חבילות*<sup style="color: gray;">376</sup>. באו לפני הכהן שנים כאחד להראות את נגעיהם, רואה הכהן את הראשון, ולאחר שפוסק את דינו, רואה את השני<sup style="color: gray;">377</sup>. ומכל מקום, יש מן האחרונים סוברים בדעת ראשונים, שיכול הכהן לראות שני נגעים בזה אחר זה מבלי לפסוק את דינם, ולאחר מכן לפסוק את דינם על שני הנגעים כאחד<sup style="color: gray;">378</sup>.
<h4>מקום הראיה</h4>
אין רואים את הנגעים במקום שבו אור היום אינו מגיע כיאות<sup style="color: gray;">379</sup>, שנאמר: לכל מראה עיני הכהן<sup style="color: gray;">380</sup>, פרט לשחשך מאור היום<sup style="color: gray;">381</sup>, ולכן אין רואים את הנגעים בתוך הבית – שאין בו את כל אור היום<sup style="color: gray;">382</sup> - לפי שאף נגע כהה נראה חזק<sup style="color: gray;">383</sup>, שאין כח אור החמה קיים ויבוא לטמא שלא כדין<sup style="color: gray;">384</sup>. במה דברים אמורים בנגעי אדם ובנגעי בגדים, אבל ראית נגעי בתים אינה יכולה להיות אלא בתוך הבית<sup style="color: gray;">385</sup>, ועל אופן הראיה בנגעי בתים, עי' להלן<sup style="color: gray;">386</sup>. ויש מן הראשונים שנראה מדבריהם שאף ראית נגעי אדם ונגעי בגדים יכולה להיות בתוך הבית, ובלבד שחלונות הבית פתוחים – שאז הנגע נראה בתוך הבית כפי שהוא נראה בחוץ<sup style="color: gray;">387</sup> - ואותה שאמרו שאין רואים נגעים בתוך הבית, הכונה היא בזמן שחלונותיו סגורים<sup style="color: gray;">388</sup>.
<h4>בנגעי בתים</h4>
ראית נגעי בתים נעשית באמצעות האור הנכנס לבית מבחוץ<sup style="color: gray;">389</sup>. היה הבית אפל, אין פותחים בו חלונות - חדשים<sup style="color: gray;">390</sup> - לראות את נגעו<sup style="color: gray;">391</sup>, וכן אין מדליקים נר בתוכו על מנת לראות את נגעו<sup style="color: gray;">392</sup>, והוא הדין שאין עושים שאר השתדלות כדי לברר את המראה<sup style="color: gray;">393</sup>, ולכן נגע שאינו נראה באור שיש בבית כפי שהוא, אף על פי שהוא נראה בתוספת אור, אינו מטמא<sup style="color: gray;">394</sup>, שנאמר: כנגע נראה לי בבית<sup style="color: gray;">395</sup>, לי ולא לאורי<sup style="color: gray;">396</sup>, ויש גורסים: לי ולא לנרי<sup style="color: gray;">397</sup>, והיינו שהמילה "לי" מיותרת, שהיה לו לומר: כנגע נראה בביתי, ועוד שאף אחרים רואים את הנגע ולא רק הבעלים, ולכן יש לדורשו שאין להוסיף אור נוסף מעבר לקיים<sup style="color: gray;">398</sup>, ועוד שמהכתוב משמע שהנגע צריך להיראות ממילא<sup style="color: gray;">399</sup>, ולא על ידי אור שממציאים על ידי מעשה<sup style="color: gray;">400</sup>, או שבית ללא חלונות חשוב כבית הסתרים - שאינו מטמא בנגעים<sup style="color: gray;">401</sup> - כיון שמחוסר מעשה גדול כדי לפותחם<sup style="color: gray;">402</sup>. במה דברים אמורים שאין בבית חלונות כלל<sup style="color: gray;">403</sup>, אבל בית שיש בו חלונות – והוא הדין דלתות<sup style="color: gray;">404</sup> – והם מוגפים, יש לפותחם כדי לראות את הנגע<sup style="color: gray;">405</sup>, שאין פתיחתם חשובה מעשה חדש<sup style="color: gray;">406</sup>, או שכיון שהם נפתחים בקלות, אין הבית חשוב כבית הסתרים<sup style="color: gray;">407</sup>. וכן יש מן האחרונים סוברים, שכשיש כבר נר דלוק בבית, רואים לאורו את הנגע<sup style="color: gray;">408</sup>.
<h4>אופן הראיה ביחס לצבע העור</h4>
כפי שעוצמת האור שבו רואים את הנגע משפיעה על חוזק מראהו<sup style="color: gray;">409</sup>, כך צבע העור שמסביב לנגע משפיע על חוזק מראהו<sup style="color: gray;">410</sup>, שנגע חזק בלבנוניתו נראה על גרמני – שעורו לבן מאוד<sup style="color: gray;">411</sup>, והוא מלשון גרמא, היינו עצם<sup style="color: gray;">412</sup>, או שהוא על שם תושבי גרמניה שהם לבנים<sup style="color: gray;">413</sup> – כהה, ונגע שהוא כהה נראה על כושי – שעורו שחור<sup style="color: gray;">414</sup>, ונקרא כך על שם תושבי ארץ כוש שהם שחורים<sup style="color: gray;">415</sup> – חזק בלבנוניתו<sup style="color: gray;">416</sup>. ובאופן הראיה ביחס לצבע עורו של האדם המנוגע נחלקו תנאים, וראשונים בדעתם: א) בדעת תנא קמא, שאמר שבהרת עזה נראית בגרמני כהה והכהה נראית בכושי עזה<sup style="color: gray;">417</sup>, יש מן הראשונים סוברים שיש לראות את הנגע על כל אדם כפי שהוא, ואף על פי שראיה כזו תגרום להקל באדם בהיר, שהנגע שבו נראה כהה יותר, ולהחמיר באדם כהה, שהנגע שבו נראה חזק יותר<sup style="color: gray;">418</sup>, שנאמר: בעור בשרו<sup style="color: gray;">419</sup> - והוא מיותר, שכבר נכתב קודם לכן<sup style="color: gray;">420</sup>, או שנאמר בפרשת נגעים כמה פעמים: בעור בשרו<sup style="color: gray;">421</sup> - והיינו בעור בשר של הנראה<sup style="color: gray;">422</sup>, ואף על פי שנאמר פעם אחת: בעור הבשר<sup style="color: gray;">423</sup> - שמשמעותו שהולכים אחרי סתם בשר<sup style="color: gray;">424</sup> - אין כונת הכתוב לומר שהולכים אחרי סתם בשר בינוני, אלא בא הכתוב ללמדנו שבכל בשר משערים, אף בבשר גר גרמני או כושי<sup style="color: gray;">425</sup>. ב) ולדעת חכמים יש לראות את כולם בשווה, ולשער את הנגע באדם בינוני<sup style="color: gray;">426</sup>, שהם סבורים שהכתוב שיש לדרוש אותו הוא: בעור הבשר, והיינו שהולכים אחרי סתם בשר של אדם בינוני, ואילו את הכתוב: בעור בשרו, הם דורשים בענין אחר<sup style="color: gray;">427</sup>, או שכיון שבכתוב אחד נאמר: בעור בשרו, ומשמעותו שהולכים אחרי האדם עצמו כפי שהוא, ובכתוב אחר נאמר: בעור הבשר, ומשמעותו שהולכים אחרי אדם בינוני, בא ללמדנו שברוב ישראל שהם בינוניים הולכים אחרי בשרם שלהם, וכשיש מי שאינו בינוני, הולכים בו אחרי מראה בשר של אדם בינוני<sup style="color: gray;">428</sup>, או שכיון שנאמר כמה פעמים: בעור בשרו<sup style="color: gray;">429</sup>, יש ללכת בו להפך, כעין הדין שבמעוט-אחר-מעוט* הולכים לרבות<sup style="color: gray;">430</sup>. ואף בדעת ר' עקיבא, שאמר שיראה בבינוני<sup style="color: gray;">431</sup>, יש מן הראשונים סוברים כן<sup style="color: gray;">432</sup>. ואף בדעת ר' ישמעאל, שאמר שבני ישראל אינם שחורים ואינם לבנים אלא בינוניים כאשכרוע<sup style="color: gray;">433</sup> - מין עץ שצבעו ממוצע בין הלבן לשחור<sup style="color: gray;">434</sup> - יש מן הראשונים סוברים כן<sup style="color: gray;">435</sup>. ויש מן האחרונים סוברים בדעת ר' ישמעאל, שאף על פי שהוא סובר כר' עקיבא שרואים בבינוני, מכל מקום הוא חולק עליו בסוג הצבע הבינוני<sup style="color: gray;">436</sup>. על האופן שבו משערים את הנגע אצל אדם שצבע עורו אינו בינוני בצבע עור של אדם בינוני, עי' להלן<sup style="color: gray;">437</sup>. ג) ויש מן הראשונים סוברים בדעת ר' ישמעאל שאין רואים את הנגעים אלא באדם שצבע עורו בינוני, שאף לדעתו יש לדרוש את הכתוב: בעור הבשר, לומר שהולכים אחרי המראה הבינוני - כפי שחכמים דורשים את הכתוב, לסוברים כן<sup style="color: gray;">438</sup> – אלא שלדעתו מי שאין צבע עורו בינוני - כגון גרמני וכושי<sup style="color: gray;">439</sup> - אינו טמא כלל, לפי שאי אפשר לעמוד אצלו על מראה הנגע<sup style="color: gray;">440</sup>, ואף על פי שאפשר לעמוד עליו על ידי סם<sup style="color: gray;">441</sup>, נאמר: וראה הנגע בעור הבשר, ולא בסם<sup style="color: gray;">442</sup>. ד) ור' יהודה במשנה ור' יוסי<sup style="color: gray;">443</sup> בתורת כהנים אומרים שרואים את הנגעים תמיד באופן של להקל ולא להחמיר, והיינו שבגרמני רואים את הנגעים כפי שהם, ובכושי רואים את הנגעים כאילו הוא אדם בינוני<sup style="color: gray;">444</sup>, ויש מן הראשונים סוברים בדעת ר' יהודה שאף ר' עקיבא סובר כן<sup style="color: gray;">445</sup>, שכיון שבכתוב אחד נאמר: בעור בשרו, ומשמעותו שהולכים אחרי האדם עצמו, ובכתוב אחר נאמר: בעור הבשר, ומשמעותו שהולכים אחרי אדם שצבע עורו בינוני, יש ללכת פעמים כך ופעמים כך, והיינו להקל<sup style="color: gray;">446</sup>, שכפי שספק נגעים בתחילה טהור<sup style="color: gray;">447</sup>, אף באופן ראיית הנגעים יש להקל<sup style="color: gray;">448</sup>, וכן מצינו קולות נוספות בראיית נגעים, כגון שאין רואים את הנגעים בזמנים שבהם הראיה עלולה למונעו מקיום מצוה<sup style="color: gray;">449</sup>. הלכה כחכמים<sup style="color: gray;">450</sup>.
<h4>אופן ראית הנגע באדם שאינו בינוני</h4>
אופן ראית הנגע באדם שצבע עורו אינו בינוני, לסוברים שצריך לראותו כאילו הוא בינוני<sup style="color: gray;">451</sup>, נחלקו בו ראשונים ואחרונים בדעת תנאים: לדעת ר' עקיבא הכהן מביא סם – צבע<sup style="color: gray;">452</sup>, או קלף מצויר<sup style="color: gray;">453</sup> - שאינו שחור ואינו לבן אלא בינוני – שצבעו דומה לצבע בשר אדם<sup style="color: gray;">454</sup> - ומקיפו מחוץ לנגע, ורואה את הנגע ביחס אליו<sup style="color: gray;">455</sup>, ויש מן הראשונים סוברים שאף ר' ישמעאל מודה בדבר<sup style="color: gray;">456</sup>, וכן יש מן הראשונים סוברים שאף חכמים מודים בדבר<sup style="color: gray;">457</sup>, וכן יש מן הראשונים סוברים שאף ר' יהודה – באופנים שלדעתו רואים בבינוני<sup style="color: gray;">458</sup> – מודה בדבר<sup style="color: gray;">459</sup>. ויש מן הראשונים והאחרונים סוברים בדעת ר' ישמעאל שיש להביא עץ אשכרוע להקיף את הנגע ולשער בו<sup style="color: gray;">460</sup>, וכן בדעת חכמים יש להביא אדם בינוני ליד האדם המנוגע ולשער בו<sup style="color: gray;">461</sup>. ויש מן הראשונים סוברים בדעת חכמים שאין צורך להביא צבע כדי לראות, אלא די לו לשער לפי האומד<sup style="color: gray;">462</sup>, ויש מן האחרונים סוברים שאף ר' ישמעאל סובר כן<sup style="color: gray;">463</sup>. ויש מן האחרונים סוברים שכל תחבולה שמסייעת לדעת את מראה הנגע האמיתי טובה, ואף ר' עקיבא מודה בכך, שאין הבאת סם דוקא מעכבת<sup style="color: gray;">464</sup>.
<h4>בבגדי כהונה</h4>
ראית נגעים על ידי הכהן, יש מן האחרונים סוברים שהיא צריכה להיות כשהוא לבוש בגדי-כהנה*, שנאמר: וראה הכהן<sup style="color: gray;">465</sup>, וכל מקום שנאמר "הכהן" היינו בכיהונו, שהוא לובש בגדי כהונה<sup style="color: gray;">466</sup>. ואחרונים רבים חולקים וסוברים שאין הכהן צריך להיות לבוש בגדי כהונה בשעת ראית נגעים<sup style="color: gray;">467</sup>, שהרי אפילו כהן טמא – שפסול לעבודה<sup style="color: gray;">468</sup> – כשר לראית נגעים<sup style="color: gray;">469</sup>, וכן אפילו כהן בעל מום – שפסול לעבודה<sup style="color: gray;">470</sup> – כשר לראית נגעים<sup style="color: gray;">471</sup>, וכן אפילו כהן קטן – שפסול לעבודה<sup style="color: gray;">472</sup> – כשר לראית נגעים<sup style="color: gray;">473</sup>.
<h4>פסיקת הדין אחרי הראיה</h4>
פסיקת דינו של הנגע, לטהרו או לטמאו או להסגירו, שנעשית לאחר ראית הנגע<sup style="color: gray;">474</sup>, נחלקו תנאים האם היא חובה: ר' מאיר במשנה ובברייתא אומר שאפשר לראות את הנגעים באופן שאם הם טהורים יטהרם ואם הם טמאים ישתוק ולא יטמאם<sup style="color: gray;">475</sup>, שהטומאה והטהרה תלויים לדעתו באמירת הכהן<sup style="color: gray;">476</sup>, ואף בדעת רבי בתוספתא ובברייתא אחת, שמודה לר' מאיר שבמצורע מוסגר רואים את הנגע במועד<sup style="color: gray;">477</sup>, יש מן הראשונים סוברים שהוא רשאי לשתוק כשהנגע טמא<sup style="color: gray;">478</sup>, ואף בדעת ר' יוסי, שאומר שאין רואים את הנגעים במועד, שאם אתה נזקק לו להקל אתה נזקק לו להחמיר<sup style="color: gray;">479</sup>, יש מן הראשונים סוברים שהוא רשאי לשתוק, אלא שלדעתו יש פעמים שאין שתיקתו מועילה<sup style="color: gray;">480</sup>. וראשונים רבים סוברים בפירוש דברי רבא בדעת ר' יוסי בברייתא, שמיד לאחר ראית הנגע חייבים לפסוק את דינו, בין להקל ובין להחמיר, שנאמר: לטהרו או לטמאו<sup style="color: gray;">481</sup>, שאף על פי שהוא מודה שהטומאה והטהרה תלויים באמירת הכהן<sup style="color: gray;">482</sup>, מכל מקום כל זמן שרואה הכהן את הנגע צריך לפסוק ולומר טהור או טמא, ואינו רשאי לשתוק<sup style="color: gray;">483</sup>, ולדעתם כן דעת חכמים במשנה<sup style="color: gray;">484</sup>, ויש מן הראשונים סוברים שכן דעת רבי בברייתא<sup style="color: gray;">485</sup>. ויש מן הראשונים סוברים בפירוש דברי התורת כהנים שפסיקת הדין צריכה להיות ממש בשעת הראיה, שנאמר: וראה הכהן את הנגע<sup style="color: gray;">486</sup>, שיהיו עיניו בו בשעה שהוא רואה אותו<sup style="color: gray;">487</sup>. במה דברים אמורים שלדעה זו אין הכהן רשאי לשתוק בסוף השבוע השני להסגרו של הנגע<sup style="color: gray;">488</sup>, אבל קודם לכן, נחלקו ראשונים, ואחרונים בדעתם: בתחילת הראיה יש סוברים שהכהן רשאי שלא לטמא את הנגע בהסגרתו או בהחלטתו, שכיון שכשהנגע טהור אין הוא צריך לטהרו, אלא הוא נשאר טהור כשהיה, כשהוא טמא אין הוא חייב לטמאו, אבל לאחר הסגרתו, אפילו בסוף השבוע הראשון, שכשהנגע טהור עליו לטהרו, אף כשהוא טמא עליו לפסוק את דינו<sup style="color: gray;">489</sup>. ויש סוברים שאפילו בסוף השבוע הראשון להסגרו רשאי הכהן שלא להחליט את הנגע<sup style="color: gray;">490</sup>, שכיון שהוא יכול להסגירו ולא לטמאו באופן מוחלט<sup style="color: gray;">491</sup>, ממילא אין הכתוב מדבר על השבוע הזה, שמשמעות הכתוב היא שיאמר לו הכהן שהוא טמא או טהור, וכאן הרי יכול לומר לו שהוא מוסגר שוב<sup style="color: gray;">492</sup>, או שהוא יכול לשתוק ועל ידי כך ממילא יישאר מוסגר שבוע נוסף, ובהסגר זה מתקיים "לטמאו", שהרי הוא עדיין טמא<sup style="color: gray;">493</sup>, או שכיון שכבר היה מוסגר בשבוע הראשון והנגע עדיין קיים, אינו רשאי לטהרו ועליו להסגירו שנית או להחליטו<sup style="color: gray;">494</sup>, וממילא אין הכתוב מדבר על השבוע הזה<sup style="color: gray;">495</sup>. ויש סוברים בדעת רבי שדוקא לאחר שהוחלט הנגע חייב הכהן לפסוק את דינו כשרואהו, אבל לא קודם לכן, שהכתוב "לטהרו או לטמאו" אינו מובא אלא בסוף דיני הצרעת שבתורה<sup style="color: gray;">496</sup>. ויש סוברים שתמיד הכהן חייב לפסוק את דינו של הנגע לאחר שרואהו, בין לטהרו, בין להסגירו ובין להחליטו<sup style="color: gray;">497</sup>. ויש מן האחרונים סוברים שבתחילת הראיה אף ר' מאיר מודה שהכהן חייב לפסוק את דינו של הנגע<sup style="color: gray;">498</sup>.
<h4>פסיקה שלא כדין</h4>
כהן שלאחר ראית הנגע פסק את דינו באופן שאינו נכון, אף על פי שהדין תלוי בפסיקתו<sup style="color: gray;">499</sup>, אין דינו של הנגע משתנה על פי פסיקה זו<sup style="color: gray;">500</sup>, ולכן נגע שצריך להיות טמא שטיהרו הכהן, אינו טהור, שנאמר: טהור הוא וטִהרו הכהן<sup style="color: gray;">501</sup>, שהם שני תנאים, שמלבד פסיקת הדין על ידי הכהן לטהרו צריך שיהיה הנגע טהור מצד עצמו<sup style="color: gray;">502</sup>, וכן נגע שצריך להיות טהור שטמאו הכהן, אינו טמא, שנאמר: טמא הוא וטִמאו הכהן<sup style="color: gray;">503</sup>, שצריך הן שיטמאנו הכהן והן שבאמת יהיה טמא מחמת נגעו<sup style="color: gray;">504</sup>, ועל דבר זה עלה הלל מבבל<sup style="color: gray;">505</sup>, על מנת לשאול משמעיה ואבטליון מה הדין<sup style="color: gray;">506</sup>, או להכריח כדבריו<sup style="color: gray;">507</sup>, או שנסתפקו בהלכה זו ושלחו לו שיעלה כדי לפשוט אותה<sup style="color: gray;">508</sup>.
<h2>ראש השנה</h2>
<b>הגדרת הערך</b> - היום הראשון לחודש תשרי*, שהוא יום-טוב* מן התורה, והיום השני לחודש תשרי, שהוא יום טוב מתקנת חכמים בחוץ-לארץ*, או אף בארץ-ישראל*.
<h3><b>שמו ומהותו</b></h3>
<h4>שמו</h4>
אחד בתשרי, נקרא בכתוב: יום תרועה<sup style="color: gray;">1</sup>, משום מצות תקיעת-שופר* הנוהגת בו<sup style="color: gray;">2</sup>, ונקרא אף: זכרון תרועה<sup style="color: gray;">3</sup>, שעל ידי התרועה נזכר לפני הקדוש ברוך הוא<sup style="color: gray;">4</sup>, או שעל ידי זכרון פסוקי מלכיות-זכרונות-ושופרות* - הנאמרים בתפילת מוסף* של ראש השנה<sup style="color: gray;">5</sup> - יזכר עקידת יצחק, שקרב תחתיו איל<sup style="color: gray;">6</sup>. או שכשחל בשבת אין בו תרועה<sup style="color: gray;">7</sup>, אלא זכרון תרועה בלבד<sup style="color: gray;">8</sup>. ובדברי חז"ל נקראים אחד בתשרי ומחרתו - שגם בו נוהגת שביתה ממלאכה מתקנת חכמים<sup style="color: gray;">9</sup> - בסתם בכל מקום: ראש השנה<sup style="color: gray;">10</sup>. ובתפילה נקראים - וכן יש שנקראים כן בגאונים<sup style="color: gray;">11</sup> וראשונים<sup style="color: gray;">12</sup> ואחרונים<sup style="color: gray;">13</sup> - יום הזכרון<sup style="color: gray;">14</sup>, על שם ונזכרתם לפני ה' אלהיכם<sup style="color: gray;">15</sup>, שבו יהיה דין לפניו יתברך, ובו צריך זכרון לפני השם ביום זה יותר משאר הימים<sup style="color: gray;">16</sup>.
על כך שכשחל ראש השנה בחול, יש סוברים שמזכירים אותו בתפילה ובקידוש אף כ"יום תרועה", עי' להלן: בתפילות וברכות<sup style="color: gray;">17</sup>. ושם<sup style="color: gray;">18</sup>, שלדעה זו, כשחל ראש השנה בשבת, שאין בו תקיעת-שופר*<sup style="color: gray;">19</sup>, מזכירים אותו כ"זכרון תרועה". ושם<sup style="color: gray;">20</sup>, שיש סוברים שמזכירים אותו לעולם כ"זכרון תרועה". ושם<sup style="color: gray;">21</sup>, שיש מחלקים בין ערבית וקידוש, החלים בלילה, שאין בו תקיעת שופר, שמזכירים בהם "זכרון תרועה", לתפילות החלים ביום, שמזכירים בהם "יום תרועה".
<h4>איסור מלאכה</h4>
מצות-עשה* לשבות מכל מלאכה - חוץ ממה שמיוחד לצורך אוכל-נפש*<sup style="color: gray;">22</sup> - ביום ראשון של חודש תשרי<sup style="color: gray;">23</sup>, שנאמר: בחדש השביעי באחד לחדש יהיה לכם שבתון<sup style="color: gray;">24</sup>, שמשמעו "שבות", קדשהו בשביתה מעשיית מלאכה<sup style="color: gray;">25</sup>, כי כל יום שאמר האל בו שבתון כאילו אמר שבות או תשבות<sup style="color: gray;">26</sup>, או משום שנאמר שם: מקרא קדש<sup style="color: gray;">27</sup>, קדשהו בשביתה מעשיית מלאכה<sup style="color: gray;">28</sup>, שלא תעשה בו מלאכה אלא מה שמיוחד באכילה<sup style="color: gray;">29</sup>, ונאמר: ובחדש השביעי באחד לחדש מקרא קדש<sup style="color: gray;">30</sup>, וכל השובת בו ממלאכת עבודה, קיים מצות עשה<sup style="color: gray;">31</sup>. ומצות לא-תעשה* שלא לעשות מלאכה ביום ראשון של חודש תשרי<sup style="color: gray;">32</sup>, שנאמר: בחדש השביעי באחד לחדש וגו' כל מלאכת עבֹדה לא תעשו<sup style="color: gray;">33</sup>, ונאמר: ובחדש השביעי באחד לחדש וגו' כל מלאכת עבֹדה לא תעשו<sup style="color: gray;">34</sup>, וחודש השביעי הוא חודש תשרי<sup style="color: gray;">35</sup>, כי הוא שביעי לניסן*<sup style="color: gray;">36</sup>, וניסן ראש השנה לחודשים<sup style="color: gray;">37</sup> וראשון יקרא בכתוב<sup style="color: gray;">38</sup>, וכל העושה בו מלאכה שאינה לצורך אכילה, כגון שבנה או הרס או ארג וכיוצא באלו, הרי ביטל מצות עשה ועבר על לא תעשה<sup style="color: gray;">39</sup>.
איסור מלאכה ביום זה נוהג בכל מקום ובכל זמן, בזכרים ונקבות<sup style="color: gray;">40</sup>, ועובר עליה ועשה מלאכה שלא לצורך אוכל נפש - בעדים ובהתראה*<sup style="color: gray;">41</sup> - חייב מלקות*<sup style="color: gray;">42</sup>.
מצות השביתה ממלאכה ביום הראשון של חודש תשרי והאיסור שלא לעשות מלאכה ביום זה, נמנים במנין-המצות* כשתי מצוות<sup style="color: gray;">43</sup>. ויש ממוני המצוות שמנה השביתה ממלאכה ואיסורי מלאכה בכל הימים טובים כלאו אחד<sup style="color: gray;">44</sup>, וכללם כולם ביחד, שבכולם כתוב: כל מלאכת עבודה לא תעשו<sup style="color: gray;">45</sup>.
על כך שיש מהראשונים סוברים שנחלקו תנאים ואמוראים אם העושה מלאכה ביום-טוב* עובר אף בעשה, ע"ע יום טוב<sup style="color: gray;">46</sup>. ושם<sup style="color: gray;">47</sup>, שיש סוברים שהכל מודים שבראש השנה יש אף עשה. ושם<sup style="color: gray;">48</sup>, שיש סוברים שהכל מודים בכל המועדים שיש אף עשה.
<h4>שני ימים</h4>
בשעה שהיו מקדשים - את החודש - על פי הראייה<sup style="color: gray;">49</sup>, היה יום שלושים לחודש תלוי בביאת העדים, שאם יבואו עדים ויעידו לפני בית-דין* שראו את הלבנה בחידושה ביום שלושים, היו מקדשים את החודש ביום שלושים<sup style="color: gray;">50</sup>, והיה מסורת בידם בכל חודש וחודש שבאיזו שעה שיבואו עדים ביום שלושים יקבלו עדותם ויקדשו אותו היום<sup style="color: gray;">51</sup>, ואפילו היו עדים באים מן המנחה ולמעלה, דהיינו לאחר תשע שעות ומחצה, שכבר נשלם זמן תמיד* של בין הערבים<sup style="color: gray;">52</sup>, היו מקדשים אותו היום<sup style="color: gray;">53</sup> והיו מונים ממנו ראש חודש<sup style="color: gray;">54</sup>, ונשאר חודש שעבר חסר, ואם לא באו העדים כל אותו היום, היו מעברים חודש שעבר ומקדשים יום שלושים ואחד לחודש הבא<sup style="color: gray;">55</sup>. בראשונה היו מקבלים עדות החודש כל היום<sup style="color: gray;">56</sup>, שבחודש תשרי* שיום ראשון שלו יום-טוב*<sup style="color: gray;">57</sup>, היו מוחזקים להשוות עדות תשרי* לעדות שאר כל החודשים לענין הנזכר<sup style="color: gray;">58</sup>, ובכל שעה שיבואו העדים ויעידו שראו את הלבנה מקבלים עדותם<sup style="color: gray;">59</sup>, שהיו מצפים ביום שלושים של אלול לביאת העדים, ונוהגים בו קודש מתחילת לילו, מחשש שמא יבואו עדים<sup style="color: gray;">60</sup>, ונמצא שהלילה הזה יום טוב, שכן כל היום מצפים לעדות רואי הלבנה אולי יבואו<sup style="color: gray;">61</sup>, וכל שכן בחודש זה שהיו מקובלים בו שמימות עזרא ואילך לא יצא מעובר<sup style="color: gray;">62</sup>, וכשבאו, מקדשים לו קדושה ודאית, ומחרתו חול גמור<sup style="color: gray;">63</sup>, והיו מוחזקים בו שאף אם ישתהו העדים ביום שלושים עד שיעבור זמן המנחה כשיבואו, מכל מקום יהו מקדשים אותו היום לבד<sup style="color: gray;">64</sup> לאיסור מלאכה<sup style="color: gray;">65</sup> ולתקיעת-שופר*<sup style="color: gray;">66</sup>, ולמנות ממנו למועדות<sup style="color: gray;">67</sup>, ולעשות מחרתו חול גמור<sup style="color: gray;">68</sup>, כדין חשבון שאר החדשים<sup style="color: gray;">69</sup>. ואף על פי שהיו עומדים בחזקה זו, מעולם לא אירע להם כך בתשרי, שיהיו עידי יום שלושים לאלול משתהים עד זמן המנחה<sup style="color: gray;">70</sup>, דהיינו עד אחר שיר של תמיד הערב, שאפילו היו באים אחר תשע שעות ומחצה, לא היה עדיין ענין עבודת התמיד מושלם מרוב נדרים ונדבות וחטאות ואשמות שהיו באים בין התמידים<sup style="color: gray;">71</sup>, אלא שהיו באים קודם המנחה והיו מחזיקים קדושה לאותו היום כמו שהיו נוהגים, ומקריבים מוספיהם ותמיד של בין הערבים בשיר של קודש<sup style="color: gray;">72</sup>. פעם אחת נשתהו העדים מלבוא<sup style="color: gray;">73</sup>, שנשתהו העדים עד קרוב לחשיכה<sup style="color: gray;">74</sup>, ודנו בעצמם שלא יבואו והקריבו תמיד של בין הערבים<sup style="color: gray;">75</sup>, ונתקלקלו הלויים בשיר<sup style="color: gray;">76</sup> של תמיד של בין הערבים<sup style="color: gray;">77</sup>, ולא ידעו באיזה שיר יקריבוהו<sup style="color: gray;">78</sup>, שמא עוד סוף העדים לבוא היום ושיר של יום טוב יש לומר, או לא יבואו, ונמצא שהוא חול<sup style="color: gray;">79</sup>, ונחלקו אמוראים איזה מהם עשו<sup style="color: gray;">80</sup>: יש אומרים שבשיר של חול הקריבוהו<sup style="color: gray;">81</sup>, שדנו בעצמם שלא יבואו היום ושיצא אלול מחזקתו ונשאר מעובר<sup style="color: gray;">82</sup>. ויש אומרים שלא אמרו בו שירה כל עיקר<sup style="color: gray;">83</sup>. ואחר כך באו עדים, ונתקדש היום בהכרח, ונמצא שקלקלו בשיר של מנחה<sup style="color: gray;">84</sup>.
מפני שקלקלו הלויים בשיר<sup style="color: gray;">85</sup>, התקינו סנהדרי גדולה<sup style="color: gray;">86</sup> שבאותו זמן שלא יהו מקבלים את העדים בתשרי אלא עד המנחה<sup style="color: gray;">87</sup>, שהוא זמן הקרבת תמיד של בין הערבים<sup style="color: gray;">88</sup>, שמשחשכה לילי עשרים ותשעה נהגו בו קודש, שמא יבואו עדים מחר ויקדשוהו בית דין, ונמצא שהלילה הזה ליל יום טוב הוא, וכן למחר כל היום עד המנחה<sup style="color: gray;">89</sup>, ואם באו עדים קודם המנחה בית דין מקדשים את החודש, ונודע שיפה נהגו בו קודש<sup style="color: gray;">90</sup>, ואם עבר זמן המנחה יקריבו תמיד של בין הערבים בשיר של חול<sup style="color: gray;">91</sup>, שאותו היום הרי הוא מעובר<sup style="color: gray;">92</sup>, ואם באו עדים מן המנחה ולמעלה, נוהגים אותו היום קודש<sup style="color: gray;">93</sup>, אף על פי שאין בית דין מקבלים אותם לקדשו היום<sup style="color: gray;">94</sup>, ויעברו את אלול ויקדשוהו למחר<sup style="color: gray;">95</sup> וימנו ממנו ראש חודש ויקריבו בו כל הקרבנות בשיר של קודש<sup style="color: gray;">96</sup>, אף על פי כן גומרים אותו בקדושה, ואסור במלאכה<sup style="color: gray;">97</sup>, שמא יבואו לזלזל בו לשנה הבאה ויעשו בו מלאכה כל היום, ויאמרו: אשתקד נהגנו בו קודש חנם, ומן המנחה ולמעלה חזרנו ונהגנו בו חול<sup style="color: gray;">98</sup>. או שיהיו משלימים יומם בקדושה, הואיל ועבר רובו של יום בקדושה<sup style="color: gray;">99</sup>. ולמחר נוהגים אותו קודש<sup style="color: gray;">100</sup>, דהיינו עיקר הקודש לתקיעת שופר ולקרבנות היום<sup style="color: gray;">101</sup> ולמנות ממנו ליום-הכפורים* ולסֻכות*<sup style="color: gray;">102</sup>.
משחרב בית המקדש<sup style="color: gray;">103</sup>, ולא היה שם חשש קלקול של שיר, שהרי אין קרבן, ומכל מקום עדיין היו מקדשים על פי הראייה<sup style="color: gray;">104</sup>, התקין רבן יוחנן בן זכאי שיהו מקבלים עדות החדש כל היום<sup style="color: gray;">105</sup>, ואפילו באו עדים יום שלושים בסוף היום סמוך לשקיעת החמה מקבלים עדותם<sup style="color: gray;">106</sup>. ונחלקו ראשונים: יש מפרשים שלאחר תקנת רבן יוחנן בן זכאי, אם באו עדים מן המנחה ולמעלה מקדשים יום שלושים בלבד<sup style="color: gray;">107</sup>. ויש מפרשים שהיו מקדשים יום שלושים למנות ממנו למועדות, אלא שמכל מקום היו נוהגים קודש אף למחרתו<sup style="color: gray;">108</sup>, כעין תשלומים, הואיל ולא נהגו יום ראשון מתורת קדושה מבוררת<sup style="color: gray;">109</sup>, או שמה שאסרו בית דין הראשנים לא היה כח בידם להתיר, והילכך כמו שהם היו עושין שני ימים קודש גם רבן יוחנן היה עושה שני ימים קודש<sup style="color: gray;">110</sup>.
<h4>שלא במקום הועד</h4>
בזמן שקידשו את החודש על פי הראייה<sup style="color: gray;">111</sup>, נחלקו גאונים וראשונים כמה ימים היו נוהגים ראש השנה שלא במקום הועד: א) גאונים וראשונים כתבו שמימות הנביאים הראשונים כך היו ישראל נוהגים, כל מי שהוא בארץ ישראל בבית הועד עושים ראש השנה יום אחד<sup style="color: gray;">112</sup>, ובכל העולם כולו, אפילו מקום שאינו רחוק מבית הועד אלא תחום שבת, עושים ראש השנה שני ימים<sup style="color: gray;">113</sup>, והיו תופסים אותם בקדושה אחת שמא באו עדים מן המנחה ולמעלה<sup style="color: gray;">114</sup>. וכן כתבו ראשונים שבגולה היו עושים ראש השנה ביום שלושים לאלול, וגם למחרתו<sup style="color: gray;">115</sup>, מספק, שמא עברו לאלול<sup style="color: gray;">116</sup>. ב) ויש מהראשונים סוברים שבגולה היו עושים ראש השנה יום אחד<sup style="color: gray;">117</sup>, ביום שלושים לאלול<sup style="color: gray;">118</sup>, שרוב שנים אין אלול מעובר<sup style="color: gray;">119</sup>, ואף על פי שספק הוא בידם שמא יעברוהו בית דין, אי אפשר להן לדעת, ועל כרחן הולכים אחר רוב שנים<sup style="color: gray;">120</sup>.
לסוברים שבארץ ישראל שלא במקום הועד היו נוהגים שני ימים<sup style="color: gray;">121</sup>, נחלקו ראשונים אם היו עושים כן מספק<sup style="color: gray;">122</sup>. או שהותקנה עליהם תקנה להיות עושים שני ימים<sup style="color: gray;">123</sup>.
<h4>בארץ ישראל בזמן הזה</h4>
בזמן הזה, אם נוהגים בארץ ישראל ראש השנה יום או יומיים, נחלקו גאונים וראשונים: א) יש מהגאונים וראשונים שכתבו שבזמן הזה בני ארץ ישראל צריכים לעשות שני ימים טובים של ראש השנה<sup style="color: gray;">124</sup>, שבזמן שהיו מקדשים על פי הראייה, היו כולם עושים שני ימים חוץ ממקום הועד - לסוברים כן<sup style="color: gray;">125</sup> - והיו תופסים אותם בקדושה אחת, שמא באו עדים מן המנחה ולמעלה, נמצאת תקנה זו שהוטלה עליהם לעשות שני ימים בראש השנה מוחזקת בידם בקדושה אחת, וכיון שכן מעתה נלמוד שאפילו לאחר שלמדו סדרי העבור צריכים הם לעשות שני ימים, שלא משום ספק היו נוהגים בהם בתחילה, אלא קדושה אחת הותקנה עליהם<sup style="color: gray;">126</sup>. ב) ויש מהראשונים סוברים שבזמן הזה בני ארץ ישראל צריכים לעשות יום טוב אחד של ראש השנה<sup style="color: gray;">127</sup>, שבזמן שהיו מקדשים את החודש על פי הראייה, לא היו נוהגים שני ימים שלא במקום הועד, אלא מספק<sup style="color: gray;">128</sup>, ובדורות הללו, מאחר שהותקן סדר העיבור על פי המנהג שנהוג בידינו, הרי חזרה כל ארץ ישראל להיות כבית הועד, שאין להם ספק בקדושת היום ואינם חייבים לשמור כי אם יום אחד, בין בראש השנה בין בשאר ימים טובים<sup style="color: gray;">129</sup>. וכן העידו גאונים וראשונים שהיה המנהג בארץ ישראל<sup style="color: gray;">130</sup>, עד שנשתנה וחזרו לעשות שני ימים<sup style="color: gray;">131</sup>.
להלכה כתבו הפוסקים שאף בארץ ישראל עושים ראש השנה שני ימים<sup style="color: gray;">132</sup>.
<h4>קדושה אחת</h4>
בזמן שהיו מקבלים עדים מן המנחה ולמעלה<sup style="color: gray;">133</sup>, נחלקו תנאים: לדעת ר' יהודה שתי קדושות הן<sup style="color: gray;">134</sup>, שיש ספק בקדושה איזה יום יהיה קדוש<sup style="color: gray;">135</sup>, וראש השנה שהיה ירא שמא תתעבר, מערב אדם שני עירובין ואומר עירובי בראשון למזרח ובשני למערב, בראשון למערב ובשני למזרח<sup style="color: gray;">136</sup>. ולדעת ר' יוסי קדושה אחת הן<sup style="color: gray;">137</sup>, כיון שבבית הועד פעמים היו עושים ראש השנה שני ימים, לפיכך החמירו בהן ועשאום קדושה אחת<sup style="color: gray;">138</sup>, שכך תיקנו, שיהו נוהגים אותו היום קודש ואפילו גמרו של יום, ואף על פי שיודעים שידחה ליום המחרת, ולמחר קודש<sup style="color: gray;">139</sup>, שהרי הן כאילו היו שניהם מן התורה, שלא היה הפסק קדושה ביניהם<sup style="color: gray;">140</sup>, ואין אדם מערב שני עירובי תחומים ומתנה<sup style="color: gray;">141</sup>. ולאחר תקנת רבן יוחנן בן זכאי<sup style="color: gray;">142</sup>, נחלקו תנאים ואמוראים: לדעת רבה ורב אדא ורב שלמן בארץ ישראל הן שתי קדושות<sup style="color: gray;">143</sup>, ובבבל קדושה אחת<sup style="color: gray;">144</sup>. ולדעת רבא בכל מקום קדושה אחת היא<sup style="color: gray;">145</sup>, שתקנה הראשונה לא נעקרה ממקומה לעשות היום קודש ולמחר קודש<sup style="color: gray;">146</sup>. שלדעתו ר' יהודה ור' יוסי חלוקים אף לאחר תקנת רבן יוחנן בן זכאי<sup style="color: gray;">147</sup>, והלכה כר' יוסי<sup style="color: gray;">148</sup>.
להלכה פסקו ראשונים כרבא<sup style="color: gray;">149</sup>, וכר' יוסי<sup style="color: gray;">150</sup>, שקדושה אחת היא<sup style="color: gray;">151</sup>, והן כיום ארוך<sup style="color: gray;">152</sup>. ונחלקו ראשונים: יש סוברים דהיינו לחומרא - לאסור צידה ומחובר וביצה בשני הימים<sup style="color: gray;">153</sup> - ולא לקולא<sup style="color: gray;">154</sup>. ולכן המערב ערוב-תחומים*, צריך שיהא העירוב קיים בליל שני ובמקומו<sup style="color: gray;">155</sup>, ואם נאכל בראשון אינו עירוב לשני<sup style="color: gray;">156</sup>. ויש מהראשונים סוברים שאומרים שהן קדושה אחת אף לקולא<sup style="color: gray;">157</sup>, ושני ימים טובים של ראש השנה הן כיום אחד<sup style="color: gray;">158</sup>, וערוב תחומים הנאכל בראשון יוצא עליו בשני<sup style="color: gray;">159</sup>, ומתחילת יום ראשון תחומין ליום שני קנויים<sup style="color: gray;">160</sup>.
לסוברים ששני ימים טובים של ראש השנה קדושה אחת הן אף לקולא<sup style="color: gray;">161</sup>, אם מותר להכין מיום טוב ראשון ליום טוב שני, נחלקו אחרונים: יש סוברים שאסור לבשל מיום טוב ראשון לשני, שבאמת ראשון עיקר ואם כן מכין מיום טוב לחול<sup style="color: gray;">162</sup>, ולא הקלו אלא בעירוב תחומים, שאם היום השני חול הוא אין צריך עירוב<sup style="color: gray;">163</sup>. ויש סוברים שלדעה זו מותר לבשל מיום טוב ראשון של ראש השנה ליום טוב שני<sup style="color: gray;">164</sup>.
להלכה כתבו הפוסקים שאסור לאפות או לבשל או לשחוט ביום טוב לצורך מחר, אפילו בשני ימים של ראש השנה<sup style="color: gray;">165</sup>, ואסור להכין מיום טוב ראשון של ראש השנה ליום טוב שני<sup style="color: gray;">166</sup>, ואפילו לערוך השולחן ביום לצורך הלילה<sup style="color: gray;">167</sup>, שאינן קדושה אחת אלא להחמיר ולא להקל<sup style="color: gray;">168</sup>, ושני ימים טובים של ראש השנה, הרי הן כיום אחד ואינו מערב לשני ימים אלא לרוח אחת<sup style="color: gray;">169</sup>, ומכל מקום אין צריך שיהיה העירוב מצוי לליל השני<sup style="color: gray;">170</sup>, שהרי אין זה איסור תורה, ותחומין* דרבנן, והם אמרו מצות עירובי תחומין, והם אמרו שקדושה אחת היא בין לקולא ובין לחומרא<sup style="color: gray;">171</sup>.
<h4>ביצה שנולדה ביו"ט ראשון</h4>
ביצה שנולדה ביום טוב ראשון של ראש השנה נחלקו בה אמוראים: א) לדעת רבה מתקנת רבן יוחנן בן זכאי - שהחזיר הדבר ליושנו, לקבל עדותם כל היום ולקדש היום<sup style="color: gray;">172</sup> - ביצה מותרת<sup style="color: gray;">173</sup>, לבני ארץ ישראל העושים יום אחד<sup style="color: gray;">174</sup>, שהרחוקים העושים שני ימים אינו אלא מספק, שאין יודעים אם נתקדש ביום שלשים אם בשלשים ואחד, והרי הן כשאר יום טוב של גליות, וביצה שנולדה בזה מותרת בזה ממה נפשך, שאחד מהם חול<sup style="color: gray;">175</sup>, אבל לבני הגולה אסורה<sup style="color: gray;">176</sup>, שהרי הם עושים שני ימים כבתחילה מפני אותה תקנה ראשונה, לא מפני ספק, וכיון שלא פסקה אותה תקנה מאצלנו שנה אחת לעשות יום אחד, עדיין באיסורנו הראשונה עמדנו, להיותם כיום ארוך<sup style="color: gray;">177</sup>. ב) ולדעת רב ושמואל ורב יוסף ורב אדא ורב שלמן ורבא, אף מתקנת רבן יוחנן בן זכאי ואילך ביצה אסורה<sup style="color: gray;">178</sup>. אם משום שהוא דבר שבמנין<sup style="color: gray;">179</sup>, שביצה זו נאסרת בקבוץ חכמים, שנמנו וגמרו לעשותם שני ימים קדושה אחת אם לא באו עדים לפני המנחה, וכל העושים שני ימים מחמת כן עשו, שמא לא באו עדים לבית דין קודם המנחה<sup style="color: gray;">180</sup>. או משום שעכשיו הם שתי קדושות<sup style="color: gray;">181</sup>, אבל מהרה יבנה בית המקדש - ותחזור תקנה ראשונה שלא לקבל עדות אלא עד המנחה<sup style="color: gray;">182</sup> - ויאמרו אשתקד מי לא אכלנו ביצה ביום טוב שני, עכשיו גם נאכל, ולא ידעו שאשתקד שתי קדושות הן ועכשיו קדושה אחת היא<sup style="color: gray;">183</sup>. או משום שאף עכשיו קדושה אחת היא<sup style="color: gray;">184</sup>, האם לא מודה רבן יוחנן בן זכאי שאם באו עדים מן המנחה ולמעלה שנוהגים אותו היום קודש ולמחר קודש<sup style="color: gray;">185</sup>, שאף על פי שתיקן לקבל עדות החודש כל היום, להיות מונים למועדות מן הראשון, ואפילו באו עדים לאחר המנחה, אבל מלעשות יום טוב שני לא נעקרה תקנה ראשונה ממקומה<sup style="color: gray;">186</sup>.
להלכה כתבו הפוסקים שביצה שנולדה ביום טוב הראשון, וכן מה שנצוד בה וכן מה שנתלש בו, אסור בשני<sup style="color: gray;">187</sup>, ששניהם חשובים כקדושה אחת<sup style="color: gray;">188</sup>.
<h4>יום הדין</h4>
אימתי אדם נידון, נחלקו תנאים:
א) לדעת סתם משנה<sup style="color: gray;">189</sup>, ור' מאיר ור' יהודה<sup style="color: gray;">190</sup>, ותנא דבי ר' ישמעאל<sup style="color: gray;">191</sup>, ולדעת ר' שמעון בן יוחי בירושלמי<sup style="color: gray;">192</sup> ולדעת מספר ברייתות בירושלמי - וכן נראה מדברי אמוראים בבבלי<sup style="color: gray;">193</sup>, וכן לפי הירושלמי בדעת רב<sup style="color: gray;">194</sup> - אדם נידון בראש השנה<sup style="color: gray;">195</sup>, שנאמר: מֵרֵשִׁית השנה ועד אחרית שנה<sup style="color: gray;">196</sup>, מראשית השנה נידון מה יהא בסופה<sup style="color: gray;">197</sup>, והוא באחד בתשרי<sup style="color: gray;">198</sup>, שנאמר: תקעו בחֹדש שופר בכסה ליום חגנו<sup style="color: gray;">199</sup>, איזהו חג שהחודש מתכסה בו, זה ראש השנה<sup style="color: gray;">200</sup>, וכתוב שם: כי חֹק לישראל הוא משפט לאלהי יעקב<sup style="color: gray;">201</sup>. ולדעת רב נחמן בר יצחק, זהו ששנינו: באחד בתשרי ראש השנה לשנים<sup style="color: gray;">202</sup>, דהיינו לדין<sup style="color: gray;">203</sup>.
ב) ולדעת ר' יוסי בבבלי - וכן לפי הבבלי בדעת רב<sup style="color: gray;">204</sup> - אדם נידון בכל יום<sup style="color: gray;">205</sup>, שנאמר: ותפקדנו לִבְקרים<sup style="color: gray;">206</sup>, ונאמר: לעשות משפט עבדו ומשפט עמו ישראל דבר יום ביומו<sup style="color: gray;">207</sup>.
ג) ולדעת ר' נתן - ור' יוסה בירושלמי<sup style="color: gray;">208</sup> - אדם נידון בכל שעה, שנאמר: לרגעים תבחָננו<sup style="color: gray;">209</sup>, זו אכילתו<sup style="color: gray;">210</sup> שאין לה קבע<sup style="color: gray;">211</sup> - והוא נידון בכל - רגע ועת אכילתו, שלא יארע לו שום קלקול בסעודה ויתחזק בריאות גופו<sup style="color: gray;">212</sup>, ונאמר שם: ותפקדנו לִבְקרים<sup style="color: gray;">213</sup>, זו פרנסתו<sup style="color: gray;">214</sup>, שנאמר: ובבקר תשבעו לָחם<sup style="color: gray;">215</sup>, מבוקר נפקד הוא על כל היום<sup style="color: gray;">216</sup>.
להלכה כתבו ראשונים ואחרונים שאדם נידון בראש השנה<sup style="color: gray;">217</sup>.
לסוברים - וכן הלכה<sup style="color: gray;">218</sup> - שאדם נידון בראש השנה<sup style="color: gray;">219</sup>, בראש השנה כל באי עולם עוברים לפניו כבני מרון<sup style="color: gray;">220</sup>, דהיינו שעוברים זה אחר זה<sup style="color: gray;">221</sup>, שנאמר: היֹּצר יחד לִבם המבין אל כל מעשיהם<sup style="color: gray;">222</sup>, דהיינו היוצר יחד ליבם כבר הבין את כל מעשיהם<sup style="color: gray;">223</sup>, אחת לאחת<sup style="color: gray;">224</sup>. ואף על פי שעוברים זה אחר זה, כולם נסקרים בסקירה אחת<sup style="color: gray;">225</sup>, שמביט לכל באי עולם בהבטה אחת<sup style="color: gray;">226</sup> ומבין כל מעשיהם<sup style="color: gray;">227</sup>, שנאמר: היֹּצר יחד לִבם המבין אל כל מעשיהם<sup style="color: gray;">228</sup>, שפירושו: היוצר - והוא הקדוש ברוך הוא<sup style="color: gray;">229</sup> - רואה יחד ליבם ומבין אל כל מעשיהם<sup style="color: gray;">230</sup>. ונחלקו ראשונים: יש מפרשים שעל הכתוב שלמעלה ממנו חוזר: ממכון שבתו השגיח אל כל יֹשבי הארץ<sup style="color: gray;">231</sup>, היוצר אותם השגיח יחד את ליבם<sup style="color: gray;">232</sup>. ויש מפרשים: מי שיצר ליבם, איך יעלמו ממנו מחשבות ליבם, והוא יצרם<sup style="color: gray;">233</sup>, שנאמר: אם יֹצר עין הלא יביט<sup style="color: gray;">234</sup>, וידיעתו אותם היא יחד, כי ידעם כולם דרך כלל, בסקירה אחת<sup style="color: gray;">235</sup>. ויש מפרשים ש"היֹּצר", היינו כמו האוצר<sup style="color: gray;">236</sup>, כי אותיות אהו"י הם מתחלפות<sup style="color: gray;">237</sup>, כי הוא אוצר יחד ליבם<sup style="color: gray;">238</sup>, כלומר, שהאל גנז עמו באוצרותיו כל מחשבותיהם ומעשיהם<sup style="color: gray;">239</sup>, שהכל ידוע אצלו ידיעה כללית, בסקירה אחת<sup style="color: gray;">240</sup>. ומהאחרונים יש שפירשו בירושלמי, שהראיה היא: אם הוא יוצר יחד ליבם, כל שכן שהוא מבין אל כל מעשיהם כאחד<sup style="color: gray;">241</sup>, בנוהג שבעולם, מה נוח ליוצר הזה, לעשות מאה קנקנים או להסתכל בהן, לא להסתכל בהן<sup style="color: gray;">242</sup>.
ראשונים כתבו שהנגלה מזה המאמר מבואר, אבל הנסתר ענינו קשה מאוד בלי ספק<sup style="color: gray;">243</sup>, וביארו אחרונים שאי אפשר לאדם לצייר שני הפכים בנושא אחד בזמן אחד, שיעברו אחד אחד ויהיו נסקרים בסקירה אחת, אבל כמו שאי אפשר להשיג מהותו יתברך ויתעלה, כן אי אפשר להשיג השגחתו וסקירתו, שאם היינו משיגים דרך השגחתו כבר היינו משיגים עצמותו, וזה אי אפשר בשום פנים<sup style="color: gray;">244</sup>.
לסוברים שאדם נידון בראש השנה<sup style="color: gray;">245</sup>, דינו נחתם ביום-הכפורים*<sup style="color: gray;">246</sup>, וביארו אמוראים ששלושה ספרים נפתחים בראש השנה, אחד של רשעים גמורים ואחד של צדיקים גמורים ואחד של בינוניים, צדיקים גמורים נכתבים ונחתמים לאלתר לחיים, רשעים גמורים נכתבים ונחתמים לאלתר למיתה, בינוניים תלויים ועומדים מראש השנה ועד יום הכפורים<sup style="color: gray;">247</sup>, ניתן להם עשרת-ימי-תשובה* שבין ראש השנה ליום הכיפורים<sup style="color: gray;">248</sup>, אם עשו תשובה, נכתבים עם הצדיקים, ואם לאו, נכתבים עם הרשעים<sup style="color: gray;">249</sup>, שנאמר: ימחו מספר חיים ועם צדיקים אל יכתבו<sup style="color: gray;">250</sup>, ימחו מספר, זה ספרם של רשעים גמורים, חיים, זה ספרם של צדיקים, ועם צדיקים אל יכתבו, זה ספרם של בינוניים<sup style="color: gray;">251</sup>. או משום שנאמר: ואם אַין מחני נא מספרך אשר כתבת<sup style="color: gray;">252</sup>, מחני נא, זה ספרם של רשעים, מספרך, זה ספרם של צדיקים, אשר כתבת, זה ספרם של בינוניים<sup style="color: gray;">253</sup>.
בירושלמי יש מהתנאים ואמוראים סוברים שגזר דינו של אדם נחתם בראש השנה<sup style="color: gray;">254</sup>.
על כך שאפילו מי שנחתם בראש השנה בין הרשעים, כשבוכה ועושה תשובה ביום-הכפורים* קורעים את גזר דינו, ע"ע יום הכפורים<sup style="color: gray;">255</sup>.
<h4>דין תבואה פירות ומים</h4>
אימתי נעשה הדין על התבואה ופירות האילן והמים, נחלקו תנאים: א) לדעת הסתם משנה, לפי הבבלי<sup style="color: gray;">256</sup>, ותנא דבי ר' ישמעאל - וברייתא אחת בירושלמי<sup style="color: gray;">257</sup> - בפסח נידונים על התבואה, בעצרת על פירות האילן, ובחג - הסֻכת* - נידונים על המים<sup style="color: gray;">258</sup>, וגזר דינו של כל אחד ואחד מתחתם בזמנו<sup style="color: gray;">259</sup>. ב) ולדעת הסתם משנה, לפי הירושלמי<sup style="color: gray;">260</sup>, ולדעת ר' יהודה - וברייתא אחת בירושלמי<sup style="color: gray;">261</sup> - הכל נידונים בראש השנה וגזר דין שלהם נחתם כל אחד ואחד בזמנו, בפסח על התבואה, בעצרת על פירות האילן, בחג על המים<sup style="color: gray;">262</sup>. ג) ולדעת ר' מאיר - וברייתא אחת בירושלמי<sup style="color: gray;">263</sup> - הכל נידונים בראש השנה וגזר דין שלהם נחתם ביום הכפורים<sup style="color: gray;">264</sup>. ד) ולדעת ברייתא אחת בירושלמי - ולפי הירושלמי בדעת רב<sup style="color: gray;">265</sup> - הכל נידונים בראש השנה וגזר דינו של כל אחד ואחד מתחתם בראש השנה<sup style="color: gray;">266</sup>.
<h4>ראש השנה לעניינים נוספים</h4>
באחד בתשרי ראש השנה ליובלות<sup style="color: gray;">267</sup>, שספירת השנים עד היובל*<sup style="color: gray;">268</sup>, נעשית בראש השנה, ועל כך ע"ע יובל<sup style="color: gray;">269</sup>. באחד בתשרי ראש השנה לירקות*<sup style="color: gray;">270</sup>, דהיינו לענין מעשר ירק, ועל כך ע"ע ירקות<sup style="color: gray;">271</sup>. באחד בתשרי, לדעת ר' אליעזר ור' שמעון הוא ראש השנה למעשר-בהמה*<sup style="color: gray;">272</sup>, ועל כך ע"ע מעשר בהמה. באחד בתשרי ראש השנה לנטיעה<sup style="color: gray;">273</sup>, דהיינו למנין שנות ערלה*, ועל כך ע"ע ערלה. באחד בתשרי ראש השנה לשמיטים<sup style="color: gray;">274</sup>, שאיסורי שנת השמיטה מתחילים מראש השנה, ועל כך ע"ע שביעית. לדעת הבבלי - ולדעת האמורא חיפה בירושלמי<sup style="color: gray;">275</sup> - באחד בתשרי ראש השנה לשטרות של מלכי אומות העולם<sup style="color: gray;">276</sup>, ולדעת רב פפא - ויש סוברים כן אף בדעת רב חסדא<sup style="color: gray;">277</sup> - זהו ששנינו: באחד בתשרי ראש השנה לשנים<sup style="color: gray;">278</sup>, דהיינו לשטרות<sup style="color: gray;">279</sup>. ועל כך, ועל ר' לעזר בשם ר' חנינה בירושלמי הסובר שמונים למלכי אומות העולם מניסן, ע"ע שטר מאוחר; שטר מוקדם. לדעת ר' אליעזר שבתשרי* נברא העולם<sup style="color: gray;">280</sup>, מונים מולד הלבנה והתקופה מאחד בתשרי<sup style="color: gray;">281</sup>, ולדעת ר' זירא - ויש סוברים כן אף בדעת רב חסדא<sup style="color: gray;">282</sup> - זהו ששנינו: באחד בתשרי ראש השנה לשנים<sup style="color: gray;">283</sup>, דהיינו לתקופות*<sup style="color: gray;">284</sup>, ועל כך ע"ע תקופות.
על דיני ומנהגי ערב-ראש-השנה*, ע"ע. על מצות קרבן-מוסף* בראש השנה, ע"ע. על השיר שהיו הלויים אומרים בבית המקדש בזמן הקרבת התמידים והמוספים בראש השנה, ע"ע שיר; שירה. על שופר* שתוקעים בו בראש השנה, כשלא חל בשבת, ע"ע שופר. על מצות העשה לתקוע בשופר* בראש השנה, ועל תקנת חכמים לתקוע בשופר אף ביום השני, ע"ע תקיעת-שופר*. על מחלוקת התלמודים אם מן התורה אין תוקעים בשופר כשראש השנה חל בשבת, או שהוא גזירת חכמים, ע"ע הנ"ל.
<h3><b>בתפילות וברכות</b></h3>
<h4>העמידה</h4>
בתפילות ראש השנה מתפללים בשלוש ברכות ראשונות ושלוש אחרונות באותו הנוסח שמתפללים בעשרת-ימי-תשובה*, שבברכת קדושת-השם* חותמים "המלך הקדוש", ומוסיפים "זכרנו לחיים" בברכת אבות*, "מי כמוך" בברכת גבורות*, "וכתוב לחיים" בברכת הודאה* ו"בספר חיים"<sup style="color: gray;">285</sup>, אלא שמוסיפים ומאריכים בברכת קדושת השם, ועל כך ע"ע קדושת השם.
יש מהראשונים שכתב שבראש השנה, בסוף ברכת העבודה, אינו חותם כחתימתו בכל השנה: המחזיר שכינתו לציון, אלא מוסיף: ושם נעבדך כימי קדם וכשנים קדמוניות, וחותם: שאותך לבדך ביראה נעבוד<sup style="color: gray;">286</sup>.
<h4>חתימת הברכה האמצעית</h4>
בברכה האמצעית מעין היום חותם: מלך על כל הארץ מקדש ישראל ויום הזכרון<sup style="color: gray;">287</sup>, ואם הוא שבת - נהגו להזכיר שבת ואחר כך ראש השנה, וחותם<sup style="color: gray;">288</sup> - מלך על כל הארץ מקדש השבת וישראל ויום הזכרון<sup style="color: gray;">289</sup>. בטעם חתימה זו כתבו ראשונים, שמפני שלהלכה אומרים במוסף מלכיות עם קדושת היום<sup style="color: gray;">290</sup>, בראוי לחתום בה מלך על כל הארץ, מפני המלכיות, ומקדש ישראל ויום הזכרון מפני קדושת היום<sup style="color: gray;">291</sup>, כמו שבאה החתימה בברכת זכרונות בענין זכירה<sup style="color: gray;">292</sup>, ובאה - החתימה - בברכת שופרות בענין תרועה<sup style="color: gray;">293</sup>, ובשאר החתימות, בחתימת תפילת ערבית* ושחרית* ומנחה* לא היה צריך לחתום אלא מקדש ישראל ויום הזכרון, אף על פי כן חותמים בכל החתימות בענין מלכות: מלך על כל הארץ מקדש ישראל ויום הזכרון<sup style="color: gray;">294</sup>, מפני שהוא יום מלכות, ואנו ממליכים אותו עלינו בכל תפילותינו<sup style="color: gray;">295</sup>, וכן אמרו חכמים: המליכוני עליכם בראש השנה<sup style="color: gray;">296</sup>, ואמרו: מלכיות, כדי שתמליכוני עליכם<sup style="color: gray;">297</sup>, כי הראות המלוכה הוא כשבת המלך על כסא המשפט אשר כל אפני תפלותנו בזה היום הם על צד זה הציור<sup style="color: gray;">298</sup>. חתימה זו, יש מהראשונים סוברים שהיא תקנת הגאונים<sup style="color: gray;">299</sup>. ויש מהראשונים שכתבו שכן נתפשט המנהג<sup style="color: gray;">300</sup>.
טעה וחתם מקדש ישראל והזמנים, לא יצא, וצריך לחזור ולומר בא"י מלך על כל הארץ מקדש ישראל ויום הזכרון<sup style="color: gray;">301</sup>, אף על פי שראש השנה בכלל זמנים הוא<sup style="color: gray;">302</sup>, וכבר הזכיר בתוך הברכה את יום הזכרון<sup style="color: gray;">303</sup>, מכל מקום לא כיון על ראש השנה, אלא הרגל הלשון חתימת הרגל אמר, ועוד, שזה המתפלל לא ידע שראש השנה נכלל בכלל זמנים<sup style="color: gray;">304</sup>.
טעה וחתם רק מקדש ישראל ויום הזכרון, ולא אמר: מלך על כל הארץ, יצא<sup style="color: gray;">305</sup>, שלא מצינו לחכמים שהקפידו להזכיר מלכות אלא דוקא בהמלך הקדוש והמלך המשפט<sup style="color: gray;">306</sup>, שם בא להורות שמראה מלכותו כהיום הזה על בני העולם ששופט אותם בימים אלו<sup style="color: gray;">307</sup>, אבל בברכה זו שם מלך אינו על הוראת פרטות הימים האלה, כי אם אדרבא הוא על שם העתיד בביאת המשיח<sup style="color: gray;">308</sup>. ואפילו אם שכח לומר כל נוסח "אלהינו ואלהי אבותינו מלוך על כל העולם", יצא<sup style="color: gray;">309</sup>, כיון שהזכיר העיקר שהוא קדושת היום, שלא מצינו לרבותינו הקפדה בזה בתפילת שחרית להזכיר ענין מלכויות, כמו שהקפידו במוסף לומר מלכיות-זכרונות-ושופרות*<sup style="color: gray;">310</sup>. ואפילו אם טעה במוסף ואמר כן, יצא<sup style="color: gray;">311</sup>, שכן אין מזכירים פסוק אחרון של מלכות בחתימת הברכה, כמו שעושים בזכרונות ושופרות<sup style="color: gray;">312</sup>,
אלא חותמים בקדושת היום<sup style="color: gray;">313</sup>, משמע מזה שמילת מלך לא הוקבע בהקפדה, שאם לא כן היה צריך לומר - לסוברים שהסיומת צריכה להיות מעין החתימה<sup style="color: gray;">314</sup>, וכן הלכה<sup style="color: gray;">315</sup> - פסוק מלכות סמוך לחתימה שתהיה סמוך לחתימה מעין החתימה<sup style="color: gray;">316</sup>.
על תפילת מוסף* של ראש השנה, שיש הסוברים שאף לסוברים בשאר מוספים שהיחידים פטורים או שיוצאים ידי חובתם בתפילת הרבים, במוסף של ראש השנה חייבים הם, ע"ע מוסף<sup style="color: gray;">317</sup>. בחזרת התפילת של מוסף ראש השנה, שיש הנוהגים ששליח-צבור* אומר בברכת העבודה קודם ותחזינה עינינו וכו': ותערב לפניך וכו', וחותם: שאותך לבדך ביראה נעבוד, ע"ע הנ"ל<sup style="color: gray;">318</sup>. על תפילת מוסף* בראש השנה, שמוסיפים בה פסוקים של מלכיות-זכרונות-שופרות* וברכות של מלכיות זכרונות ושופרות, ע"ע מלכיות זכרונות ושופרות.
<h4>הזכרת ראש חודש</h4>
ר' דוסא בן הרכינס אומר: העובר לפני התיבה ביום טוב של ראש השנה אומר: החליצנו ה' אלהינו את יום ראש חודש הזה, אם היום אם למחר, ולמחר הוא אומר: אם היום אם אמש<sup style="color: gray;">319</sup>, כלומר, שצריך להזכיר של ראש חודש, ובתנאי, כדי שלא יעשה בתפילתו כשקרן<sup style="color: gray;">320</sup>. ולא הודו לו חכמים<sup style="color: gray;">321</sup>. והסתפקו בבבלי ובירושלמי אם לא הודו לו להזכיר של ראש חודש בראש השנה<sup style="color: gray;">322</sup>, שכן זכרון אחד עולה לכאן ולכאן<sup style="color: gray;">323</sup>, שכשאומר בתפילה: את יום הזכרון הזה, עולה לראש השנה, שהכתוב קראו זכרון, שנאמר: זכרון תרועה<sup style="color: gray;">324</sup>, ועולה לראש חודש, שהכתוב קראו זכרון, שנאמר: ובראשי חדשיכם וגו' והיו לכם לזכרון<sup style="color: gray;">325</sup>. וביארו ראשונים שאין להזכיר של ראש חודש, שנאמר: בכסה ליום חגנו<sup style="color: gray;">326</sup>, שיהא החודש מכוסה בו שלא יזכרוהו<sup style="color: gray;">327</sup>. ואחרונים נתנו טעם לדבר, כדי לערבב את השטן שלא ידע יום שהוא ראש השנה, כיון שלא קדשוהו<sup style="color: gray;">328</sup>. או שלא הודו לו חכמים להתנות "אם היום אם למחר"<sup style="color: gray;">329</sup>, שגזרו חכמים שלא להזכיר בהם תנאי, שמא יקלו בהם עמי הארץ כשישמעו שהוא ספק<sup style="color: gray;">330</sup>, אבל מזכיר של ראש חודש בשני הימים<sup style="color: gray;">331</sup>, ואומר: את יום ראש החודש הזה ואת יום הזכרון הזה<sup style="color: gray;">332</sup>, כיון שחלוקים במוספים<sup style="color: gray;">333</sup>, שמקריבים בראש השנה אף מוספי ראש חודש<sup style="color: gray;">334</sup>, שנאמר: מלבד עֹלת החֹדש<sup style="color: gray;">335</sup>. והסיקו בבבלי שזכרון אחד עולה לכאן ולכאן<sup style="color: gray;">336</sup>, וכן כתבו הפוסקים להלכה שאומר בתפילה: ותתן לנו את יום הזכרון הזה, ואינו מזכיר ראש חודש<sup style="color: gray;">337</sup>.
<h4>מבנה הברכה האמצעית</h4>
בברכה האמצעית אומר: "אתה בחרתנו" "אלהינו ואלהי אבותינו מלוך על כל העולם"<sup style="color: gray;">338</sup>, ובטעם שאומר "מלוך על כל העולם" כתבו גאונים, שהוא כמו שאמרו חכמים: אמר להם הקדוש ברוך הוא לישראל, המליכוני עליכם בראש השנה<sup style="color: gray;">339</sup>.
אם אומרים בברכה האמצעית "יעלה-ויבא*", כשאר מועדים, כתבו גאונים שנחלקו המנהגים: יש נוהגים לאומרה<sup style="color: gray;">340</sup>, קודם "מלוך על כל העולם"<sup style="color: gray;">341</sup>. וכן כתבו ראשונים שהוא המנהג<sup style="color: gray;">342</sup>. וכתבו גאונים שיש נוהגים שלא לאומרה<sup style="color: gray;">343</sup>, שכבר שליח-צבור* יורד לפני התיבה והוא אומרה - לנוהגים כן<sup style="color: gray;">344</sup> - בזכרונות<sup style="color: gray;">345</sup>. וכתבו גאונים שאם נהגו לאומרה, אומרים, ואם לא נהגו לאומרה, אין צריכים לומר<sup style="color: gray;">346</sup>.
אם אומרים "והשיאנו" בראש השנה, כבשאר מועדים, נחלקו גאונים וראשונים:
א) יש סוברים שצריך לומר והשיאנו<sup style="color: gray;">347</sup>, שאף ראש השנה מן הזמנים הוא ונקרא מועד<sup style="color: gray;">348</sup>, ככתוב: אלה מועדי ה'<sup style="color: gray;">349</sup>, ואף ראש השנה בכלל זה<sup style="color: gray;">350</sup>. ועוד, שלהלכה נפסק כרבן גמליאל שראש השנה כרגלים לענין אבלות*<sup style="color: gray;">351</sup>, וכולם נקראים מועדי ה' מקראי קדש<sup style="color: gray;">352</sup>. או שאינו מוסב כלל על ראש השנה, אלא על שאר המועדים: יהי רצון מלפניך שתשיאנו ברכת מועדיך האחרים<sup style="color: gray;">353</sup>. או שלמרות שמלכתחילה נתקן על ברכת המועדים - דהיינו שלוש-רגלים*<sup style="color: gray;">354</sup> - מכל מקום מאחר שגם ראש השנה נקרא "מועדי ה' " ראוי להתפלל אף עכשיו על ברכת המועדים<sup style="color: gray;">355</sup>. ועוד, שאמרו בירושלמי שצריך לומר והשיאנו בראשי חדשים<sup style="color: gray;">356</sup>.
ב) ויש מהגאונים וראשונים סוברים שאין לומר "והשיאנו" בראש השנה<sup style="color: gray;">357</sup>, מפני שאינו יכול לומר "את ברכת מועדיך"<sup style="color: gray;">358</sup>, שברכת המועדים לא נכתבה אלא בשלש-רגלים* בלבד<sup style="color: gray;">359</sup>, שנאמר: שלוש פעמים בשנה יראה<sup style="color: gray;">360</sup>, ונאמר לאחר מכן: כברכת ה' אלהיך אשר נתן לך<sup style="color: gray;">361</sup>. ועוד, שברכת מועד זה קרבן חגיגה, ככתוב: כברכת ה' אלהיך<sup style="color: gray;">362</sup>, כלומר, אם יש אוכלוסין הרבה מרובים תרבה בשלמי חגיגה משום שמחה<sup style="color: gray;">363</sup>, וזה אינו כי אם שלוש פעמים בשנה<sup style="color: gray;">364</sup>. ועוד, שראש השנה אינו מן הזמנים, שהרי אין חותמים "מקדש ישראל והזמנים"<sup style="color: gray;">365</sup> אלא בשלוש-רגלים, הרי למדת שאילו בלבד שם מובהק שלהם זמן ומועד, אבל לא הנותרים<sup style="color: gray;">366</sup>, שכל שאינו רגל אינו חשוב לא מועד ולא זמן לקרותן כן בעיקר השם<sup style="color: gray;">367</sup>. ועוד, שראש השנה אינו קרוי מועד<sup style="color: gray;">368</sup>, ש"מועד" הוא לשון ועד, כלומר שהיו ישראל מתוועדין ביחד במקום שבחר השם יתברך לשבתו בשילה או בירושלים, ושמחים יחד בשלמי שמחה וחגיגה<sup style="color: gray;">369</sup>, וזה לא היה אלא בשלוש רגלים<sup style="color: gray;">370</sup>. ואף על פי שכלולים הן בכלל מועדות שבתורה, שהרי מועד בלשון תורה הוא זמן בלשון חכמים<sup style="color: gray;">371</sup>, ומכל מקום אינם חשובים זמן גמור לקרותם בעיקר השם לא מועד ולא זמן, ואף על פי שפסקנו שאומרים בהם ברכת-הזמן*<sup style="color: gray;">372</sup> הוא מפני שחלין מזמן לזמן<sup style="color: gray;">373</sup>. ועוד, שבוהשיאנו אומרים: לחיים לשמחה ולשלום כאשר רצית ואמרת לברכנו, ולא הוזכרו ברכה ושמחה אצל ראש השנה כל עיקר, אלא אצל שאר הרגלים<sup style="color: gray;">374</sup>. ואין להביא ראיה מהירושלמי, שמנהג ארץ ישראל לבדו ומנהג בבל לבדו<sup style="color: gray;">375</sup>, שלדעת הירושלמי צריך לומר בראש חודש והשיאנו<sup style="color: gray;">376</sup> וחותמים בהזמנים<sup style="color: gray;">377</sup>, לפיכך בארץ ישראל אומרים והשיאנו, וחותמים בהזמנים בראש השנה<sup style="color: gray;">378</sup>, לפי שהוא ראש חודש, ואנו אין אומרים בו בראש חודש, לפיכך בראש השנה אין לנו לעשות כמותם<sup style="color: gray;">379</sup>. שהרי אף לומר בה זמן נסתפק לנו - שנחלקו בה אמוראים<sup style="color: gray;">380</sup> - ואף על פי שחל מידי שנה בשנה, מפני שלא נקראו רגלים, שאנו מתרגמים: זימנין<sup style="color: gray;">381</sup>. ועוד, שהתלמוד הבבלי חלוק על הירושלמי, שהרי בירושלמי אמרו שלדעת שמואל צריך לומר בראש חודש והשיאנו<sup style="color: gray;">382</sup> ולדעת רב יש לחתום בו בהזמנים<sup style="color: gray;">383</sup>, ובבבלי אמרו שלדעת רב ושמואל אין לומר בראש השנה ברכת הזמן<sup style="color: gray;">384</sup>, והרי אין ראש השנה מוצא מכלל ראש חודש<sup style="color: gray;">385</sup>, מכלל שאינם חשובים מועד, ואף על פי שנקרא ראש חודש מועד<sup style="color: gray;">386</sup>.
להלכה כתבו הפוסקים שאינו אומר והשיאנו בתפילת ראש השנה<sup style="color: gray;">387</sup>. ומכל מקום יש מקהילות ישראל הנוהגים לאומרו<sup style="color: gray;">388</sup>.
<h4>נוסח הברכה האמצעית</h4>
בברכה האמצעית, יש מהגאונים וראשונים שכתבו לומר: ותתן לנו ה' אלהינו באהבה מועדים לשמחה חגים וזמנים לששון<sup style="color: gray;">389</sup>, שהרי כתוב בראש הענין: אלה מועדי ה'<sup style="color: gray;">390</sup>, ובסוף הענין: וידבר משה את מועדי ה'<sup style="color: gray;">391</sup>, ומוסב על כך הענין, על פסח עצרת ראש השנה ויום הכפורים סוכה ושמיני עצרת, כולם הוקשו זה לזה<sup style="color: gray;">392</sup>, לקרותם מועדי ה' מקראי קודש<sup style="color: gray;">393</sup>. ועוד, שלהלכה נפסק כרבן גמליאל שראש השנה כרגלים לענין אבלות*<sup style="color: gray;">394</sup>. ויש מהגאונים וראשונים שכתבו שאין לומר מועדים לשמחה חגים וזמנים לששון<sup style="color: gray;">395</sup>, שהרי אינו בכלל הרגלים<sup style="color: gray;">396</sup>, שאין קרוי חג, אלא שלוש-רגלים* שבהם מביאים שלמה חגיגה*, ובהם כתוב שמחה: ושמחת בחגך<sup style="color: gray;">397</sup>, אבל ראש השנה אין כתוב בו שמחה ואינו קרוי חג<sup style="color: gray;">398</sup>, ולא מצינו בתורה שנקרא ראש השנה חג<sup style="color: gray;">399</sup>, ואף על פי שכתוב בתהלים: בכסה ליום חגנו<sup style="color: gray;">400</sup>, ומדבר על ראש השנה, מדברי-קבלה* אין ללמוד<sup style="color: gray;">401</sup>, ועוד, שהרי לא הוזכר שם ראש השנה בפירוש<sup style="color: gray;">402</sup>. ועוד, שהלשון משמע שנתינת ראש השנה היא לשמחה ולששון כשאר חגים ומועדים וזמנים<sup style="color: gray;">403</sup>, ואין זה רגל לשמחה אלא להיות עומד באימה וביראה<sup style="color: gray;">404</sup>. ועוד, שראש השנה אינו קרוי מועד<sup style="color: gray;">405</sup>, ש"מועד" הוא לשון ועד, כלומר שהיו ישראל מתוועדין ביחד במקום שבחר השם יתברך לשבתו בשילה או בירושלים, ושמחים יחד בשלמי שמחה וחגיגה<sup style="color: gray;">406</sup>, וזה לא היה אלא בשלוש רגלים<sup style="color: gray;">407</sup>. וכתבו ראשונים שכן המנהג פשוט בזמן הזה בכל המקומות<sup style="color: gray;">408</sup>, וכן כתבו הפוסקים להלכה<sup style="color: gray;">409</sup>. ומכל מקום יש מקהילות ישראל הנוהגים לאומרו<sup style="color: gray;">410</sup>.
בברכה האמצעית אומר: יום הזכרון הזה יום תרועה מקרא קודש, ואם חל בשבת: יום הזכרון הזה זכרון תרועה מקרא קודש<sup style="color: gray;">411</sup>, לפי שאין תקיעת שופר דוחה את השבת<sup style="color: gray;">412</sup> בגבולים<sup style="color: gray;">413</sup>, וכתבו אחרונים שאין אומרים: זכרון תרועה באהבה מקרא קודש, כמו בשאר המועדים<sup style="color: gray;">414</sup>, שאומרים קודם "מקרא קודש", כשחל בשבת, באהבה<sup style="color: gray;">415</sup>, משום שלשון תרועה מורה על דין, לכך לא רצו לסמוך אחריה מלת באהבה, שאין מקבלים הדין באהבה<sup style="color: gray;">416</sup>, או משום שאומרים באהבה ביום טוב שחל בשבת, משום שמצינו אהבה בתענוגים<sup style="color: gray;">417</sup>, וכתוב: וקראת לשבת ענג<sup style="color: gray;">418</sup>, וטעם זה לא יתכן בראש השנה שצריך שלא יאכל כל שובעו, ואם כן אין זה תענוג גמור<sup style="color: gray;">419</sup>. ויש מהראשונים הסובר שבתפילת ערבית יש לומר אף בחול זכרון תרועה, משום שלילה אינו זמן תרועה<sup style="color: gray;">420</sup>. ויש מהגאונים וראשונים סוברים שיש לומר לעולם, בין בחול בין שבת, זכרון תרועה מקרא קודש<sup style="color: gray;">421</sup>, שאנו דורשים מ"זכרון תרועה", זכרון אלו זכרונות, תרועה אלו שופרות<sup style="color: gray;">422</sup>, ואין התנא מחלק בין בא בחול בין בא בשבת<sup style="color: gray;">423</sup>. ועוד, שהכתוב אומר: זכרון תרועה מקרא קדש<sup style="color: gray;">424</sup>, אבל מקרא קודש לגבי יום תרועה לא כתוב<sup style="color: gray;">425</sup>. ויש מהראשונים סוברים כעין זה, שיש לומר לעולם: זכרון תרועה באהבה מקרא קודש<sup style="color: gray;">426</sup>. ויש מהראשונים סוברים שאין אומרים "מקרא קודש", אלא אומרים לעולם: זכרון תרועה באהבה זכר ליציאת מצרים<sup style="color: gray;">427</sup>.
לסוברים שאם חל ראש השנה בחול אומרים יום תרועה ואם חל בשבת אומרים זכרון תרועה<sup style="color: gray;">428</sup>, טעה ואמר בחול זכרון תרועה אינו חוזר<sup style="color: gray;">429</sup>, אם סיים הברכה<sup style="color: gray;">430</sup>, שהרי בתורה כתוב: זכרון תרועה, אף על פי שמן התורה - לסוברים כן<sup style="color: gray;">431</sup> - תקיעה מותרת בשבת<sup style="color: gray;">432</sup>. וכן אם טעה ואמר בשבת יום תרועה אינו חוזר<sup style="color: gray;">433</sup>, אם סיים הברכה<sup style="color: gray;">434</sup>, כיון שכל שהוא בית דין קבוע וסמוך בארץ ישראל תוקעים בו בשבת<sup style="color: gray;">435</sup>, "יום תרועה" נקרא<sup style="color: gray;">436</sup>. ועוד, כיון שבשאר השנים הוא יום תרועה, אף על פי שבשנה זו אינו יום תרועה אין בכך כלום<sup style="color: gray;">437</sup>. ואפילו סיים הברכה כהוגן: ויום הזכרון, ולא הזכיר באמצע יצא<sup style="color: gray;">438</sup>.
לאחר "מקרא קודש" - לנוהגים לאומרו<sup style="color: gray;">439</sup>, או לאחר "זכרון תרועה באהבה", לנוהגים שלא לאומרו<sup style="color: gray;">440</sup> - אומרים: "זכר ליציאת מצרים"<sup style="color: gray;">441</sup>, ואף על פי שלא נכתב בענין ראש השנה יציאת מצרים<sup style="color: gray;">442</sup>, ראוי לומר בו זכר ליציאת מצרים, משום שבראש השנה בטלה עבודה מאבותינו במצרים<sup style="color: gray;">443</sup>.
ב"מלוך על כל העולם", נחלקו הדעות: א) גאונים וראשונים ואחרונים שאומרים: מלוך על כל העולם כולו בכבודך<sup style="color: gray;">444</sup>, ואף על פי שהוא כפל<sup style="color: gray;">445</sup>. והוא דבר פשוט ומצוי לרוב גם במקרא<sup style="color: gray;">446</sup>, כמו: כל העדה כלם<sup style="color: gray;">447</sup>, מלכי הגוים כלם<sup style="color: gray;">448</sup>, וכל בית ישראל כֻּלֹּה<sup style="color: gray;">449</sup>, וכל צרַיִך כלם<sup style="color: gray;">450</sup>. וכן בדברי רבותינו: אפילו אתה מרבה כל היום כולו<sup style="color: gray;">451</sup>, כל הפרשה כולה<sup style="color: gray;">452</sup>, כל הלילה כולה<sup style="color: gray;">453</sup>. וכמוהו עוד בנוסח תפילה של ראש השנה: כל הרשעה כולה<sup style="color: gray;">454</sup>. וביארו אחרונים שהכפל לנחץ הענין ולחזקו<sup style="color: gray;">455</sup>, כי לפעמים אין הכוונה במילת כל כי אם על רובו שהוא ככולו, ובא הלשון כפול להורות על אמיתתו שרצה לומר כולו ממש גמור<sup style="color: gray;">456</sup>, לא דרך גוזמא או על דרך הקירוב והרוב<sup style="color: gray;">457</sup>. ויש מהראשונים מפרשים שאין "כולו" מוסב על האמור למעלה, שהרי כבר אמר "כל העולם", אלא רצונו לומר מלוך על כל העולם שכולו מלא מכבודך, שנאמר: מלא כל הארץ כבודו<sup style="color: gray;">458</sup>. ב) ויש מהראשונים ואחרונים סוברים שיש לומר: מלוך על העולם כולו, ואין לומר כל העולם<sup style="color: gray;">459</sup>, שהרי אומר אחרי כן "כולו"<sup style="color: gray;">460</sup>, והוא כפל<sup style="color: gray;">461</sup>, ועוד, שאין ריבוי אחר ריבוי אלא למעט<sup style="color: gray;">462</sup>, ועוד, שיש לשנות המטבע בעבור מנין התיבות<sup style="color: gray;">463</sup>.
בנוסח "מלוך על כל העולם", יש מהגאונים וראשונים גורסים: וידע כל פעול<sup style="color: gray;">464</sup>, וביארו אחרונים שאין לומר פועל, לפי שפועל הוא שם המקרה, כמו: פֹּעל פעלת בימיהם בימי קדם<sup style="color: gray;">465</sup>, כי פֹעל פֹּעֵל בימיכם<sup style="color: gray;">466</sup>, שלא יצדק בו קנין הידיעה<sup style="color: gray;">467</sup>, גם איננו לשון הגון, שלא יתכן לומר עליו "אתה פעלתו", כי מקרה הפעולה איננו נפעל, שאינו רק שם מונח להבין על ידו ענין מקרה הפעולה, והשם המופשט מהזמן בלתי נשוא בעצם, אבל נושא המקרה הוא הפעול המוחלט המקבל הפעולה, והוא המצטרף אל הפועל והעושה<sup style="color: gray;">468</sup>. ויש מהראשונים גורסים: פועל<sup style="color: gray;">469</sup>. ובהמשך, יש גורסים: ויאמרו כל אשר<sup style="color: gray;">470</sup>. ויש גורסים: ויאמר<sup style="color: gray;">471</sup>. יש גורסים: נשמה באפו<sup style="color: gray;">472</sup>. ויש גורסים: הנשמה באפו<sup style="color: gray;">473</sup>. ויש גורסים: רוח ונשמה באפו<sup style="color: gray;">474</sup>.
לאחר "מלוך על כל העולם" - או לאחר "והשיאנו"<sup style="color: gray;">475</sup>, לסוברים שיש לאומרו<sup style="color: gray;">476</sup> - אומר: קדשנו במצותיך ותן חלקנו בתורתך<sup style="color: gray;">477</sup> - ויש מוסיפים: ושבענו מטובך<sup style="color: gray;">478</sup>. ויש מוסיפים: ושמחנו בישועתך<sup style="color: gray;">479</sup>. ויש מוסיפים: ושמח נפשנו בישועתך<sup style="color: gray;">480</sup> - וטהר לבנו לעבדך באמת<sup style="color: gray;">481</sup>, ואם שבת הוא מוסיף: והנחילנו ה' אלהינו באהבה וברצון שבת קדשך<sup style="color: gray;">482</sup>, או גם: וישמחו בך כל ישראל אוהבי שמך<sup style="color: gray;">483</sup>. ויש סוברים שלעולם מוסיף: והנחילנו בשמחה ובששון מועדי קדשך<sup style="color: gray;">484</sup>, או: והנחילנו ה' אלהינו בשמחה ובששון מועדי קדשך<sup style="color: gray;">485</sup>, ויש שכתבו לומר: והנחילנו בשמחה משפטי צדקך<sup style="color: gray;">486</sup>. ויש סוברים שמוסיף: והנחילנו באהבה את יום הזכרון הזה<sup style="color: gray;">487</sup>. ובסיומת שקודם החתימה - שצריכה להיות מעין החתימה, לסוברים כן<sup style="color: gray;">488</sup>, וכן הלכה<sup style="color: gray;">489</sup> - נחלקו גאונים וראשונים: יש שכתבו שאינו מוסיף דבר, והחתימה היא והנחילנו הנ"ל<sup style="color: gray;">490</sup>. ויש שכתבו שאומרים: ודברך אמת וקיים לעד<sup style="color: gray;">491</sup>. ויש מהם שכתבו שמוסיפים לאחריו: ומבלעדיך אין לנו מלך אלא אתה<sup style="color: gray;">492</sup>. ויש מהראשונים שכתב שהנוסח הוא: ודברך אמת מלכנו וקיים לעד<sup style="color: gray;">493</sup>. ויש שכתבו שנוהגים לומר: כי אתה אלהים אמת<sup style="color: gray;">494</sup> ודברך מלכנו אמת וקיים לעד<sup style="color: gray;">495</sup>. ויש מהם שכתבו שכשחל בשבת מוסיף לאחר מכן: והנחילנו ה' אלהינו באהבה וברצון שבת קדשך<sup style="color: gray;">496</sup>. ויש שכתבו שנוהגים לומר: כי אתה אלהים אמת ודברך אמת וקיים לעד<sup style="color: gray;">497</sup>, ואין אומרים ודברך מלכנו אמת<sup style="color: gray;">498</sup>, שנאמר: לעולם ה' דברך נצב בשמים<sup style="color: gray;">499</sup>, ולא כתוב "מלכנו"<sup style="color: gray;">500</sup>. ומהם שכתבו שאם הוא שבת, כשיגיע ל"בכל משלה" יאמר: אלהינו ואלהי אבותינו רצה במנוחתינו<sup style="color: gray;">501</sup> קדשנו במצותיך ותן חלקנו בתורתך שבענו מטובך שמחנו בישועתך, והנחילנו ה' אלהינו באהבה וברצון שבת קדשך וישמחו בך ישראל אוהבי שמך, וטהר לבנו לעבדך באמת, כי אתה אלהים אמת וכו'<sup style="color: gray;">502</sup>, ומשנים הנוסח משאר המועדים לומר "וטהר" וכו' בסוף - ולא קודם "והנחילנו" - כדי לסמוך מילת "באמת" ל"כי אתה אלהים אמת"<sup style="color: gray;">503</sup>. ויש מהראשונים שכתב שיש לומר: כי אתה ה' אמת<sup style="color: gray;">504</sup>, כפי שאנו דורשים: לעולם ה' דברך נצב<sup style="color: gray;">505</sup>, לעולם ה' תהא נוהג עמנו במידת הרחמים<sup style="color: gray;">506</sup>. ויש הנוהגים לומר: כי אתה ה' אלהים אמת ודברך מלכנו אמת וקיים לעד<sup style="color: gray;">507</sup>.
ראש השנה שחל להיות במוצאי-שבת*, אומרים בו: ותודיענו, ועל כך ע"ע הבדלה<sup style="color: gray;">508</sup>.
<h4>בכריעה</h4>
בתפילת ראש השנה כתבו ראשונים ואחרונים, שהמנהג הוא להתפלל - שמנה-עשרה* - בכריעה*<sup style="color: gray;">509</sup>, ויש מהאחרונים שהוסיפו אף: בכפיפת הראש<sup style="color: gray;">510</sup>. ונחלקו ראשונים: יש שכתבו, שהמנהג הוא לשחות כל התפילה<sup style="color: gray;">511</sup>, ואף בתחילת הברכות וסופם<sup style="color: gray;">512</sup>, לפי שאנו תלוים בו בדין, וכל התלוי ועומד בדין דינו להתפלל בכריעה<sup style="color: gray;">513</sup>, שצריך להשפיל עצמו ולכוין ביותר<sup style="color: gray;">514</sup>, ולעמוד בתפילתו באימה ובכריעה כמי שדנים אותו<sup style="color: gray;">515</sup>, ואנו חשובים כמלך, הכורע בכל התפילה - לסוברים כן<sup style="color: gray;">516</sup>, וכן הלכה<sup style="color: gray;">517</sup> -משום שהוא נידון בכל יום<sup style="color: gray;">518</sup>, וביארו אחרונים שאף על פי שהבא לשוח בתפילת שמנה-עשרה* בסוף כל ברכה וברכה ובתחילת כל ברכה וברכה מלמדים אותו שלא ישחה<sup style="color: gray;">519</sup>, דהיינו שאסור לעשות כן - לסוברים כן<sup style="color: gray;">520</sup> - היינו כל ימות השנה שהוא זקוף בכל התפילה, שאם ישחה בכל ברכה וברכה אינו דרך כבוד, שאין דרך ארץ לפני מלך בשר ודם לשחות הרבה פעמים בדיבור אחד, אבל אם הוא כפוף וכורע בכל התפילה למה יזקוף בכל ברכה וברכה, אדרבה, כן הוא דרך המבקשים על נפשם בעת הצורך הגדול שצריכים הכנעה גדולה, שוחים על פניהם ומדברים כל צרכיהם בהשתחואה, ואינם זוקפים עד כלות דבורם ובקשתם, וזה לפני מלך בשר ודם קל וחומר לפני מלך מלכי המלכים הקדוש ברוך הוא<sup style="color: gray;">521</sup>. ויש מהראשונים והאחרונים שמפקפקים בהיתר זה לכרוע בכל התפילה<sup style="color: gray;">522</sup>, שהרי הדיוט אסור לעשות כן<sup style="color: gray;">523</sup>, ומהם שכתבו, שדי שישחה בתפילות שהוא מוסיף מחמת היום<sup style="color: gray;">524</sup>, או שלא ישחה אלא במלכיות-זכרונות-ושופרות*, שהן עיקר חובת היום<sup style="color: gray;">525</sup>, שהרי דין זה לא נזכר בגמרא<sup style="color: gray;">526</sup>. וכן יש מהראשונים שלא הזכירו שנוהגים לשחות אלא בתפילות היום, כגון כשאומרים "זכרנו"<sup style="color: gray;">527</sup> ו"ובכן תן פחדך", ו"ותמלוך"<sup style="color: gray;">528</sup>, וזוקפים קודם שיגיעו לסוף הברכה<sup style="color: gray;">529</sup>, להודיע שאין כורעים בברכות הללו<sup style="color: gray;">530</sup>, שאין לשחות בסוף הברכה אלא היכן שתיקנו<sup style="color: gray;">531</sup>, אלא שנהגו לשחות באמצעם משום שרחמים הם<sup style="color: gray;">532</sup>. ויש שהזכירו שנוהגים לשחות בכל התפילה מלבד תחילת הברכות וסופם<sup style="color: gray;">533</sup>.
<h4>בקול רם</h4>
תפילת העמידה<sup style="color: gray;">534</sup> של ראש השנה, אם נאמרת בלחש או בקול רם, נחלקו ראשונים ואחרונים: א) יש מהראשונים ואחרונים סוברים שאף על פי שבכל ימות השנה מתפללים בלחש, שלא יבואו לידי טעות<sup style="color: gray;">535</sup>, בראש השנה נוהגים לומר התפילה בקול רם<sup style="color: gray;">536</sup>, ולהשמיע קולם בתפילה יותר משאר ימות השנה<sup style="color: gray;">537</sup>, מתוך שאין רגילים בהם<sup style="color: gray;">538</sup>, כדי שילמדו זה מזה<sup style="color: gray;">539</sup>. או שלפי שהם ימי תשובה, מגביהים קולם כדי לכוין יותר<sup style="color: gray;">540</sup>. ואין חוששים שיטעו זה את זה בתפילתו, כיון שמצויים בידי כולם מחזורים<sup style="color: gray;">541</sup> והתפילה לפניו ורואה בו ואינו טועה<sup style="color: gray;">542</sup>. ועוד, שכיון שחביבה עליהם התפילה יותר בעת התשובה, כל אחד נותן ליבו על תפילת עצמו ולא ישמע למה שיאמר חבירו, ואין קולו של חבירו מטעהו<sup style="color: gray;">543</sup>. ומכל מקום יזהרו שלא להגביה קולם יותר מדאי<sup style="color: gray;">544</sup>, שאותה שאמרו שהמגביה קולו בתפילתו הרי זה מנביאי הבעל<sup style="color: gray;">545</sup>, הדברים אמורים אף בראש השנה<sup style="color: gray;">546</sup>. ועוד, שאם יגביה קולו יותר מדאי, אז בודאי יבלבל אחד את חבירו<sup style="color: gray;">547</sup>. ב) ויש מהראשונים ואחרונים סוברים שאין ראוי לומר התפילה בקול רם<sup style="color: gray;">548</sup>.
<h4>מזמור המועד</h4>
יש הנוהגים להוסיף בתפילות במועדים מזמור המדבר מעניינו של יום, והם מוסיפים לפני תפילת ערבית* של ראש השנה: למנצח על הגתית לאסף<sup style="color: gray;">549</sup>. וכן לפני קדיש* יתום<sup style="color: gray;">550</sup> שבתפילת מנחה*<sup style="color: gray;">551</sup>. ויש מהם המוסיפים אותו אף בפסוקי-דזמרה*, לפני מזמור שירו לה' שיר חדש<sup style="color: gray;">552</sup>. ויש מהם המוסיפים אותו אף קודם ברכת-המזון*<sup style="color: gray;">553</sup>.
<h4>פסוקים קודם העמידה בערבית</h4>
באמירת הפסוקים בתפילת ערבית* של שבת* ויום-טוב* לפני הקדיש* שלאחר ברכות-קריאת-שמע*<sup style="color: gray;">554</sup>, נחלקו המנהגים: א) יש נוהגים לומר: תקעו בחֹדש שופר בכסה ליום חגנו כי חֹק לישראל הוא משפט לאלהי יעקב<sup style="color: gray;">555</sup>, ואין זה הפסק בין גאולה לתפילה, כי פסוק זה מעין גאולה היא וכגאולה ארוכה דומה, על שם ביום ההוא יתקע בשופר גדול וגו'<sup style="color: gray;">556</sup>, המדבר בגאולה העתידה, ולפי שעתה מתחיל חודש שתוקעים בו, אומרים זה הפסוק שהוא מעין המאורע<sup style="color: gray;">557</sup>. ב) ויש נוהגים לומר: אלה מועדי ה' מקראי קֹדש אשר תקראו אֹתם במועדם<sup style="color: gray;">558</sup>. ג) ויש נוהגים לומר: וביום שמחתכם ובמועדיכם ובראשי חדשיכם ותקעתם בחצֹצרת על עֹלֹתיכם ועל זבחי שלמיכם והיו לכם לזכרון לפני אלהיכם אני ה' אלהיכם<sup style="color: gray;">559</sup>.
חל ראש השנה בשבת, אומרים קודם ושמרו וגו'<sup style="color: gray;">560</sup>, ואחר כך הפסוק של ראש השנה<sup style="color: gray;">561</sup>.
על הנוהגים לומר סליחות* בליל ראש השנה, ע"ע סליחות. על מחלוקת המנהגים אם אומרים "מעריב"<sup style="color: gray;">562</sup> בלילות ראש השנה, ע"ע פיוטים. לנוהגים לומר "מעריב", שמשנים מטבע הברכה של ברכת אמת ואמונה<sup style="color: gray;">563</sup> לאחר אמירת חלקים מהמעריבים, ע"ע הנ"ל. על הנוהגים לשנות מטבע החתימה של הברכה, ולומר: בא"י מלך צור ישראל וגואלו, ע"ע הנ"ל וע' ברכות קריאת שמע<sup style="color: gray;">564</sup>.
<h4>בקרבנות</h4>
הקוראים בסדר התפלה* בקרבנות בראשי חודשים לאחר פרשת התמיד: ובראשי חדשיכם תקריבו עֹלה וגו'<sup style="color: gray;">565</sup>, אין קוראים אותו בראש השנה<sup style="color: gray;">566</sup>, כדי שלא יבואו לזלזל במועדות, שאם יאמרו אותו בשני יאמרו שני עיקר כמו בשאר ראשי חדשים של כל השנה ויבואו למנות מועדים משני<sup style="color: gray;">567</sup>. ועוד, שכן אמרו: איזהו חג שהחודש מתכסה בו, זה ראש השנה<sup style="color: gray;">568</sup>, דהיינו שאין מזכירים בראש השנה ובראשי חדשיכם, לא בתפילה - דהיינו במוסף*<sup style="color: gray;">569</sup> - ולא בזולתה<sup style="color: gray;">570</sup>, דהיינו בפרשת הקרבנות<sup style="color: gray;">571</sup>, כדי לערבב את השטן, שלא ידע יום שהוא ראש השנה, כיון שלא קדשוהו<sup style="color: gray;">572</sup>.
<h4>פיוטים</h4>
הנוהגים לומר פיוטים* בראש השנה, כתבו ראשונים, כשחל יום הראשון של ראש השנה בשבת, - שאין תוקעים אז בשופר<sup style="color: gray;">573</sup> - משנים לשון הפיוטים המדברים על תקיעת שופר<sup style="color: gray;">574</sup>, ובמקום פיוטים שנזכר בהם שופר, אומרים פיוטים הנאמרים בשנה רגילה ביום השני של ראש השנה, וביום השני משלימים ואומרים במקום הפיוטים הללו הפיוטים שהחסירו ביום הראשון<sup style="color: gray;">575</sup>. ויש סוברים שאין להחליף הפיוטים, כי ביום ראשון אומרים הפיוטים שהקליר ייסד ליום ראשון<sup style="color: gray;">576</sup>, אלא אומר זכירה במקום תקיעה, כגון ב"מלך זכור",שבחול אומר: לתוקעי לך היום בקרן, וכשחל בשבת יאמר: לזוכרי לך היום בקרן<sup style="color: gray;">577</sup>.
יש מהפיוטים שכתבו ראשונים ואחרונים שנראה מלשונם שאין ליחיד לאומרם, אלאל לשליח-הצבור* בלבד<sup style="color: gray;">578</sup>.
כתבו ראשונים שכל אדם ירגיל עצמו בפיוטים של ראש השנה, ויחזור וילמוד הפיוטים מקודם להיות שגורים בפיו בראש השנה בשעת התפלה*<sup style="color: gray;">579</sup>. וביארו אחרונים שצריך להסדיר תחילה הפיוטים להבין בפירושם, שחמור פירושם אם לא בנתינת דעה רבה עליהם<sup style="color: gray;">580</sup>. וראוי להתעורר שיורגלו להשים לב להבין מה שאומרים בפיהם, ושילמד אחד עם רבים מהון העם איזה ימים מקודם<sup style="color: gray;">581</sup>. ויש שכתב שיכול לאומרם בביתו אחר התפילה, ויעיין בהם בדרך לימוד<sup style="color: gray;">582</sup>.
על הטעם שאין אומרים הלל* בראש השנה, ע"ע<sup style="color: gray;">583</sup>. על הנוהגים לומר פיוטים* בראש השנה, שמכל מקום אין אומרים "זולת"<sup style="color: gray;">584</sup>, ע"ע פיוטים. ושם, על הטעם שאין אומרים "חי וקיים נורא ומרום וקדוש", והפיוט שלפניו. על מחלוקת הראשונים אם לאחר ה"אופן"<sup style="color: gray;">585</sup>, אומרים בראש השנה והחיות ישוררו וכו', כנוסח הקבוע כשאומרים "אופן", או שאומרים כבכול יום והאופנים וחיות הקודש וכו', ע"ע הנ"ל.
<h4>קידוש</h4>
בקידוש* חותמים בראש השנה - כחתימת הברכה האמצעית בתפילות<sup style="color: gray;">586</sup> - מלך על כל הארץ מקדש ישראל ויום הזכרון<sup style="color: gray;">587</sup>, ובשבת: מקדש השבת וישראל ויום הזכרון<sup style="color: gray;">588</sup>. לסוברים שבתפילה מזכירים "מועדים לשמחה" וכו'<sup style="color: gray;">589</sup> מזכירים כן אף בקידוש<sup style="color: gray;">590</sup>, ולפני ודברך אמת, מוסיפים: ומועדי קדשך בשמחה ובששון הנחלתנו, ובשבת: ושבתות ומועדי קדשך באהבה וברצון בשמחה ובששון הנחלתנו<sup style="color: gray;">591</sup>. ולסוברים שאין מזכירים<sup style="color: gray;">592</sup>, אין אומרים בו "מועדים לשמחה" וכו'<sup style="color: gray;">593</sup>, אלא אומרים: ותתן לנו ה' אלהינו באהבה את יום הזכרון הזה<sup style="color: gray;">594</sup>, ויש שאין גורסים "באהבה"<sup style="color: gray;">595</sup>, ואין אומרים: "ומועדי קדשך"<sup style="color: gray;">596</sup>. בקידוש אומרים: זכרון תרועה<sup style="color: gray;">597</sup>, אפילו כשחל בחול<sup style="color: gray;">598</sup>, אף על פי שבתפילה מחלקים - לסוברים כן<sup style="color: gray;">599</sup> - ואומרים בחול: יום תרועה, משום שבלילה מקדשים, ולילה אינו זמן תרועה<sup style="color: gray;">600</sup>. ויש מחלקים ואומרים אף בקידוש בחול יום תרועה, ובשבת זכרון תרועה<sup style="color: gray;">601</sup>. לאחר "מקרא קודש" אומרים בקידוש: "זכר ליציאת מצרים"<sup style="color: gray;">602</sup>, וקודם החתימה אומרים: כי אתה אלהים אמת<sup style="color: gray;">603</sup> ודברך מלכנו אמת וקיים לעד<sup style="color: gray;">604</sup>. ויש שאין אומרים כי אתה וכו', אלא רק ודברך אמת וקיים לעד<sup style="color: gray;">605</sup>. ויש אומרים: ודברך אמת וקיים לעד ומבלעדיך אין לנו מלך אלא אתה<sup style="color: gray;">606</sup>. ויש אומרים: כי בנו בחרת ואותנו קדשת מכל העמים ודברך - מלכנו<sup style="color: gray;">607</sup> - אמת וקיים לעד<sup style="color: gray;">608</sup>.
יש מהראשונים הסוברים ש"כי אתה אלהים אמת" וכו' הוא תפילה<sup style="color: gray;">609</sup>, כשם שאתה אמת כך הדין שיהיה דברך אמת<sup style="color: gray;">610</sup>, ולכן סוברים שאין אומרים כן לא בברכות של הפטרה* ולא בקידוש, שאינם אלא הודאה<sup style="color: gray;">611</sup>,אלא חותמים בקידוש: כי בנו בחרת ואותנו קדשת מכל העמים זכרון תרועה באהבה וברצון הנחלתנו<sup style="color: gray;">612</sup>. וכתבו אחרונים שאין המנהג כן<sup style="color: gray;">613</sup>.
הנוהגים בקידוש הלילה ביום-טוב* לומר פסוקים לפני הקידוש<sup style="color: gray;">614</sup>, יש הנוהגים לומר: וביום שמחתכם ובמועדיכם ובראשי חדשיכם ותקעתם בחצֹצרת על עֹלֹתיכם ועל זבחי שלמיכם והיו לכם לזכרון לפני אלהיכם אני ה' אלהיכם<sup style="color: gray;">615</sup>. ויש הנוהגים לומר: ויש נוהגים לומר: אלה מועדי ה' מקראי קֹדש אשר תקראו אֹתם במועדם<sup style="color: gray;">616</sup>.
חל ראש השנה בשבת אומרים הפסוקים, ולאחר מכן יום השִּׁשי וכו'<sup style="color: gray;">617</sup>.
על הטעם שאומרים בראש השנה "זכר ליציאת מצרים", ואף על פי שלא נכתב בענין ראש השנה יציאת מצרים, עי' לעיל<sup style="color: gray;">618</sup>.
<h4>ברכות ההפטרה</h4>
בברכה הרביעית שלאחר ההפטרה*<sup style="color: gray;">619</sup>, חותמים בראש השנה - כחתימת הברכה האמצעית בתפילות<sup style="color: gray;">620</sup> - מלך על כל הארץ מקדש ישראל ויום הזכרון, ובשבת: מקדש השבת וישראל ויום הזכרון<sup style="color: gray;">621</sup>, ואומר בה: שנתת לנו ה' אלהינו לקדושה לכבוד ולתפארת<sup style="color: gray;">622</sup>, ובשבת: לקדושה ולמנוחה לכבוד ולתפארת<sup style="color: gray;">623</sup>, ובסיום הברכה אומר - כסיום בתפילה, לסוברים כן<sup style="color: gray;">624</sup> - כי אתה אלהים אמת ודברך מלכנו אמת וקיים לעד<sup style="color: gray;">625</sup>. או - לסוברים שאין אומרים בתפילה, אלא ודברך וכו'<sup style="color: gray;">626</sup> - ודברך אמת וקיים לעד<sup style="color: gray;">627</sup>.
על הסוברים שאין לומר בברכות ההפטרה "כי אתה אלהים" וכו', לפי שהוא תפילה, עי' לעיל<sup style="color: gray;">628</sup>.
<h4>קידוש היום</h4>
הנוהגים לומר פסוקים לפני קדוש* היום<sup style="color: gray;">629</sup>, נחלקו המנהגים באמירת הפסוקים קודם קידוש היום בראש השנה:
א) יש נוהגים לומר: וביום שמחתכם ובמועדיכם ובראשי חדשיכם ותקעתם בחצֹצרת על עֹלֹתיכם ועל זבחי שלמיכם והיו לכם לזכרון לפני אלהיכם אני ה' אלהיכם<sup style="color: gray;">630</sup>. ב) ויש נוהגים לומר: וידבר משה את מֹעדי ה' אל בני ישראל<sup style="color: gray;">631</sup>, כי ראש השנה בכלל המועדים<sup style="color: gray;">632</sup>. ג) ויש נוהגים להקדים לזה: תקעו בחֹדש שופר בכסה ליום חגנו כי חֹק לישראל הוא משפט לאלהי יעקב<sup style="color: gray;">633</sup>, כדי להזכיר מענין קדושת היום<sup style="color: gray;">634</sup>. ד) ויש נוהגים לומר רק: תקעו וגו'<sup style="color: gray;">635</sup>. ה) ויש נוהגים לומר: אלה מועדי ה' מקראי קֹדש אשר תקראו אֹתם במועדם<sup style="color: gray;">636</sup>.
חל ראש השנה בשבת, אומרים קודם הפסוקים הנהוגים לומר בשבת, ואחר כך הפסוק של ראש השנה<sup style="color: gray;">637</sup>.
<h4>צדקתך</h4>
במנחה* אומרים תהלה לדוד וקדשה-דסדרא* וחצי קדיש<sup style="color: gray;">638</sup>. ואם חל להיות בשבת - אומרים: ואני תפלתי<sup style="color: gray;">639</sup> - ומוציאים ספר תורה אחר סדר קדושה, כמו בשאר שבתות<sup style="color: gray;">640</sup>, וקוראים שלושה בסדר השבוע הבא<sup style="color: gray;">641</sup>. ומתפללים תפילת העמידה כמו בשחרית<sup style="color: gray;">642</sup>.
חל בשבת, אם אומרים צדקתך, נחלקו גאונים וראשונים ואחרונים: א) יש סוברים שאומרים צדקתך<sup style="color: gray;">643</sup>, כמו בשבת רגילה<sup style="color: gray;">644</sup>. אם משום שהוא יום דין, וראוי לומר צדקתך כדי להצדיק את הדין<sup style="color: gray;">645</sup>, הלא אנו אומרים - בברכת קדושת-השם* - ויגבה ה' צבאות במשפט והאל הקדוש נקדש בצדקה<sup style="color: gray;">646</sup>. או משום שכל יום שיש בו הלל אין אומרים בו צדקתך, לפי שאומר אותו על צידוק הדין של משה, ובראש השנה שאין בו הלל, ראוי לאומרו<sup style="color: gray;">647</sup>. או משום שבראש השנה יש שמחה באכילה ושתיה כשאר ימים טובים, אין אומרים בו צדקתך<sup style="color: gray;">648</sup>. ב) ויש מהגאונים וראשונים ואחרונים סוברים שאין אומרים צדקתך בראש השנה שחל בשבת<sup style="color: gray;">649</sup>. אם לפי שהוא ראש-חדש*<sup style="color: gray;">650</sup>, וכיון שבשאר ראשי חודשים אין אומרים צדקתך, אף בראש השנה אין אומרים אותו<sup style="color: gray;">651</sup>. ועוד, מפני שהוא יום הדין ואין לעורר הדין<sup style="color: gray;">652</sup>, שהרי כתוב בצדקתך: משפטֶך תהום רבה<sup style="color: gray;">653</sup>.
על מחלוקת תנאים ואמוראים אם מברכים ברכת-הזמן* בראש השנה, ע"ע ברכת הזמן<sup style="color: gray;">654</sup>. ושם<sup style="color: gray;">655</sup>, שלהלכה שמברכים ברכת הזמן בראש השנה<sup style="color: gray;">656</sup>, נחלקו ראשונים אם מברכים ברכת הזמן בליל שני של ראש השנה. על אבינו מלכנו, שמוסיפים בראש השנה כבשאר עשרת-ימי-תשובה*, ע"ע. ושם, שנחלקו אם לאומרו כשחל ראש השנה בשבת, ושיש שנהגו להשמיט ממנו בראש השנה, וכן בשבת תשובה, הזכרות החטא.
<h4>ברכת המזון</h4>
בברכת-המזון* מזכיר ראש השנה ביעלה-ויבא*<sup style="color: gray;">657</sup>. טעה ולא הזכיר ראש השנה ולא פתח בברכת הטוב והמטיב, אומר: ברוך אתה ה' אלהינו מלך העולם אשר נתן ימים טובים לישראל - ויש גורסים: לזכרון<sup style="color: gray;">658</sup> - את יום הזכרון הזה<sup style="color: gray;">659</sup>. ואם חל בשבת, ושכח גם רצה: שבתות למנוחה לעמו ישראל באהבה לאות ולברית וימים טובים לישראל, את יום הזכרון הזה<sup style="color: gray;">660</sup>. ואינו אומר "ודברך מלכנו" וכו'<sup style="color: gray;">661</sup>, שדי לנו בהזכרת זכרון לחוד, ואינו דומה להפטרה - שמזכיר ודברך מלכנו<sup style="color: gray;">662</sup> - ששם נתקנה הברכה לשם חובת קדושת היום וגם צריך לומר מעין חתימה סמוך לחתימה, אבל ברכת המזון עיקר קדושת היום יעלה ויבוא, וזו נתקנה דוקא לשוכח, ויש שם מעין חתימה סמוך לחתימה כמו בשאר יום טוב ושבת<sup style="color: gray;">663</sup>. ונחלקו אחרונים אם חותם: בא"י מקדש ישראל ויום הזכרון<sup style="color: gray;">664</sup>, ואינו מזכיר "מלך על כל הארץ"<sup style="color: gray;">665</sup>. או שאינו חותם כלל<sup style="color: gray;">666</sup>. פתח בברכת הטוב והמטיב, ונזכר ששכח להזכיר ראש השנה, נחלקו אחרונים: יש פוסקים שחוזר לראש ברכת המזון, שלדעתם בכל יום טוב מצוה לאכול פת<sup style="color: gray;">667</sup>. ויש פוסקים שאינו חוזר בראש השנה<sup style="color: gray;">668</sup>, שלדעתם אינו חייב לאכול פת אלא בליל ראשון של פסח* ושל סכות*<sup style="color: gray;">669</sup>, או משום שיש הסוברים שיש להתענות בראש השנה<sup style="color: gray;">670</sup>, אינו חוזר לראש<sup style="color: gray;">671</sup>, שאף שאין דבריהם עיקר, מכל מקום יש לחוש לדבריהם שלא לכנוס לספק ברכה לבטלה אם יחזור לראש<sup style="color: gray;">672</sup>. ויש פוסקים שבלילה חוזר וביום אינו חוזר<sup style="color: gray;">673</sup>, שבליל ראש השנה ודאי אסור להתענות<sup style="color: gray;">674</sup>.
ברחמן שבסוף ברכת המזון<sup style="color: gray;">675</sup>, נוהגים לומר: הרחמן הוא יחדש עלינו את השנה הזאת לטובה ולברכה<sup style="color: gray;">676</sup>.
<h4>ברכה מעין שלש</h4>
בברכה-מעין-שלש*, בהזכרת מעין המאורע<sup style="color: gray;">677</sup>, יש מהראשונים שכתבו שאומרים בראש השנה: זכרנו ה' אלהינו לטובה ביום הזכרון הזה<sup style="color: gray;">678</sup>. ויש מהראשונים שכתבו שאומרים: וזכרנו לטובה ביום הזכרון הזה<sup style="color: gray;">679</sup>.
<h3><b>קריאת התורה וההפטרה</b></h3>
<h4>קריאת התורה</h4>
בקריאת-התורה*, בראש השנה, בזמן שעשו יום אחד<sup style="color: gray;">680</sup>, נחלקו תנאים: יש סוברים שקוראים דבר אל בני ישראל לאמר בחדש השביעי באחד לחדש יהיה לכם שבתון<sup style="color: gray;">681</sup>. ויש סוברים שקוראים וה' פקד את שרה<sup style="color: gray;">682</sup>, שהיא מעין היום<sup style="color: gray;">683</sup>, לפי ששרה נפקדה בראש השנה<sup style="color: gray;">684</sup>, וכן רחל וחנה<sup style="color: gray;">685</sup>. בתלמוד אמרו שעכשיו שעושים ראש השנה שני ימים - אף בארץ ישראל, לסוברים כן<sup style="color: gray;">686</sup>, וכן הלכה<sup style="color: gray;">687</sup> - קוראים ביום הראשון מן וה' פקד את שרה<sup style="color: gray;">688</sup>, עד ימים רבים<sup style="color: gray;">689</sup>. וביום השני - קוראים - ויהי אחר הדברים האלה<sup style="color: gray;">690</sup> והאלהים נסה את אברהם<sup style="color: gray;">691</sup>, להזכיר עקידת יצחק<sup style="color: gray;">692</sup>, כדי שיזכור אותה ה' לנו ביום המשפט<sup style="color: gray;">693</sup>, והיא מעין היום, שעקידת יצחק היתה בראש השנה<sup style="color: gray;">694</sup>. ראשונים ואחרונים כתבו שקוראים עד ואת תחש ואת מעכה<sup style="color: gray;">695</sup>, וביארו אחרונים שאף על פי שסופו אינו מענין היום, שמלכה אף היא נפקדה עם שרה<sup style="color: gray;">696</sup>, וגם נזכר בה: ובתואל ילד את רבקה<sup style="color: gray;">697</sup>, שנולדה בזמן העקידה<sup style="color: gray;">698</sup>, והיא גם כן נפקדה בראש השנה<sup style="color: gray;">699</sup>. ומהאחרונים יש שכתבו שנוהגים לקרוא רק עד וישב אברהם בבאר שָׁבע<sup style="color: gray;">700</sup>, שטעם קריאת פרשה זו כדי שיזכור לנו זכות העקידה<sup style="color: gray;">701</sup>, ואם כן מה שייכות לפרשת הנה ילדה מלכה עם פרשת העקידה<sup style="color: gray;">702</sup>.
ביום הראשון של ראש השנה קוראים - בספר תורה ראשון<sup style="color: gray;">703</sup> - חמישה עולים<sup style="color: gray;">704</sup>, כמו בכל יום-טוב*, שאין פוחתים בהם מחמישה עולים, לומר שהוא קדוש יותר מעלה אחת מראש-חדש* וחול-המועד*<sup style="color: gray;">705</sup> - שקוראים בהם לארבעה עולים<sup style="color: gray;">706</sup> - לראשון עד אֹתו אלהים<sup style="color: gray;">707</sup>, לשני עד יקרא לך זָרע<sup style="color: gray;">708</sup>, לשלישי עד אשה מארץ מצרים<sup style="color: gray;">709</sup>, לרביעי עד ויכרתו שניהם ברית<sup style="color: gray;">710</sup>. ואם הוא שבת, קוראים לשבעה קרואים<sup style="color: gray;">711</sup>, כמו בשאר שבתות<sup style="color: gray;">712</sup>, ומוסיפים שנים: ביום הגמל את יצחק<sup style="color: gray;">713</sup>, באשר הוא שם<sup style="color: gray;">714</sup>. ויש מהראשונים שכתב שנוהגים לקרוא לראשון עד אֹתו אלהים<sup style="color: gray;">715</sup>, לשני עד הגמל את יצחק<sup style="color: gray;">716</sup>, לשלישי עד באשר הוא שם<sup style="color: gray;">717</sup>, לרביעי עד אשה מארץ מצרים<sup style="color: gray;">718</sup>. ואם הוא שבת, קוראים לשבעה קרואים<sup style="color: gray;">719</sup>, וקוראים לרביעי עד יקרא לך זָרע<sup style="color: gray;">720</sup>, ולשישי עד שניהם ברית<sup style="color: gray;">721</sup>. ויש מהאחרונים שכתב שנוהגים לקרוא לראשון עד אֹתו אלהים<sup style="color: gray;">722</sup>, לשני עד יקרא לך זָרע<sup style="color: gray;">723</sup>, לשלישי עד באשר הוא שם<sup style="color: gray;">724</sup>, לרביעי עד אשה מארץ מצרים<sup style="color: gray;">725</sup>. ואם הוא שבת, מוסיפים שנים, וקוראים לשני עד הגמל את יצחק<sup style="color: gray;">726</sup>, ולשישי עד ויכרתו שניהם ברית<sup style="color: gray;">727</sup>.
ביום השני של ראש השנה, קוראים - בספר תורה ראשון<sup style="color: gray;">728</sup> - חמישה עולים<sup style="color: gray;">729</sup>. לראשון קוראים עד אמר לו האלהים<sup style="color: gray;">730</sup>, לשני עד שניהם יחדָּו<sup style="color: gray;">731</sup> - השני<sup style="color: gray;">732</sup> - לשלישי עד בהר ה' יראה<sup style="color: gray;">733</sup>. לנוהגים לקרוא עד ואת תחש ואת מעכה<sup style="color: gray;">734</sup>, קוראים לרביעי עד בבאר שָׁבע<sup style="color: gray;">735</sup>. ולנוהגים לקרוא עד מארץ מצרים<sup style="color: gray;">736</sup>, קוראים לרביעי עד את בנך את יחידֶך<sup style="color: gray;">737</sup>.
יש שהזכירו לראש השנה מלבד קריאת וה' פקד את שרה<sup style="color: gray;">738</sup>, קריאת דבר אל בני ישראל לאמר בחדש השביעי באחד לחדש יהיה לכם שבתון<sup style="color: gray;">739</sup>.
למנהגנו, שמוציאים במועדים ספר תורה שני וקוראים בו במוסף היום<sup style="color: gray;">740</sup>, מוציאים - בשני הימים<sup style="color: gray;">741</sup> - שני ספרי תורה, ובספר שני קוראים<sup style="color: gray;">742</sup> למפטיר: ובחדש השביעי<sup style="color: gray;">743</sup>, עד אשה לה'<sup style="color: gray;">744</sup>.
<h4>טעה במנין הקרואים</h4>
טעה ביום הראשון והשלים הפרשה בשלושה קרואים ועדיין לא אמר קדיש*, אזי ישלים מנין הקרואים בפרשת עקידה שאחריה<sup style="color: gray;">745</sup>. טעה והשלים הפרשה בארבעה קרואים ועדיין לא אמר קדיש, נחלקו אחרונים: יש סוברים שישלים מנין הקרואים בפרשת עקידה שאחריה<sup style="color: gray;">746</sup>, ויקרא לו שלושה פסוקים<sup style="color: gray;">747</sup>. ויש סוברים שלא יאמר קדיש עד אחר שקראו בספר תורה שני, ויהיה המפטיר עולה לחמישי, שהרי מפטיר עולה למנין הקרואים<sup style="color: gray;">748</sup>. ואם כבר אמר קדיש, אם לא חסר ממנין רק אחד, הכל מודים שאין צריך לקרות ויסמוך על המפטיר שעולה למנין<sup style="color: gray;">749</sup>, ואם חסר שנים יש לו לחזור ולקרות עוד אחד ויאמר קדיש שנית, ואם ירצה גם בזה לקרות עוד שנים, הרשות בידו<sup style="color: gray;">750</sup>.
<h4>טעה בפרשיה</h4>
טעה ביום הראשון ודילג הפקידה וההריון וקרא משם ולהלן, יוכל להשלים ענין זה בהעולה אחריו לקרות מראש הפרשה עד המקום שעומדים<sup style="color: gray;">751</sup>.
טעה ביום הראשון וקרא פרשת העקידה, אם האחרון עדיין לא בירך ברכה אחרונה יחזור לראש, ויקרא עם עולה זה מוה' פקד<sup style="color: gray;">752</sup> עד סופו, ואחר כך יברך ברכה אחרונה<sup style="color: gray;">753</sup>, אבל אם כבר בירך ברכה אחרונה אין צריך לחזור, רק יקרא ביום שני מן וה' פקד<sup style="color: gray;">754</sup> וגם פרשת העקידה עד סוף הסדר<sup style="color: gray;">755</sup>.
טעה ביום השני וקרא גם כן פרשת וה' פקד<sup style="color: gray;">756</sup> והשלים מנין החמישה קרואים, יקרא עוד אחד ויקרא מתחילת פרשה העקידה עד סופה, ואפילו אם אמר קדיש יעשה כן ויאמר קדיש שנית. ואם כבר נסתלק ספר זה, יוכל לקרות בספר השני למפטיר פרשת העקידה ויגלול ויקרא גם כן חובת היום<sup style="color: gray;">757</sup>.
<h4>העלאה לתורה את התוקע וש"ץ של מוסף</h4>
כתבו ראשונים ואחרונים שיש מקומות שנוהגים לקרוא התוקע שיהיה ממנין החמשה הקוראים בתורה<sup style="color: gray;">758</sup>, ובטעם המנהג כתבו אחרונים, שנהגו כן משום שיהא לבו שמח, כי התורה משמחת, ככתוב: פקודי ה' ישרים משמחי לב<sup style="color: gray;">759</sup>, ועל ידי כן יאושר כחו שיוכל לתקוע יפה בלא הפסק או טעות<sup style="color: gray;">760</sup>. וכתבו אחרונים שיש מקומות שנוהגים לקרוא במנין חמישה הקרואים גם החזן המתפלל מוסף*<sup style="color: gray;">761</sup>. מי שנוטל שכר עבור התקיעה והתפילה, כתבו אחרונים שאין חיוב לקרותו ממנין הקרואים<sup style="color: gray;">762</sup>, ומכל מקום יש שכתב שנכון לקרותם<sup style="color: gray;">763</sup>.
<h4>ניגון קריאת התורה</h4>
יש נוהגים שבקריאת התורה בראש השנה קוראים הטעמים בניגון המיוחד<sup style="color: gray;">764</sup> לימים נוראים<sup style="color: gray;">765</sup>, שלא בניגון הטעמים של שבתות ויום טוב<sup style="color: gray;">766</sup>, ואינו שינוי מהטעמים הרגילים, כי לעולם מנגנים זרקא כמשפטה וסגול כמשפט, רק בראש השנה ויום כפורים מנגן כעומד נידון לפני המלך<sup style="color: gray;">767</sup>. וכן לנקראים כשקוראים אותם - לעלות לתורה - וכשעושים מי שבירך, הכל בניגון זה<sup style="color: gray;">768</sup>, והקרואים מברכים ברכת התורה בניגון זה<sup style="color: gray;">769</sup>, וכן הקדיש* שאחר הקריאה<sup style="color: gray;">770</sup>. ויש מהם הנוהגים שהקריאה בספר התורה השני אינה נעשית בניגון זה, אלא בניגון של כל ימות השנה<sup style="color: gray;">771</sup>, וכן קוראים לו לעלות לתורה בנגינת חול<sup style="color: gray;">772</sup>, וכן ברכת התורה שלפניה ואחריה<sup style="color: gray;">773</sup>, והמי שבירך<sup style="color: gray;">774</sup>, והטעם כתבו אחרונים, לפי שאין הקריאה הזאת של מוספי היום מדין התלמוד, רק תקנת הגאונים<sup style="color: gray;">775</sup>.
<h4>ההפטרה</h4>
בהפטרה*, בראש השנה, בזמן שעשו יום אחד<sup style="color: gray;">776</sup>, נחלקו תנאים: א) יש סוברים שמפטירים הפרשה שיש בה הבן יקיר לי אפרים<sup style="color: gray;">777</sup>, מפני שכתוב שם זָכֹר אזכרנו<sup style="color: gray;">778</sup> רחם ארחמנו<sup style="color: gray;">779</sup>, וחובת היום להזכיר זכרונות<sup style="color: gray;">780</sup>. ועוד, שכתוב בה ענין זכירת ישראל לטוב, שנאמר: זָכֹר אזכרנו עוד<sup style="color: gray;">781</sup>. ועוד, שההפטרה היא מעין היום, שכתוב בה: רחל מבכה על בניה<sup style="color: gray;">782</sup>, ורחל נפקדה בראש השנה<sup style="color: gray;">783</sup>. ב) ויש מהתנאים סוברים שמפטירים בחנה<sup style="color: gray;">784</sup>, לפי שפקידתה היתה בראש השנה<sup style="color: gray;">785</sup>.
בתלמוד אמרו שעכשיו שעושים ראש השנה שני ימים - אף בארץ ישראל, לסוברים כן<sup style="color: gray;">786</sup>, וכן הלכה<sup style="color: gray;">787</sup> - מפטירים ביום הראשון בחנה<sup style="color: gray;">788</sup>, דהיינו מן ויהי איש אחד<sup style="color: gray;">789</sup>, עד וירם קרן משיחו<sup style="color: gray;">790</sup>. ויש שכתבו דהיינו מן ותתפלל חנה ותאמר<sup style="color: gray;">791</sup>, עד כי פקד ה' את חנה וגו' ויגדל הנער שמואל עם ה'<sup style="color: gray;">792</sup>. וביום השני הבן יקיר<sup style="color: gray;">793</sup>, מן כה אמר ה' מצא חן במדבר<sup style="color: gray;">794</sup>, עד רחם ארחמנו נאם ה'<sup style="color: gray;">795</sup>, לפי שאומר בפסוק זה: זָכֹר אזכרנו עוד<sup style="color: gray;">796</sup>, וזכרון מזכירים בראש השנה<sup style="color: gray;">797</sup>. ויש הנוהגים לסיים: תקהינה שִׁנָּיו<sup style="color: gray;">798</sup>.
יש שהזכירו לראש השנה מלבד הפטרת כי פקד ה' את חנה<sup style="color: gray;">799</sup>, הפטרת תקעו שופר בציון<sup style="color: gray;">800</sup>.
<h3><b>מנהגי היום</b></h3>
<h4>סימני ראש השנה</h4>
בראש השנה, אמרו בתלמוד שיהא רגיל אדם לאכול<sup style="color: gray;">801</sup> - ויש גורסים: לראות<sup style="color: gray;">802</sup>. ויש גורסים: להביא<sup style="color: gray;">803</sup> - "קרא" - דלעת<sup style="color: gray;">804</sup> - ו"רוביא" - תלתן<sup style="color: gray;">805</sup>. ויש מפרשים: פול המצרי<sup style="color: gray;">806</sup> - "כרתי" - כרישים<sup style="color: gray;">807</sup> - "סילקא" - תרדים<sup style="color: gray;">808</sup> - ו"תמרי"<sup style="color: gray;">809</sup>, שסימנם קרכס"ת<sup style="color: gray;">810</sup>, מפני שסימן דבר הוא<sup style="color: gray;">811</sup>. ויש גורסים "תרסק" במקום "כרתי"<sup style="color: gray;">812</sup>. ויש גורסים אף: אתרוג<sup style="color: gray;">813</sup>. והמינים הללו הם דרך סימן לעורר בו לבבו להנהגה טובה<sup style="color: gray;">814</sup>.
למעשה נחלקו גאונים, ראשונים ואחרונים: יש שכתבו שאוכלים המינים הללו<sup style="color: gray;">815</sup>. ויש שכתבו שנותנים המינים הללו על השולחן<sup style="color: gray;">816</sup>. ויש שביארו לדעה זו שהעיקר הוא לראות אותם, והגירסא "לאכול"<sup style="color: gray;">817</sup> לא נאמרה אלא משום סומא*<sup style="color: gray;">818</sup>.
בזמן נתינת המינים, נחלקו הדעות: א) יש מהראשונים ואחרונים שכתבו שהוא בליל ראש השנה<sup style="color: gray;">819</sup>. ולדעה זו נחלקו אחרונים אם הוא רק בלילה הראשון של ראש השנה<sup style="color: gray;">820</sup>. או אף בלילה השני<sup style="color: gray;">821</sup>. ב) ויש מהראשונים שנראה מדברים שסוברים שהוא דין כללי בראש השנה<sup style="color: gray;">822</sup>, וכן יש מהאחרונים שכתבו שעושים הסימנים ארבע פעמים, בשני הלילות ובשני הימים<sup style="color: gray;">823</sup>. ג) ויש מהראשונים סוברים שאוכלים המאכלים בכל עשרת-ימי-תשובה*, שכל עשרת ימי תשובה נקראים ראש השנה<sup style="color: gray;">824</sup>.
בטעם שנותנים המינים הללו, נחלקו ראשונים: א) יש סוברים שהם גדלים מהר<sup style="color: gray;">825</sup> משאר ירקות<sup style="color: gray;">826</sup>, וסימן טוב הם<sup style="color: gray;">827</sup>. ב) ויש סוברים שמהם שגדלים מהר ומהם שמתוקים<sup style="color: gray;">828</sup>. ג) ויש סוברים שמהם שגדלים מהר ומהם שגדולתם עולה הרבה<sup style="color: gray;">829</sup>. ד) ויש סוברים - וכן נראה מדברי גאונים<sup style="color: gray;">830</sup> - שהסימנים הם משום שמותם<sup style="color: gray;">831</sup>: רוביא, שירבו נכסינו כרוביא זו<sup style="color: gray;">832</sup>, או: שירבו ישראל<sup style="color: gray;">833</sup>, או: ירבו זכיותינו<sup style="color: gray;">834</sup>, כרתי, שיכרתו שונאינו<sup style="color: gray;">835</sup>, סלקא, יסתלקו אויבינו, תמרי, יתמו שונאינו<sup style="color: gray;">836</sup>, וקרא מפני שממהר להיות גדל<sup style="color: gray;">837</sup>. ומדברי גאונים נראה שאף קרא הוא משום שמו: שיקרע גזר דיננו<sup style="color: gray;">838</sup>.
בראש השנה, כתבו גאונים שרגילים לאכול דבש<sup style="color: gray;">839</sup> ותפוחים מתוקים<sup style="color: gray;">840</sup> וכל מיני מתיקה<sup style="color: gray;">841</sup>, סימן לשנה מתוקה<sup style="color: gray;">842</sup>, וכן אומר בעזרא: ושתו ממתקים<sup style="color: gray;">843</sup>. וכן כתבו ראשונים שרגילים באשכנז לאכול בתחילת הסעודה תפוח מתוק בדבש, לומר: תתחדש עלינו שנה מתוקה<sup style="color: gray;">844</sup>. וכן כתבו גאונים שנהגו לאכול טיסני עם בשר שמן, כדי שיהיה השנה הבאה עלינו שמינה, וכן אומר בעזרא: לכו אכלו משמנים<sup style="color: gray;">845</sup>, ושנהגו לאכול ראשי כבשים<sup style="color: gray;">846</sup>, כדי שיזכרנו הקדוש ברוך הוא לטובה<sup style="color: gray;">847</sup>, וישימנו - הקדוש ברוך הוא, שהוא ראש לכל<sup style="color: gray;">848</sup> - לראש ולא לזנב<sup style="color: gray;">849</sup>. וכתבו ראשונים שיש שנהגו לאכול ראש של איל, כדי שיזכור לנו איל של יצחק<sup style="color: gray;">850</sup>, ושיש שנהגו להביא על השולחן כל מיני חידוש, ושיש נהגו לאכול את הריאה<sup style="color: gray;">851</sup>, לפי שהיא קלה<sup style="color: gray;">852</sup>. וכתבו ראשונים שרבו המנהגים, כל מקום ומקום לפי מנהגו<sup style="color: gray;">853</sup>.
כתבו גאונים שיש שנהגו בשעת הבאת הסימנים, שפושט ידו ונוטל "קרא", ואומר: קרא, יקרע גזר דיננו, ונוטל "רוביא", ואומר: רוביא, ירבו זכיותינו, ונוטל "כרתי" ואומר: כרתי, יכרתו שונאינו, ונוטל "סילקא" ואומר: סילקא, יסתלקו חטאותינו, ונוטל "תמרי" ואומר: תמרי, יתמו עוונותינו, או יתמו אויבינו<sup style="color: gray;">854</sup>.
<h4>תשליך</h4>
יש הנוהגים לילך בראש השנה - על המים<sup style="color: gray;">855</sup> - לנהר<sup style="color: gray;">856</sup>, או הים הגדול, או מעיין<sup style="color: gray;">857</sup>, או באר<sup style="color: gray;">858</sup> מים חיים<sup style="color: gray;">859</sup>, ולומר על שפת הים או על שפת הבאר או המעיין<sup style="color: gray;">860</sup>: תשוב תרחמנו וגו'<sup style="color: gray;">861</sup> ותשליך במצֻלות ים כל חטאתינו<sup style="color: gray;">862</sup>, דהיינו שלושה פסוקים<sup style="color: gray;">863</sup> של מי אל כמוך וגו' תתן אמת ליעקב וגו'<sup style="color: gray;">864</sup> - ויש שכתבו שיאמר: מי אל כמוך וגו' יכבֹּש עונותינו<sup style="color: gray;">865</sup>, ויוסיף: ותשליך במצֻלות ים כל חטאתינו<sup style="color: gray;">866</sup>, ויוסיף ויאמר: וכל חטאות עמך בית ישראל תשליך במקום אשר לא יזכרו ולא יפקדו ולא יעלו על לב לעולם<sup style="color: gray;">867</sup>. ויש שכתבו שיאמר תוספת זו, לאחר ותשליך במצֻלות ים כל חטאותם<sup style="color: gray;">868</sup>, ויוסיף ויאמר אחריה: תתן אמת ליעקב וגו'<sup style="color: gray;">869</sup> - ויש שכתבו שיכפול אמירת הפסוקים שלוש פעמים<sup style="color: gray;">870</sup>. ויש שכתבו שיוסיף פסוקים נוספים<sup style="color: gray;">871</sup>. מנהג זה נקרא "תשליך"<sup style="color: gray;">872</sup> או "הליכות תשליך"<sup style="color: gray;">873</sup>, על שם שאומר שם הכתוב: ותשליך במצֻלות ים כל חטאותם<sup style="color: gray;">874</sup>.
טעם עשיית התשליך, כתבו ראשונים שהוא להשליך במצולות ים כל חטאותינו<sup style="color: gray;">875</sup>, וכתבו אחרונים שבשעת אמירת: ותשליך במצֻלות ים כל חטאותם, יכוין שיושלכו כל חטאותיו ועוונותיו, וגם המקטרג העליון יושלך במצולות הים העליון<sup style="color: gray;">876</sup>. מנהג זה כתבו אחרונים שהוא מנהג ותיקין, באם מתעורר בתשובה שלמה בליבו, ומשליך מעליו גילוליו, שאז נופלים הם במצולת ים<sup style="color: gray;">877</sup>, אבל אין לחשוב שעל ידי ניעור כנף הבגדים<sup style="color: gray;">878</sup> יוכל האדם לנער כל העבירות שעשה כל השנה<sup style="color: gray;">879</sup>.
מספר טעמים ניתנו מדוע התשליך נעשה על המים: א) זכר לעקידת יצחק<sup style="color: gray;">880</sup>, משום שנמצא במדרש שעבר אברהם אבינו בנהר עד צוארו, ואמר הושיעה ה' כי באו מים עד נפש<sup style="color: gray;">881</sup>, והוא השטן שנעשה כמו נהר לעכב אותו מן העקדה<sup style="color: gray;">882</sup>. ב) כי מן מצולות ים ניכר ענין בריאת העולם, כי מצולת ים הוא התהום והוא המקום היותר עמוק בים, וכשאנו הולכים שם אנו רואים גבורתו של יוצר בראשית, לכן אנו הולכים על המים בראש השנה שהוא יום הדין, לשים כל אחד על נפשו ענין בריאת העולם וה' יתעלה מלך הארץ, ועל זה נאמר: תשליך במצולות הים חטאתינו<sup style="color: gray;">883</sup>, כי באמת המתבונן בענין מצולות ים כל ומכיר שהעולם מחודש על ידו עומד על מציאות ה' יתעלה ומתחרט על ידי זה כל עוונותיו וחטאיו נמחלים ועל דרך זה נשלכים החטאים במצולת הים<sup style="color: gray;">884</sup>. ג) על שם וישאבו מים וישפכו לפני ה'<sup style="color: gray;">885</sup>, שפירושו: ושפכו לבם בתשובה כמים לפני ה'<sup style="color: gray;">886</sup>, שהוא סימן הכנעה, הרי אנו לפניך כמים הללו הנשפכים<sup style="color: gray;">887</sup>.
בשעת אמירת התשליך, כתבו ראשונים ואחרונים שנוהגים לראות במים דגים חים<sup style="color: gray;">888</sup>, כדי לזכור שאנו משולים כדגים חיים הללו שנאחזים - פתאום<sup style="color: gray;">889</sup> - במצודה<sup style="color: gray;">890</sup>, כך אנו נאחזים במצודת המות והדין, ומתוך כך נהרהר יותר בתשובה<sup style="color: gray;">891</sup>. או שהוא לסימן שלא תשלוט בנו עין הרע ונפרה ונרבה כדגים<sup style="color: gray;">892</sup>.
בשעת אמירת התשליך, כתבו אחרונים שנוהגים לנער כנפי הבגדים<sup style="color: gray;">893</sup>, והוא לרמז, ליתן לב להשליך את החטאים ולחפש ולחקור דרכיו מהיום והלאה שיהיו בגדיו לבנים ונקיים מכל חטא<sup style="color: gray;">894</sup>. ויש שכתבו שיגביה שני צידי הגלימה מחציה, וכשיגיע לותשליך במצולות ים, אז ישלשלם וינערם<sup style="color: gray;">895</sup>.
זמן עשיית התשליך כתבו ראשונים שהוא אחר סעודה<sup style="color: gray;">896</sup>, ואחרונים כתבו שהוא ביום ראשון של ראש השנה<sup style="color: gray;">897</sup>, אחר תפילת מנחה<sup style="color: gray;">898</sup>, מעט<sup style="color: gray;">899</sup> קודם שקיעת החמה<sup style="color: gray;">900</sup>, ונוהגים לילך אף אם כבר שקעה החמה עד הלילה<sup style="color: gray;">901</sup>. וכתבו אחרונים שאף על פי שנהגו לילך אחר מנחה, מכל מקום אם משער בעצמו שאחר מנחה לא יהיה לו פנאי ללכת ילך קודם מנחה, וכן כשרוצים לילך לנהר שחוץ לעיר והעיר דלתותיו נעולים בלילה, יכולים לילך קודם מנחה<sup style="color: gray;">902</sup>.
חל יום ראשון של ראש השנה בשבת, נחלקו המנהגים: יש נוהגים לילך בשבת<sup style="color: gray;">903</sup>. ויש נוהגים לילך ביום ראשון<sup style="color: gray;">904</sup>, כדי שלא יבואו חס ושלום לידי חילול שבת<sup style="color: gray;">905</sup> על ידי הוצאה שנושאים עימהם<sup style="color: gray;">906</sup>.
<h4>שינה ביום ראש השנה</h4>
בירושלמי אמרו שהישן בראש השנה ישן מזלו<sup style="color: gray;">907</sup>, והוא ברמיזה, שמי שישן ואינו מוסיף אומץ בתפילה, גם מזלו, שהוא המלאך המליץ עליו בשמים אינו מלמד זכות עליו<sup style="color: gray;">908</sup>. ויש שנתנו טעמים אחרים: א) איך יישן אדם בראש השנה ועוסקים בדינו, וכן נאמר: אם יתקע שופר בעיר ועם לא יחרדו<sup style="color: gray;">909</sup>. ב) הוא מורה עצלות, כנאמר: מה לך נרדם וגו'<sup style="color: gray;">910</sup>. ג) שמראה עצמו כאילו אינו חושש לדין שדנים אותו למעלה, וצריך להיות ניעור שיראה בעצמו שהוא ירא וחרד מאימת הדין<sup style="color: gray;">911</sup>. ד) שינה אחד משישים במיתה<sup style="color: gray;">912</sup>, ויש ליזהר מלעשות בראש השנה דברים שסימנם לרעה<sup style="color: gray;">913</sup>. ה) בימות החול אסור לישן ביום יותר משינת הסוס, שהוא שישים נשימות<sup style="color: gray;">914</sup>, ואף על פי שאין אנו נזהרים בשאר ימות השנה, ראוי ליזהר בימי התשובה<sup style="color: gray;">915</sup>. וכתבו אחרונים שלכן נזהרים שלא לישן - ביום<sup style="color: gray;">916</sup> - ראש השנה<sup style="color: gray;">917</sup>, והיושב בטל דומה לישן<sup style="color: gray;">918</sup>, וגרוע ממנו, שעל ידי זה ראשו נמלא מחשבות רבות<sup style="color: gray;">919</sup>, ולכן אחר האכילה, יקבע עצמו ללמוד<sup style="color: gray;">920</sup>. ויש שכתבו שאחר חצות מותר לישן, שכבר נתעורר המלאך על ידי התפילות והתקיעות<sup style="color: gray;">921</sup>. ויש שכתבו שאין לנהוג כן<sup style="color: gray;">922</sup>. ויש מהראשונים שהעידו עליהם שישנו בראש השנה<sup style="color: gray;">923</sup>, ולכן כתבו אחרונים שאם ראשו כבד עליו, יישן מעט אם אי אפשר לו בלא זה<sup style="color: gray;">924</sup>, שבמקום הדחק ניתן לסמוך על הראשונים הללו<sup style="color: gray;">925</sup>.
מנהג זה שלא לישן ביום ראש השנה, יש שנראה מדבריהם שאינו אלא לאחר שקם ממיטתו<sup style="color: gray;">926</sup>, והממשיך שינתו ביום אחר שיאור היום, כיון שהתחיל בהיתר, שלא נברא הלילה אלא לשינה, אין לחוש לשינה<sup style="color: gray;">927</sup>. ויש שכתבו שכדי שלא לישן ביום ראש השנה, יזהר לקום קודם אור היום<sup style="color: gray;">928</sup>, ומכל שכן שאמרו חכמים שבשעה ראשונה מהיום הוא התחלת השלוש שעות הראשונות שבהן הקדוש ברוך הוא דן את כל העולם<sup style="color: gray;">929</sup>, ואם ישן אז מראה בעצמו כאילו אינו חושש לדין שדנים אותו למעלה<sup style="color: gray;">930</sup>.
<h4>תהלים</h4>
יש הנוהגים לגמור כל תהלים בראש השנה<sup style="color: gray;">931</sup>. ויש הנוהגים בשני ימים של ראש השנה להשלים תהלים שני פעמים, כמנין כפ"ר<sup style="color: gray;">932</sup>. ומותר לומר גם ההלל, אף על פי שאין אומרים הלל בראש השנה, משום שהלל הוא שמחה ועכשיו תלוי בדין<sup style="color: gray;">933</sup>, היינו דוקא כשאומר בדרך שיר, אבל כשאומר דרך תחינה ובקשה, מותר<sup style="color: gray;">934</sup>.
<h4>אכילת אגוז</h4>
יש מהראשונים שכתבו שיש נזהרים מלאכול אגוזים בראש השנה קודם התקיעה, משום שמרבים ליחות<sup style="color: gray;">935</sup>, ויש ליזהר שלא לירוק בשעת התקיעה, למען ישמעו את הקול שלם ולא יפסיק כמלוא נימא<sup style="color: gray;">936</sup>. ויש שכתבו שמטעם זה יש ליזהר בהם, משום שמוציאים כיחה וניעה ומבטלים התפילה<sup style="color: gray;">937</sup>. ויש מהאחרונים שכתבו שיש שנזהרים שלא לאכול אגוזים בראש השנה<sup style="color: gray;">938</sup>, משום שאגוז בגימטריא* חטא<sup style="color: gray;">939</sup>, כלומר שלא יאכל חטא בראש השנה יום שנידון על חטא<sup style="color: gray;">940</sup>.
<h4>לשנה טובה תכתב</h4>
בראש השנה, נוהגים שכל אחד אומר לחבירו: תכתב בשנה טובה<sup style="color: gray;">941</sup>, או: לשנה טובה תכתב<sup style="color: gray;">942</sup>, ולנקבה: תכתבי<sup style="color: gray;">943</sup>, ואין לומר: ותחתם<sup style="color: gray;">944</sup>. ויש הסוברים שיש לומר: תכתב ותחתם לשנה טובה<sup style="color: gray;">945</sup>, או: לשנה טובה תכתב ותחתם<sup style="color: gray;">946</sup>, שיחזיקו לצדיק שנחתם לאלתר לחיים<sup style="color: gray;">947</sup>, ולנקבה: תכתבי ותחתמי<sup style="color: gray;">948</sup>. ויש המוסיפים: לאלתר לחיים טובים ולשלום<sup style="color: gray;">949</sup>.
יש מהאחרונים סוברים שאין אומרים זאת כששבים לבתיהם לאחר תפילה מוסף*<sup style="color: gray;">950</sup>, שהרי הוא אחר הכתיבה, שהכתיבה היא בעת התפילה בשלוש שעות ראשונות, ואם הוא בינוני תלוי ועומד עד יום כיפור ואינו נכתב היום<sup style="color: gray;">951</sup>, ואין ראוי שיאמר לחבירו לשון המורה שאינו צדיק<sup style="color: gray;">952</sup>. ויש סוברים שיכול לאומרו עד חצות, שהקדוש ברוך הוא דן בשלוש שעות שניות<sup style="color: gray;">953</sup>. ויש סוברים שיכול לאומרו בכל היום הראשון, ואף בליל יום השנה, שהעיקר לפעמים ביום השני<sup style="color: gray;">954</sup>.
<h2>ראש חודש</h2>
<b>הגדרת הערך -</b> היום הראשון של החודש לענין דינים הנוהגים בו
<h3>מהותו וסדרו</h3>
מהותו וזמנו
ראש חודש – או: חודש<sup style="color: gray;">1</sup> – הוא אחד מן המועדים<sup style="color: gray;">2</sup>, וזמנו הוא ביום השלושים של החודש שעבר, אם היה החודש חסר הרי עושים ראש חודש יום אחד, ואם היה החודש מלא היום עושים שני ימים, את היום השלושים והיום השלושים ואחת<sup style="color: gray;">3</sup>.
על קביעת ראשי החודשים, וקידוש החודש, ע"ע.
על דיני ברכת החודש, ע"ע.
על דיני ערב ראש חודש ותפילת יום-כפור-קטן*, ע"ע.
על קרבנות היום, ע"ע קרבן מוסף וע' שעירי ראש חודש.
פרשת ובראשי חדשיכם
נוהגין באשכנז לומר פרשת ובראשי חדשיכם אחר פרשת התמיד<sup style="color: gray;">4</sup> - כדי לפרסם שהוא ראש חודש<sup style="color: gray;">5</sup> - ובספרד אין נוהגים לאומרה<sup style="color: gray;">6</sup>, כיון שקוראים פרשה זו בקריאת-התורה<sup style="color: gray;">7</sup>.
על סדר קריאת התורה בראש חודש, ובראש חודש שחל בשבת, ע"ע קריאת התורה.
יעלה ויבוא
בראש חודש מזכירים תפילת יעלה ויבוא בתפילות ובברכת המזון<sup style="color: gray;">8</sup>. על דיני ההזכרה, ודין הזכרה כשחל בשבת, ודין השוכח ושאר פרטי דינים, ע"ע יעלה ויבוא.
הלל
לאחר תפילת שחרית בראש חודש נהגו לומר הלל<sup style="color: gray;">9</sup>. על דיני אמירת הלל, ושאין גומרים בראש חודש את ההלל, ועל כך שאמירת הלל בראש חודש אינה חובה, ע"ע הלל<sup style="color: gray;">10</sup>. על הברכה לפני הלל בראש חודש, ע"ע הנ"ל<sup style="color: gray;">11</sup>.
יענך ה' ביום צרה
אין אומרים בראש חודש למנצח כו' יענך ה' ביום צרה<sup style="color: gray;">12</sup>.
מוסף
לאחר תפילת שחרית מתפללים תפילת מוסף<sup style="color: gray;">13</sup>. על פרטי דיני תפילת מוסף, ע"ע מוסף. על הקרבת קרבן-מוסף*, ע"ע.
חליצת תפילין
נוהגים לחלוץ תפילין בראש חודש קודם תפילת מוסף<sup style="color: gray;">14</sup>, וטעם הדבר, שכשם שאין מניחים תפילין ביום טוב<sup style="color: gray;">15</sup>, כך יש לנהוג בראש חודש כשמזכירים את מוספי היום<sup style="color: gray;">16</sup>.
זמן חליצת התפילין הוא בעת אמירת ובא לציון, קודם שיאמר יהי רצון שנשמור חוקיך<sup style="color: gray;">17</sup>, ויש שנוהגים אז לחלוץ רק הרצועות מהאצבע<sup style="color: gray;">18</sup>, ויש סוברים שיש לחולצם מיד לאחר החזרת הספר תורה להיכל<sup style="color: gray;">19</sup>.
לאחר החליצה נהגו שאין מקפלים התפילין עד אחר התפילה<sup style="color: gray;">20</sup>.
תפילין של רבינו תם
המניחים תפילין של רבינו תם<sup style="color: gray;">21</sup>, יש שכתבו שבראש חודש יניחום לפני קריאת התורה, ולא יניחום לאחר מוסף<sup style="color: gray;">22</sup>.
נפילת אפים
אין נופלים על פניהם בראש חודש, ולא במנחה של ערב ראש חודש<sup style="color: gray;">23</sup>.
שיר של יום
בראש חודש נוהגים – בספרד<sup style="color: gray;">24</sup> - לומר שיר של יום מזמור ברכי נפשי את ה'<sup style="color: gray;">25</sup>, לפי שנאמר בו עשה ירח למועדים<sup style="color: gray;">26</sup>. וע"ע שיר של יום.
ברכת הזמן
אף שמברכים ברכת הזמן על המועדים<sup style="color: gray;">27</sup>, אין מברכים על ראש חודש, לפי אינו חג גמור<sup style="color: gray;">28</sup>. ויש סוברים שמברכים ברכת הזמן אף על ראש חודש<sup style="color: gray;">29</sup>.
בגדי ראש חודש
יש שכתבו שראוי להחליף בגדיו לכבוד ראש חודש, כשם שמחליפים לשבת ויום טוב<sup style="color: gray;">30</sup>. ויש שכתבו שנהגו הנשים ללבוש בגדי שבת בראש חודש, לפי שהוא יום טוב שלהן, אבל האנשים לא<sup style="color: gray;">31</sup>.
הדלקת נרות
יש שנהגו להדליק נרות בראש חודש כשם שמדליקים בשבת ויום טוב<sup style="color: gray;">32</sup>, ויש שכתבו שמכל מקום לעשות מעט שינוי בהדלקה מההדלקה שבשבת ויום טוב<sup style="color: gray;">33</sup>.
צדקה
יש שנהגו לתת צדקה לעניים בראש חודש כשם שראוי לתת בערב שבת וערב יום טוב<sup style="color: gray;">34</sup>.
מצות עונה
דין מצות עונה בראש חודש כדין עונה בשבת<sup style="color: gray;">35</sup>, על פרטי הדינים ע"ע עונה.
הקבלת פני רבו
חייב אדם להקביל פני רבו בראש חודש כשם שחייב אדם להקביל פני רבו ברגל<sup style="color: gray;">36</sup>, שנאמר לא חודש היום ולא שבת<sup style="color: gray;">37</sup>, ומשמע שבחודש ובשבת צריך להקביל<sup style="color: gray;">38</sup>, ויש סוברים שרק הנשים – שאינן עושות מלאכה<sup style="color: gray;">39</sup> - חייבות להקביל פני הרב ברגל<sup style="color: gray;">40</sup>.
תשלום למלמדי תינוקות
נהגו התינוקות להוליך מעות לבית רבם בראש חודש<sup style="color: gray;">41</sup>.
תינוקות של בית רבן
יש מקומות שנהגו שתינוקות של בית רבן ילמדו בתלמוד תורה מחצית היום, כדי שיזכרו שהוא כעין יום טוב<sup style="color: gray;">42</sup>.
על אבילות בראש חודש ע"ע<sup style="color: gray;">43</sup>, על צדוק-הדין בראש חודש, ע"ע.
<h3>עשיית מלאכה</h3>
מותר לעשות מלאכה בראש חודש<sup style="color: gray;">44</sup>, אבל הנשים נוהגות שלא לעשות מלאכה<sup style="color: gray;">45</sup>, והוא מנהג טוב<sup style="color: gray;">46</sup>, ואין להקל בזה<sup style="color: gray;">47</sup>. ובטעם הדבר כתבו ראשונים לפי שראשי חודשים היו כנגד שנים עשר השבטים, וכשחטאו בעגל ניטלו מהם וניתנו לנשותיהם לזכר שלא היו באותו החטא<sup style="color: gray;">48</sup>. ויש שכתבו שהאשה מתחדש וטובלת וחוזרת לבעלה כל חודש כשם שהלבנה מתחדשת כל חודש, ולכך קבעו ראש חודש ליום טוב שלהן<sup style="color: gray;">49</sup>.
אנשים
נהגו האנשים שלא לעשות מלאכה בראש חודש, אין זה מנהג כלל<sup style="color: gray;">50</sup>, והנוהגים כן הרי זה מנהג בורות<sup style="color: gray;">51</sup>, והנמנע ממלאכה הרי הוא ככל הפטור מדבר ועושהו שנקרא הדיוט<sup style="color: gray;">52</sup>. ויש שכתבו שאף שאין להמנע ממלאכה, הנמנע אינו בכלל כל הפטור מדבר ועושהו וכו'<sup style="color: gray;">53</sup>.
ראש חודש שחל שני ימים
ראש חודש שהוא שני ימים, יש סוברים שלא יעשו הנשים מלאכה בשניהם<sup style="color: gray;">54</sup>, ויש סוברים שהכל לפי מנהג המקום<sup style="color: gray;">55</sup>, ואף לשיטתם אין להקל אלא ביום הראשון שאינו עיקרו של ראש חודש, אלא השלמת חודש שעבר, אבל ביום השני שהוא עיקר ראש חודש אין להקל<sup style="color: gray;">56</sup>.
המלאכות האסורות
מנהג ירושלים שנשים לא יתפרו ויסרגו ויכבסו ויגהצו בראש חודש<sup style="color: gray;">57</sup>. ויש שכתבו שלגהץ מותרות<sup style="color: gray;">58</sup>. מלאכה שהנשים עוסקות בה לצורך פרנסתן, יש שכתבו שמותרות בכך<sup style="color: gray;">59</sup>.
נהגו הנשים לעשות מקצת מלאכות ומקצתם לא, הולכים אחר המנהג<sup style="color: gray;">60</sup>.
בליל ראש חודש
בליל ראש חודש מותרים במלאכה<sup style="color: gray;">61</sup>.
גזיזת צפרניים
נוהגים להמנע מלגלח ומלגזוז צפרניים בראש חודש, משום צוואת רבי יהודה החסיד<sup style="color: gray;">62</sup>. ואפילו אם חל ראש חודש בערב שבת נמנעים<sup style="color: gray;">63</sup>. ויש נוהגים שאם חל בערב שבת מותר<sup style="color: gray;">64</sup>.
<h3>סעודה ותענית</h3>
סעודה
מצוה להרבות בסעודת ראש חודש<sup style="color: gray;">65</sup>, לפי שהוקש למועד, שנאמר וביום שמחתכם ובמועדיכם ובראשי חדשיכם<sup style="color: gray;">66</sup>, ונאמר אצל דוד כי זבח משפחה לנו<sup style="color: gray;">67</sup>, והיה זה בראש חודש, שנאמר ויהי ממחרת החודש<sup style="color: gray;">68</sup>. ועוד טעם אמרו, שהוא זכר לעדי קידוש החודש שהיו עושים להם סעודות כדי שיהיו רגילים לבוא<sup style="color: gray;">69</sup>. ועוד טעם אמרו, שאוכלים סעודה לכבוד היום שהוא יום כפרת עוונות לישראל<sup style="color: gray;">70</sup>.
בסעודת ראש חודש, יש שנהגו לזמר ולשורר כפי שנוהגים בשבת<sup style="color: gray;">71</sup>.
אחד האנשים ואחד הנשים חייבים בסעודת ראש חודש<sup style="color: gray;">72</sup>.
האכילה בסעודה זו
סעודה זו, אינו חייב לאכול בה פת<sup style="color: gray;">73</sup>, ומכל מקום האוכל פת ואוכל ושותה בה בטוב הרי זה משובח<sup style="color: gray;">74</sup>. ונוהגים להוסיף מאכל אחד יותר מבשאר ימים<sup style="color: gray;">75</sup>, וכן אם חל בשבת מוסיפים מאכל אחד יותר משאר השבתות<sup style="color: gray;">76</sup>, ואם לא הוסיף מאכל בשבת לכבוד ראש חודש, יכול להוסיף בסעודת מלוה מלכה<sup style="color: gray;">77</sup>.
יש שכתבו שיבצע בראש חודש על שני כיכרות כמו בשבת<sup style="color: gray;">78</sup>, ויש שכתבו שלא נהגו כן<sup style="color: gray;">79</sup>.
זמן הסעודה
זמן סעודת ראש חודש הוא ביום, ואין צריך להרבות בסעודה בלילה<sup style="color: gray;">80</sup>, ויש שאף כתבו שאם אכל סעודה בלילה לא יצא ידי חובתו<sup style="color: gray;">81</sup>. ויש סוברים שאפשר לאכול סעודת ראש חודש גם בלילה<sup style="color: gray;">82</sup>.
ראש חודש שחל בשבת
חל ראש חודש בשבת, אמרו בירושלמי שיש לאכול סעודת ראש חודש ביום ראשון<sup style="color: gray;">83</sup>, ולא נהגו כך<sup style="color: gray;">84</sup>.
כל מזונותיו של אדם קצובים לו חוץ מסעודות שבת וימים טובים וסעודת ראש חודש<sup style="color: gray;">85</sup>.
כשאוכל סעודות אחרות
מי שנזדמן לו בראש חודש סעודת מצוה – כגון סעודת ברית מילה – יוצא בה ידי חובת סעודת ראש חודש.
בראש השנה
בראש השנה אין צריך להרבות משהו בסעודה עבור ראש חודש<sup style="color: gray;">86</sup>.
תענית
אסור להתענות בראש חודש<sup style="color: gray;">87</sup>. ונחלקו: יש סוברים שאיסור תענית בראש חודש הוא מן התורה<sup style="color: gray;">88</sup>, ויש סוברים שאינו אלא אסמכתא*<sup style="color: gray;">89</sup>. על דין שאין גוזרים תענית-ציבור* בראש חודש, ע"ע תענית צבור. על יחיד שקיבל על עצמו תענית כך וכך ימים ופגע בו ראש חודש, ע"ע תענית יחיד. על החולם חלום רע בראש חודש, ע"ע תענית חלום. על חתן ביום חופתו שחל בראש חודש, ע"ע חתן וכלה<sup style="color: gray;">90</sup>.
ערב ראש חודש
יש נוהגים להתענות ערב ראש חודש<sup style="color: gray;">91</sup>, על פרטי המנהג ודיניו ע"ע יום כפור קטן<sup style="color: gray;">92</sup>. ומכל מקום המתענה בערב ראש חודש צריך למהר בסעודת הלילה כדי שלא יכנס לראש חודש כשהוא מעונה<sup style="color: gray;">93</sup>, והיינו שלא יחכה עד אחר צאת הכוכבים<sup style="color: gray;">94</sup>.
<h3>בשטרות</h3>
חל ראש חודש שני ימים, ביום הראשון של ראש חודש כותבים בשטרות יום ראש חודש שהוא יום שלושים של החודש שעבר<sup style="color: gray;">95</sup>, ויש סוברים שכותבים "ראש חודש" בסתם<sup style="color: gray;">96</sup>, ויש סוברים שכתובים להיפך: יום שלושים של חודש פלוני שהוא ראש חודש<sup style="color: gray;">97</sup>. וביום השני כותבים א' לחודש החדש<sup style="color: gray;">98</sup>.
<h2>ראשי</h2>
#הפניה ויקישיבה:אנציקלופדיה תלמודית
<h2>ראשית הגז</h2>
<b>הגדרת הערך</b> - מצות-עשה* על ישראלים ולויים, שבכל פעם שיגזזו צאנם, יתנו מתחילת הגיזה לכהן.
<h3>המצוה ומהותה</h3>
<h4>המצוה וטעמה</h4>
מצות-עשה*<sup style="color: gray;">1</sup> ליתן לכהן ראשית הגז<sup style="color: gray;">2</sup> מהכבשים<sup style="color: gray;">3</sup>, שנאמר: וזה יהיה משפט הכהנים וגו', וראשית גז צאנך תתן לו<sup style="color: gray;">4</sup>, והוא אחד מעשרים וארבע מתנות-כהונה*<sup style="color: gray;">5</sup>, ונמנית מצוה זו במנין-המצות*<sup style="color: gray;">6</sup>. והעובר על זה ולא נתן ראשית גיזתו לכהן, כשיש לו גיזה הראויה<sup style="color: gray;">7</sup>, ביטל עשה זה<sup style="color: gray;">8</sup>.
הטעם שזיכה הקדוש ברוך הוא לכהנים בראשית הגז, כתבו ראשונים, שכיון שאין לכהנים נחלה בקרקעות<sup style="color: gray;">9</sup> ולא בביזה<sup style="color: gray;">10</sup>, זיכה להם השם יתברך כל צורך מחייתם על ידי אחיהם, וזיכה להם ראשית הגז למלבושיהם<sup style="color: gray;">11</sup>.
<h4>המקבל</h4>
ראשית הגז הניתן לכהנים<sup style="color: gray;">12</sup>, ניתן בין לזכרים ובין לנקבות<sup style="color: gray;">13</sup>. אם משום שנאמר בפרשת מתנות-כהונה*: לך נתתים ולבניך ולבנֹתיך וגו', כל חלב יצהר וכל חלב תירוש ודגן ראשיתם<sup style="color: gray;">14</sup>, ואנו דורשים: ראשיתם, זו ראשית הגז<sup style="color: gray;">15</sup>, שנאמר: וראשית גז צאנך צאנך<sup style="color: gray;">16</sup>. או משום שנאמר: ראשית דגנך תירֹשך ויצהרֶך וראשית גז צאנך תתן לו<sup style="color: gray;">17</sup>, ואנו דורשים: מה ראשית דגן - תרומה* - ניתנת לנקבות כזכרים<sup style="color: gray;">18</sup>, אף ראשית הגז<sup style="color: gray;">19</sup>.
בת-כהן* הנשואה לישראל, כתבו ראשונים שנותנים לה ראשית הגז, כיון שראשית הגז חולין לכל דבר<sup style="color: gray;">20</sup>.
<h4>הזמן בו נוהג</h4>
ראשית הגז נוהג בין בפני הבית ובין שלא בפני הבית<sup style="color: gray;">21</sup>, וחיובו הוא לעולם<sup style="color: gray;">22</sup>, שכל הגוזז צאנו, בין טלאים ובין זקנים, ואפילו גוזזם מאה פעמים, נותן ממנה מתנה לכהן<sup style="color: gray;">23</sup>.
<h4>המקום בו נוהג</h4>
במקום בו נוהג ראשית הגז, נחלקו תנאים: א) לדעת סתם משנה - וספרי<sup style="color: gray;">24</sup> - ראשית הגז נוהג בין בארץ-ישראל* ובין בחוץ-לארץ*<sup style="color: gray;">25</sup>. ב) ולדעת ר' אלעאי בברייתא - ור' יהודה בנו במדרש<sup style="color: gray;">26</sup> - ראשית הגז אינו נוהג אלא בארץ<sup style="color: gray;">27</sup>, שכל מקום שמעשר דגן נוהג, שם ראשית הגז נוהג<sup style="color: gray;">28</sup>, ולדעתו כל מתנות-כהונה* אינן נוהגות בחוץ לארץ<sup style="color: gray;">29</sup>, שהוא לומד "נתינה" "נתינה" מתרומה*, מה תרומה אינה נוהגת אלא בארץ ולא בחוץ לארץ<sup style="color: gray;">30</sup>, אף ראשית הגז אינו נוהג אלא בארץ ולא בחוץ לארץ<sup style="color: gray;">31</sup>. ובצורת הלימוד נחלקו ראשונים: יש מפרשים שהלימוד הוא ממה שנאמר: ראשית דגנך תירֹשך ויצהרֶך וראשית גז צאנך תתן לו<sup style="color: gray;">32</sup>, ותהא ה"נתינה" של "תתן" של ראשית הגז כמו נתינה של תרומה, שהרי "תתן" אחד כתוב על שניהם<sup style="color: gray;">33</sup>. ויש מפרשים שהלימוד הוא בגזרה-שוה* "נתינה" "נתינה", נאמר כאן: וראשית גז צאנך תתן לו<sup style="color: gray;">34</sup>, ונאמר בחלה* לשון נתינה לגבי תרומה: תתנו לה' תרומה<sup style="color: gray;">35</sup>.
למעשה מצינו בתלמוד אמוראים שהקפידו על הפרשת מתנות-כהונה* בחוץ לארץ<sup style="color: gray;">36</sup>, ובכלל זה אף ראשית הגז<sup style="color: gray;">37</sup>, ואף רב נחמן בר יצחק - שהיה תלמידו של רבא, בבבל<sup style="color: gray;">38</sup> - שקנס מי שלא רצה ליתן מתנות כהונה<sup style="color: gray;">39</sup>, ומכל מקום אמר רב נחמן בר יצחק שכעת נהגו העולם כר' אלעאי בראשית הגז<sup style="color: gray;">40</sup>, ופירשו ראשונים שבדורות קודמים היו נוהגים בראשית הגז בחוץ לארץ, ובדורות האחרונים חזרו לנהוג כר' אלעאי<sup style="color: gray;">41</sup>, ואף רב נחמן בר יצחק עצמו קודם שנהגו כן הוא שקנס<sup style="color: gray;">42</sup>. ויש מהראשונים שכתבו שמחלוקת אמוראים בדבר<sup style="color: gray;">43</sup>.
אף להלכה נחלקו ראשונים: א) יש הפוסקים שדבר תורה ראשית הגז נוהג אפילו בחוץ לארץ<sup style="color: gray;">44</sup>, אלא שלא נהגו כן<sup style="color: gray;">45</sup>. ב) ויש הפוסקים שאין ראשית הגז אלא בארץ<sup style="color: gray;">46</sup>, וביארו אחרונים בדעתם, שכיון שאמרו בתלמוד שנהגו העולם כר' אלעאי<sup style="color: gray;">47</sup>, הרי שהלכה כמותו, אבל לא מטעמו, שאיננו למדים גזירה שוה מתרומה<sup style="color: gray;">48</sup>, ובשאר הדינים היוצאים לר' אלעאי מדרשה זו<sup style="color: gray;">49</sup>, איננו חוששים לו כלל<sup style="color: gray;">50</sup>, מפני שיחיד ורבים הלכה כרבים<sup style="color: gray;">51</sup>. ג) ויש הפוסקים שראשית הגז נוהג אף בחוץ לארץ, וכתבו שנהגו כן<sup style="color: gray;">52</sup>.
אף להלכה נחלקו הפוסקים: יש הפוסקים שאינו נוהג אלא בארץ<sup style="color: gray;">53</sup>. ויש הפוסקים שדבר תורה נוהג אפילו בחוץ לארץ, אלא שלא נהגו כן<sup style="color: gray;">54</sup>. ויש שכתבו שאפילו בארץ ישראל אינו נוהג בזמן הזה אלא מדרבנן, שאין חיוב תרומות-ומעשרות* - לסוברים כן<sup style="color: gray;">55</sup> - אלא מדרבנן<sup style="color: gray;">56</sup>.
<h4>זמן ההפרשה</h4>
ראשית הגז מצותה בתחילה<sup style="color: gray;">57</sup>, והדבר נלמד מהמילה "ראשית", שבכתוב: וראשית גז צאנך<sup style="color: gray;">58</sup>, וכן כל דבר שנאמר בו "ראשית", כגון חלה<sup style="color: gray;">59</sup> או תרומה<sup style="color: gray;">60</sup>, מצותם בתחילה<sup style="color: gray;">61</sup>. ואם הפריש בין באמצע בין בסוף יצא<sup style="color: gray;">62</sup>, שודאי שאם לא נתן מראשית לא נפטר בשביל כך<sup style="color: gray;">63</sup>.
<h4>קדושתה</h4>
ראשית הגז חולין לכל דבר<sup style="color: gray;">64</sup>, והם נכסי כהן*<sup style="color: gray;">65</sup>, שיכול למוכרם<sup style="color: gray;">66</sup>, וקונה בהם עבדים וקרקעות ובהמה טמאה<sup style="color: gray;">67</sup> וספר-תורה*<sup style="color: gray;">68</sup>, אף על פי שאינו לאכילה ולא לדבר שיבוא לידי אכילה<sup style="color: gray;">69</sup>, ומקדש בהם את האישה<sup style="color: gray;">70</sup>, ובעל-חוב* נוטלם בחובו<sup style="color: gray;">71</sup> ואשה בכתובתה<sup style="color: gray;">72</sup>. ואין צריך להקדיש ראשית הגז, שאין קדושה חלה עליו<sup style="color: gray;">73</sup>.
אף לדעת ר' אלעאי שלמדים דיני ראשית הגז מתרומה<sup style="color: gray;">74</sup>, אין חייבים על ראשית הגז מיתה - לזר* האוכלה במזיד*<sup style="color: gray;">75</sup> - וחומש* - לזר האוכלה בשוגג*<sup style="color: gray;">76</sup> - כבתרומה<sup style="color: gray;">77</sup>, שנאמר בתרומה: ומתו בו<sup style="color: gray;">78</sup>, ויסף חמִשיתו עליו<sup style="color: gray;">79</sup>, עליו ולא על ראשית הגז<sup style="color: gray;">80</sup>.
<h4>טבל</h4>
אף לדעת ר' אלעאי שלמדים דיני ראשית הגז מתרומה<sup style="color: gray;">81</sup>, מכל מקום מודה שאין דין טבל* בגז קודם גזיזה כבתרומה<sup style="color: gray;">82</sup>, שנאמר: וראשית גז צאנך תתן לו<sup style="color: gray;">83</sup>, והמילה "וראשית" מיותרת, שכבר נכתב: ראשית דגנך<sup style="color: gray;">84</sup>, והיה לו לכתוב: ראשית דגנך תירושך ויצהרך וגז צאנך, אלא שבאה לדרשה<sup style="color: gray;">85</sup>: אין לך בו אלא מראשיתו - מראשית הגז<sup style="color: gray;">86</sup> - ואילך<sup style="color: gray;">87</sup>, משהופרש ונעשה ראשית הוא שלו, אבל מלכתחילה אין לו אלא שם אחד<sup style="color: gray;">88</sup>.
<h4>שני מינים</h4>
היו שני מיני גיזה, אם רשאי להפריש ממין אחד על חבירו, נחלקו תנאים: לדעת סתם משנה, רשאי להפריש ממין אחד על חבירו<sup style="color: gray;">89</sup>. ולדעת ר' אלעאי שלמדים דיני ראשית הגז מתרומה<sup style="color: gray;">90</sup>, אף בראשית הגז אין מפרישים ממין אחד על חבירו, ואם היו לו שני מינים, מפריש מזה לחוד ומזה לחוד<sup style="color: gray;">91</sup>.
להלכה פסקו ראשונים שאם היו לו שני מיני גיזה, כגון גיזה לבנה וגיזה שחורה או גיזות של זכרים וגיזות של נקבות, הרי זה נותן מזו על זו ואינו חושש<sup style="color: gray;">92</sup>, אף על פי שגיזת הנקבות רכה משל זכרים<sup style="color: gray;">93</sup> ואף על פי שגיזת הלבנות רכה משל שחורות<sup style="color: gray;">94</sup>, שאף על פי שההלכה כר' אלעאי - לסוברים כן<sup style="color: gray;">95</sup> - לגבי פטור ראשית הגז בחוץ לארץ, אין הלכה כן משום הלימוד שלו מגזירה שוה, אלא שנהגו כן<sup style="color: gray;">96</sup>. ומכל מקום יש מהראשונים הפוסקים שאם יש לו שני מיני גיזות, אחד טוב ואחד רע, לא יתן מהרע על הטוב, אלא יתן מכל אחד לפי שיעורו<sup style="color: gray;">97</sup>, וביארו אחרונים בדעתם שהדבר אמור משום עצה טובה<sup style="color: gray;">98</sup>.
<h4>ברכה</h4>
אין מברכים על נתינת ראשית הגז לכהן<sup style="color: gray;">99</sup>, משום שאינו נותן ישראל לכהן משלו כלום, שיברך "לתת לכהן", אלא ה' הוא שנותן לכהנים<sup style="color: gray;">100</sup>, שכהנים משולחן גבוה זוכים<sup style="color: gray;">101</sup>, שנאמר: ואני הנה נתתי לך את משמרת תרומֹתָי<sup style="color: gray;">102</sup>, וכיון ששל ה' הם, אין מברכים עליהם<sup style="color: gray;">103</sup>. ויש מהראשונים הסוברים שמברכים על נתינת ראשית הגז<sup style="color: gray;">104</sup>.
<h4>נתינה אחר ראשית הגז</h4>
מעשר אינו נוהג בראשית הגז<sup style="color: gray;">105</sup>, שאף לדעת ר' אלעאי שלמדים דיני ראשית הגז מתרומה<sup style="color: gray;">106</sup>, מכל מקום אין מעשר נוסף אחר ראשית הגז, כפי שמעשר-ראשון* ומעשר-שני* באים לאחר תרומה<sup style="color: gray;">107</sup>, שנאמר: וראשית גז צאנך<sup style="color: gray;">108</sup>, ויש לדרוש<sup style="color: gray;">109</sup>: אין לך בו אלא ראשית בלבד<sup style="color: gray;">110</sup>, אין לך נתינה אחרת להפריש ממנו<sup style="color: gray;">111</sup>, שאם היתה נתינה אחרת היה נכתב: ומגז צאנך<sup style="color: gray;">112</sup>.
<h3>החייב והפטור</h3>
<h4>החייבים בו</h4>
במצות ראשית הגז חייבים זכרים ונקבות<sup style="color: gray;">113</sup>, ישראלים ולויים<sup style="color: gray;">114</sup>, שדוקא לגבי זרוע-ולחיים-וקבה* שנאמר בהם: מאת העם<sup style="color: gray;">115</sup>, יש להסתפק אם הלויים בכלל זה<sup style="color: gray;">116</sup>, אבל בראשית הגז שלא נאמר "מאת העם" ודאי הלויים בכלל החיוב<sup style="color: gray;">117</sup>.
כהן שנתן צאנו לישראל, פטור מראשית הגז<sup style="color: gray;">118</sup>.
על חלל<sup style="color: gray;">119</sup>, החייב בנתינת מתנות-כהונה*, שנפקעה קדושתו, ע"ע חלל; חללה<sup style="color: gray;">120</sup>.
<h4>הבהמה שנוהג בו</h4>
ראשית הגז אינו נוהג אלא ברחלים<sup style="color: gray;">121</sup>, דהיינו כבשים<sup style="color: gray;">122</sup>, בין בזכרים בין בנקבות<sup style="color: gray;">123</sup>, ולא בעיזים<sup style="color: gray;">124</sup>, שהגוזז עיזיו פטור מראשית הגז<sup style="color: gray;">125</sup> - אף על פי שאף הם נקראו צאן, שנאמר: לך נא אל הצאן וקח לי משום שני גדיי עזים<sup style="color: gray;">126</sup> - ולא בשוורים ותישים ולא של מין אחר של בהמה טהורה<sup style="color: gray;">127</sup>, שנאמר: וראשית גז צאנך תתן לו, כי בו בחר וגו' לעמֹד לשרת<sup style="color: gray;">128</sup>, דבר הראוי לשירות<sup style="color: gray;">129</sup>, דהיינו לתכלת* של בגדי-כהונה* שצריך בהם דוקא צמר של רחלים<sup style="color: gray;">130</sup>. במדרש מצינו לימוד נוסף: וראשית גז צאנך תתן לו<sup style="color: gray;">131</sup>, בשל רחלים הכתוב מדבר, אתה אומר בשל רחלים הכתוב מדבר, או אינו מדבר אלא בשל עיזים, אם תאמר שאין להם גז, יש לך שטף - שתולשים מהם שערה שערה<sup style="color: gray;">132</sup> - על כרחך אמרה תורה וראשית גז צאנך, בשל רחלים הכתוב מדבר<sup style="color: gray;">133</sup>. וראשונים כתבו הטעם, שהצמר של כבשים הוא הראוי לבגדים<sup style="color: gray;">134</sup>.
<h4>כשהצמר אינו ראוי ללבישה</h4>
כבשים שצמרם קשה - ואינו ראוי ללבישה<sup style="color: gray;">135</sup> - פטורים מראשית הגז<sup style="color: gray;">136</sup>, והדבר נלמד בגזרה-שוה* "גיזה" "גיזה", נאמר כאן: וראשית גז צאנך תתן לו<sup style="color: gray;">137</sup>, ונאמר שם: ומִגֵּז כבשַׂי יתחמָּם<sup style="color: gray;">138</sup>, ואף על פי שאין למדים דברי תורה מדברי-קבלה*<sup style="color: gray;">139</sup>, אין כאן אלא גילוי-מילתא-בעלמא*<sup style="color: gray;">140</sup>, שאינו נקרא "גז" אלא מה שהוא בן חימום<sup style="color: gray;">141</sup>. ויש שלמדוהו ממה שנאמר: וראשית גז צאנך תתן לו, כי בו בחר וגו' לעמֹד לשרת<sup style="color: gray;">142</sup>, ודרשו: דבר הראוי לשירות<sup style="color: gray;">143</sup>, דהיינו לתכלת* של בגדי-כהונה* שצריך בהם דוקא צמר של רחלים<sup style="color: gray;">144</sup>. וראשונים כתבו אף טעם לפטור בצמר קשה, שאין מתנה זו לכהן אלא כדי ללבוש ממנה<sup style="color: gray;">145</sup>.
על הסוברים שכוי* הוא כלאים<sup style="color: gray;">146</sup>, שפטור מראשית הגז לדעתם, מפני שצמרו קשה, עי' להלן<sup style="color: gray;">147</sup>.
<h4>כשאינו גוזז</h4>
השוטף כבשים במים בנהר ליפותם, והצמר נתלש מהם - והוא הדין כשתלש צמר הכבשים בידיו<sup style="color: gray;">148</sup>, שהסיר צמר רחליו בלי גזיזה<sup style="color: gray;">149</sup>, שעקר שערה שערה<sup style="color: gray;">150</sup> - נחלקו בו תנאים<sup style="color: gray;">151</sup>: א) לדעת ברייתא אחת - וספרי<sup style="color: gray;">152</sup>, ור' יוסי<sup style="color: gray;">153</sup> - פטור מראשית הגז<sup style="color: gray;">154</sup>, שנאמר: וראשית גז<sup style="color: gray;">155</sup>, ויש לדייק בלשון הכתוב, ולדרוש<sup style="color: gray;">156</sup>: ראשית הגז, ולא ראשית שטף<sup style="color: gray;">157</sup>, שאינו גז<sup style="color: gray;">158</sup>. ב) ולדעת ברייתא שניה - ותוספתא<sup style="color: gray;">159</sup>, וחכמים<sup style="color: gray;">160</sup> - מהשוטף את הכבשים חייב<sup style="color: gray;">161</sup>, שלדעתה אין לדייק כל כך בלשון הכתוב<sup style="color: gray;">162</sup>, ואף על פי שתפשה תורה לשון גיזה, לא תלה הכתוב בגיזה, אלא שדיבר הכתוב בהווה<sup style="color: gray;">163</sup>.
להלכה פסקו ראשונים שהתולש צמר כבשים בידו ולא גזז, חייב בראשית הגז<sup style="color: gray;">164</sup>, והוא הדין אם שטפם במים ושטף המים תולש מהם את הצמר<sup style="color: gray;">165</sup>, שכן השוטף את הרחלים חייב<sup style="color: gray;">166</sup>, שההלכה כחכמים<sup style="color: gray;">167</sup>, שכן יחיד ורבים הלכה כרבים<sup style="color: gray;">168</sup>.
<h4>מוקדשים</h4>
ראשית הגז אינו נוהג אלא בחולין, אבל לא במוקדשים<sup style="color: gray;">169</sup>, שנאמר: צאנך<sup style="color: gray;">170</sup>, ולא צאן הקדש<sup style="color: gray;">171</sup>, שאין אלו צאנו<sup style="color: gray;">172</sup>. ולפיכך אם הקדיש בהמות לבדק-הבית* וגזזם, פטור מראשית הגז<sup style="color: gray;">173</sup>, וכן אם הקדיש בהמה לבדק הבית חוץ מגיזתה, פטור מראשית הגז<sup style="color: gray;">174</sup>.
כל הקדשים שקדם מום קבוע להקדשם ונפדו, חייבים בראשית הגז, אבל אם קדם הקדשם את מומם, או שקדם מום עובר להקדשם, ואחר כך נולד להם מום קבוע ונפדו, פטורים מראשית הגז<sup style="color: gray;">175</sup>.
<h4>טרפה</h4>
טרפה*, אם נוהג בה ראשית הגז, נחלקו תנאים: א) לדעת סתם תוספתא - וחכמים<sup style="color: gray;">176</sup> - ראשית הגז נוהג בה<sup style="color: gray;">177</sup>, שהיא בכלל "צאנך"<sup style="color: gray;">178</sup>, ואין לנו מקרא למעטה<sup style="color: gray;">179</sup>. ב) ולדעת ר' שמעון - וסתם משנה<sup style="color: gray;">180</sup>, וסתם ספרי<sup style="color: gray;">181</sup> - ראשית הגז אינו נוהג בטריפה<sup style="color: gray;">182</sup>, שלמדים בגזירה שוה "צאן" "צאן" ממעשר-בהמה*, נאמר כאן: וראשית גז צאנך<sup style="color: gray;">183</sup>, ונאמר להלן: וכל מעשר בקר וצאן<sup style="color: gray;">184</sup>, מה להלן טריפה פטורה<sup style="color: gray;">185</sup>, אף כאן טריפה פטורה<sup style="color: gray;">186</sup>. או שלמדים מהאמור: וראשית גז<sup style="color: gray;">187</sup>, פרט לטריפה<sup style="color: gray;">188</sup>.
אף להלכה נחלקו ראשונים: א) יש הפוסקים שראשית הגז אינו נוהג בטריפה<sup style="color: gray;">189</sup>, שכן הלכה-כסתם-משנה*, ועוד שבתלמוד נושאים ונותנים בדעה זו<sup style="color: gray;">190</sup>. ב) ויש הפוסקים שראשית הגז נוהג בטריפה<sup style="color: gray;">191</sup>, שכן יחיד ורבים הלכה כרבים<sup style="color: gray;">192</sup>, ועוד שכן אמרו בסתם בתלמוד<sup style="color: gray;">193</sup>, ואף על פי שאמרו בתלמוד שסתם משנה שנויה כדעה החולקת, לדעתם אין הכוונה אלא שהתנא ששנה המשנה שנה לשון סתומה כיון שלא רצה להכניס עצמו למחלוקת התנאים<sup style="color: gray;">194</sup>.
<h4>צאן גוי</h4>
גוי* שנתן צאנו לישראל פטור מראשית הגז<sup style="color: gray;">195</sup>, והלוקח גז צאנו של נכרי פטור מראשית הגז<sup style="color: gray;">196</sup>, שנאמר: צאנך<sup style="color: gray;">197</sup> - צאן של ישראל<sup style="color: gray;">198</sup>, שלא נכתב "גיזתך", אלא גז צאנך<sup style="color: gray;">199</sup>, שמשמע שלא די שהגז יהיה שלו, אלא שאף הצאן יהיה שלו<sup style="color: gray;">200</sup> - ולא של אחרים<sup style="color: gray;">201</sup>, שהגוי* אינו בן חיוב במצוות<sup style="color: gray;">202</sup>. ונחלקו ראשונים: יש מפרשים שהדברים אמורים שלקח הצאן במחובר<sup style="color: gray;">203</sup>, קודם שנגזזה<sup style="color: gray;">204</sup>, והלוקח פטור שאינו צאנו<sup style="color: gray;">205</sup>, אבל אם לקח עיקר הצאן שיהיה שלו עד שיגזוז אותם ויחזירם אחר כך, חייב<sup style="color: gray;">206</sup>. ויש מפרשים שהדברים אמורים שלקחה אחר שגזזם הגוי, אבל כל שהיו בשעת גיזה בידי ישראל, חייב<sup style="color: gray;">207</sup>, וכן אם לקחה כשהיא מחוברת, חייב בראשית הגז<sup style="color: gray;">208</sup>.
קנה גיזת הצאן מהגוי, ולא קנה הצאן עצמו, נחלקו ראשונים: יש סוברים שאם קנה גיזת הצאן מהגוי בעוד שהיא מחוברת לצאן, חייב בראשית הגז<sup style="color: gray;">209</sup>, ואף על פי שחוזר הצאן לגוי לאחר הגזיזה, הואיל והגוזז ישראל והגזיזות שלו<sup style="color: gray;">210</sup>. ויש סוברים שכל שקנה הגיזה לבד, ולא עיקר הצאן, פטור<sup style="color: gray;">211</sup>.
לקח וקנה עדרו של גוי כשהיא עומדת לגזוז, נחלקו בו תנאים: לדעת סתם משנה, חייב בראשית הגז<sup style="color: gray;">212</sup>, אף על פי שגדלה הגיזה ברשות הגוי<sup style="color: gray;">213</sup>, ואף על פי שלאחר גיזה יחזור הצאן לגוי<sup style="color: gray;">214</sup>. לדעת הסוברים שהפטור כשלוקח מהגוי הוא כשלוקח במחובר<sup style="color: gray;">215</sup>, הטעם שחייב כשעומד לגזוז, שהואיל והכל שלו, אנו קוראים בו: צאנך<sup style="color: gray;">216</sup>. ולדעת הסוברים שהפטור הוא רק כשלוקח לאחר הגיזה<sup style="color: gray;">217</sup>, הטעם שחייב כשעומד לגוז, שבשעת גיזה היה ברשות ישראל<sup style="color: gray;">218</sup>. ב) ולדעת ר' אלעאי, הלמד דיני ראשית הגז מתרומה<sup style="color: gray;">219</sup>, אין חייבים בראשית הגז על מה שגדל ברשות הגוי, כפי שאין חייבים בתרומה על הגדל בשעת הפטור<sup style="color: gray;">220</sup>.
להלכה פסקו ראשונים שהלוקח צאן מהגוי לגיזתם חייב<sup style="color: gray;">221</sup>, אף על פי שגדלה הגיזה ברשות הגוי<sup style="color: gray;">222</sup>, שאף על פי שההלכה כר' אלעאי - לסוברים כן<sup style="color: gray;">223</sup> - לגבי פטור ראשית הגז בחוץ לארץ, אין הלכה כן משום הלימוד שלו מגזירה שוה, אלא שנהגו כן<sup style="color: gray;">224</sup>.
ישראל שהיה שותף בצאן עם גוי, פטור מראשית הגז<sup style="color: gray;">225</sup>, שנאמר: צאנך<sup style="color: gray;">226</sup> - צאן של ישראל<sup style="color: gray;">227</sup> - למעט שותפות עם הגוי<sup style="color: gray;">228</sup>, שאינו בן חיוב במצוות<sup style="color: gray;">229</sup>. או - לסוברים שצאן השותפים פטור מראשית הגז<sup style="color: gray;">230</sup> - שצאנך ממעט כל שאינו מיוחד לאחד<sup style="color: gray;">231</sup>. או שהדבר נלמד ממה שנאמר בתחילת הכתוב: ראשית דגנך<sup style="color: gray;">232</sup>, ולא שותפות גוי<sup style="color: gray;">233</sup>, שאין לומר שראשית<sup style="color: gray;">234</sup> האמור בוראשית גז<sup style="color: gray;">235</sup>, הפסיק הענין, שכן ו' של וראשית חיבר הענין<sup style="color: gray;">236</sup>.
פטור זה מראשית הגז של שותפות עם גוי, כתבו ראשונים שהוא אפילו אם יחלקו הצאן ביניהם יהיה לישראל חמש צאן שהוא חיוב שיעור ראשית הגז - לסוברים כן<sup style="color: gray;">237</sup>, וכן הלכה<sup style="color: gray;">238</sup> - שהרי מכל מקום יש לגוי חלק בכל אחת מהן<sup style="color: gray;">239</sup>.
<h4>גר</h4>
גר* שנתגייר והיו לו גיזות ואין ידוע אם עד שלא נתגייר נגזזו או משנתגייר הרי זה פטור<sup style="color: gray;">240</sup>, שכיון שספק הוא<sup style="color: gray;">241</sup> המוציא-מחברו-עליו-הראיה*<sup style="color: gray;">242</sup>.
<h4>הלוקח מחבירו</h4>
הלוקח גז צאנו של חבירו, אם שייר המוכר - מעט מצאנו להיגזז<sup style="color: gray;">243</sup> - חייב<sup style="color: gray;">244</sup> המוכר<sup style="color: gray;">245</sup> להפריש מהנשאר על הכל, ואף על פי שלא התחיל המוכר לגזוז<sup style="color: gray;">246</sup> והלוקח פטור<sup style="color: gray;">247</sup>, חזקה* אין אדם מוכר מתנות-כהונה*<sup style="color: gray;">248</sup>, וכל ששייר המוכר מן הסתם אנו אומרים מתנתו של כהן אצלו<sup style="color: gray;">249</sup>, ואומר לו הלוקח: מתנה של כהן אצלך היא<sup style="color: gray;">250</sup>. לא שייר - מהם כלום<sup style="color: gray;">251</sup> - הלוקח חייב<sup style="color: gray;">252</sup> להפריש<sup style="color: gray;">253</sup>, ואינו יכול לתבוע המעות מהמוכר, שאומר לו המוכר: מתנת הכהן לא מכרתי לך<sup style="color: gray;">254</sup>. והדברים אמורים כשמכר לו סתם<sup style="color: gray;">255</sup>, אבל אם פירש לו המוכר: אני מוכר לך הכל, שניהם פטורים<sup style="color: gray;">256</sup>, ואין כאן לכהן כלום על זה, הואיל ועד שלא נגזזה נמכרה, לא חל עליה חובת ראשית הגז, שאנו קוראים בו: גז צאנך<sup style="color: gray;">257</sup>, ולא זכה בה הכהן<sup style="color: gray;">258</sup>, ומטעם זה המוכר פטור, שהרי בידו למוכרה<sup style="color: gray;">259</sup>, ועוד שאינה אצלו<sup style="color: gray;">260</sup>.
יש מהראשונים שכתבו בדעת הסוברים שאם היו לו חמש צאן ומכר הצאן הראשון מייד לאחר גיזתו, קודם שהצטרפה הגיזה לשאר הגיזות, שמכל מקום חייב בראשית הגז, שאין ההקפדה אלא שיהיה הצאן שלו<sup style="color: gray;">261</sup>, שאפילו אם פירש המוכר ואמר: אני מוכר לך הכל, הלוקח חייב להפריש ראשית הגז<sup style="color: gray;">262</sup>.
היו לו שני מינים, שחופות - לא שחור ולא לבן<sup style="color: gray;">263</sup>. ויש גורסים: טחופות<sup style="color: gray;">264</sup>, מהם המפרשים: שחורות<sup style="color: gray;">265</sup>. ומהם המפרשים, שהוא שם הנאמר על כל שאינו לבן בין שהיה אדום או שחור או זולתם<sup style="color: gray;">266</sup> - ולבנות, ומכר לחבירו גיזת השחופות אבל לא הלבנות, זה נותן לעצמו וזה נותן לעצמו<sup style="color: gray;">267</sup>, וביארו בתלמוד שעצה טובה היא<sup style="color: gray;">268</sup>, שמצד עיקר הדין דינו כמי שלוקח גז צאנו של חבירו, שאם שייר המוכר מעט מצאנו חייב המוכר להפריש מהנשאר על הכל<sup style="color: gray;">269</sup>, אך כיון שגיזת הלבנות טובה משל שחופות<sup style="color: gray;">270</sup>, עצה טובה נתנו לו שיקנה מן הלוקח כשיעור הנתינה<sup style="color: gray;">271</sup> מן השחופות ויקנה לכהן<sup style="color: gray;">272</sup>. וכן אותה ששנינו שאם היו לו זכרים ונקבות, ומכר לחבירו גיזת הזכרים אבל לא הנקבות, זה נותן לעצמו וזה נותן לעצמו<sup style="color: gray;">273</sup>, ביארו בתלמוד שעצה טובה היא<sup style="color: gray;">274</sup>, שהזכרים צמרם קשה וזה של נקבות רך<sup style="color: gray;">275</sup>, לפיכך יקנה מן הלוקח כדי ראשית הגז של זכרים מצמר הזכרים<sup style="color: gray;">276</sup>. וכן פסקו ראשונים ואחרונים להלכה שהדברים אמורים משום עצה טובה<sup style="color: gray;">277</sup>, שאם חכם הוא לא יתן לכהן מן החשוב על מה שהגיע מן הגרוע שמכר אלא יקנה מן הלוקח מן הגרוע מה שראוי לתת לכהן וממה שנשאר מן החשוב יתן לכהן כמו כן מה שראוי לו לתת לכהן ממנו<sup style="color: gray;">278</sup>. ויש מהראשונים ואחרונים הפוסקים שאם היו לו שני מיני גיזה ומכר את המין האחד ושייר את המין השני, אף על פי שרשאי - לסוברים כן<sup style="color: gray;">279</sup>, וכן הלכה<sup style="color: gray;">280</sup> - ליתן מזו לזו, לוקח נותן לעצמו ממין שלקח והמוכר נותן לעצמו ממין ששייר<sup style="color: gray;">281</sup>, שלדעתם למסקנת התלמוד אין הדבר עצה טובה אלא דין<sup style="color: gray;">282</sup>, ומכל מקום אם רצה למחול בזו ולפרוע בעבורו רשאי<sup style="color: gray;">283</sup>.
הלוקח צאן מחובר על מנת לגוז הגיזה, נחלקו בו תנאים<sup style="color: gray;">284</sup>: לדעת תנא קמא, הלוקח מבעל בית חייב<sup style="color: gray;">285</sup>. ולדעת ר' אלעאי, פטור<sup style="color: gray;">286</sup>, שכיון שהגיזה של הלוקח והצאן של המוכר, הם כשותפים, שלדעתו פטורים לעולם מראשית הגז<sup style="color: gray;">287</sup>.
<h4>צבעו</h4>
גזז - הבעלים<sup style="color: gray;">288</sup> - הצמר וצבעו קודם שיתן נפטר מראשית הגז<sup style="color: gray;">289</sup>, כיון שנתכוין לגוזלו מן הכהן ושינהו, קנאו בשינוי וכאילו אינו<sup style="color: gray;">290</sup>, וכפי הדין בכל המזיק מתנות-כהונה* או אוכלם, שפטור<sup style="color: gray;">291</sup>.
ליבנו ולא צבעו, נחלקו בו אמוראים בדעת תנאים: א) לדעת אביי ורבא תנא קמא הסובר לדעתם שלעולם אם ליבן הגיזה אחר שגזזה מצטרפת לגיזה אחרת לענין שיעור חמש הצאן<sup style="color: gray;">292</sup>, סובר שאם ליבן הגיזה חייב בראשית הגז<sup style="color: gray;">293</sup>, שאין זה שינוי ועדיין בעינו הוא<sup style="color: gray;">294</sup>, ואין חילוק בזה במין הליבון<sup style="color: gray;">295</sup>. ולדעת אביי אותה ששנינו סתם במשנה: ליבנו ולא צבעו, חייב<sup style="color: gray;">296</sup>, שנויה כדעת תנא קמא<sup style="color: gray;">297</sup>. ב) ולדעת אביי - ויש הגורסים ומפרשים כן אף בדעת ר' חייא בר אבין<sup style="color: gray;">298</sup> - הסובר בדעת ר' שמעון שאם ליבן הגיזה בכל אופן אחר שגזזה אינה מצטרפת לגיזה אחרת לענין שיעור חמש הצאן<sup style="color: gray;">299</sup>, ר' שמעון סובר שלעולם אם ליבן הצמר, פטור מראשית הגז<sup style="color: gray;">300</sup>. ג) ולדעת רבא הסובר בדעת ר' שמעון, שדוקא אם סירקו במסרק קודם הליבון הגיזות אינן מצטרפות<sup style="color: gray;">301</sup>, לדעת ר' שמעון יש חילוק בדבר: אם ליבן הגיזה וסירקה במסרק קודם הליבון, פטור מהנתינה לכהן, אבל אם הפריד את הסיבים בידיו לפני הליבון, חייב בנתינה לכהן, שאין זה שינוי כל כך גדול<sup style="color: gray;">302</sup>. ולדעתו אותה ששנינו סתם במשנה: ליבנו ולא צבעו, חייב<sup style="color: gray;">303</sup>, הוא כדברי הכל, והדברים אמורים כשהפריד הסיבים בידיו<sup style="color: gray;">304</sup>. ג) ולדעת ראשונים הגורסים ומפרשים שר' חייא בר אבין סבור שאין מחלוקת תנאים לגבי צירוף הגיזות, והכל מודים שאם ליבן הגיזה בגופרית, הגיזות אינן מצטרפות, ואם ליבנה במים, הגיזות מצטרפות<sup style="color: gray;">305</sup>, הכל מודים שאם ליבן הגיזה בגופרית, פטור מהנתינה לכהן, אבל אם ליבנה בידיו, חייב בנתינה לכהן<sup style="color: gray;">306</sup>. ולדעתו אותה ששנינו סתם במשנה: ליבנו ולא צבעו, חייב<sup style="color: gray;">307</sup>, הוא כדברי הכל, והדברים אמורים כשליבן הגופרית בידיו<sup style="color: gray;">308</sup>. ד) ולדעת ראשונים הגורסים ומפרשים שר' חייא בר אבין סבור שנחלקו תנאים לגבי צירוף הגיזות<sup style="color: gray;">309</sup>, תנא קמא סובר את החילוק הנ"ל<sup style="color: gray;">310</sup>. ולדעתו אותה ששנינו סתם במשנה: ליבנו ולא צבעו, חייב<sup style="color: gray;">311</sup>, שנוי כדעת תנא קמא, והדברים אמורים כשליבן הגופרית בידיו<sup style="color: gray;">312</sup>.
להלכה פסקו ראשונים שאם גזז הצמר וליבנו חייב בראשית הגז<sup style="color: gray;">313</sup>, ואין חילוק בזה בצורת הליבון<sup style="color: gray;">314</sup>.
<h4>צאן השותפים</h4>
צאן השותפים, אם חייב בראשית הגז, נחלקו תנאים: א) לדעת תנא קמא - ור' עקיבא<sup style="color: gray;">315</sup> - צאן השותפים חייב בראשית הגז<sup style="color: gray;">316</sup>, שאין לדעתו מקרא למעטו<sup style="color: gray;">317</sup>. ואף על פי שנאמר: צאנך<sup style="color: gray;">318</sup>, לא בא למעט צאן שותפים, שכל ישראל נקראים במקרא בלשון יחיד, ולא בא אלא למעט צאן בשותפות עם גוי*<sup style="color: gray;">319</sup>. ב) ולדעת ר' אלעאי, צאן השותפים פטור מראשית הגז<sup style="color: gray;">320</sup>, שנאמר: צאנך<sup style="color: gray;">321</sup> - המיוחד לך<sup style="color: gray;">322</sup> - ולא של שותפות<sup style="color: gray;">323</sup>.
להלכה פסקו ראשונים שצאן השותפים חייב בראשית הגז<sup style="color: gray;">324</sup>, אלא שנחלקו בשיעור המחייב: יש הסוברים שאינם חייבים אלא אם יש בחלק כל אחד מהם כשיעור<sup style="color: gray;">325</sup>, שאם יחלקו הצאן ביניהם יגיע לכל אחד חיוב שיעור ראשית הגז<sup style="color: gray;">326</sup>, דהיינו - לסוברים כן<sup style="color: gray;">327</sup>, וכן הלכה<sup style="color: gray;">328</sup> - חמש צאן<sup style="color: gray;">329</sup>, וכן הלכה<sup style="color: gray;">330</sup>. ויש מהראשונים סוברים שכל שיש ביניהם חמש צאן, חייבים בראשית הגז<sup style="color: gray;">331</sup>.
היה שותף עם גוי*, הכל מודים שפטור מראשית הגז<sup style="color: gray;">332</sup>, ועל כך עי' לעיל<sup style="color: gray;">333</sup>.
<h4>צבע הצמר</h4>
היה הצמר של הכבשים אדום או שחור או שחום חייבים בראשית הגז<sup style="color: gray;">334</sup>, כל שלא צבעו, אלא היה כך מטבעו<sup style="color: gray;">335</sup>, שנאמר: גז צאנך<sup style="color: gray;">336</sup>, איך שיהיה<sup style="color: gray;">337</sup>.
<h4>מת</h4>
ראשית הגז אינו נוהג בצאן מת<sup style="color: gray;">338</sup>, שהגוזז צאן מת, פטור<sup style="color: gray;">339</sup>, שנאמר: גז צאנך<sup style="color: gray;">340</sup>, וכשהצאן מת אינו נקרא "צאן", וגיזתו אינה נקראת "גז"<sup style="color: gray;">341</sup>.
<h4>כוי</h4>
כוי*, דינו בראשית הגז תלוי בדעות השונות במהותו:
א) לסוברים שכוי ספק בהמה ספק חיה<sup style="color: gray;">342</sup>, נחלקו בו תנאים<sup style="color: gray;">343</sup>: לדעת תנא קמא, חייב<sup style="color: gray;">344</sup>, שנאמר: צאנך<sup style="color: gray;">345</sup>, ואנו דורשים: אפילו מקצת הצאן<sup style="color: gray;">346</sup>, וכן הלכה<sup style="color: gray;">347</sup>. ולדעת ר' אליעזר, פטור<sup style="color: gray;">348</sup>, שלדעתו איננו דורשים כן<sup style="color: gray;">349</sup>.
ב) ולסוברים שכוי הוא כלאים<sup style="color: gray;">350</sup>, כתבו ראשונים שפטור מראשית הגז, מפני שצמרו קשה<sup style="color: gray;">351</sup>, כדין צמר כבשים הקשה, שפטור<sup style="color: gray;">352</sup>.
ג) ולסוברים שכוי בריה בפני עצמה היא<sup style="color: gray;">353</sup>, נחלקו בו אחרונים בדעת ראשונים: יש הסוברים שראשית הגז נוהג בו<sup style="color: gray;">354</sup>, כשם שזרוע-ולחיים-וקבה* נוהגים בו<sup style="color: gray;">355</sup>, לסוברים כן<sup style="color: gray;">356</sup>. ויש סוברים שהוא פטור<sup style="color: gray;">357</sup>, שאפילו הוא בהמה, אינו כבש<sup style="color: gray;">358</sup> - ואין ראשית הגז נוהג אלא בכבשים בלבד<sup style="color: gray;">359</sup> - וצמרו, אפילו ראוי הוא למלבוש, אינו חשוב צמר, שאין חשוב צמר אלא של רחלים<sup style="color: gray;">360</sup>.
<h4>כלאים</h4>
בכלאי-בהמה* של כבש עם בהמה או חיה אחרת, אם נוהג ראשית הגז, נחלקו תנאים<sup style="color: gray;">361</sup>: לדעת תנא קמא, ראשית הגז נוהג בכלאים<sup style="color: gray;">362</sup>, שנאמר: צאנך<sup style="color: gray;">363</sup>, ואנו דורשים: אפילו מקצת הצאן<sup style="color: gray;">364</sup>, וכן הלכה<sup style="color: gray;">365</sup>. ולדעת ר' אליעזר, אינו נוהג בכלאים<sup style="color: gray;">366</sup>, שלדעתו איננו דורשים כן<sup style="color: gray;">367</sup>.
<h4>המפריש ואבד</h4>
המפריש ראשית הגז ואבד, חייב באחריותו<sup style="color: gray;">368</sup> עד שיתנו לכהן<sup style="color: gray;">369</sup>.
במקור דין זה נחלקו אחרונים: א) יש סוברים שהוא דין מהתורה<sup style="color: gray;">370</sup>, שכיון שכתוב בו לשון נתינה - תתן לו<sup style="color: gray;">371</sup> - אינו נפטר עד שיתן לכהן<sup style="color: gray;">372</sup>. ב) ויש סוברים שדין זה הוא מתקנת-חכמים*<sup style="color: gray;">373</sup> שחכמים חייבוהו באחריות הגיזה כדי לקיים מצות נתינה, לפי שכל מתנות-כהונה* ניתנות בעיר או בגורן והכהן אין צריך להטריח כל כך והולך ונוטל מתנותיו ומתקיים ונתן לכהן<sup style="color: gray;">374</sup>, אבל ראשית הגז אינו כן, שאסור לגדל בהמה-דקה* בישוב - דהיינו בארץ-ישראל*, במקום השדות והכרמים<sup style="color: gray;">375</sup> - ושם גוזזים את הצאן, שנאמר: ולבן הלך לגזֹז את צאנו<sup style="color: gray;">376</sup>, ונאמר ביהודה: ויעל על גֹזזי צאנו<sup style="color: gray;">377</sup>, וטורח גדול הוא לכהן ללכת שם, ואם לא היו הבעלים חייבים באחריות הגיזה לעולם לא היה מתקיים בה מצות נתינה, ולפיכך אמרו שאם אבדה שהוא חייב בה כדי לקיים מצות נתינה<sup style="color: gray;">378</sup>.
<h3>שיעור החיוב</h3>
ראשית הגז אינו נוהג אלא במרובה<sup style="color: gray;">379</sup>, שנאמר: וראשית גז צאנך<sup style="color: gray;">380</sup>, ו"צאן" משמע מרובה<sup style="color: gray;">381</sup>. ובשיעור הצאן המרובה המחייב נחלקו תנאים:
א) לדעת בית שמאי, שתי צאן<sup style="color: gray;">382</sup>, שנאמר: יְחַיֶּה איש עגלת בקר ושתי צאן<sup style="color: gray;">383</sup>, שאף שנים נקראים צאן<sup style="color: gray;">384</sup>.
ב) ולדעת בית הלל - ור' דוסא בן הרכינס<sup style="color: gray;">385</sup>, וחכמים<sup style="color: gray;">386</sup>, ור' עקיבא<sup style="color: gray;">387</sup>, ור' אלעאי<sup style="color: gray;">388</sup> - חמש צאן<sup style="color: gray;">389</sup>. אם משום שנאמר: וחמש צאן עשויֹת<sup style="color: gray;">390</sup>, שמעשות את בעליהם ואומרות לו קום עשה<sup style="color: gray;">391</sup> מצוה חדשה, שלא היתה מצוה עליו בפחות מכן, והיינו על כרחך ראשית הגז<sup style="color: gray;">392</sup>, שכתוב בו: צאנך<sup style="color: gray;">393</sup>, שמשמע מרובה<sup style="color: gray;">394</sup>, שבבכור כתוב: בכור שור<sup style="color: gray;">395</sup>, שמשמע אפילו אחד, ולגבי מתנות-כהונה* כתוב: אם שור אם שה<sup style="color: gray;">396</sup>, שחמש צאן אלה - שנתנה אביגיל לדוד<sup style="color: gray;">397</sup> - גזזו בראשונה לקיים בם מצות ראשית הגז, והכינה אותם לחלקם לעניים ולעשות בם עוד מצוה כי מצוה גוררת מצוה, ולכן נתנה אותם לדוד<sup style="color: gray;">398</sup>. או משום שנאמר: וראשית גז צאנך תתן לו<sup style="color: gray;">399</sup>, ואנו דורשים: ראשית הגז, שתים, צאנך, ארבע, תתן לו, הרי חמש<sup style="color: gray;">400</sup>, שכן אין ראשית אלא שיש אחריה אחרית<sup style="color: gray;">401</sup>, וכאילו נכפלה המילה "גז" פעמיים, ויש לדרוש: ראשית גז, שתים<sup style="color: gray;">402</sup>, גז צאנך, הרי ארבע<sup style="color: gray;">403</sup>, תתן לו, לרבות נתינה אחרת, והיינו חמש<sup style="color: gray;">404</sup>.
ג) ולדעת ר' ישמעאל בר' יוסי משום אביו - שאמרה מפי שמועה, מפי חגי זכריה ומלאכי<sup style="color: gray;">405</sup>, ולדעת רבי<sup style="color: gray;">406</sup> - ארבע צאן<sup style="color: gray;">407</sup>, שנאמר: וארבע צאן תחת השה<sup style="color: gray;">408</sup>, הרי שארבע נקרא בלשון תורה צאן<sup style="color: gray;">409</sup>.
להלכה פסקו גאונים וראשונים שמי שאין לו לפחות חמש כבשים, פטור מראשית הגז<sup style="color: gray;">410</sup>, שכן נשאו ונתנו בתלמוד לדעה זו<sup style="color: gray;">411</sup>. ויש מהראשונים הפוסק שכל שיש לו ארבע צאן חייב בראשית הגז<sup style="color: gray;">412</sup>.
לדעת הסוברים - וכן הלכה<sup style="color: gray;">413</sup> - שאין נותנים ראשית הגז אלא על גיזת חמש כבשים<sup style="color: gray;">414</sup>, נחלקו תנאים בשיעור שצריכות ליתן הכבשים הללו, כדי לחייב בראשית הגז: א) לדעת ר' דוסא בן הרכינס - ור' יוסי בתוספתא<sup style="color: gray;">415</sup> - אינו חייב אלא כשיש לו חמש צאן הגוזזות מנה מנה ופרס<sup style="color: gray;">416</sup>. ב) ולדעת חכמים חמש צאן גוזזות כל שהן<sup style="color: gray;">417</sup>. ונחלקו אמוראים בדעתם: א) לדעת עולא אמר ר' אלעזר, "כל שהן" מתפרש כפשוטו<sup style="color: gray;">418</sup>, וחייב כשיש לו חמש צאן גוזזות סלע אחד<sup style="color: gray;">419</sup>. ב) ולדעת הרבה אמוראים, "כל שהן" לאו דוקא<sup style="color: gray;">420</sup>, אלא כיון שאמר ר' דוסא שיעור גדול אמרו חכמים לשון שיעור מועט וגוזמא הוא<sup style="color: gray;">421</sup>, ואינו חייב אלא כשיש לו חמש צאן גוזזות שישים סלעים<sup style="color: gray;">422</sup>.
לא אמרו - לסוברים כן<sup style="color: gray;">423</sup> - שכל שיש חמש צאן הגוזזות מנה ופרס חייבים בראשית הגז, אלא אם היו מחומשות<sup style="color: gray;">424</sup>, שכל אחת מהן גוזזת שבעה סלעים וחצי<sup style="color: gray;">425</sup>. וכן כתבו ראשונים בדעת הסוברים שצריכות לגוז שישים סלעים<sup style="color: gray;">426</sup>, שכל אחת מהן גוזזת שתים עשרה סלע<sup style="color: gray;">427</sup>. וכן כתבו ראשונים בדעת הסוברים שלחיוב בראשית הגז די בארבע צאן<sup style="color: gray;">428</sup>, שצריך לרבע ביניהם<sup style="color: gray;">429</sup>.
להלכה פסקו ראשונים שחייב בראשית הגז כשיש בגיזה של חמש הצאן, לא פחות ממשקל שישים סלע<sup style="color: gray;">430</sup>, ותהיה גיזת כל אחת מחמישתן אין פחות ממשקל שנים עשר סלע, היתה אחת מהם גוזזת פחות משנים עשר סלע, אף על פי שחמישתן גוזזות שישים סלע או יתר, הרי אלו פטורים מראשית הגז<sup style="color: gray;">431</sup>.
<h4>צירוף גזיזה בשנים שונות</h4>
היו לו שתי צאן, גוזז - שנה זו<sup style="color: gray;">432</sup> - ומניח גוזז - שנה שניה<sup style="color: gray;">433</sup> - ומניח, אף על פי שעתיד להוסיף עליהם - עד שהיה לו שיעור חמש גיזות<sup style="color: gray;">434</sup>, שהוא השיעור המתחייב בראשית הגז, לסוברים כן<sup style="color: gray;">435</sup>, וכן הלכה<sup style="color: gray;">436</sup> - אין מצטרפות<sup style="color: gray;">437</sup>, שעל גיזות של חמש צאן הקפידה התורה, ואין כאן<sup style="color: gray;">438</sup>.
היו לו חמש צאן, וגזז שתים בשנה זו ושלוש בשנה שניה, שעכשיו יש גיזות של חמש צאן<sup style="color: gray;">439</sup>, נחלקו בו תנאים: לדעת ברייתא אחת - והתוספתא<sup style="color: gray;">440</sup> - מצטרפות<sup style="color: gray;">441</sup>, אפילו שתים ושלוש שנים<sup style="color: gray;">442</sup>, ואף על פי שחדש וישן הוא<sup style="color: gray;">443</sup>, שסוברת הברייתא כסתם משנה, שראשית הגז נוהג אף בחוץ-לארץ*<sup style="color: gray;">444</sup>, שאין ללמוד דיני ראשית הגז מתרומה*<sup style="color: gray;">445</sup>. ולדעת ברייתא שניה, אף חמש רחלות אין מצטרפות, שאין להפריש מהחדש על הישן<sup style="color: gray;">446</sup>, שסוברת הברייתא כר' אלעאי, שלמדים דיני ראשית הגז מתרומה, שבה אין מפרישים מהחדש על הישן<sup style="color: gray;">447</sup>.
להלכה פסקו ראשונים שהגיזה של חמש צאן מצטרפים זה לזה, אף משנה לשנה<sup style="color: gray;">448</sup>, שאף על פי שההלכה כר' אלעאי - לסוברים כן<sup style="color: gray;">449</sup> - לגבי פטור ראשית הגז בחוץ לארץ, אין הלכה כן משום הלימוד שלו מגזירה שוה, אלא שנהגו כן<sup style="color: gray;">450</sup>.
<h4>צירוף לאחר טוייה</h4>
היו לו חמש צאן, וגזז מקצתם וטווה הגיזה וארגה, אין מצטרפות<sup style="color: gray;">451</sup>, שכיון שטווה הגיזה קנאה בשִׁנוי*<sup style="color: gray;">452</sup>.
<h4>צירוף לאחר צביעה</h4>
צבעה, נחלקו תנאים: לדעת תנא קמא, אין מצטרפות<sup style="color: gray;">453</sup>, וכן הלכה<sup style="color: gray;">454</sup>. ולדעת ר' שמעון בן יהודה משום ר' שמעון, מצטרפות<sup style="color: gray;">455</sup>.
<h4>צירוף לאחר ליבון</h4>
ליבנה, נחלקו אמוראים בדעת תנאים: א) לדעת אביי ורבא בדעת תנא קמא, לעולם ליבון אינו שינוי בשום ענין, והגיזות מצטרפות<sup style="color: gray;">456</sup>. ב) ולדעת אביי - ויש הגורסים כן בדעת ר' חייא בר אבין<sup style="color: gray;">457</sup> - בדעת ר' שמעון, לעולם ליבון הוא שינוי, והגיזות אינן מצטרפות<sup style="color: gray;">458</sup>. ג) ולדעת רבא בדעת ר' שמעון, אם סירקו במסרק קודם הליבון אין הגיזות מצטרפות, אבל אם הפריד את הסיבים בידיו לפני הליבון, הרי הגיזות מצטרפות, שאין זה שינוי כל כך גדול<sup style="color: gray;">459</sup>, ואם ליבנו בגופרית, הרי זו צביעה, ואין הגיזות - לסוברים כן בצביעה<sup style="color: gray;">460</sup>, וכן הלכה<sup style="color: gray;">461</sup> - מצטרפות<sup style="color: gray;">462</sup>. ד) ויש מהראשונים הגורסים ומפרשים לדעת ר' חייא בר אבין, שבין תנא קמא ובין ר' שמעון סוברים שיש חילוק בדבר: אם הלבינו בגופרית להתלבן יפה, אין הגיזות מצטרפות, אבל אם הלבינו במים בלבד, הרי הגיזות מצטרפות<sup style="color: gray;">463</sup>. ה) ויש מהראשונים הגורסים ומפרשים לדעת ר' חייא בר אבין, שהחילוק הנ"ל אינו אלא לדעת תנא קמא<sup style="color: gray;">464</sup>.
להלכה פסקו ראשונים שלענין ראשית הגז לעולם ליבון אינו שינוי, ואם גזז צמר וליבן הגיזה, מצטרף לצמר הבא שגוזז לענין שיעור חמש הצאן<sup style="color: gray;">465</sup>.
<h4>צירוף צאן שנמכר</h4>
היו לו חמש צאן - שהוא שיעור החיוב בראשית הגז, לסוברים כן<sup style="color: gray;">466</sup>, וכן הלכה<sup style="color: gray;">467</sup> - ומכר הצאן הראשון מייד לאחר גיזתו, קודם שהצטרפה הגיזה לשאר הגיזות, אם חייב בראשית הגז, יש מהראשונים מפרשים שנחלקו אמוראים<sup style="color: gray;">468</sup>: א) לדעת רב חסדא, חייב<sup style="color: gray;">469</sup> בראשית הגז<sup style="color: gray;">470</sup>, שכן הקפידה התורה שיהיה הצאן שלו<sup style="color: gray;">471</sup>, שנאמר: גז צאנך<sup style="color: gray;">472</sup>, ודבר זה ישנו<sup style="color: gray;">473</sup>, שהרי גזז<sup style="color: gray;">474</sup>, ובשעת גיזה כל אחת היתה שלו<sup style="color: gray;">475</sup>, שכיון שלמדנו - לסוברים כן<sup style="color: gray;">476</sup> - שצריך שיהיה חמש צאן, ממה שנאמר: וחמש צאן עשויֹת<sup style="color: gray;">477</sup>, שמעשות את בעליהם, משמע שכיון שעלה בדעתו לגוז צאנו והרי שם חמישה, התחילה מצות ראשית הגז, אף על פי שאם גזז שתים או שלוש ולא יותר אינו חייב, מכל מקום כיון שהתחיל לגוז התחילה המצוה, וכיון שהתחילה מצוה, אף על פי שמכר לצאן ובסוף גיזה לא נמצא חמש, חייב, שכיון שהתחילה המצוה שוב לא פקעה<sup style="color: gray;">478</sup>. וכן שנינו: הלוקח גז צאנו של נכרי פטור מראשית הגז<sup style="color: gray;">479</sup>, הרי שאם מכר לו גוף הצאן, חייב, אף על פי שכל אחד ואחד לאחר גיזה חוזר לרשות הגוי<sup style="color: gray;">480</sup>. ב) ולדעת ר' נתן בר הושעיא אם מכר לאחר גיזה ראשונה פטור<sup style="color: gray;">481</sup>, שבזמן שהתמלא השיעור<sup style="color: gray;">482</sup> של חמש הצאן<sup style="color: gray;">483</sup> צריך שיהיה הצאן שלו<sup style="color: gray;">484</sup>, שעל ידי גיזה החמישית הוא מתחייב בארבעה ראשונות<sup style="color: gray;">485</sup>, ואין הדבר כן<sup style="color: gray;">486</sup>, שבאותה שעה אין הצאן הראשון שלו<sup style="color: gray;">487</sup>, שכיון שאמר הכתוב: ראשית גז צאנך תתן לו, ואנו דורשים: אין לך בו אלא מראשית הגז ואילך<sup style="color: gray;">488</sup>, אם כן חיוב ראשית הגז לא התחיל עד שגזז לחמש צאן, וכיון שבאותה שעה כבר מכר אותם ולא היו ברשותו חמש צאן, לא התחייב מעולם בראשית הגז ולכן הוא פטור<sup style="color: gray;">489</sup>. ואותו הדין במשנה אמור כגון שהקנה לו הגוי הצאן שיהיו כל הגופים קנויים לו עד תשלום כל הגיזים<sup style="color: gray;">490</sup>.
להלכה פסקו ראשונים ואחרונים שהגוזז צאן ומוכרו לאחר גיזתו, מצטרפת הגיזה לשאר הגיזות לענין שיעור ראשית הגז<sup style="color: gray;">491</sup>, שכן הלכה כרב חסדא<sup style="color: gray;">492</sup>, שפשט המשנה מורה כמותו<sup style="color: gray;">493</sup>, והיישוב לפי ר' נתן בר הושעיא<sup style="color: gray;">494</sup>, אינו אלא שינוי דחוק שאין סומכים עליו<sup style="color: gray;">495</sup>. ויש מהראשונים שנראה מדבריהם שאין הלכה כרב חסדא<sup style="color: gray;">496</sup>.
<h4>צירוף צאן שנקנה</h4>
היתה לו רחל אחת וגזזה, ואחר כך קנה שנייה וגזזה והניח גיזתה - ואחר כך קנה שלישית וגזזה והניח גיזתה<sup style="color: gray;">497</sup> - אינן מצטרפות<sup style="color: gray;">498</sup>.
<h4>צירוף גיזה שנמכרה</h4>
היו לו חמש צאן - שהוא שיעור החיוב בראשית הגז, לסוברים כן<sup style="color: gray;">499</sup>, וכן הלכה<sup style="color: gray;">500</sup> - ומכר הגיזה הראשונה מייד לאחר הגיזה, קודם שהצטרפה לשאר הגיזות, אם חייב בראשית הגז, יש מהראשונים מפרשים שנחלקו אמוראים<sup style="color: gray;">501</sup>: לדעת רב חסדא חייב<sup style="color: gray;">502</sup>, שהרי גזז<sup style="color: gray;">503</sup>. ולדעת ר' נתן בר הושעיא פטור<sup style="color: gray;">504</sup>, שבזמן שהתמלא השיעור<sup style="color: gray;">505</sup> של חמש הצאן<sup style="color: gray;">506</sup> צריך שתהיה הגיזה שלו, ואין הדבר כן<sup style="color: gray;">507</sup>.
להלכה פסקו ראשונים ואחרונים כרב חסדא<sup style="color: gray;">508</sup>, שמי שהיו לו חמש צאן, וגזז אחת מהם בלבד ומכר גיזתה, ואחר כך גזז שניה ומכר גיזתה, ואחר כך גזז שלישית ומכר גיזתה, הכל מצטרפות לראשית הגז<sup style="color: gray;">509</sup>.
<h3>שיעור הנתינה</h3>
אין לראשית הגז שיעור מן התורה<sup style="color: gray;">510</sup>, שכל מקום שנאמר בו ראשית אין בו שיעור מן התורה<sup style="color: gray;">511</sup>, ומדברי-סופרים*<sup style="color: gray;">512</sup> יש לה שיעור<sup style="color: gray;">513</sup>, ונחלקו תנאים ואמוראים בשיעורה: א) לדעת התוספתא - ורב ושמואל<sup style="color: gray;">514</sup>, ור' יוחנן<sup style="color: gray;">515</sup>, ותני ר' ישמעאל וסתם ברייתא בירושלמי<sup style="color: gray;">516</sup>. ויש הסוברים כן בדעת רב דימי בשם רב<sup style="color: gray;">517</sup> - שיעורה אחד משישים<sup style="color: gray;">518</sup>, כפי שתיקנו חכמים - שהתורם בעין רעה לא יפחות משיעור - אחד בשישים בתרומה*<sup style="color: gray;">519</sup>. ולדעה זו פירשו אותה ששנינו שנותנים לכהן משקל חמש סלעים<sup style="color: gray;">520</sup>, הדברים אמורים בישראל שיש לו גיזות הרבה ומבקש ליתנם לכהנים מרובים, שלא יפחות לאחד מהם מחמשת סלעים<sup style="color: gray;">521</sup>, ואם לא הגיע בכדי שיעור שיגיע לכל אחד חמש סלעים לא יתנם אלא לכהן אחד<sup style="color: gray;">522</sup>. ב) ולדעת רב דימי בשם ר' יוחנן משום ר' ינאי, שיעור הנתינה לכהן מראשית הגז הוא אחד משש<sup style="color: gray;">523</sup>, והמשנה מתפרשת כפשוטה<sup style="color: gray;">524</sup>, שהרי שיעור החיוב בראשית הגז הוא - לסוברים כן<sup style="color: gray;">525</sup>, וכן הלכה<sup style="color: gray;">526</sup> - שישים סלעים<sup style="color: gray;">527</sup>.
אף להלכה נחלקו גאונים וראשונים: יש הפוסקים ששיעורו אחד משישה<sup style="color: gray;">528</sup>, שכן יש לפסוק כפשט לשון המשנה<sup style="color: gray;">529</sup>, ואף על פי שר' ינאי יחיד אצל רבים, ההלכה כמותו כנגד ר' יוחנן תלמידו<sup style="color: gray;">530</sup>, וכל שכן כנגד רב ושמואל שאין הלכה כמותם - אף כשחולקים שניהם יחד, לסוברים כן<sup style="color: gray;">531</sup> - כנגד ר' יוחנן<sup style="color: gray;">532</sup>. ויש הפוסקים ששיעורו אחד משישים<sup style="color: gray;">533</sup>, שכן ר' ינאי הוא יחיד אצל רבים<sup style="color: gray;">534</sup>, ויחיד אצל רבים הלכה כרבים<sup style="color: gray;">535</sup>.
<h4>שיעור בגד קטן</h4>
נותנים לכהן משקל חמש סלעים ביהודה שהם עשר בגליל, כדי לעשות ממנו בגד קטן, שנאמר: תתן לו<sup style="color: gray;">536</sup>, שיהא בו כדי מתנה<sup style="color: gray;">537</sup>, שנאמר: וראשית גז צאנך תתן לו, כי בו בחר וגו' לעמֹד לשרת<sup style="color: gray;">538</sup>, דבר הראוי לשירות<sup style="color: gray;">539</sup>, ונאמר שם: הוא ובניו<sup style="color: gray;">540</sup>, דבר השווה לאהרן ובניו<sup style="color: gray;">541</sup>, והיינו אבנט<sup style="color: gray;">542</sup>, שהוא קטן שבבגדי כהונה, ויכול לעשותו מחמש סלעים צמר שהרי אין כולו צמר אלא כלאים הוא<sup style="color: gray;">543</sup>.
שיעור זה של הנתינה הוא כדי שהבגד יהיה מלובן, ולא צואי<sup style="color: gray;">544</sup> - מלשון טינוף<sup style="color: gray;">545</sup> וצואה*<sup style="color: gray;">546</sup>, שלא נתלבן עדיין כולו<sup style="color: gray;">547</sup> - ואין הכוונה שמוטל על הישראל שילבננו ויתננו לו<sup style="color: gray;">548</sup>, אלא על השיעור הקפיד, שיתן לו שיעור כדי<sup style="color: gray;">549</sup> שילבננו כהן ויעמוד על חמש סלעים<sup style="color: gray;">550</sup>, כלומר שיתן לו שיעור שישאר חמישה סלעים אחר שילבן אותו הכהן<sup style="color: gray;">551</sup>, ונמצא שצריך לגוז עבור זה משקל שישה סלעים<sup style="color: gray;">552</sup>, שכן בליבון נחסר הבגד<sup style="color: gray;">553</sup>, וגוזז שש סלעים<sup style="color: gray;">554</sup>, לכהן חמישה ואחד לו<sup style="color: gray;">555</sup>.
בפירוש המקרה שעליו נאמר שלא יפחתו מנתינה של חמש סלעים<sup style="color: gray;">556</sup>, נחלקו הדעות: לסוברים ששיעור הנתינה לכהן הוא אחד משישים<sup style="color: gray;">557</sup>, הדברים אמורים בישראל שיש לו גיזות הרבה ומבקש ליתנם לכהנים מרובים, שלא יפחות לאחד מהם מחמשת סלעים<sup style="color: gray;">558</sup>, ואם לא הגיע בכדי שיעור שיגיע לכל אחד חמש סלעים לא יתנם אלא לכהן אחד<sup style="color: gray;">559</sup>. ולסוברים ששיעור הנתינה לכהן הוא אחד משישה<sup style="color: gray;">560</sup>, הדברים אמורים כפשוטם<sup style="color: gray;">561</sup>, שהרי שיעור החיוב בראשית הגז הוא - לסוברים כן<sup style="color: gray;">562</sup>, וכן הלכה<sup style="color: gray;">563</sup> - שישים סלעים<sup style="color: gray;">564</sup>.
אף להלכה נחלקו ראשונים ואחרונים: יש הפוסקים שמי שהיו לו גיזות רבות של ראשית הגז ורוצה לחלק לכהנים, לא יתן לכל אחד ואחד פחות ממשקל חמש סלעים מלובן כדי בגד קטן, לא שילבנו ואחר כך יתן לו, אלא יתן לו מצמר הגיזה כשהוא צואי, כדי שיהיה בו אחר הליבון חמש סלעים או יתר<sup style="color: gray;">565</sup>. ויש הפוסקים ששיעור הנתינה הוא של חמש סלעים<sup style="color: gray;">566</sup>.
<h4>כל גיזותי ראשית</h4>
האומר כל גיזותי ראשית, נחלקו בו תנאים: לדעת סתם משנה דבריו קיימים<sup style="color: gray;">567</sup>, שלדעתה אין למדים דיני ראשית הגז מתרומה*<sup style="color: gray;">568</sup>. ולדעת סתם ברייתא, האומר כל גיזותי ראשית לא אמר כלום<sup style="color: gray;">569</sup>, שסוברת כר' אלעאי שלמדים דיני ראשית הגז מתרומה, מה תרומה צריך שיהיו שייריה ניכרים, אף ראשית הגז צריך שיהיו שייריה ניכרים<sup style="color: gray;">570</sup>.
להלכה פסקו ראשונים שהאומר כל גיזותי ראשית דבריו קיימים<sup style="color: gray;">571</sup>, שאף על פי שההלכה כר' אלעאי - לסוברים כן<sup style="color: gray;">572</sup> - לגבי פטור ראשית הגז בחוץ לארץ, אין הלכה כן משום הלימוד שלו מגזירה שוה, אלא שנהגו כן<sup style="color: gray;">573</sup>.
<h2>רבוי בגדים</h2>
<b>הגדרת הערך</b> - מינוי כהן הגדול בלבישת בגדי כהונה גדולה.
<h3>מהותו</h3>
ריבוי בגדים, הוא אחד מהאופנים שהיו ממנים ומקדשים כהן-גדול*<sup style="color: gray;">1</sup>, או כהן משוח-מלחמה* לסוברים כן<sup style="color: gray;">2</sup>, שהיה הכהן לובש בגדי כהן גדול שהם שמונה בגדים<sup style="color: gray;">3</sup>, שנאמר: ומלא את ידו ללבוש את הבגדים<sup style="color: gray;">4</sup>, וכן אמר הכתוב: ובגדי הקדש אשר לאהרן יהיו לבניו אחריו למשחה בהם ולמלא בם את ידם שבעת ימים ילבשם הכהן תחתיו<sup style="color: gray;">5</sup>, היינו שעל ידי הבגדים הוא מתלבש בכהונה גדולה<sup style="color: gray;">6</sup>. ונזכר בתלמוד בשם 'ריבוי'<sup style="color: gray;">7</sup>, וכהן שנתמנה בריבוי בלבד ללא משיחה*, נקרא 'מרובה בגדים'<sup style="color: gray;">8</sup>. הריבוי הוא מחמת שבגדיו מרובים, שלובש שמונה בגדים, שהם יתרים על בגדי כהן הדיוט שאינם אלא ארבעה בגדים<sup style="color: gray;">9</sup>. וריבוי הבגדים היה סימן והיכר לכל שהוא כהן גדול<sup style="color: gray;">10</sup>, והיכר וסימן זה נקרא 'חינוך'<sup style="color: gray;">11</sup>. ויש מפרשים 'ריבוי' שמתרבה על שאר הכהנים שמתמנה לכהן גדול<sup style="color: gray;">12</sup>.
<h3>אהרן ובניו</h3>
אהרן ובניו נתקדשו בימי המלואים* על ידי שהלבישם משה בגדי כהונה, אהרן בלבישת בגדי כהונה גדולה, ובניו בלבישת בגדי כהן הדיוט, שנאמר: ולקחת את הבגדים והלבשת את אהרן וגו' ואת בניו תקריב והלבשתם כתנת וחגרת אתם אבנט אהרן ובניו וחבשת להם מגבעות והיתה להם לחקת עולם<sup style="color: gray;">13</sup>, שעל ידי שהלבישם יהיו לכהנים ותשתלשל הכהונה לזרעם עד עולם, ולא יצטרכו זרעם שילבישו אותם<sup style="color: gray;">14</sup>. על שאר המעשים שעל ידם נתקדשו אהרן ובניו, ע"ע מלואים: קדוש הכהנים.
<h3>בריבוי בלבד</h3>
באופנים שונים היו ממנים לכהונה גדולה בריבוי בגדים ללא משיחה: כשאירע פסול בכהן גדול, וממנים כהן שני תחתיו<sup style="color: gray;">15</sup>, היו ממנים את השני בריבוי בגדים ללא משיחה, לסוברים כן<sup style="color: gray;">16</sup>. וכן כשאירע לכהן גדול פסול ביום הכיפורים, והיו ממנים הסגן תחתיו<sup style="color: gray;">17</sup>, היו ממנים אותו, בריבוי בגדים ללא משיחה, לסוברים כן<sup style="color: gray;">18</sup>. וכן אם נשבה הכהן גדול או נתעכב באיזה מקום, שהיו ממנים אחר תחתיו<sup style="color: gray;">19</sup>, היו ממנים אותו בריבוי בגדים ללא משיחה, לסוברים כן<sup style="color: gray;">20</sup>. על טעם הדבר שלא היו מושחים באופנים הללו, ע"ע כהן גדול<sup style="color: gray;">21</sup>. בבית שני שלא היה שמן המשחה, וכן בבית ראשון מימי יאשיהו כשגנז את שמן המשחה<sup style="color: gray;">22</sup>, היו ממנים את הכהן גדול בריבוי בגדים בלבד<sup style="color: gray;">23</sup>. על ההבדל בין כהן מרובה בגדים לכהן משוח, ע"ע כהן גדול<sup style="color: gray;">24</sup>.
<h3>משוח אם צריך ריבוי</h3>
כהן גדול שהיה מתמנה במשיחה*, נחלקו אם צריך אף ריבוי בגדים: א) יש מן הראשונים סוברים שהיה צריך אף להתמנות בריבוי בגדים<sup style="color: gray;">25</sup>, שנאמר: והכהן הגדול מאחיו אשר יוצק על ראשו שמן המשחה ומלא את ידו ללבש את הבגדים<sup style="color: gray;">26</sup>. מהם יש סוברים שהריבוי בגדים מעכב<sup style="color: gray;">27</sup>. ומהם יש סוברים שאינו מעכב<sup style="color: gray;">28</sup>. ב) ויש מן הראשונים שנראה מדבריהם, שהמתמנה במשיחה, אף לכתחילה אין צריך חינוך בריבוי בגדים<sup style="color: gray;">29</sup>, שהכתוב: אשר יוצק על ראשו שמן המשחה ומלא את ידו ללבוש את הבגדים<sup style="color: gray;">30</sup>, מתפרש שמתמנה או בשמן המשחה או בבגדים<sup style="color: gray;">31</sup>. על הסוברים שכהן גדול מתמנה אף בפה בלבד לכתחילה, ואין צריך ריבוי בגדים או משיחה, ע"ע כהן גדול<sup style="color: gray;">32</sup>.
<h3>בשכבר שימש בריבוי בגדים</h3>
המתמנה לכהן גדול, ששימש קודם לכן בשמונה בגדים, כגון משוח-מלחמה* שמשמש בשמונה בגדים לסוברים כן<sup style="color: gray;">33</sup>, יש סוברים שאינו צריך ריבוי בגדים, דכבר היה בו ריבוי הבגדים<sup style="color: gray;">34</sup>, ופירשו כן אותה שאמרו בירושלמי שמשוח מלחמה מתמנה להיות כהן גדול<sup style="color: gray;">35</sup>, היינו שמתמנה בלא ריבוי<sup style="color: gray;">36</sup>.
<h3>משוח מלחמה</h3>
משוח-מלחמה*, לסוברים שלובש שמונה בגדים<sup style="color: gray;">37</sup>, יש סוברים שמתמנה בריבוי בגדים<sup style="color: gray;">38</sup>. ויש סוברים שאינו מתמנה בריבוי בגדים<sup style="color: gray;">39</sup>, שאין ענין לקדושת הבגדים במשוח מלחמה לפי שאין עיקרו אלא למלחמה<sup style="color: gray;">40</sup>.
<h3>זמן הלבישה</h3>
זמן הלבישה, לסוברים שמלבד ריבוי בגדים היה אף משיחה*<sup style="color: gray;">41</sup>, יש סוברים שהיה אחר המשיחה<sup style="color: gray;">42</sup>, שנאמר: אשר יוצק על ראשו שמן המשחה ומלא את ידו ללבוש את הבגדים<sup style="color: gray;">43</sup>, שבלבישתו יהיה ראוי לכהונה גדולה אחר שכבר הוא משוח<sup style="color: gray;">44</sup>. ויש מן הראשונים שכתבו שהלבישה קדמה<sup style="color: gray;">45</sup>, שנאמר: ובגדי הקדש אשר לאהרן יהיו לבניו אחריו למשחה בהם<sup style="color: gray;">46</sup>, והיינו שזרעו של אהרן ימשחו כשהם לבושים בגדי הכהונה<sup style="color: gray;">47</sup>. על כהונת אהרן בימי המלואים*, שקדמה הלבישה למשיחה, ע"ע מלואים<sup style="color: gray;">48</sup>.
על הלבישה שלובש שבעה ימים ודיניהם, ואם צריך לבישה בשעת עבודה דוקא, ועל שהיא דוקא ביום, ע"ע כהן גדול: משיחתו ריבויו וחינוכו.
<h3>שלא במקדש</h3>
ריבוי בגדים שלא במקדש אם מקדש, נסתפקו אחרונים בדבר, אם אינו מקדש ככלי-שרת* - שבגדי כהונה דין כלי שרת להם לסוברים כן<sup style="color: gray;">49</sup> - שאין מקדשים אלא בעזרה<sup style="color: gray;">50</sup>.
<h2>רביעית</h2>
<b>הגדרת הערך</b> - מדת לח בשיעורי הלכה.
<h3><b>שיעורו</b></h3>
רביעית היא מידת הלח<sup style="color: gray;">1</sup>, ומשמשת בהלכה בדינים של משקים<sup style="color: gray;">2</sup>. בטבריה ובציפורי היו כלים שהיו מודדים בהם רביעית<sup style="color: gray;">3</sup>.
<h4>השלם</h4>
הרביעית, יש מן הראשונים שכתבו שהיא רבע של מידת הקב*<sup style="color: gray;">4</sup>, והרבה ראשונים דחו דבריהם וכתבו שהיא רבע של מידת הלוג*<sup style="color: gray;">5</sup>.
<h4>ביחס לביצה</h4>
הרביעית שיעורה ביצה ומחצה<sup style="color: gray;">6</sup>, ויש שכתבו ששיעורה ביצה<sup style="color: gray;">7</sup>.
<h4>ביחס לאצבע</h4>
מידת נפח של רביעית אמר ר' חסדא ששוה בגודלה לשתי אצבעות על שתי אצבעות בגובה שתי אצבעות ושבע עשיריות האצבע<sup style="color: gray;">8</sup>. בירושלמי אמרו ששוה בגודלה לשתי אצבעות על שתי אצבעות בגובה אצבע וחמש שישיות האצבע<sup style="color: gray;">9</sup>. וכתבו ראשונים שלא נחלקו הבבלי והירושלמי בדבר<sup style="color: gray;">10</sup>, מהם יש שכתבו שר' חסדא שיער במדה "מדברית" שהיא מידה קטנה<sup style="color: gray;">11</sup>, ובכלי מרובע, ובירושלמי שיערו במידה "ציפורית" שהיא מדה גדולה<sup style="color: gray;">12</sup>, ובכלי עגול<sup style="color: gray;">13</sup>. ומהם יש שכתבו שר' חסדא שיער במדת אצבע קטנה לפי אמה של ששה טפחים<sup style="color: gray;">14</sup>, ובירושלמי שיערו במדת אצבע גדולה לפי אמה של חמשה טפחים<sup style="color: gray;">15</sup>. ומהם יש שכתבו שבירושלמי שיערו בכלי עגול שיכול לרבע מתוכה ריבוע בגודל של שתי אצבעות על שתי אצבעות בגובה אצבע וחמש שישיות האצבע<sup style="color: gray;">16</sup>. על שיעורה של האצבע לפי מידות זמנינו ועל שיעור הרביעית הנמדדת על פיה עי' בנספח לע' מדות ומשקולות: שיעורי המדות השונות במידות זמנינו<sup style="color: gray;">17</sup>.
יש מן הגאונים והראשונים ששיערו הרביעית לפי משקל המים שבנפח רביעית, ועל כך ע"ע הנ"ל: מידות נפח<sup style="color: gray;">18</sup>.
<h4>בסתירה בין מדידת הביצים למדידית האצבעות</h4>
בדורות האחרונים נתגלה הבדל בין שיעור של רביעית הנמדדת לפי רוחב האצבעות לבין שיעור של רביעית הנמדדת בנפח של ביצה ומחצה, ועל כך ע"ע מדות ומשקולות: הכרעה בסתירה בין המידות, ובנספח שם: הסתירה שבין אופני חישוב המידות<sup style="color: gray;">19</sup>. על השיטות השונות להלכה בזמנינו כמה היא הרביעית, ע"ע הנ"ל בנספח: שיעורי המידות השונות במידות זמנינו<sup style="color: gray;">20</sup>.
<h4>במקדש</h4>
בין מידות הלח שהיו במקדש<sup style="color: gray;">21</sup>, היתה מידת רביעית, שבה היו מודדים המים לטהרת-מצורע*<sup style="color: gray;">22</sup>, ואת השמן ללחם הנזיר*<sup style="color: gray;">23</sup>, ומחלקים השמן לכל חלה במנחת חבתין*<sup style="color: gray;">24</sup>. על גדר המידות שהיו צריכות להיות במקדש, ע"ע מידות ומשקלות.
על מידת רביעית שהתירו לעשותה ואין חוששים שיחליפו אותה במידת חצי הלוג ובמידת שמינית הלוג, ע"ע מדות ומשקולות (השימוש)<sup style="color: gray;">25</sup>.
על זמן שתיית כדי רביעית, ע"ע שעורים וע' שתיה<sup style="color: gray;">26</sup>.
<h3><b>דינים ששיעורם תלוי בו</b></h3>
<h4>דינים ששיעורם רביעית</h4>
הרבה דינים במשקים<sup style="color: gray;">27</sup>, שיעורם ברביעית, מן התורה או מהלכה למשה מסיני או מדרבנן: איסור ביאת-מקדש* או עבודה במקדש בשותה יין שענשו מיתה-בידי-שמים*<sup style="color: gray;">28</sup>, שיעורו רביעית<sup style="color: gray;">29</sup>, שנאמר: ושכר<sup style="color: gray;">30</sup>, אין אסור אלא כדי לשכר<sup style="color: gray;">31</sup>. איסור שתיית יין לנזיר*<sup style="color: gray;">32</sup>, יש מן התנאים ואמוראים שסוברים ששיעורו רביעית<sup style="color: gray;">33</sup>, וכן הלכה<sup style="color: gray;">34</sup>, שלמדים בגזירה-שוה* "שכר" האמור בנזיר<sup style="color: gray;">35</sup> מ"שכר" האמור בביאת מקדש<sup style="color: gray;">36</sup>, כשם שאיסור יין בביאת מקדש שיעורו רביעית<sup style="color: gray;">37</sup>, אף איסור יין בנזיר שיעורו רביעית<sup style="color: gray;">38</sup>, או לפי שהוא ככל שתייה ששיעורם רביעית לסוברים כן<sup style="color: gray;">39</sup>, או שהוא מהלכה-למשה-מסיני*<sup style="color: gray;">40</sup>. איסור הוראה בשתה יין<sup style="color: gray;">41</sup>, הוא בשתה שיעור רביעית<sup style="color: gray;">42</sup>, שאיסורו נלמד מאיסור ביאת מקדש שהוא ברביעית<sup style="color: gray;">43</sup>. איסור תפילה בשתה יין<sup style="color: gray;">44</sup>, הוא בשתה רביעית יין<sup style="color: gray;">45</sup>. איסור נזיר באכילת ענבים<sup style="color: gray;">46</sup>, יש סוברים ששיעורו רביעית<sup style="color: gray;">47</sup>, שלמדים איסורי הנזיר מאיסור שתיה שבו<sup style="color: gray;">48</sup>. כוס של ארבע-כוסות*, צריך שיהיה בכל אחד מהם רביעית<sup style="color: gray;">49</sup>. כוס-של-ברכה* צריך שיהיה בו רביעית<sup style="color: gray;">50</sup>. יין חי שמוזג לארבע כוסות צריך שיהיה בין כולם רביעית<sup style="color: gray;">51</sup>. הטלת מים לתוך מי רגלים לבטלם להתיר אמירת דברי קדושה כנגדם<sup style="color: gray;">52</sup>, יש סוברים ששיעור המים רביעית<sup style="color: gray;">53</sup>. דם-המת* שמטמא כמת<sup style="color: gray;">54</sup>, יש סוברים ששיעורו רביעית<sup style="color: gray;">55</sup>, בטעם הדבר, ועל הסוברים שאינו מטמא אלא מדרבנן, ועל החולקים וסוברים שאין שיעורו רביעית, ע"ע דם המת<sup style="color: gray;">56</sup>, על הסוברים שאף דם משני מתים מטמא ברביעית, ע"ע הנ"ל: משני מתים. משקה מקבל טומאה<sup style="color: gray;">57</sup>, יש סוברים שאינו אלא במשקה בשיעור רביעית<sup style="color: gray;">58</sup>, על החולקים וסוברים שאין שיעורו ברביעית ע"ע טמאת משקים<sup style="color: gray;">59</sup>. משקא טמא, יש סוברים שאינו מטמא אלא משקה בשיעור רביעית<sup style="color: gray;">60</sup>. וכן דמעת העין של זב וחבריו, ודם מגפתו, וחלב האשה, שמטמאים טומאת משקים<sup style="color: gray;">61</sup>, שיעורם ברביעית<sup style="color: gray;">62</sup>. וכן יין-של-גויים* שמטמא<sup style="color: gray;">63</sup>, שיעורו ברביעית<sup style="color: gray;">64</sup>, ואף לסוברים שטומאת שאר משקים הוא אף בפחות מרביעית<sup style="color: gray;">65</sup>, ביין של גוים שאינו מחמת מגע טומאה לסוברים כן<sup style="color: gray;">66</sup>, לא החמירו בו בפחות מרביעית<sup style="color: gray;">67</sup>. השותה משקה טמא שנפסל בפסול-גויה*<sup style="color: gray;">68</sup>, שיעורו רביעית<sup style="color: gray;">69</sup>, לפי שמן התורה משקה מטמא בשיעור רביעית, לסוברים כן<sup style="color: gray;">70</sup>. ואף לסוברים שמן התורה משקה כל שהוא מטמא<sup style="color: gray;">71</sup>, פירשו ראשונים שרצו חכמים שלא להחמיר בפסול גויה שהוא מדרבנן, לסוברים כן<sup style="color: gray;">72</sup>, כשיעור טומאה של תורה, אלא הקילו ונתנו לו שיעור גדול יותר<sup style="color: gray;">73</sup>. יין של גויים, יש שכתבו שאיסורו ברביעית<sup style="color: gray;">74</sup>, ואף על פי שיין עבודה זרה איסורו בכל שהו<sup style="color: gray;">75</sup>, בסתם יינם שאין איסורו אלא מדרבנן<sup style="color: gray;">76</sup>, נתנו לו חכמים שיעור ככל איסורי שתיה<sup style="color: gray;">77</sup>. טעימה* המותרת בתענית לסוברים כן<sup style="color: gray;">78</sup>, יש סוברים שהוא דוקא בפחות מרביעית אבל טעימת רביעית אסורה<sup style="color: gray;">79</sup>. שיעור הכלי והמים לנטילת-ידים*, היא רביעית<sup style="color: gray;">80</sup>, על מחלוקת תנאים בשיעור שניים הנוטלים ידיהם, ע"ע נטילת ידים. על טבילת-כלים* טמאים, ששיעורה מן התורה במקוה* המחזקת רביעית, ע"ע מקוה<sup style="color: gray;">81</sup>, על טבילת כלים הלקוחים מן הגוי, שיש סוברים ששיעורה מן התורה במקוה המחזקת רביעית, ע"ע טבילת כלים<sup style="color: gray;">82</sup>, וע' מקוה. מים חיים של טהרת-מצורע*<sup style="color: gray;">83</sup>, יש סוברים ששיעורו רביעית<sup style="color: gray;">84</sup>, בטעם הדבר, ואם הוא מן התורה, ע"ע הזאה (ב): בטהרת מצורע<sup style="color: gray;">85</sup>. שמן שהיו נותנים בשלושים לחמי-תודה* היו בהם שתי רביעיות, רביעית אחת לעשר חלות ועשר רקיקין, ורביעית אחת לעשר חלות רבוכות<sup style="color: gray;">86</sup>, במקור השיעור אם הוא מן התורה או מהלכה-למשה-מסיני*, ע"ע לחמי תודה<sup style="color: gray;">87</sup>. שמן שהיו נותנים בלחמי נזיר<sup style="color: gray;">88</sup>, שיעורה רביעית<sup style="color: gray;">89</sup>, במקור השיעור אם הוא מן התורה או מהלכה-למשה-מסיני*, ע"ע איל נזיר<sup style="color: gray;">90</sup>. שמן שהיו נותנים בחביתי כהן גדול<sup style="color: gray;">91</sup>, שיעורה רביעית לכל חלה<sup style="color: gray;">92</sup>, במקור השיעור ע"ע חביתין<sup style="color: gray;">93</sup>. מוציא* בשבת שחייב דוקא במוציא שיעור שיש בו תועלת<sup style="color: gray;">94</sup>, השיעור במשקים – חוץ מיין חלב דבש מים, לסוברים כן<sup style="color: gray;">95</sup> - וכל השופכים – מים סרוחים<sup style="color: gray;">96</sup> - בשבת, שיעורם ברביעית<sup style="color: gray;">97</sup>. שיעור המים להשקאת-סוטה*<sup style="color: gray;">98</sup>, יש סוברים שהיא רביעית<sup style="color: gray;">99</sup>, בטעם הדבר ע"ע השקאת סוטה<sup style="color: gray;">100</sup>. השותה משקים של מעשר-שני* חוץ לירושלים שלוקה עליהם<sup style="color: gray;">101</sup>, יש שכתבו שהוא דוקא בשותה רביעית<sup style="color: gray;">102</sup>. שיעור שתיה ביום הכיפורים לחייב כרת ומלקות וחטאת<sup style="color: gray;">103</sup>, בית שמאי אומרים שהיא ברביעית<sup style="color: gray;">104</sup>, על החולקים וסוברים שאין שיעורה ברביעית ע"ע יום הכפורים<sup style="color: gray;">105</sup>. על שיעור שברי כלי חרס שיש בהם בית קיבול לקבלת טומאה, שבכלים מסויימים השיעור הוא רביעית, ע"ע כלים (כלי חרס)<sup style="color: gray;">106</sup>. ברכה-אחרונה* אחר שתיית משקים יש סוברים שמברכים דוקא אחר שתיית שיעור רביעית<sup style="color: gray;">107</sup>, כשם ששתיית איסור שיעורה רביעית<sup style="color: gray;">108</sup>, על החולקים וסוברים שאין שיעורה ברביעית, ע"ע ברכה אחרונה<sup style="color: gray;">109</sup>, וע' ברכה-מעין-שלש*<sup style="color: gray;">110</sup>. על השותה רביעית יין שמצטרף לזמון* של עשרה, ע"ע זמון<sup style="color: gray;">111</sup>.
<h4>כלל איסורי השתיה</h4>
כלל איסורי שתייה יש שכתבו ששיעורם רביעית<sup style="color: gray;">112</sup>. ויש חולקים וסוברים שאין שיעורם רביעית<sup style="color: gray;">113</sup>. ויש שכתבו שדוקא איסורי תורה שאסרו הכתוב בלשון שתייה שיעורם רביעית<sup style="color: gray;">114</sup>. ויש מחלקים, שאיסורי שתיה שנאסרו באיסור אחד עם איסורי אכילה, אין שיעורם ברביעית, ואיסורי שתיה שנאסרו בנפרד מאכילה, שיעורם ברביעית<sup style="color: gray;">115</sup>. ויש מחלקים להיפך שבמשקים שהאיסור מדין אכילה, שיעור האיסור בשתיה הוא ברביעית, שרביעית לח הוא כזית ביבש לסוברים כן<sup style="color: gray;">116</sup>, אבל במקום שהאיסור מדין שתיה אין השיעור ברביעית<sup style="color: gray;">117</sup>. ויש מחלקים שאיסורי שתיה שמהות האיסור היא ההנאה, שיעורה ברביעית, לפי שבדבר הנוזל ומתפשט בכל הגוף אין החיך נהנה ושבע אלא בשיעור רביעית ולא בכזית כבאוכל<sup style="color: gray;">118</sup>, אבל באיסורי שתיה שאין מהותם ההנאה, כגון בשתיית תרומה שמהות האיסור היא לפי שהוא שייך לכהן, בזה שיעורו בכזית<sup style="color: gray;">119</sup>.
משקה שנתייבש ונתעבה, שנשתנה שיעורו מרביעית לכזית ע"ע זית<sup style="color: gray;">120</sup>. על איסורי תורה ששיעורם ברביעית שאין היתר מצטרף לאיסור חוץ מרביעית של נזיר, ע"ע התר מצטרף לאסור<sup style="color: gray;">121</sup>.
<h4>זמן של כדי רביעית</h4>
על דינים הנוהגים בשיעור זמן של שתיית רביעית, ע"ע ארבע-כוסות*<sup style="color: gray;">122</sup>, וע' ברכה-אחרונה*<sup style="color: gray;">123</sup>, וע' חצי-שיעור<sup style="color: gray;">124</sup>, וע' יום-הכיפורים*<sup style="color: gray;">125</sup>, וע' כוס-של-ברכה*<sup style="color: gray;">126</sup>, וע' כזית-בכדי-אכילת פרס*<sup style="color: gray;">127</sup>, וע' מלא לוגמיו, וע' שעורים, וע' שתיה.
<h2>רבית</h2>
<b>הגדרת הערך</b> - תוספת על קרן ההלואה, שנטילתה אסורה.
<h3>האיסור</h3>
הלואה בריבית - על גדריה עי' להלן - הרי היא אסורה מן התורה, שנאמר: אַל תִּקַּח מֵאִתּוֹ נֶשֶׁךְ וְתַרְבִּית וְיָרֵאתָ מֵאֱלֹהֶיךָ וְחֵי אָחִיךָ עִמָּךְ, אֶת כַּסְפְּךָ לֹא תִתֵּן לוֹ בְּנֶשֶׁךְ וּבְמַרְבִּית לֹא תִתֵּן אָכְלֶךָ<sup style="color: gray;">1</sup>, ונאמר: לֹא תַשִּׁיךְ לְאָחִיךָ נֶשֶׁךְ כֶּסֶף נֶשֶׁךְ אֹכֶל נֶשֶׁךְ כָּל דָּבָר אֲשֶׁר יִשָּׁךְ: לַנָּכְרִי תַשִּׁיךְ וּלְאָחִיךָ לֹא תַשִּׁיךְ<sup style="color: gray;">2</sup>, ונאמר: אִם כֶּסֶף תַּלְוֶה אֶת עַמִּי אֶת הֶעָנִי עִמָּךְ לֹא תִהְיֶה לוֹ כְּנֹשֶׁה לֹא תְשִׂימוּן עָלָיו נֶשֶׁךְ<sup style="color: gray;">3</sup>.
<h4>המוזהרים</h4>
המלוה בריבית, הלוה בריבית, הערב והעדים על הלואת ריבית, עוברים באיסור<sup style="color: gray;">4</sup>, ואפילו לבסוף לא פרע הלוה את הריבית הרי הם עוברים משעת ההלואה<sup style="color: gray;">5</sup>. המלוה עובר בששה שמות, משום לא תהיה לו כנושה, ומשום את כספך לא תתן לו בנשך, ומשום ובמרבית לא תתן אכלך, ומשום אל תקח מאתו נשך ותרבית, ומשום לא תשימון עליו נשך<sup style="color: gray;">6</sup>, לפי שנותן בנשך בשעת הלואה, ולוקח ריבית בשעת פרעון, והוא לו כנושה כשתובעו ודוחקו לפרוע את דמי הריבית, ושם עליו נשך בעת פסיקת תנאי ההלואה<sup style="color: gray;">7</sup>, וכן עובר משום לִפְנֵי עִוֵּר לֹא תִתֵּן מִכְשֹׁל<sup style="color: gray;">8</sup>, שמכשיל את הלוה לעבור באיסור ריבית<sup style="color: gray;">9</sup>, ועל כך ע"ע לפני-עור-לא-תתן-מכשול<sup style="color: gray;">10</sup>. הלוה עובר משום לא תשיך<sup style="color: gray;">11</sup>, ומשום לאחיך לא תשיך<sup style="color: gray;">12</sup>, שתשיך משמעו לענין הלוה<sup style="color: gray;">13</sup>, וכן משום לפני עור לא תתן מכשול, שמכשיל את המלוה באיסור ריבית<sup style="color: gray;">14</sup>, ועל כך ע"ע הנ"ל<sup style="color: gray;">15</sup>. הערב והעדים עוברים משום לא תשימון עליו נשך<sup style="color: gray;">16</sup>, וכתבו אחרונים שהעדים עוברים בין במלוה בשטר* בין במלוה על פה, ויש מן האחרונים שמצדדים לומר שאינם עוברים אלא במלוה בשטר שעושים מעשה בחתימתם, אבל במלוה-על-פה* אינם עוברים<sup style="color: gray;">17</sup>, וכן הסופר עובר משום לא תשימון עליו נשך<sup style="color: gray;">18</sup>, ובאופן שלא היה מלוהו ללא ערב ועדים עוברים אף משום לפני עור לא תתן מכשול<sup style="color: gray;">19</sup>, ועל כך ע"ע הנ"ל<sup style="color: gray;">20</sup>. אף הסרסור להלואת ריבית, והמסייע להלואה, וכיוצא בזה, עובר משום לפני עור לא תתן מכשול<sup style="color: gray;">21</sup>.
<h4>בריבית האסורה מדרבנן</h4>
ריבית האסורה מדרבנן, אין איסור ריבית אלא למלוה בלבד, אבל הלוה אינו עובר משום ריבית, שהואיל ואין איסורו אלא משום לא תשיך<sup style="color: gray;">22</sup>, ובאופן זה שאינו נותן משלו יותר על הקרן אינו משיך<sup style="color: gray;">23</sup>, ומכל מקום עובר משום לפני עור לא תתן מכשול<sup style="color: gray;">24</sup>.
<h4>במינים שונים</h4>
המלוה והלוה בריבית עוברים בכל השמות האמורים בכל אחד מהם, הן בהלואת כסף הן בהלואת אוכל הן בהלואת שאר דברים<sup style="color: gray;">25</sup>, שהלוה נאמר בו: לֹא תַשּׁ֣יךְ לְאָחִיךָ נֶשֶׁךְ כֶּסֶף נֶשֶׁךְ אֹכֶל נֶשֶׁךְ כָּל דָּבָר אֲשֶׁר יִשָּׁךְ<sup style="color: gray;">26</sup>, ומשמע הן נשך כסף ואוכל והן מרבית כסף ואוכל, שלשון נשך האמורה לענין כסף ואוכל אינה צריכה, שהרי נאמר בראש המקרא "לא תשיך לאחיך", הן שאר דברים, כמו שנאמר "כל דבר", והמלוה, אף על פי שלא נאמר בו אלא אֶת כַּסְפְּךָ לֹא תִתֵּן לוֹ בְּנֶשֶׁךְ וּבְמַרְבִּית לֹא תִתֵּן אָכְלֶךָ<sup style="color: gray;">27</sup>, שמשמע שנשך היינו בהלואת כסף ומרבית היינו בהלואת אוכל, מכל מקום למדים גזרה-שוה* "נשך נשך" מלוה, כשם שבלוה נשך ומרבית היינו בכסף ובאוכל, וכל דבר בכלל, הוא הדין למלוה<sup style="color: gray;">28</sup>, ורבינא אומר, שנשך אוכל ומרבית כסף במלוה אין צריך לגזרה שוה, שיש לקרוא את הפסוק "את כספך לא תתן לו בנשך ובמרבית, בנשך ובמרבית לא תתן אכלך", ומגזרה שוה למדים שאר דברים שאינם כסף ואוכל שכתובים לגבי הלוה בלבד<sup style="color: gray;">29</sup>.
<h4>בלוה עני או עשיר</h4>
איסור ריבית נוהג בין בלוה עני או עשיר<sup style="color: gray;">30</sup>, ואף על פי שאיסור ריבית מצינו בתורה לענין לוה עני, כמו שנאמר: וְכִי יָמוּךְ אָחִיךָ וגו' אַל תִּקַּח מֵאִתּוֹ נֶשֶׁךְ וְתַרְבִּית<sup style="color: gray;">31</sup>, הוא הדין לעשיר<sup style="color: gray;">32</sup>.
<h4>מלקות</h4>
המלוה והלוה בריבית, אף על פי שעוברים בלא תעשה אינם לוקים, הואיל ואיסור ריבית הוא לאו-הניתן-לתשלומים, לפי שהמלוה חייב להשיב את הריבית ללוה<sup style="color: gray;">33</sup>, ועל כך ע"ע לאו-ניתן-לתשלומים; לאו הניתן להשבון<sup style="color: gray;">34</sup>.
<h4>הוסיף לו מדעתו בשעת הפרעון</h4>
לוה שלווה שלא בריבית, ובשעת הפרעון הוסיף למלוה על הקרן, אם אמר למלוה שתוספת זו עבור מעותיו שהיו בטלות אצלו הרי זה אסור מדרבנן<sup style="color: gray;">35</sup>, ואם לא אמר לו שתוספת זו עבור ההלואה נחלקו ראשונים: א) יש סוברים שאף על פי שלא אמר מאומה, הואיל ובשעת הפרעון הוסיף לו, הרי זו אבק ריבית האסורה מדרבנן<sup style="color: gray;">36</sup>, ובדעתם נחלקו ראשונים, יש סוברים שהיינו בהלואה בלבד, אבל במכר אם הלוקח הקדים למוכר מעותיו והמוכר מוסיף ללוקח על הסחורה בעת נתינתה, מותר<sup style="color: gray;">37</sup>, ויש סוברים שאף במכר אסור לעשות כן<sup style="color: gray;">38</sup>. ב) ויש סוברים שכל שלא אמר לו, אף על פי שבשעת הפרעון פרע יתר על דמי הקרן, מותר<sup style="color: gray;">39</sup>.
<h4>ריבית מוקדמת וריבית מאוחרת</h4>
הרוצה ללוות מחבירו ומשלח לו סבלונות ואומר לו: אלו בשביל שתלויני, הרי זו ריבית מוקדמת ואסורה מדרבנן משום אבק ריבית, וכן הלוה מחבירו ופרעו ושוב שלח לו סבלונות ואמר לו: אלו עבור מעותיך שהיו בטלות אצלי, הרי זו ריבית מאוחרת ואסורה מדרבנן משום אבק* ריבית<sup style="color: gray;">40</sup>, ונחלקו ראשונים: יש סוברים שהיינו במפרש שנותן עבור ההלואה, אבל אם לא פירש, אף על פי שנתן עבור ההלואה, מותר<sup style="color: gray;">41</sup>, ולדעתם כתבו ראשונים שנתינת מתנה מרובה שמוכיחים הדברים שניתנת עבור ההלואה, אפילו בסתם אסורה<sup style="color: gray;">42</sup>, ויש מן הראשונים שסוברים, שכל שנותן עבור ההלואה, אף על פי שלא פירש, אסור<sup style="color: gray;">43</sup>.
<h4>ריבית דברים</h4>
הלוה מחבירו ואינו רגיל להקדים לו שלום, אמר ר' שמעון בן יוחי שאסור לו להקדים לו שלום<sup style="color: gray;">44</sup>, שנאמר: נֶשֶׁךְ כָּל דָּבָר אֲשֶׁר יִשָּׁךְ<sup style="color: gray;">45</sup>, אפילו דיבור אסור<sup style="color: gray;">46</sup>, וכל שכן שאסור לו לקלסו בדברים או להשכים לפתחו<sup style="color: gray;">47</sup>, וכן אם לא היה רגיל מקודם ללמד את המלוה מקרא או תלמוד, אסור לו ללמדו<sup style="color: gray;">48</sup>, וכן אסור לו ללמד את בן המלוה, שהואיל וחייב אדם ללמד את בנו אף בשכר<sup style="color: gray;">49</sup>, נמצא שמהנה את אביו ממון<sup style="color: gray;">50</sup>, וכן אסור המלוה לומר ללוה: דע אם בא איש פלוני ממקום פלוני, וכוונתו שיכבדו ויאכילו וישקהו, ואפילו באופן שהלוה היה מכבדו אף בלא שיאמר לו המלוה כן, הואיל ועושה כן אף מפאת דברי המלוה הרי זו כריבית דברים האסורה<sup style="color: gray;">51</sup>, וכן אסור המלוה לומר ללוה: הודיעני אם בא איש פלוני ממקום פלוני, שזו בכלל ריבית דברים<sup style="color: gray;">52</sup>.
<h4>תלמידי חכמים</h4>
תלמידי חכמים שהלוו זה את זה, מותר ללוה לפרוע למלוה יתר על חובו, שהואיל ויודעים את חומר איסור ריבית, הדבר ידוע שלא נתן לו אלא מתנה<sup style="color: gray;">53</sup>, ויש מן הראשונים שכתבו שהיינו דוקא בדבר מועט שיודע בליבו שהיה נותנו לו אף לולי ההלואה<sup style="color: gray;">54</sup>, ויש שנתנו שיעור בדבר עד חומש ההלואה<sup style="color: gray;">55</sup>, וכן יש מן הראשונים שכתבו שהיינו בהלואת דברי מאכל בלבד<sup style="color: gray;">56</sup>, ונחלקו ראשונים: יש סוברים שהיינו בשלא התנו מתחילה שיפרע לו יותר, אבל אם התנו מתחילה אסור מן התורה משום ריבית קצוצה<sup style="color: gray;">57</sup>, ויש סוברים שאפילו התנו מתחילה מותר<sup style="color: gray;">58</sup>, וכתבו ראשונים שלא ירגילו עצמם תלמידי חכמים בדבר, כדי שלא ילמדו מהם המון העם<sup style="color: gray;">59</sup>.
<h4>בניו ובני ביתו</h4>
המלוה בריבית לבניו ובני ביתו כדי להטעימם טעם ריבית - שידעו כמה מצטער הלוה<sup style="color: gray;">60</sup>, או שיורגלו להתפרנס מהלואת ריבית לגוי, שהיא מותרת<sup style="color: gray;">61</sup> - אמר רב יהודה אמר רב שמותר לעשות כן<sup style="color: gray;">62</sup>, לפי שאינו מקפיד אלא מתנה נותן להם<sup style="color: gray;">63</sup>, ואמרו בגמרא שאין לעשות כן כדי שלא יחמוד ליבם את שכר הריבית ויבואו להלוות בריבית<sup style="color: gray;">64</sup>, וכן הלכה<sup style="color: gray;">65</sup>.
<h4>מאדם אחר</h4>
אין ריבית אסורה אלא הניתנת מלוה למלוה, אבל אדם אחר הנותן למלוה כסף על מנת שילוה לפלוני, מותר<sup style="color: gray;">66</sup>, ונחלקו ראשונים: יש סוברים שהיינו כשאומר כן מעצמו והלוה לא ביקש ממנו לעשות כן, וכן שלא יחזור ויקח את דמים אלו מהלוה, וכן שלא יאמר הלוה למלוה: פלוני יתן לך דמים כדי שתלוה לי, שבאופנים אלו נראה הנותן כשלוחו של הלוה ואסור<sup style="color: gray;">67</sup>, ויש סוברים שאפילו ביקש הלוה מהאחר לתת דמים למלוה, או שדיבר עם המלוה, מותר<sup style="color: gray;">68</sup>. וכן מותר לאדם לתת דמים לחברו כדי שיאמר לפלוני להלוותו, שאינו נוטל אלא שכר אמירה<sup style="color: gray;">69</sup>, ואפילו נוטל הדמים בשכר אמירתו הוא בנו של המלוה<sup style="color: gray;">70</sup>, והיינו דוקא בבנו גדול שאינו סמוך על שולחנו<sup style="color: gray;">71</sup>.
<h4>הנאת המלוה מהלוה</h4>
המלוה את חבירו, ובא להנות מנכסיו הנאה שדרך בני אדם שלא להקפיד עליה, ללישנא בתרא בגמרא מותר להנות ממנו ואין בכך משום ריבית<sup style="color: gray;">72</sup>, וללישנא קמא בגמרא אסור מדרבנן משום ריבית<sup style="color: gray;">73</sup>, ולפיכך אסור למלוה להתגורר שלא מדעת הלוה בחצרו, אפילו היא חצר שאינה עומדת להשכירה בדמים, והמלוה אינו עשוי לשכור חצר בדמים – שבאופן זה אין הדר בחצר חבירו חייב בתשלומי שכירות*<sup style="color: gray;">74</sup> - משום ריבית<sup style="color: gray;">75</sup>, וכן אסור למלוה להשתמש בעבדו של הלוה היושב בטל שלא מדעת הלוה – שבאופן זה אין המשתמש בעבדו של חבירו חייב בתשלומי נהנה* לפי שנח לאדם שעבדו לא ישב בטל אלא יעשה מלאכה<sup style="color: gray;">76</sup> – משום ריבית<sup style="color: gray;">77</sup>, וכן הלכה<sup style="color: gray;">78</sup>. בגדר האיסור נחלקו ראשונים: יש סוברים שאינו אלא איסור בעלמא משום שנראה כריבית, ולפיכך אם עבר וגר בחצר הלוה או השתמש בעבדו אינו חייב להעלות לו שכר אפילו לצאת ידי שמים<sup style="color: gray;">79</sup>, ויש סוברים שהוא אבק ריבית מדרבנן<sup style="color: gray;">80</sup>, ולפיכך אם בא לצאת ידי שמים חייב להעלות ללוה שכר, כדין אבק ריבית<sup style="color: gray;">81</sup>, וכן אם עדיין לא פרע לו הלוה את חובו מנכה לו מחובו לפי אומד הדיינים, כדין אבק ריבית, לסוברים כן<sup style="color: gray;">82</sup>. ומכל מקום כתבו ראשונים שלא בכל הנאה שאין דרך בני אדם להקפיד עליה אמרו כן<sup style="color: gray;">83</sup>, ונחלקו ראשונים בדבר: יש סוברים שלא אמרו כן אלא בהנאה שבפרהסיא, כגון לגור בחצרו ולהשתמש בעבדו, אבל הנאה שאינה בפרהסיא, כגון שימוש בכלי הלוה או בסוסו, כל שאין הלוה מקפיד עליה לשאר בני אדם הרי היא מותרת למלוה<sup style="color: gray;">84</sup>, ויש סוברים שלא אמרו כן אלא בהנאה שלא מדעת הלוה, שנראה כסומך על ההלואה שמחמתה הלוה לא יקפיד, אבל הנאה שמדעתו, כל שאינו מקפיד עליה מותרת<sup style="color: gray;">85</sup>.
<h4>לקיחת שטר חברו בפחות</h4>
לוקח אדם שטר-חוב* של חברו או מלוה-על-פה* של חברו בפחות משוויו, ואינו חושש משום ריבית<sup style="color: gray;">86</sup>, שאין זו כהלואה שמלוה הלוקח למוכר השטר ונפרע יותר משוויה עבור המתנת מעות, אלא מכירה גמורה היא<sup style="color: gray;">87</sup>, והוא שאחריות* המכירה על כל הפסד שאינו מחמת המלוה על הלוקח<sup style="color: gray;">88</sup>, אבל אם אחריות הפסד הבא שלא מחמת המלוה על המלוה, נמצא שדמי המכירה כעין מלוה בידו, והתשלומים שמשלם יותר ממה שקיבל הרי הם אבק ריבית<sup style="color: gray;">89</sup>. על פרטים נוספים בדין זה, ע"ע מכירת-שטרות*.
<h4>גביית הקרן בשטר שיש בו ריבית</h4>
שטר שיש בו ריבית, נחלקו תנאים: א) ר' מאיר אומר שקנסו אותו ואינו גובה אף את הקרן<sup style="color: gray;">90</sup>, שקנסו על ההיתר מחמת האיסור<sup style="color: gray;">91</sup>. ונחלקו ראשונים בדעתו: יש סוברים שאינו גובה לא מנכסים משועבדים ולא מנכסים בני חורין<sup style="color: gray;">92</sup>, ויש שכתבו עוד, שהוא הדין אם היתה מלוה-על-פה*, או שהלוה מודה, שאינו גובה<sup style="color: gray;">93</sup>, ויש סוברים שמנכסים בני חורין גובה, וממשועבדים בלבד – שאינו גובה אותם אלא מכח השטר<sup style="color: gray;">94</sup> - אינו גובה, שלא קנסו אלא על השטר<sup style="color: gray;">95</sup>. ב) וחכמים אומרים שגובה את הקרן, ואף מנכסים משועבדים<sup style="color: gray;">96</sup>, שלא קנסו על ההיתר מחמת האיסור<sup style="color: gray;">97</sup>. הלכה כחכמים<sup style="color: gray;">98</sup>, שאין הלכה כר' מאיר אלא בגזרותיו, אבל בקנסותיו אין הלכה כמותו, לסוברים כן<sup style="color: gray;">99</sup>.
<h4>בשאין ניכרת הריבית בשטר</h4>
שטר שיש בו ריבית שגובה את הקרן – לסוברים כן<sup style="color: gray;">100</sup> - היינו כשניכר בשטר כמה הקרן וכמה הריבית, אבל אם חוב הקרן והריבית כלולים יחד, אינו גובה כלל, שיש לחוש שיבואו לגבות על פי השטר את הריבית<sup style="color: gray;">101</sup>, ונחלקו אחרונים: יש סוברים שמכח השטר אינו גובה, אבל אם יש עדים אחרים המעידים על ההלואה או שהלוה מודה, גובה את הקרן על פי הודאתו<sup style="color: gray;">102</sup>, ויש סוברים שבכל אופן אינו גובה<sup style="color: gray;">103</sup>.
<h4>קריעת השטר</h4>
שטר שיש בו ריבית הבא לפני בית דין, אמרו בתוספתא - אף לדעת חכמים -שיקרענו<sup style="color: gray;">104</sup>, ונחלקו ראשונים ואחרונים: יש סוברים שהיינו כשחוב הקרן והריבית כלולים יחד, ויקרענו שמא יבוא לגבות את הריבית, כשם שאין גובים את הקרן מטעם זה<sup style="color: gray;">105</sup>, ויש סוברים שהיינו אפילו מפורש בשטר הקרן בפני עצמו והריבית בפני עצמה, ויקרענו משום הפסד המלוה, שמא יבוא בפני בית דין טועים שיסברו שהלכה כר' מאיר ולא יגבו אף את הקרן<sup style="color: gray;">106</sup>.
על דין העדים החתומים על שטר שיש בו ריבית, אם נפסלו לעדות בחתימתם, ועל האופן בו אף לסוברים שנפסלים לעדות ניתן לגבות על פיהם את הקרן, ע"ע פסולי עדות.
על ההיתר ללוות בריבית משום פקוח-נפש*, ע"ע פקוח נפש.
<h3>הקציצה</h3>
<h4>קציצת פרעון יתר על דמי ההלואה</h4>
ריבית האסורה מן התורה היינו כשבשעת ההלואה קצץ המלוה עם הלוה לפרוע לו יותר מדמי ההלואה<sup style="color: gray;">107</sup>, בין המלוה לחברו סלע וקצץ עמו לפורעו סלע ודינר, או סלע וסאה, או המלוה לחברו סאה וקצץ עמו לפורעו סאתיים, או סאה ודינר<sup style="color: gray;">108</sup>, והיא הנקראת ריבית קצוצה<sup style="color: gray;">109</sup>.
<h4>קציצה על שימוש בנכסי הלוה במשך זמן ההלואה</h4>
אופן נוסף של ריבית האסורה מן התורה, הוא במלוה הקוצץ עם הלוה להשתמש בנכסיו במשך זמן ההלואה, עד שיפרע לו מעותיו<sup style="color: gray;">110</sup>, כגון מלוה הקוצץ עם הלוה לגור בחצרו העומדת לשכר - שהדר בה שלא מדעת בעלים חייב לשלם<sup style="color: gray;">111</sup> - בחינם או בזול עד שיפרע לו מעותיו<sup style="color: gray;">112</sup>. וכן הנותן לחברו דמי שדהו לקנותה באסמכתא* - שאין המכר חל, לסוברים כן<sup style="color: gray;">113</sup> – או באופן אחר שאין המכר חל, וקוצץ עמו לאכול פירות השדה עד שיחזיר לו מעותיו שהן הלואה ביד המוכר, כתבו ראשונים שאכילת הפירות אסורה משום ריבית קצוצה<sup style="color: gray;">114</sup>.
<h4>בחצר שאינה עומדת לשכר</h4>
קצץ המלוה עם הלוה לגור בחצרו שאינה עומדת לשכר עד שיפרע לו מעותיו, נחלקו ראשונים: א) יש סוברים שאין בכך משום ריבית, שהרי הדר בחצר זו שלא מדעת בעלים אינו חייב להעלות לו שכר, שלא חיסר ממנו מאומה<sup style="color: gray;">115</sup>, ואם כן הרי זה כמי שלא קיבל ממנו כלום<sup style="color: gray;">116</sup>, ומכל מקום אסור לעשות כן<sup style="color: gray;">117</sup> משום שנראה כריבית<sup style="color: gray;">118</sup>. ב) ויש סוברים שיש בכך איסור מדרבנן משום אבק ריבית, הואיל וקצץ עמו על כך<sup style="color: gray;">119</sup>. ג) ויש סוברים, שהואיל וקצץ עמו על כך הרי זו ריבית קצוצה<sup style="color: gray;">120</sup>. לא קצץ המלוה עם הלוה לגור בחצרו שאינה עומדת לשכר, וגר בה מעצמו, לסוברים שבקצץ עמו יש בכך ריבית קצוצה, הרי זו אבק ריבית<sup style="color: gray;">121</sup>, ולסוברים שאפילו קצץ עמו אין בכך ריבית קצוצה, אין בכך ריבית, אלא שאסור לעשות כן, משום שנראה כריבית<sup style="color: gray;">122</sup>.
על דין מלוה המקבל משכנתא* ואוכל פירותיה, באיזה אופן יש בזה משום ריבית מן התורה או מדרבנן ובאיזה אופן מותר לו לאכול פירות, ע"ע משכנתא.
<h4>בהרוחת זמן ההלואה</h4>
מלוה המרחיב ללוה את זמן פרעון ההלואה וקוצץ עם הלוה שיוסיף על הקרן, או שיגור בחצרו מעת הרחבת הזמן עד שיפרע את ההלואה, נחלקו ראשונים: יש סוברים שאין בזה איסור מן התורה<sup style="color: gray;">123</sup>, שאין האיסור אלא בנתינת דמים בריבית, כמו שנאמר: לֹא תִתֵּן לוֹ בְּנֶשֶׁךְ<sup style="color: gray;">124</sup>, ומכל מקום זו אבק ריבית ומדרבנן אסור לעשות כן<sup style="color: gray;">125</sup>, ויש סוברים שזו ריבית קצוצה האסורה מן התורה<sup style="color: gray;">126</sup>, שהרחבת זמן הפרעון כשעת מתן מעות ההלואה היא<sup style="color: gray;">127</sup>, ואף לדעתם היינו בשקצץ המלוה כן בעת הרחבת הזמן, אבל אם לא קצץ ושוב בעת שמעותיו ביד הלוה גר בחצרו, כתבו ראשונים שאין בזה ריבית מן התורה<sup style="color: gray;">128</sup>, ונסתפקו אם היא אבק ריבית ואסורה מדרבנן או שאינה אלא כריבית מאוחרת ואין בה אלא משום שנראית כריבית<sup style="color: gray;">129</sup>, ויש מן האחרונים שמצדד בשעת ראשונים שאף זו ריבית קצוצה האסורה מן התורה<sup style="color: gray;">130</sup>.
<h4>בדרך הלואה ובדרך מקח</h4>
נטילת דבר בשכר המתנת מעות אסורה, בין בדרך הלואה – כגון באופנים דלעיל – בין בדרך מקח – כגון המייקר את דמי המקח תמורת המתנתם, או המוזיל בדמיו תמורת הקדמתם – אלא שמן התורה אין איסור אלא בדרך הלואה, וחכמים אסרו אף בדרך מקח<sup style="color: gray;">131</sup>, ועל כך עי' להלן: בדרך מקח<sup style="color: gray;">132</sup>. ריבית זו, וכן אופנים נוספים שאין איסורם אלא מדרבנן, הם הנקראים אבק ריבית<sup style="color: gray;">133</sup>, שחכמים אסרום לפי שיש בהם צד דמיון לריבית של תורה, ועלול לבוא מהם לעבור על ריבית האסורה מן התורה<sup style="color: gray;">134</sup>. על חילוקי הדינים בין ריבית האסורה מן התורה לריבית האסורה מדרבנן, עי' להלן.
<h4>בקרקע</h4>
הלואת קרקע* בריבית קרקע, כגון המלוה לחברו עשר גפנים טעונות – שחשובות כקרקע, שכל המחובר-לקרקע* הרי הוא כקרקע<sup style="color: gray;">135</sup> - וקצץ עמו שיפרע לו אחת עשרה, או המלוה לחברו שדה על מנת שאם ישטפנה נהר יפרע לו שדה וחצי – שזו חשובה כהלואת קרקע וריבית קרקע<sup style="color: gray;">136</sup> - נחלקו ראשונים אם אסורה מן התורה: א) יש סוברים שאסורה מן התורה, שהרי ריבית נוהגת בכל דבר, כמו שנאמר: נֶשֶׁךְ כָּל דָּבָר אֲשֶׁר יִשָּׁךְ<sup style="color: gray;">137</sup>, ואף קרקע בכלל<sup style="color: gray;">138</sup>. ב) ויש סוברים שאינה אסורה מן התורה<sup style="color: gray;">139</sup>, שדורשים את הכתוב: לֹא תַשּׁ֣יךְ לְאָחִיךָ נֶשֶׁךְ כֶּסֶף נֶשֶׁךְ אֹכֶל נֶשֶׁךְ כָּל דָּבָר אֲשֶׁר יִשָּׁךְ<sup style="color: gray;">140</sup> בפרט וכלל ופרט, לא תשיך לאחיך כלל, נשך כסף נשך אוכל פרט, נשך כל דבר אשר ישך חזר וכלל, כלל ופרט וכלל אין אתה דן אלא כעין הפרט<sup style="color: gray;">141</sup>, מה הפרט שהוא כסף ואוכל הרי הוא דבר המתטלטל וגופו ממון, אף כל דבר שנוהג בו ריבית אינו אלא דבר המתטלטל וגופו ממון, יצאה הלואת קרקע בריבית קרקע, שקרקע אינה דבר המתטלטל ואין גופה ממון<sup style="color: gray;">142</sup>, ומכל מקום הלואת כסף בריבית קרקע אף לדעה זו אסורה מן התורה<sup style="color: gray;">143</sup>. אף לסוברים שאינה אסורה מן התורה, הרי היא אסורה מדרבנן, שאינה קלה מריבית דברים האסורה מדבריהם<sup style="color: gray;">144</sup>.
<h4>בעבדים ושטרות</h4>
הלואה בריבית בעבדים ושטרות, כגון הלווה מחברו עבד אחד על מנת לפרוע לו שני עבדים, או הלווה מחברו שטר אחד על מנת לפרוע לו שני שטרות – לסוברים שהלואה זו חשובה הלואת עבדים ושטרות ולא הלואת דמים<sup style="color: gray;">145</sup> – כתבו ראשונים, שכשם שהלואת קרקע בריבית קרקע אין בה איסור ריבית מן התורה, לסוברים כן<sup style="color: gray;">146</sup>, הוא הדין להלואת עבדים ושטרות בריבית עבדים ושטרות שאין בה איסור ריבית מן התורה, שעבד-כנעני* ושטר* הוקשו לקרקע<sup style="color: gray;">147</sup>.
<h4>בפחות משוה פרוטה</h4>
הלואה בריבית פחות משוה פרוטה*, יש מן הראשונים שכתבו שאסורה מן התורה<sup style="color: gray;">148</sup>, שאף על פי שהכתוב מדבר בריבית שיש בה שוה פרוטה – שהרי ריבית ניתנה להשבון, לסוברים כן<sup style="color: gray;">149</sup>, ואין השבון אלא בשוה פרוטה<sup style="color: gray;">150</sup> - מכל מקום ריבית זו היא כחצי-שעור*, האסור מן התורה, לסוברים כן<sup style="color: gray;">151</sup>, ובדעתם כתבו אחרונים שהיינו אף לסוברים שדורשים את הכתוב: לֹא תַשּׁ֣יךְ לְאָחִיךָ נֶשֶׁךְ כֶּסֶף נֶשֶׁךְ אֹכֶל נֶשֶׁךְ כָּל דָּבָר אֲשֶׁר יִשָּׁךְ<sup style="color: gray;">152</sup> בפרט וכלל ופרט שאין איסור ריבית אלא בדומה לכסף ואוכל שגופם ממון<sup style="color: gray;">153</sup>, שאין ממעטים מדרשה זו אלא קרקע, אבל פחות משוה פרוטה גופו ממון<sup style="color: gray;">154</sup>, ויש מן הראשונים שכתבו שאין בה איסור ריבית מן התורה, שלמדים בכלל ופרט וכלל – לסוברים כן - שאין איסור ריבית אלא בדומה לכסף ואוכל שגופם ממון, ופחות משוה פרוטה אין גופו ממון<sup style="color: gray;">155</sup>.
<h4>צד אחד בריבית</h4>
ריבית שבעת ההלואה אינה ודאית, אלא ספק תהיה ספק לא תהיה, והיא הנקראת "צד אחד בריבית", נחלקו אמוראים בדעת תנאים: א) אביי סובר שנחלקו תנאים בדבר, לחכמים אסורה<sup style="color: gray;">156</sup> - מן התורה<sup style="color: gray;">157</sup>, ויש סוברים מדרבנן<sup style="color: gray;">158</sup> - ולר' יהודה מותרת<sup style="color: gray;">159</sup>, ולפיכך הנושה בחברו מנה ואמר לו: אם לא אפרע לך עד זמן פלוני יהיו דמי ההלואה כדמי מכר עבור שדי ותהיה השדה קנויה לו מעכשיו, לחכמים אסור ללוקח לאכול פירות כל עוד לא נחלטה לו השדה, ואף על פי שאם לא יפרע הלוה נמצאת השדה מכורה ללוקח ואין כאן ריבית שאינו אוכל בשכר המתנת מעותיו אלא את פירות קרקעו הוא אוכל, הואיל ואפשר שהלוה יפרע את ההלואה ונמצא שאכל פירות קרקע הלוה בשכר המתנת מעותיו, נמצא שבזמן זה יש כאן צד אחד בריבית, וצד אחד בריבית אסור, ולר' יהודה מותר ללוקח לאכול פירות, שהואיל ואין כאן אלא צד אחד בריבית ואין הריבית ודאית, מותר<sup style="color: gray;">160</sup>, וכן המוכר בית על תנאי שאם ירצה יוכל להחזיר את דמיו וליטלו, לחכמים אין עושים כן לפי שבאופן זה לא יוכל הלוקח לגור בו שמא יחזיר המוכר את הדמים ונמצא שגר בבית בשכר המתנת המעות אצל המוכר, ולר' יהודה - וכן אומר ר' מאיר<sup style="color: gray;">161</sup> - עושים כן, ויכול הלוקח לגור בבית, שאפילו יחזיר המוכר את הדמים אין איסור בדבר שאין זה אלא צד אחד בריבית<sup style="color: gray;">162</sup>, ויש מן הראשונים שכתבו שלא התיר ר' יהודה אלא במקום שהצד שאין כאן ריבית הוא צד מכר, כגון זה שאם לא יפרע את הלואתו תהא השדה מכורה ביד המלוה ואינו אוכל בשכר המתנת מעות, אבל צד אחד בריבית שאינו על ידי צד מכר, כגון המלוה סאה בסאה – שאסור משום ריבית, שמא תתייקר התבואה בין זמן ההלואה לזמן הפרעון ונמצא הפרעון יותר משווי ההלואה<sup style="color: gray;">163</sup> – שאפשר שלא יבוא לידי ריבית אם לא תתייקר התבואה, אסור לדברי הכל<sup style="color: gray;">164</sup>, ויש מן הראשונים שכתבו, שלא התיר ר' יהודה אלא במקום שביד הלוה או המלוה שלא לבוא לידי ריבית, כגון זה שאם יפרע את הלואתו נמצא שהמלוה אכל בשכר מעותיו, וביד הלוה שלא לפרוע את הלואתו, אבל במקום שאין ביד הלוה או המלוה שלא לבוא לידי ריבית, כגון בהלואת סאה בסאה שיכול לבוא לידי ריבית אם תתייקר התבואה ואין הדבר מסור בידם, לדברי הכל אסור<sup style="color: gray;">165</sup>. ב) ורבא סובר שצד אחד בריבית אסור לדברי הכל<sup style="color: gray;">166</sup>, ויש מן הראשונים שכתבו שאף לדעתו נחלקו תנאים, שלחכמים אסור מן התורה ולר' יהודה אינו אסור אלא מדרבנן<sup style="color: gray;">167</sup>. ולדעתו יש מן הראשונים שכתבו, שאם התנה הלוקח שאם יחזיר לו המוכר את מעות המקח ישוב ויחזיר את דמי הפירות שאכל, לחכמים אסור מדרבנן, ולר' יהודה מותר<sup style="color: gray;">168</sup>. להלכה, יש סוברים שאסור<sup style="color: gray;">169</sup>, יש מהם סוברים מן התורה<sup style="color: gray;">170</sup>, ויש סוברים שבמקום צד מכר אסור מדרבנן<sup style="color: gray;">171</sup>, ויש שמשמע מדבריהם שאף צד אחד שאינו צד מכר אינו אסור אלא מדרבנן<sup style="color: gray;">172</sup>, ויש סוברים שבמקום צד מכר מותר<sup style="color: gray;">173</sup>.
<h4>התנה עם הלוקח שאם יתן לו דמים ישוב וימכור לו קרקעו</h4>
מכר את שדהו והתנה עם הלוקח שאם ירצה יתן לו דמים וישוב הלוקח וימכרנה לו, יש מן הראשונים שכתב – לסוברים שצד אחד בריבית אסור לדברי הכל<sup style="color: gray;">174</sup> - שנחלקו תנאים אם יש באכילת הפירות שבינתיים משום ריבית, שלר' יהודה מותר הואיל ובעת אכילת הפירות השדה קנויה ללוקח לגמרי ואפילו ירצה המוכר לאחר מכן לתת לו דמים אין זו אלא קנייה חדשה, ולחכמים אסור מן התורה, שירדה לסוף דעתם שנעשה לשם הלואה, ולפיכך נאמר: את כספך לא תתן לו בנשך<sup style="color: gray;">175</sup>, ולא נאמר "לא תלוה לו בנשך", לרבות מכירה כזו שאסורה<sup style="color: gray;">176</sup>.
<h4>התנה עם הלוקח שאם ירצה ישוב וימכור לו מדעתו</h4>
מכר את שדהו ואמר הלוקח למוכר: לכשיהיו לך מעות אמכור לך בחזרה את השדה, בין אם פירש הלוקח ואמר שהיינו אם יתרצה בכך בלבד, ובין אם לא פירש כך – שהואיל והוא שהתנה ולא המוכר, אף על פי שלא פירש הרי זה כמי שאמר לו שהיינו אם יתרצה בלבד<sup style="color: gray;">177</sup> – הואיל ואינו מחויב להשיב את השדה למוכר, אפילו יתרצה לקבל את הדמים ולהשיב את השדה אין זה ביטול מקח והשבת דמי הלואה אלא מכירה חדשה, ולפיכך – אף לסוברים שצד אחד בריבית אסור<sup style="color: gray;">178</sup> – מותר הלוקח לאכול פירות, שאין בזה ריבית כלל<sup style="color: gray;">179</sup>.
<h4>התנה המלוה עם הלוה שלא ימכור את שדהו אלא לו</h4>
המלוה לחברו ומשכן לו הלוה בית או שדה, ואמר לו המלוה: כשתרצה למוכרם לא תמכרם אלא לי, אם הוזיל מדמי השדה – ויש סוברים אפילו לא הוזיל מדמי השדה, כל שקצב לו דמים קצובים, שנראה כמוזיל מחמת ההלואה<sup style="color: gray;">180</sup> – לסוברים שצד אחד בריבית אסור<sup style="color: gray;">181</sup> הרי זה אסור לקחת ממנו את השדה<sup style="color: gray;">182</sup>, ולסוברים צד אחד בריבית מותר<sup style="color: gray;">183</sup> הרי זה מותר, שהרי ביד הלוה שלא למכור את השדה כלל ואין כאן אלא צד אחד בריבית<sup style="color: gray;">184</sup>.
<h4>הוזלה בשכירות קרקע ופועל</h4>
המשכיר קרקע לחברו לשנה ומתנה עמו שאם יפרע את דמי השכירות עתה ישלם עשר סלעים על שכירות השנה כולה ואם יפרע בסיום כל חודש ישלם סלע עבור כל חודש, הרי זה מותר<sup style="color: gray;">185</sup>, ואין אומרים שתוספת דמי השכירות הינה עבור המתנת המעות, לפי ששכירות אינה משתלמת אלא לבסוף<sup style="color: gray;">186</sup>, ונמצא שהמחיר שקצב לו על התשלומים שלבסוף הוא שווי השכירות, והמחיר הזול שמתרצה ליטול אם יפרע את השכירות מתחילה אינו דמי השכירות אלא הוזלה משוויה<sup style="color: gray;">187</sup>, וכתבו ראשונים שהוא הדין בפועל המתנה עם בעל הבית שאם יפרע לו עתה ישלם בזול ואם לאחר העבודה ישלם ביוקר, שמותר, שאף שכירות פועל* אינה משתלמת אלא לבסוף<sup style="color: gray;">188</sup>, ואין כאן תוספת דמים עבור המתנת מעות אלא הוזלה בעלמא מדמי השכירות שהיא מותרת<sup style="color: gray;">189</sup>.
<h4>הקדמת שכר לפועל לפי שווי עבודתו בעת ההקדמה</h4>
המקדים מעות לפועל בימות החורף על מנת שיעבוד עבורו בימות הגורן, ונותן לו שכרו כפי הדמים שנשכר פועל כעת, ושכר פועל זה בימות הגורן יקר יותר, אסור, שאף על פי שמשלם לו כשווי שמשלמים לפועל כעת, הואיל ולגורן שכרו גבוה יותר נראה כמוזיל לו מחמת הקדמת המעות, אבל אם מתחיל לעבוד עמו מעתה, אף על פי שמשלם לו אף על ימות הגורן, מותר, שכולם כמלאכה אחת ארוכה דומים ואינו נראה כמקדים לו מעותיו<sup style="color: gray;">190</sup>.
<h4>קציצת פעולה אחת כנגד אחרת</h4>
אסור לאדם לומר לחבירו: עשה עמי היום מלאכה השוה זוז, ואני אעשה עמך למחר מלאכה השוה שני זוזים<sup style="color: gray;">191</sup>, שבשכר המתנתו מלקבל את שכרו מוסיף ועושה עמו מלאכה השווה יותר<sup style="color: gray;">192</sup>. ומותר לומר: נכש עמי היום ואנכש עמך למחר, עדור עמי היום ואעדור עמך למחר, אבל לא יאמר לו: נכש עמי היום ואעדור עמך למחר או לזמן פלוני, עדור עמי היום ואנכש עמך למחר או לזמן פלוני<sup style="color: gray;">193</sup>, שפעמים מלאכה זו קשה מזו, וזה כמוסיף בשכרו עבור המתנת פרעון חוב פעולתו<sup style="color: gray;">194</sup>, ואף באותה מלאכה לא התירו אלא באותה התקופה, אבל מתקופה לתקופה, כגון האומר לחבירו: חרוש עמי בגריד – ימות הקיץ – ואני אחרוש עמך ברביעה – ימות החורף – אסור, שימי החורף קשים יותר למלאכת הקרקע<sup style="color: gray;">195</sup>.
על שכירות המותרת והאסורה, ותנאים שונים בשכירות כדי שלא תחשב השכירות כהלואה ויאסר ליטול עבורה דמים, ע"ע שכירות.
על קבלת צאן-ברזל* האסורה משום ריבית, ע"ע צאן ברזל.
<h3>בדרך מקח</h3>
אופנים שונים של דרך מקח פירשו חכמים את דינם, אם יש בהם משום אבק ריבית ואסורים מדרבנן, או שאין בהם אבק ריבית והם מותרים, וכדלהלן.
<h4>מוכר ביוקר בהמתנת מעות</h4>
המוכר לחברו קרקע או מטלטלין ופירש ואמר ללוקח: אם תתן את הדמים כעת תשלם מאה, ואם תתן את הדמים לאחר זמן תשלם מאה ועשרים, הרי זה כנוטל דמים עבור המתנת מעותיו ואסור<sup style="color: gray;">196</sup>, והוא הדין בשיש לסחורה כעת שער קבוע שהוא זול מהמחיר שקצץ, שזה כמי שהתנה בפירוש שמוכר לו ביותר משוויה מחמת המתנת המעות<sup style="color: gray;">197</sup>, ומכל מקום כתבו ראשונים, שסחורה שכשהמוכר מחזר אחר קונים נמכרת בעשרה וכשהלוקח מחזר אחריה לקנותה נמכרת בשנים עשר, מותר להמתין בדמי פרעונה ולמוכרה בשנים עשר<sup style="color: gray;">198</sup>, שהרי שווים שנים עשר, והמוכר הוא שמוזיל במחירם כשזקוק למעות<sup style="color: gray;">199</sup>. עבר ומכר ותובע את הלוקח בדין לשלם עבור המקח, משלם לו אלא כשווי הסחורה בשעת המכר, או מחזיר את הסחורה עצמה אם היא קיימת<sup style="color: gray;">200</sup>.
<h4>כשאינו מפרש שאם יתן דמים מעכשיו ימכור בזול</h4>
המוכר סחורה שאין לה כעת שער קבוע וממתין מלקבל את המעות עד זמן פלוני, וקוצץ לה מחיר גבוה משוויה, ואינו מפרש ואומר ללוקח שמוכר ביוקר מחמת המתנת המעות אלא מוכר בסתם, נחלקו ראשונים: א) יש סוברים שאסור לעשות כן, שאף על פי שלא פירש שהיוקר הוא מחמת המתנת המעות הרי זה כמפרש, שבמטלטלין שיש להם שווי קבוע ניכר שמוכר את הסחורה ביותר מדמיה<sup style="color: gray;">201</sup>. ב) ויש סוברים בדעת רב נחמן שמותר לעשות כן, הואיל ולא פירש שתוספת הדמים היא מחמת המתנת המעות<sup style="color: gray;">202</sup>. וכתבו ראשונים, שאף לדעה זו לא התירו אלא בשאינו מוסיף בדמי המקח אלא מעט, אבל אם מוסיף הרבה וניכר לכל שתוספת זו הינה עבור המתנת המעות, הרי זה כמפרש ואסור<sup style="color: gray;">203</sup>, ויש מן הראשונים שכתבו, שלא התירו אלא בקוצב כשווי סחורה זו בזמן הפרעון ברוב השנים, אבל אם קוצב יותר ממה שעתיד המקח להתייקר, הרי זה שכר המתנת מעות ואסור<sup style="color: gray;">204</sup>.
<h4>כשקוצץ את המחיר כשווי הסחורה בעת הגורן</h4>
המוכר סחורה שאינה נפסדת עד זמן הגורן – ובזמן הגורן על פי רוב מחירה מתייקר – ופירש ואמר ללוקח: אם תתן דמים כעת תשלם כשוויה כעת, ואם תמתין מלתת דמים עד הגורן תשלם כשוויה בעת הגורן, והמוכר עשיר שאינו זקוק עתה למעות, יש מן הראשונים שכתבו שנחלקו אמוראים בדבר, לרב פפא מותר, הואיל ואין המוכר מרויח כלום, שיכול להשהותה אצלו ולמוכרה בעת הגורן ביוקר, ואין לו צורך למכור את הסחורה כעת שהרי אינו זקוק למעות, ולרב ששת בריה דרב אידי – ויש מן הראשונים שכתבו כן אף בדעת רב נחמן<sup style="color: gray;">205</sup> - אסור, שהולכים אחר הלוקח שמפסיד מחמת שאין לו מעות עתה<sup style="color: gray;">206</sup>, וכן הלכה<sup style="color: gray;">207</sup>. ואם לא פירש שאם יתן הלוקח דמים עתה ימכור לו כשוויה עתה, אלא מכר בסתם על מנת שיפרענו בשעת הגורן כשווי הסחורה בעת הגורן, הרי זה מותר<sup style="color: gray;">208</sup>.
<h4>המוליך לחברו סחורה ממקום הזול למקום היוקר ופורע כשוויה במקום היוקר</h4>
המוליך סחורה ממקום בו נמכרת בזול למקום בו נמכרת ביוקר, ואמר לו חבירו: תנה לי, ואני אוליכנה למקום היוקר ואמכרנה שם ואשלם לך בזמן פלוני כפי שתמכר במקום היוקר, ואשתמש במעות עד זמן הפרעון, אם קיבל על עצמו הלוקח אחריות על הסחורה בדרכה למקום היוקר, הרי זה אבק ריבית ואסור<sup style="color: gray;">209</sup>, שמעת קבלת האחריות היא מלוה אצלו, ומשלם יותר משוייה<sup style="color: gray;">210</sup>, ואם הסחורה בדרכה למקום היוקר באחריות המוכר, מותר<sup style="color: gray;">211</sup>, שאינה מלוה אצל הלוקח עד שהגיעה למקום היוקר, ונמצא שלא פרע יותר מדמיה<sup style="color: gray;">212</sup>, ומן הראשונים יש שכתב שאם המוכר הוא אדם חשוב שפוטרים את הלוקח מלשלם מכס מחמת שהוא שלוחו, אפילו קיבל עליו לוקח אחריות הסחורה בדרכה למקום היוקר, מותר<sup style="color: gray;">213</sup>. ונחלקו ראשונים: א) יש סוברים שצריך המוכר לשלם ללוקח שכר טרחת ההולכה, ואם בהמה היא צריך לשלם אף דמי מזונותיה, שאם אינו משלם נמצא שטרח הלוקח להוליכה לצורך המוכר כדי שילוה לו, וזו ריבית מוקדמת<sup style="color: gray;">214</sup>, ומכל מקום אם המוכר הוא אדם חשוב שפוטרים את הלוקח מלשלם מכס – אף בחזרתו, כשמוליך את סחורתו שלו<sup style="color: gray;">215</sup> – מחמת שהוא שלוחו, אין המוכר צריך לשלם לו שכר הולכתו – אף לסוברים שאין בטעם זה בכדי להתיר נטילת אחריות הדרך על הלוקח<sup style="color: gray;">216</sup> - שנח ללוקח בהולכה זו כדי להפטר מן המכס<sup style="color: gray;">217</sup>, ויש מן הראשונים שכתבו שהוא הדין אם התנה הלוקח עם המוכר שישלם לו כשער של אותו מקום, ואם יעלה בידו למוכרה ביותר מהשער ירויח הוא, שמותר אפילו אין משלם לו המוכר שכר טרחו ועמלו, שזה טורח לצורך עצמו אם יעלה בידו להרויח בעסק הסחורה<sup style="color: gray;">218</sup>. ב) ויש מן הראשונים שכתבו שאפילו אינו משלם לו מותר<sup style="color: gray;">219</sup>, שאין זה כמתנה שילוה לו בשכר טרחתו, אלא הלוקח טורח עבור המוכר במתנה, והמוכר מדעתו מתרצה שישתמש במעותיו<sup style="color: gray;">220</sup>.
<h4>הנותן מעות במקום היוקר לקנות עבורו במקום הזול</h4>
הנותן מעות לחמרים המוליכים תבואה ממקום למקום על מנת שיקנו עבורו תבואה במקום הזול כשער הזול ויוליכוה אליו למקום היוקר, הרי זה מותר ואין בדבר משום אבק ריבית, שאינם עושים כן לצורך הקונה אלא לצורכם<sup style="color: gray;">221</sup>, שעל ידי מעותיו של זה הם ניכרים כסוחרים ומוכרים להם בהקפה<sup style="color: gray;">222</sup>, ועוד, שכשבני מקום הזול שומעים שאינם קונים עבור עצמם, מוזילים עוד עבורם כדי שלא ימנעו מלקנות מהם<sup style="color: gray;">223</sup>, ויש מפרשים, שנח להם בכך שהקונה מגלה להם כמה נתייקר השער במקומם ומסייע להם למכור<sup style="color: gray;">224</sup>, ולא אמרו כן אלא בתבואה בלבד, אבל בשאר מיני סחורה אסור לעשות כן<sup style="color: gray;">225</sup>, שהואיל ואינם מצויים כפירות אין להם רווח בדבר<sup style="color: gray;">226</sup>, ואדם חשוב אף בתבואה אסור לו לעשות כן<sup style="color: gray;">227</sup>. ונחלקו ראשונים: יש סוברים שמחמת טעמים אלו מותר אפילו אחריות התבואה בדרך על החמרים, ואף על פי שאינם פורעים את החוב אלא במקום היוקר ונותנים תבואה יותר משווי הדמים שקיבלו<sup style="color: gray;">228</sup>, שאפילו יוזלו הפירות בינתיים יקבלם הלוקח כשווים במקום שקנאום, ונמצא שהם כשלוחיו<sup style="color: gray;">229</sup>, ויש סוברים שכל שאחריות התבואה בדרך על החמרים אסור, שפורעים יותר משווי הדמים שקיבלו, ולא התירו אלא כשאחריות הדרך על הלוקח, שחובו נפרע במקום הזול כשווי דמיו<sup style="color: gray;">230</sup>, ואף על פי שהחמרים טורחים עבורו התירו לפי שעושים לצרכם<sup style="color: gray;">231</sup>, לוקח הנותן לחמרים שכר טרחם, כתבו ראשונים שאפילו אחריות הדרך על החמרים – אף לסוברים שאם אינו נותן להם שכר טרחם כל שקיבלו אחריות הדרך אסור – הרי זה מותר, שאין זה כהלואה הנפרעת במקום היוקר, אלא שליחות הקונה הם עושים, והאחריות שקיבלו עליהם בחזרתם אינה אלא תנאי שהתנו עם בעל הבית וקיבלו על עצמם<sup style="color: gray;">232</sup>, ואפילו באדם חשוב מותר<sup style="color: gray;">233</sup>.
<h4>מוזיל משווי המקח על מנת שיפרע מיד</h4>
המוכר לחבירו סחורה בשוויה, על מנת לפרוע בעוד זמן מסוים, רשאי להוזיל לו מדמי המקח על מנת שיפרע לו מיד, ואינו חושש משום ריבית<sup style="color: gray;">234</sup>, והוא שכבר זכה הלוקח במקחו, אבל קודם שנגמר המקח אסור<sup style="color: gray;">235</sup>.
<h4>מכירת פירות קטנים בזול על מנת שיטלם הלוקח כשיגדלו</h4>
המוכר פירות פרדסו כשהם קטנים על מנת שיטלם הלוקח לכשיגדלו, ומוזיל בדמיהם, נחלקו אמוראים: לרב אסור, שנראה כמוזיל מחמת הקדמת המעות, ולשמואל מותר, שכיון שאם יתקלקלו הפירות יפסיד הלוקח, אינו נראה כמוזיל מחמת הקדמת המעות אלא מחמת שנוטל על עצמו את צד ההפסד<sup style="color: gray;">236</sup>, ומודה רב במקום שהפסד הדבר הגדל שכיח – יש שכתבו, כגון במקום שבוצרים את הכרמים בשוורים, שבדרך הילוכם מזיקים את הענבים<sup style="color: gray;">237</sup>, ויש שכתבו, כגון בנותן דמים בעד ולדות העתידים להוולד מפרות המוכר באותה שנה, ורגילות היא שמפילות<sup style="color: gray;">238</sup>, ויש שכתבו, כגון בנותן דמים בעד עגל קטן שיטלנו לכשיגדל, שמצוי הדבר שמכחיש או מת<sup style="color: gray;">239</sup> – שמותר, שאינו נראה כמוזיל מחמת הקדמת המעות<sup style="color: gray;">240</sup>, ומודה שמואל במקום שצד ההפסד רחוק, כגון הנותן מעות בעד זמורות הגפנים כשהן קטנות על מנת לנוטלן בעת זמירת הכרמים שאז הן גדולות, שכיון שאין ההפסד מצוי בזה אסור להוזיל בדמיהן<sup style="color: gray;">241</sup>, אם לא שיהפוך הלוקח בגפנים בעת שנותן דמים שנמצא כקונה אילן לזמורותיו<sup style="color: gray;">242</sup>, והוא הדין אם הופך בקרקע וקונה אותה לפירותיה<sup style="color: gray;">243</sup>. ונחלקו ראשונים בדעת רב: יש סוברים שאפילו קצצו שיתן הלוקח דמים בכל אופן, בין יהיו שם פירות ובין יתקלקל הפרדס בברד וכדומה ולא יהיו שם פירות כלל, כל שהפירות קיימים וניכר הרווח שמרויח בהוזלה, אסור<sup style="color: gray;">244</sup>, ויש סוברים שבאופן זה מותר, שאינו נראה כמוזיל מחמת הקדמת המעות, ולא אסר רב אלא בקוצץ כך וכך לסאה, אלא שמקבל על עצמו שאפילו יחמיצו וכדומה יקבלם בדמים אלו<sup style="color: gray;">245</sup>.
<h4>המוזיל לפועל מדמי התבואה בעת הגורן</h4>
שומרי השדות בעת שהתבואה בקמותיה, שהבעלים נותנים להם בשכרם חיטים בזול בעת הגורן, יש להם להפוך בתבואה אחר הקציר, בעת הדישה וכדומה, ובכך שכירותם נמשכת עד שעת הגורן ונמצא שלא הגיעה שעת הפרעון עד אותה השעה, ששכירות אינה משתלמת אלא לבסוף<sup style="color: gray;">246</sup>, שאם תסתיים שכירותם בעת הקציר, נראה שבעל הבית מוזיל להם ממחיר החיטים בשכר שממתינים מליטול שכרם עד שעת הגורן<sup style="color: gray;">247</sup>.
<h4>הממתין מלסלק את האריס ונוטל תוספת מהתבואה</h4>
מקום שנהגו שבעל הבית מסלק את האריס בימי ניסן ונוטל כמות מסוימת מהתבואה, מותר לו להמתין מלסלק את האריס עד ימי אייר וליטול מהתבואה יותר מהמנהג, ואינו כנוטל תוספת בשכר המתנת מעות, שנח לו לאריס ליטול את התבואה באייר, שבכך היא מתבשלת יותר<sup style="color: gray;">248</sup>.
<h4>קרוב לשכר ורחוק להפסד</h4>
אסור לאדם לתת את מעותיו באופן שהן קרובות לשכר ורחוקות מהפסד<sup style="color: gray;">249</sup>, שזה אבק ריבית<sup style="color: gray;">250</sup>, והנותנן כך נקרא רשע<sup style="color: gray;">251</sup>, ולפיכך אסור לאדם לתת מעות לחברו תמורת חבית יין מסוימת, ולהתנות עמו שאם תחמיץ או תוזל עד זמן ידוע יקבל על עצמו המוכר את ההפסד ותעמוד ברשותו, ואם תתייקר תעמוד ברשות הלוקח, שהרי זה קרוב לשכר ורחוק להפסד<sup style="color: gray;">252</sup>, ואפילו משך הלוקח את החבית לרשותו, שאין כאן הקדמת מעות כלל, מכל מקום אסור להתנות כך, שהואיל ומעותיו קרובות לשכר ורחוקות מהפסד יש בזה אבק ריבית<sup style="color: gray;">253</sup>, ומכל מקום רשאי להתנות שאם תחמיץ תעמוד ברשות המוכר, שכיון שאם תוזל תעמוד ברשותו נמצא שמעותיו קרובות אף להפסד<sup style="color: gray;">254</sup>.
על האופן בו מותר לתת מעות בעיסקא*, שלא תהיינה קרובות לשכר ורחוקות מהפסד, ע"ע עיסקא.
על דין יתומים לענין אבק ריבית, ע"ע יתום; יתומים<sup style="color: gray;">255</sup>.
<h3>פסיקה על הפירות</h3>
המקדים מעות לאדם המוכר פירות וכדומה על מנת שיתן לו בדמים אלו כמות קצובה מאותם הפירות לאחר זמן – והוא הנקרא פוסק על הפירות – כל עוד לא יצא השער לאותם פירות הרי זה אסור<sup style="color: gray;">256</sup>, מדרבנן, משם אבק ריבית<sup style="color: gray;">257</sup> – על מקרים מסוימים שמותר לפסוק אפילו לא יצא השער, עי' להלן – שיש לחשוש שהפירות יתייקרו במשך הזמן שבין הפסיקה ונתינת הדמים ובין נתינת הפירות שפסקו עליהם, ונמצא כנוטל שכר המתנת מעות<sup style="color: gray;">258</sup>, אבל אם יצא השער - של כרכים<sup style="color: gray;">259</sup> או של המדינה<sup style="color: gray;">260</sup> - מותר לפסוק<sup style="color: gray;">261</sup>, כשווי השער שבשוק<sup style="color: gray;">262</sup>, ואפילו נתייקרו הפירות עד שעת נתינה אין בזה ריבית כלל<sup style="color: gray;">263</sup>, שאין הקונה מרויח בשכר המתנת מעותיו, שיכול לקנות עתה את הדבר שפוסק עליו באותו שווי<sup style="color: gray;">264</sup>, ועוד, שנחשב הדבר כאילו נתייקר המקח ברשות הלוקח, שהואיל ונתן הלוקח דמים למוכר ויכול המוכר לקנות כעת בדמים אלו את הפירות שפסק עליהם, שהרי יצא השער, הרי זה כמי שיש למוכר פירות בעת הפסיקה שמותר לפסוק עליהם<sup style="color: gray;">265</sup> ואפילו נתייקרו לאחר מכן הרי זה כמי שנתייקרו ברשות הלוקח<sup style="color: gray;">266</sup>, ויש מן הראשונים שכתבו טעם נוסף לכך שהפירות כמי שנתייקרו ברשות הלוקח, שהיינו משום שאם היה המוכר בא לחזור בו היה מקבל מי-שפרע* - שהנותן דמים, אף על פי שיכול לחזור בו מן המקח<sup style="color: gray;">267</sup>, הואיל וכסף* אינו קונה מטלטלין<sup style="color: gray;">268</sup>, מכל מקום מקבל מי שפרע<sup style="color: gray;">269</sup> - הואיל ויצא השער בכרכים, ולפיכך הרי זה כמי שנתייקרו ברשותו<sup style="color: gray;">270</sup>.
<h4>יצא השער בעיירות</h4>
יצא השער בעיירות ועדיין לא יצא השער בכרכים, אמר ר' יוחנן שאין פוסקים עליו, הואיל ואינו קבוע<sup style="color: gray;">271</sup>, ויש מן הראשונים שכתבו שרבא חולק וסובר שפוסקים אף על שער של עיירות, שאף משיצא השער בשוק של עיירות יש לומר שיזדמן ללוקח לקנות כעת את הדבר שפוסק עליו ואינו מרויח כלום בפסיקה<sup style="color: gray;">272</sup>.
<h4>בשער שונה לחדש ולישן</h4>
יצא השער לחיטים חדשות ארבע סאים בסלע ולחיטים ישנות שלש סאים בסלע, נחלקו ראשונים, יש סוברים שאין פוסקים לא לחדשות ולא לישנות, שכל שלא נשתוו בשיעורם עדיין לא יצא השער המוחלט<sup style="color: gray;">273</sup>, ויש סוברים שעל הישנות פוסקים בשווים, לפי ששער זה חשוב שער, ועל החדשות אין פוסקים, שהפוסק לא יקבלם עתה אלא לכשייבשו כל צרכם, ולכשייבשו יהיו דמיהם יקרים יותר, ונמצא משתכר בהקדמת המעות<sup style="color: gray;">274</sup>.
<h4>בשער שונה ללקוטות ולבעל הבית</h4>
יצא השער ללקוטות – לוקטי לקט, שכחה ופאה<sup style="color: gray;">275</sup>, ותבואתם גרועה שלוקטים בכמה שדות ומערבים שיבולי שיפון עם שיבולי חיטים<sup style="color: gray;">276</sup> – ארבע סאים בסלע, ולבעל הבית שלש סאים בסלע, פוסקים עם לקוטות כשער הלקוטות<sup style="color: gray;">277</sup>, ועם בעל הבית כשער בעל הבית<sup style="color: gray;">278</sup>, אבל אין פוסקים על בעל הבית כשער הלקוטות<sup style="color: gray;">279</sup>, יש סוברים לפי שבעל הבית כשאין לו תבואה אין דרכו ללוות מן הלקוט<sup style="color: gray;">280</sup>, ויש סוברים לפי שהפוסק עם בעל הבית דעתו על תבואת בעל הבית בלבד<sup style="color: gray;">281</sup>, ולדעה זו אם התנה בעל הבית שיוכל לתת לו מתבואת לקוט מותר לפסוק עמו כשער הלקוטות<sup style="color: gray;">282</sup>. להלכה, אין פוסקים עם בעל הבית אף על תבואת לקוט כשער הלקוטות<sup style="color: gray;">283</sup>.
<h4>ביש לו</h4>
איסור הפסיקה עד שלא יצא השער אינו אלא כשאין למוכר בעת הפסיקה מאותו הדבר שפוסק עליו, אבל אם יש לו בעת הפסיקה – באותה הכמות שפוסק עליה<sup style="color: gray;">284</sup>, ויש מי שכתב אפילו מעט<sup style="color: gray;">285</sup> – מותר לפסוק אף על פי שלא יצא השער<sup style="color: gray;">286</sup>, שהרי הוא כקונה כעת את הדבר שפוסק עליו, ואם יתייקר הרי זה כמי שנתייקר ברשותו, ואף על פי שלא משך ולא קנה, מכל מקום לא גזרו חכמים בדבר<sup style="color: gray;">287</sup>, ואפילו מוזיל משווי הדבר שפוסק עליו הרי זה מותר<sup style="color: gray;">288</sup>.
<h4>אינו מזומן לו מיד</h4>
דבר שיש לו ממנו ברשותו, אבל אינו מזומן לו ליתנו ללוקח מיד, עד שיבוא בנו או עד שימצא את המפתח, הרי זה כמי שיש לו, ולפיכך מותר לפסוק עליו אף בהוזלה משוויו<sup style="color: gray;">289</sup>, אבל דבר שאין לו ממנו ברשותו אלא שאדם אחר חייב ליתן לו ממנו, כגון שפסק עם אחר על אותו הדבר, אין זה כמי שיש לו, ואסור לפסוק עליו<sup style="color: gray;">290</sup> אלא אם כן יצא השער וכשווי השער<sup style="color: gray;">291</sup>.
<h4>בחלב שעומד לחלוב</h4>
ההולך לחלוב את עיזיו ולגזוז את רחליו ולרדות את כוורתו ופוסק על חלב, צמר ודבש, בכמות מסוימת, אין זה כמי שיש לו, שהרי אפשר שלא תהיה לו כל הכמות שפסק עליה<sup style="color: gray;">292</sup>, ואף על פי שמתרבים מאליהם אינם כיש לו פרי קטן שהואיל ומתרבה מאליו הרי זה כמי שיש לו ויכול לפסוק על פרי גדול, לסוברים כן<sup style="color: gray;">293</sup>, שהיינו משום שהפרי הגדול גדל מתוך הפרי הקטן, אבל חלב, צמר ודבש, אינם מתרבים מתוך מה שיש לו מתחילה<sup style="color: gray;">294</sup>, ולפיכך אסור לפסוק עליהם<sup style="color: gray;">295</sup> אלא אם כן יצא השער<sup style="color: gray;">296</sup>, ומכל מקום אם פוסק על מה שיחלוב או יגזוז או ירדה עתה, בין רב ובין מעט, הרי זה מותר<sup style="color: gray;">297</sup>, שנותן המעות קרוב לשכר ולהפסד בשוה<sup style="color: gray;">298</sup>.
<h4>ביש לו פרי קטן ופוסק על גדול</h4>
מי שיש לו עשר דלועים קטנים, ופוסק על עשר גדולים, נחלקו שתי לשונות בגמרא: ללשון ראשון רב כהנא אמר בשם רב שהואיל ואין לו גדולים אסור לפסוק, ואף על פי שגדלים מאליהם<sup style="color: gray;">299</sup>, וללשון שני רבא אמר שאף על פי שאין לו גדולים אלא קטנים בלבד מותר לפסוק, הואיל וגדלים מאליהם, והפרי הגדול גדל מתוך הפרי הקטן, והרי זה כאילו נמצא בשעת הפסיקה<sup style="color: gray;">300</sup>, וכתבו אחרונים בדעת ראשונים שאינו צריך לתת ללוקח את דלועים אלו שהיו בשעת פסיקה, אלא רשאי לאוכלם ולתת לו אחרים תחתם, שהרי הפסיקה היתה בהיתר<sup style="color: gray;">301</sup>, ויש מן האחרונים שכתבו בדעת ראשונים שחייב לתת לו את דלועים אלו<sup style="color: gray;">302</sup>, שאין זה כיש לו שמותר לפסוק ולתת ללוקח פירות אחרים מאלו שהיו לו תחילה, אלא טעם ההיתר הואיל וחשוב כאילו קנה מתחילה את הדלועים וגדלו ברשותו<sup style="color: gray;">303</sup>. להלכה נחלקו ראשונים, יש שפסקו כרבא<sup style="color: gray;">304</sup>, ויש שפסקו כרב<sup style="color: gray;">305</sup>.
<h4>במחוסר מלאכה</h4>
היה למוכר דבר שעדיין לא נגמרה מלאכתו לגמרי ולא יצא עליו השער, נחלקו רב ושמואל: לרב, המחוסר שתי מלאכות, בין מלאכות שבידי אדם ובין שבידי שמים, פוסקים עליו<sup style="color: gray;">306</sup>, שזה כמי שיש לו<sup style="color: gray;">307</sup>, ולפיכך אין פוסקים על הגדיש אלא מעת שנשטח בחמה ויבש, שאינו מחוסר אלא דישה וזריה, ואין פוסקים על העביט של ענבים אלא מעת שנכמר, שאינו מחוסר אלא הכנסה לגת ודישה, ואין פוסקים על המעטן של זיתים אלא מעת שנכמר, שאינו מחוסר אלא הכנסה לבית הבד ודישה, ואין פוסקים על ביצי הקערות של יוצר – על העפר ממנו עשויות עי' להלן<sup style="color: gray;">308</sup> - אלא מעת שנתלפפו כצורתן ונתייבשו, שאינן מחוסרות אלא הכנסתן לכבשן ושריפתן, ועל הסיד משישקענו בכבשן, שאינו מחוסר אלא שריפה והוצאה, והיינו כשהקונה הוא כובש את הענבים והזיתים והוא ומוציא את הביצים מהכבשן ודך את הסיד<sup style="color: gray;">309</sup>, ולשמואל המחוסר מלאכה בידי אדם, אפילו מחוסר מאה מלאכות פוסק עליו, שהואיל ובידו לעשותו הרי זה כיש לו, והמחוסר מלאכה בידי שמים, אפילו אחת, אינו פוסק עליו, שהואיל ואין בידו להשלים את מלאכתו אין זה כיש לו<sup style="color: gray;">310</sup>, ולפיכך פוסקים על הגדיש אפילו לא נשטח בחמה ויבש, שאף על פי שמחוסר שלש מלאכות, הואיל ובידו לעשותן, שאף הזריה אפשר לעשותה על ידי נפה, הרי זה כיש לו, ופוסקים על העביט של ענבים אפילו לא נכמר, ועל המעטן של זיתים אפילו לא נכמר - והוא הדין שפוסקים על הקמה ועל הענבים ועל הזיתים<sup style="color: gray;">311</sup> - ועל ביצי הקערות של יוצר אפילו לא נתלפפו ונתייבשו, ועל הסיד משראוי לשקעו בכבשן<sup style="color: gray;">312</sup>. הלכה כרב<sup style="color: gray;">313</sup>. ונחלקו ראשונים, יש שכתבו שרשאי לפסוק על דבר שלא נגמרה מלאכתו לגמרי – כל שאינו מחוסר מלאכה המחשיבה את הדבר כאין לו – אפילו במחיר נמוך משוויו, ככל דבר שיש לו שרשאי לפסוק עליו בפחות משוויו<sup style="color: gray;">314</sup>, ויש שכתבו שאינו רשאי להוזיל בפסיקה על דבר שלא נגמרה מלאכתו לגמרי אלא עד שער הלקוטות, אבל פחות מכך לא<sup style="color: gray;">315</sup>, שהואיל ולא נגמרה מלאכתו לגמרי הרי הוא קצת כמי שאין לו, ואם יוזיל יותר משווי שער הלקוטות נראה כמשתכר בהקדמת מעותיו<sup style="color: gray;">316</sup>.
<h4>פסיקה על קערות היוצר</h4>
קערות של יוצר שאין פוסקים עליהם אלא כשיש לו ביצים שאינן מחוסרות מלאכה<sup style="color: gray;">317</sup>, נחלקו תנאים, לר' מאיר היינו בעשויות מכל מיני העפר, ולר' יוסי היינו בעשויות מעפר לבן בלבד שאינו מצוי לכל, אבל העשויות מעפר שחור המצוי לכל, אפילו אין לו ביצים פוסק<sup style="color: gray;">318</sup>, ונחלקו ראשונים בדעתם: יש סוברים שהיינו אם לא יצא השער, ולר' יוסי בעשויות מעפר שחור פוסק אף על פי שלא יצא השער, שדרך יוצרים שלווים זה מזה, אבל כל שיצא השער לביצים פוסק לדברי הכל<sup style="color: gray;">319</sup>, ויש מן הראשונים שכתבו שהיינו בשיצא השער לביצים העשויות מעפר שחור, שלר' מאיר אין השער של ביצים מועיל לפסוק על הקדרות, ולר' יוסי מועיל<sup style="color: gray;">320</sup>. הלכה כר' יוסי<sup style="color: gray;">321</sup>. ואמרו בגמרא, שאמימר היה פוסק על קדרות היוצר מאימתי שהכניס המוכר עפר שחור לביתו, ואף על פי שסובר כר' יוסי, במקומו היה העפר יקר ואין דעתו סומכת, שמא לא ימצא המוכר עפר<sup style="color: gray;">322</sup>.
<h4>פסיקה על הזבל</h4>
פסיקה על הזבל, נחלקו תנאים: לתנא קמא פוסק בכל ימות השנה ואפילו אין לו זבל, לחכמים פוסק בימות החמה, שלכל אדם יש זבל ממה שנרקב ונישוף בימות הגשמים, אבל בימות הגשמים אינו פוסק אלא אם כן יש לו זבל באשפה, ולר' יוסי אף בימות החמה אינו פוסק אלא אם כן יש לו זבל באשפה<sup style="color: gray;">323</sup>. הלכה כתנא קמא<sup style="color: gray;">324</sup>.
<h4>רווח על ידי הפסיקה</h4>
הפוסק ומקדים מעות, צריך שלא ירויח בכך אלא יהיה כנותן דמים בעת שמקבל את המקח<sup style="color: gray;">325</sup>, ולפיכך יש לו ליתן למוכר את דמי הסרסור, שהרי אם היה קונה בעת השוק ומקבל את הסחורה מיד היה עליו לשלם דמים לסרסור<sup style="color: gray;">326</sup>, וכן הפוסק על תבואה יש לו לנכות בעת קבלתה כשיעור מה שרגילה להתחסר משעת פסיקה ועד שעת נתינה, כדרך שהיה מפסיד אם היה לוקח את התבואה מיד<sup style="color: gray;">327</sup>.
<h4>נטילת דבר אחר ממה שפסק עליו</h4>
הפוסק בהיתר, וקודם נתינת הסחורה נתייקרה – שמותר הפוסק לקבלה אף על פי שנתייקרה, ואין בזה משום ריבית<sup style="color: gray;">328</sup> - נחלקו אמוראים אם מותר ליטול אף את דמי אותה סחורה: לרב אסור<sup style="color: gray;">329</sup>, שאף על פי שמותר ליטול את הסחורה שפסק עליה אפילו נתייקרה לפי שאינו נראה כמשתכר בהמתנת מעותיו אלא כנוטל את שלו<sup style="color: gray;">330</sup>, מכל מקום הנוטל את דמיה המרובים ממה שנתן תחילה, נראה כריבית<sup style="color: gray;">331</sup>, ולרב ינאי מותר, שאומרים: מה לי הן מה לי דמיהן<sup style="color: gray;">332</sup>, ובדעתו נחלקו ראשונים, יש סוברים שלא התיר אלא ליטול סחורה אחרת כפי ששווה עתה הסחורה שפסק עליה, שזה אינו נראה כריבית, אבל כסף כשווי הסחורה עתה אסור ליטול, שכיון שנתן מעיקרא כסף ועתה נוטל יותר כסף הרי זה נראה כריבית<sup style="color: gray;">333</sup>, ויש סוברים שאף כסף מותר ליטול, שאף זה אינו נראה כריבית<sup style="color: gray;">334</sup>. הלכה כרב ינאי<sup style="color: gray;">335</sup>.
<h4>פסיקה בחוב</h4>
הנושה בחברו מנה ופוסק עמו על הפירות כנגד חובו, נחלקו אמוראים: לאביי אפילו יש למוכר מאותם הפירות אסור<sup style="color: gray;">336</sup>. ולרבא, וכן דעת תנא דבי ר' אושעיא, אם יש לו - כשיעור הפירות שפוסק עמו<sup style="color: gray;">337</sup>, ויש מן האחרונים שכתבו בדעת ראשונים שאפילו יש לו מעט<sup style="color: gray;">338</sup> - מותר<sup style="color: gray;">339</sup>, וכתבו ראשונים שהיינו אפילו לא יצא השער<sup style="color: gray;">340</sup>, ויש שכתבו שכשיצא השער בלבד מותר<sup style="color: gray;">341</sup>, ואם אין לו אסור ואף על פי שיצא השער<sup style="color: gray;">342</sup>, שלא התירו כל שיצא השער אלא משום שיכול המוכר לקנות עתה את אותם הפירות שפסק עליהם בדמים שקיבל מהלוקח, והרי זה כמי שיש לו שאין בכך משום ריבית הואיל והפירות כמי שנתייקרו ברשות הלוקח<sup style="color: gray;">343</sup>, והפוסק בחובו הואיל ואינו נותן דמים למוכר אין המוכר יכול לקנות עתה את הסחורה שפוסק עליה<sup style="color: gray;">344</sup>, ויש מי שכתב שאפילו יש למוכר מעות מותר לפסוק, אף על פי שאין לו מאותו המין שפוסק עליו, שהרי יכול לקנות במעות אלו סחורה<sup style="color: gray;">345</sup>. ונחלקו ראשונים בדעת רבא, יש סוברים שאם אין לו אסור לפסוק אף באופן שתחילה נתן דמים למוכר ופסק עמו על סחורה מסוימת, וכשבא ליטלה מהמוכר ולא היה לו מאותה הסחורה כדי לקיים את הפסיקה, פסק בשוויה סחורה אחרת<sup style="color: gray;">346</sup>, ויש סוברים שכל שנתן מתחילה דמים, אף כשפוסק בדמי המלוה שזוקף על המוכר עבור הסחורה שחייב לתת לו, הרי זה מותר, שהואיל ודרך מקח וממכר הוא לא גזרו בו חכמים<sup style="color: gray;">347</sup>, ולדעה זו יש מן הראשונים שכתבו שהיינו רק בשלא זקף את דמי הסחורה שפסק עליה מתחילה במלוה, אבל אם זקף את דמיה במלוה אסור לפסוק, שהרי זה כפוסק מתחילה בחוב<sup style="color: gray;">348</sup>, ויש מן הראשונים שכתבו שאפילו זקף במלוה מותר לפסוק<sup style="color: gray;">349</sup>. עבר ופסק בחובו ולא היה לו מאותו המין, אפילו קנה לאחר מכן מאותו המין אינו חייב לתת לו ממנו, אלא מחזיר לו את מעות חובו<sup style="color: gray;">350</sup>.
<h4>נאמנות המוכר לומר שיש לו</h4>
המוכר הפוסק סחורה בחוב שחייב ללוקח - שכשיש לו מאותה הסחורה בלבד מותר - כתבו ראשונים שנאמן לומר שיש לו, ואינו צריך להביא ראיה לדבריו<sup style="color: gray;">351</sup>, ויש מן האחרונים שכתבו שהיינו לסוברים שאפילו יש לו מעט מאותו המין מותר לפסוק<sup style="color: gray;">352</sup>, שלפיכך נאמן, שלא-שביק-התירא-ואכיל-איסורא*, ויכול ללוות מעט או לקבל במתנה, אבל לסוברים שרק בשיש לו כשיעור הפסיקה מותר<sup style="color: gray;">353</sup>, אינו נאמן<sup style="color: gray;">354</sup>.
על תוקפה המשפטי של פסיקה וחילוקי דינים שונים בדבר, ע"ע דבר-שלא-בא-לעולם*<sup style="color: gray;">355</sup> וע' מי-שפרע*.
<h4>עבר ופסק באיסור</h4>
פסק על דבר שלא יצא עליו השער ולא היה ביד המוכר בעת הפסיקה, ונתקיים המקח בקנין*, אם לא נתייקרה הסחורה ואין בנתינתה כפי תנאי הפסיקה משום ריבית, אין אחד מהם יכול לחזור בו, שמקח שנעשה באיסור קיים<sup style="color: gray;">356</sup>, ואם נתייקרה, ובנתינתה כפי תנאי הפסיקה יש משום אבק ריבית, נחלקו ראשונים ואחרונים בדעתם, יש סוברים שעל הלוקח ליטול את המקח כפי שוויו כעת<sup style="color: gray;">357</sup>, ויש סוברים שאינו מחויב בכך, אלא יכול לחזור בו וליטול את דמיו, שלא פסק על דעת שער היוקר<sup style="color: gray;">358</sup>, ועל כך ע"ע קנין. ואם לא נתקיימה הפסיקה בקנין ולא היתה שם אלא נתינת דמים, בין נתייקרה הסחורה ובין לא נתייקרה רשאים שניהם לחזור בהם, שאין בחזרה מנתינת דמים אלא משום מי שפרע בלבד, ולא תיקנו מי שפרע לחוזר בו ממה שנעשה באיסור<sup style="color: gray;">359</sup>, ועל כך ע"ע מי שפרע.
<h3>הלואת סאה בסאה</h3>
הלואת פירות, שפרעונה הוא בפירות בשיעור ההלואה – באופנים שאין בהם טעם להתיר, כדלהלן – הרי היא אסורה מדרבנן משום אבק ריבית, שמא יתייקרו הפירות בין זמן ההלואה לזמן הפרעון ונמצאו באים לידי ריבית<sup style="color: gray;">360</sup>.
<h4>בדבר מועט</h4>
בהלואת דבר מועט, כגון ככר, יש מן הראשונים שכתבו שנחלקו תנאים בדבר, שהלל אוסר וחכמים מתירים<sup style="color: gray;">361</sup>, שבדבר מועט לא הקפידו<sup style="color: gray;">362</sup>, ששכרו ופחתו מועט<sup style="color: gray;">363</sup>, ועוד, שהוא מצוי לכל ואף על פי שאין ללווה יש לאדם אחר והרי זה כמי שיש לו שמותר<sup style="color: gray;">364</sup>, ולדעה זו כתבו אחרונים שהלכה כחכמים<sup style="color: gray;">365</sup>. ויש מן הראשונים שסוברים שלא נחלקו תנאים בדבר, ולדברי הכל אפילו הלואת דבר מועט אסורה<sup style="color: gray;">366</sup>.
<h4>ביש לו</h4>
היה ללוה בעת ההלואה מאותו המין שלוה, הרי זה מותר ללוות<sup style="color: gray;">367</sup>, שהרי זה כאילו הפירות שביד הלווה נחלטו למלוה ונתייקרו ברשותו<sup style="color: gray;">368</sup>, ונחלקו אמוראים: לרב הונא אינו רשאי ללוות אלא כשיעור הפירות שיש בידו, ולר' יצחק – וכן דעת ברייתא דר' חייא<sup style="color: gray;">369</sup> - אפילו יש לו סאה רשאי ללוות כמה כורים<sup style="color: gray;">370</sup>, שעל כל סאה וסאה שלווה יש לומר שהסאה שיש לו היא כנגדה<sup style="color: gray;">371</sup>, וכתבו ראשונים שמותר ללוות כמות גדולה יחד<sup style="color: gray;">372</sup>, ויש מן הראשונים שכתבו שלא התירו אלא כשיעור הפירות שיש לו זה אחר זה<sup style="color: gray;">373</sup>. הלכה כר' יצחק<sup style="color: gray;">374</sup>. היה ללוה מאותו המין אבל אינו מזומן מיד אלא כשיבוא בנו או כשימצא את המפתח, תנא קמא מתיר והלל אוסר<sup style="color: gray;">375</sup>, והלכה כתנא קמא<sup style="color: gray;">376</sup>. היה ללוה מאותו המין פקדון ביד אחרים הרי זה כמי שיש לו ומותר ללוות<sup style="color: gray;">377</sup>, אבל אם היה לו חוב ביד אחרים אין זה כמי שיש לו<sup style="color: gray;">378</sup>, והוא הדין אם יש לו במקום שאין למלוה דרך ללכת לשם אין זה כמי שיש לו<sup style="color: gray;">379</sup>.
<h4>ביצא השער</h4>
יצא השער למין פירות מסוים, מותר ללוותו אף על פי שאין ללוה מאותו המין<sup style="color: gray;">380</sup>, ונחלקו ראשונים: יש סוברים שלא התירו אלא אם יש ללוה מעות, שהואיל ויצא השער יכול לקנות בהם פירות בשוק, והרי זה כמי שיש לו<sup style="color: gray;">381</sup>, ומכל מקום די בשיש לו דמי סאה אחת, שהרי כל שיש לו סאה אחת לווה כנגדה כמה סאים<sup style="color: gray;">382</sup>, ויש סוברים שהיינו אפילו אין ללוה מעות, שיכול לקחת באשראי מחבירו<sup style="color: gray;">383</sup>, ועוד נחלקו ראשונים ואחרונים: יש סוברים שכל שיצא השער, אפילו אין המלוה והלוה יודעים בדבר, הרי זה מותר<sup style="color: gray;">384</sup>, ויש סוברים שלא התירו אלא כשידוע למלוה ולוה שיצא השער<sup style="color: gray;">385</sup>, ומכל מקום אינם צריכים לדעת כמה הוא השער אלא כל שיודעים שיצא השער למין פירות זה מותר<sup style="color: gray;">386</sup>.
<h4>בקבע זמן לפרעון</h4>
המלוה פירות וקובע זמן לפרעון, נחלקו ראשונים: יש סוברים שאפילו יש ללוה מאותו המין ואפילו יצא השער לאותו המין הרי זה אסור, ולא התירו באופנים אלו אלא ללוות סתם ולפרוע באיזה זמן שיפרע<sup style="color: gray;">387</sup>, ויש מן הראשונים שכתבו בטעמם, שהואיל והמלוה קבע זמן, וחזקה אין-אדם-פורע-תוך-זמנו*, נראה שדעתו שבאותו הזמן יתייקרו הפירות, ולפיכך אסור<sup style="color: gray;">388</sup>. ויש סוברים שאפילו קבע זמן מותר<sup style="color: gray;">389</sup>, שאף על פי שאין המלוה יכול לכוף את הלוה לפרוע תוך זמנו, מכל מקום הלוה יכול לפרוע בתוך הזמן<sup style="color: gray;">390</sup>, ויש מהם שכתבו שמכל מקום אם קצץ המלוה עם הלוה שלא יפרע אלא לזמן פלוני, אם אין לו מאותו המין אף על פי שיצא השער, אסור<sup style="color: gray;">391</sup>.
<h4>לווה פירות במקום הזול ופורע במקום היוקר</h4>
המוליך פירות ממקום הזול למקום היוקר למוכרם שם, ואמר לו חבירו: תנם לי, ואני אתן לך מפירות שיש לי במקום היוקר, אם יש לו מותר, ואם אין לו אסור<sup style="color: gray;">392</sup>, שבשכר המתנתו נותן לו במקום היוקר<sup style="color: gray;">393</sup>.
<h4>הלואת מטבע החשוב פרי</h4>
המלוה מטבע* החשוב פרי, כגון מטבע זהב, לסוברים כן<sup style="color: gray;">394</sup>, דינה כהלואת פירות<sup style="color: gray;">395</sup>.
<h4>חטה ודוחן</h4>
חיטים ודוחן, אף כששוויים בשוק זהה חשובים כשני מינים, ולפיכך אסור להלוות חיטים על סמך דוחן שיש ללווה<sup style="color: gray;">396</sup>.
<h4>לאריס</h4>
מלוה אדם את אריסיו חיטים בחיטים לצורך זריעת האדמה<sup style="color: gray;">397</sup>, שאין זו חשובה הלואה אלא תנאי ביניהם שמנכים מהמגיע לאריס את שיעור החיטים שנטל<sup style="color: gray;">398</sup>, והיינו כשעדיין לא נסתיים העסק שביניהם אלא בעל הבית יכול לסלקו, כגון שעדיין לא ירד לקרקע לעובדה, או אפילו ירד ובמקום שהאריס מביא זרע משלו, וזה שלא הביא זרע יכול בעל הבית לסלקו, אבל אם אין בעל הבית יכול לסלקו, דינו כדין כל אדם<sup style="color: gray;">399</sup>.
<h4>עבר והלוה</h4>
עבר והלוה פירות באופן האסור, אם הוקרו פורע הלוה דמים כשווי הפירות בשעת ההלואה<sup style="color: gray;">400</sup>, לפי שאם יפרענו פירות הרי זו ריבית, שהפירות שוים כעת יותר משוויים בעת ההלואה<sup style="color: gray;">401</sup>, ואם הוזלו פורע פירות<sup style="color: gray;">402</sup>, וכתבו אחרונים שאסור לפרוע דמים כשווי הפירות בעת ההלואה, שנותן לו יותר משוויים כעת וזו ריבית<sup style="color: gray;">403</sup>, ויש מן האחרונים שמצדדים שיכול ליתן לו אף דמים כשווי הפירות בעת ההלואה, שלא נתן לו יותר ממה שקיבל ממנו<sup style="color: gray;">404</sup>.
על המוציא שטר הלואת פירות על חבירו והלוה טוען שההלואה היתה באיסור, ע"ע שטר*.
<h3>חזרת ריבית</h3>
ריבית קצוצה שעבר המלוה וגבאה מן הלוה, נחלקו אמוראים אם מוציאים אותה בדיינים מהמלוה ומחזירים ללוה: א) ר' אלעזר אומר שמוציאים אותה מהמלוה ומחזירים ללוה<sup style="color: gray;">405</sup>, שנאמר בריבית: וְחֵי אָחִיךָ עִמָּךְ<sup style="color: gray;">406</sup>, ודורשים, החזר את הריבית ללוה ובכך יחיה עמך<sup style="color: gray;">407</sup>. ב) ור' יוחנן אומר שאין מוציאים אותה מהמלוה<sup style="color: gray;">408</sup>, ואמר ר' יצחק שלמדים זאת מהכתוב: בַּנֶּשֶׁךְ נָתַן וְתַרְבִּית לָקַח וָחָי לֹא יִחְיֶה אֵת כָּל הַתּוֹעֵבוֹת הָאֵלֶּה עָשָׂה מוֹת יוּמָת דָּמָיו בּוֹ יִהְיֶה<sup style="color: gray;">409</sup>, למיתה ניתן ולא להשבון, ורב אדא בר אהבה אומר שלמדים זאת מהכתוב: אַל תִּקַּח מֵאִתּוֹ נֶשֶׁךְ וְתַרְבִּית וְיָרֵאתָ מֵאֱלֹהֶיךָ<sup style="color: gray;">410</sup>, למורא ניתן ולא להשבון, ורבא אומר שמהכתוב: מוֹת יוּמָת דָּמָיו בּוֹ, דורשים, הוקש מלוה בריבית לשופך דמים, כשם ששופך דמים אינו יכול להשיב את הדם ששפך, כך מלוה בריבית לא ניתן להשבון<sup style="color: gray;">411</sup>, ונחלקו ראשונים בדעתו, יש סוברים שאף על פי שאין מוציאים מהמלוה על כרחו, מכל מקום המלוה עצמו חייב להחזיר את הריבית ללוה לצאת ידי שמים, שהדרשה מהכתוב: אַל תִּקַּח מֵאִתּוֹ נֶשֶׁךְ וְתַרְבִּית וְיָרֵאתָ מֵאֱלֹהֶיךָ<sup style="color: gray;">412</sup>, למורא ניתן ולא להשבון, היינו שאף על פי שאין בית-דין* מוציאים ממנו מכל מקום חייב להשיב מיראת-שמים*<sup style="color: gray;">413</sup>, ויש סוברים שאפילו לצאת ידי שמים אינו חייב להשיב, שמה שעשה עשה ואין השבת הריבית מתקנת את האיסור<sup style="color: gray;">414</sup>, ומכל מקום אם נטל דבר המסוים בריבית יש לו להשיבו משום לזות שפתים, שלא יאמרו שדבר זה שמשתמש בו של ריבית הוא<sup style="color: gray;">415</sup>. הלכה כר' אלעזר<sup style="color: gray;">416</sup>.
<h4>במנין המצוות</h4>
השבת הריבית, יש מן הראשונים שמנאוה במנין-המצות*, שהרי נלמדת מהכתוב: וְחֵי אָחִיךָ עִמָּךְ<sup style="color: gray;">417</sup>.
<h4>גדר השבת הריבית</h4>
בגדר השבת הריבית שמחויב המלוה להשיב ללוה, לסוברים כן<sup style="color: gray;">418</sup>, נחלקו ראשונים ואחרונים בדעת אמוראים: א) יש מצדדים בדעת אמוראים, שהואיל והמלוה עובר איסור בנטילת הריבית מהלוה, וכל-מלתא-דאמר-רחמנא-לא-תעביד-אי-עביד* לא מהני, לסוברים כן<sup style="color: gray;">419</sup>, לא זכה בממון הריבית, ועליו להשיב ללוה את שלו<sup style="color: gray;">420</sup>. ב) ויש סוברים שהיא חוב תשלומי ממון, כחיוב תשלומי גזלות וחבלות וכיוצא בהם, ולפיכך - אף לסוברים שבמקום שבית דין כופים על המצוות<sup style="color: gray;">421</sup>, אינם יורדים לנכסים<sup style="color: gray;">422</sup> - בית דין יורדים לנכסי המלוה וגובים מהם את הריבית על כרחו, שנשתעבדו נכסיו<sup style="color: gray;">423</sup>. ג) ויש סוברים שאינה חוב ממון אלא מצוה בלבד, ולפיכך – לסוברים שבמקום שבית דין כופים על המצוות אינם יורדים לנכסים - אין בית דין יורדים לנכסיו, אלא כופים אותו להחזיר, כדרך שבית דין כופים את האדם לקיים מצות עשה<sup style="color: gray;">424</sup>. על הסוברים שבמקום שבית דין כופים על המצוות הרי הם יורדים לנכסים, ועל כך שמטעם זה יורדים לנכסי המלוה ומוציאים את הריבית, ע"ע כפיה<sup style="color: gray;">425</sup>.
<h4>בנפלה הריבית ליורשי המלוה</h4>
מת המלוה ונפלו מעות הריבית לפני יורשיו, אף לסוברים שהוא עצמו חייב להשיב את הריבית ללוה<sup style="color: gray;">426</sup>, בניו אינם צריכים להשיב את הריבית<sup style="color: gray;">427</sup>, שחיוב השבת ריבית למדים מהכתוב: וְחֵי אָחִיךָ עִמָּךְ<sup style="color: gray;">428</sup>, ולא ציותה תורה אלא למלוה עצמו שישיב את הריבית כדי שיחיה הלוה עמו, אבל לבניו לא ציותה כן<sup style="color: gray;">429</sup>, ועל זה נאמר: יָכִין וְצַדִּיק יִלְבָּשׁ<sup style="color: gray;">430</sup>, ואפילו כדי לצאת ידי שמים אינם חייבים להחזיר<sup style="color: gray;">431</sup>, ומכל מקום אם היתה הריבית דבר מסוים, כגון פרה או טלית, חייבים להחזיר מפני כבוד אביהם<sup style="color: gray;">432</sup>, שאביהם נזכר בו לקלון<sup style="color: gray;">433</sup>, והוא שעשה תשובה והיה בדעתו להחזיר ולא הספיק להחזיר עד שמת, אבל אם לא עשה תשובה ולא היה בדעתו להחזיר, אף בניו אינם חייבים להחזיר, שהואיל ולא השיב את הריבית אינו בכלל "עושה מעשה עמך" – ואף לסוברים שאינו חייב להשיב את הריבית אפילו לצאת ידי שמים<sup style="color: gray;">434</sup>, מכל מקום היה לו להשיב את הדבר המסוים שנטל משום לזות שפתים<sup style="color: gray;">435</sup>, והוא לא חש לכך<sup style="color: gray;">436</sup> - ואין בניו מחויבים להשיב את הדבר המסוים כדי שלא יתבזה בו אביהם<sup style="color: gray;">437</sup>.
<h4>המשיב מדעתו</h4>
על השב בתשובה* ומשיב את הריבית מדעתו, שמתקנת-השבים* אין מקבלים ממנו, ע"ע תקנת השבים.
<h4>הוצאת תמורת הריבית שהוזיל הלוה משוייה</h4>
קצץ המלוה עם המלוה להוסיף לו סך כלשהו על קרן ההלואה, ונתן לו הלוה לפרעון חיטים וכיוצא בהם תמורת דמי הריבית שקצץ עמו, והוזיל משוויים, כגון שהחיטים שוות ארבע סאים בסלע ונתן לו כנגד כל סלע של ריבית חמשה סאים, נחלקו אמוראים כמה מוציאים מן המלוה, לאביי מוציאים ממנו ארבע סאים כנגד כל זוז של ריבית, שהסאה החמישית שנתן לו אינה אלא הוזלה שהוזיל לו ואינה מן הריבית, ולרבא מוציאים ממנו חמש סאים כנגד כל זוז, שכל חמשת הסאים באו לידו בתורת ריבית<sup style="color: gray;">438</sup>, וכן הלכה<sup style="color: gray;">439</sup>. על כך שאינו חייב להשיב לו את הסאים אלא יכול לתת לו דמיהן, שמקח שנעשה באיסור קיים, ע"ע קנין.
<h4>הוצאת דבר מסוים שנתן הלוה למלוה בריבית</h4>
נתן הלוה למלוה דבר מסוים, כגון גלימה, תמורת דמי הריבית שקצץ עמו, נחלקו אמוראים מה מוציאים מהמלוה, לאביי מוציאים ממנו את דמי הגלימה ולא את הגלימה עצמה<sup style="color: gray;">440</sup>, שמקח שנעשה באיסור קיים<sup style="color: gray;">441</sup>, ולרבא מוציאים ממנו את הגלימה, שהואיל והיא דבר מסוים וניכר שהיא הממון שבא ליד המלוה בריבית, אם ישאר בידו יאמרו שגלימה זו היא הגלימה שבאה לידו בריבית ויש בכך לזות שפתים<sup style="color: gray;">442</sup>, וכן הלכה<sup style="color: gray;">443</sup>.
<h4>הוצאת דמי שכירות ששכר המלוה ביוקר תמורת הריבית</h4>
מלוה שקצץ עם הלוה להוסיף לו שנים עשר זוזים בריבית, והשכיר לו הלוה תמורתם חצר שדמי שכירותה עשרה זוזים, מוציאים מהמלוה שנים עשר זוזים, כשווי דמי הריבית, ואינו יכול לטעון שלא נתרצה לשכור את החצר בשנים עשר זוזים אלא תמורת הריבית ולא כשמשלם על כך מכיסו, לפי שסבר וקיבל על עצמו את שכירות החצר בשווי זה מכל מקום<sup style="color: gray;">444</sup>.
<h4>אבק ריבית</h4>
אבק ריבית, אף לסוברים שריבית קצוצה יוצאת בדיינים<sup style="color: gray;">445</sup>, אינו יוצא בדיינים<sup style="color: gray;">446</sup>, ולענין השבתו לצאת ידי שמים - לסוברים שריבית קצוצה, אף לסוברים שאינה יוצאת בדיינים<sup style="color: gray;">447</sup>, חייב להחזירה לצאת ידי שמים<sup style="color: gray;">448</sup> - נחלקו ראשונים: יש סוברים שחייב להחזיר לצאת ידי שמים<sup style="color: gray;">449</sup>, ויש סוברים שאינו חייב להחזיר לצאת ידי שמים<sup style="color: gray;">450</sup>. דבר המסוים שיש בו אבק ריבית, אף לסוברים שריבית קצוצה אינו חייב להחזירה אפילו לצאת ידי שמים<sup style="color: gray;">451</sup>, יש לו להשיבו משום לזות שפתים שלא יאמרו שכלי זה שבידו יש בו אבק ריבית, כדין דבר המסוים שנטל בריבית קצוצה שיש לו להשיבו מטעם זה<sup style="color: gray;">452</sup>, ויש מן הראשונים שמצדדים שאף משום לזות שפתים אין צריך להשיב דבר המסוים שיש בו אבק ריבית, שאבק ריבית אינו אלא מדרבנן ולא החמירו בו<sup style="color: gray;">453</sup>.
<h4>תפס הלוה</h4>
תפס הלוה מהמלוה אבק ריבית שבידו, נחלקו ראשונים: יש סוברים שאין מוציאים ממנו<sup style="color: gray;">454</sup>, ויש סוברים שמוציאים ממנו<sup style="color: gray;">455</sup>, ואף לדעתם, אם מיחה הלוה במלוה קודם שנטל ממנו אבק ריבית ואמר לו שיודע הוא שיש איסור בדבר, ואף על פי כן נטלו המלוה, מוציאים מן המלוה, שזה גזל גמור הוא<sup style="color: gray;">456</sup>.
<h4>ניכוי אבק ריבית מהקרן</h4>
מלוה שקיבל אבק ריבית ועדיין לא נפרעה קרן ההלואה - כגון שאכל פירות נכסי הלוה במשך זמן ההלואה, באופן שיש אבק ריבית בדבר – נחלקו ראשונים אם מנכים לו את מה שאכל מחשבון הקרן: יש סוברים שאין מנכים לו מן הקרן, שהניכוי הרי הוא כהוצאה מן המלוה<sup style="color: gray;">457</sup>, ויש סוברים שמנכים לו, שהלוה הוא המוחזק במעות ואין הניכוי חשוב כהוצאה מן המלוה<sup style="color: gray;">458</sup>, ויש סוברים שאם הריבית שאכל פחותה מן הקרן מנכים אותה, ואם אינה פחותה מהקרן אין מנכים את הכל אלא כפי שיראו הדיינים, שאם ינכו את הכל ויצא המלוה בלא כלום הרי זה כמי שהוציא ממנו<sup style="color: gray;">459</sup>. על האוכל פירות משכנתא באופן שיש אבק ריבית בדבר ובא הלוה לנכותם הפרעון, שיש סוברים שאף לסוברים שבשאר אבק ריבית מנכים לו, במשכנתא אין מנכים לו, ע"ע משכנתא.
<h4>ריבית מוקדמת וריבית מאוחרת</h4>
ריבית מוקדמת או ריבית מאוחרת, אין המלוה חייב להחזיר ללוה אפילו בא לצאת ידי שמים<sup style="color: gray;">460</sup>, שהרי במתנה נתן לו<sup style="color: gray;">461</sup>, ואם תפס הלוה מן המלוה, אף לסוברים שאבק ריבית שתפס לוה מהמלוה אין מוציאים אותה מידו<sup style="color: gray;">462</sup>, ריבית זו הואיל ונתנה הלוה למלוה מדעתו במתנה, אין מוציאים אותה מידו<sup style="color: gray;">463</sup>.
<h3>בגוי</h3>
הגוי*, דין תורה שמותר להלוותו וללוות ממנו בריבית, שנאמר: לַנָּכְרִי תַשִּׁיךְ<sup style="color: gray;">464</sup>, ויש מן הראשונים שהוסיפו טעם בדבר, שטעם איסור ריבית אמרה תורה משום "וחי אחיך עמך"<sup style="color: gray;">465</sup>, וגוי אין אנו מצווים להחיותו<sup style="color: gray;">466</sup>. ונחלקו ראשונים: יש סוברים שמצות עשה היא שהמלוה לגוי יטול ממנו ריבית וינשכנו<sup style="color: gray;">467</sup>, ונמנית היא במנין-המצות*<sup style="color: gray;">468</sup>, ויש סוברים שאינה מצות עשה, ולא בא הכתוב אלא ללמד שלנכרי בלבד תשיך ולא לישראל, ולהוסיף בעבירתו לאו-הבא-מכלל-עשה*<sup style="color: gray;">469</sup>.
<h4>מדרבנן</h4>
בדין הלואה לגוי בריבית מדרבנן, נחלקו שתי לשונות בגמרא: ללישנא קמא אמר רב הונא שאסורה<sup style="color: gray;">470</sup>, שגזרו עליה חכמים שמא ילמד ממעשיו<sup style="color: gray;">471</sup>, ומכל מקום תלמיד-חכם* מותר, שהרי לא יבוא ללמוד ממעשי הגוי<sup style="color: gray;">472</sup>, וכן לכל אדם התירו חכמים בכדי חייו<sup style="color: gray;">473</sup>, וללישנא בתרא מותרת<sup style="color: gray;">474</sup>.
<h4>בזמן הזה</h4>
בזמן הזה, כתבו ראשונים שהמנהג להלוות לגוי בריבית, אפילו למי שאינו תלמיד חכם ואפילו יותר מכדי חייו<sup style="color: gray;">475</sup>, ונתנו כמה טעמים בדבר: שהלכה כלישנא בתרא, שבדברי-סופרים* הלך אחר המיקל<sup style="color: gray;">476</sup>, ועוד, שאף ללישנא קמא יש להתיר, שהואיל ויש עלינו מס מלך ושרים שאין לו קצבה, כל רווח חשוב כדי חיינו<sup style="color: gray;">477</sup>, ועוד, שאנו שרויים בין האומות ואי אפשר לנו להשתכר אלא במשא ומתן עם הגויים, וממילא לא יבוא אדם ללמוד ממעשי הגוי על ידי הלואה בריבית יותר ממה שיבוא ללמוד ממעשיו בשאר משא ומתן שנושא עמו<sup style="color: gray;">478</sup>.
<h4>משומד</h4>
משומד*, נחלקו ראשונים אם מותר להלוותו בריבית: יש סוברים שמותר להלוותו, שאיסור ריבית הוא משום "וחי אחיך עמך"<sup style="color: gray;">479</sup>, ומשומד אין אנו מצווים להחיותו<sup style="color: gray;">480</sup>, ואף על פי שהמלוה גורם ללוה המשומד ללוות בריבית, אין בכך משום לפני-עור-לא-תתן-מכשול*, שעיקר איסור ריבית הוא למלוה, והלוה אינו מוזהר אלא משום "לא תשיך"<sup style="color: gray;">481</sup>, שלא יגרום למלוה לנשוך ממנו ריבית, והואיל והמלוה מותר לנשוך מהמשומד ריבית, אף למשומד אין איסור בדבר<sup style="color: gray;">482</sup>, ויש סוברים שאסור להלוותו, שאף על פי שחטא ישראל הוא<sup style="color: gray;">483</sup>, וכתבו ראשונים בטעמו, שאף על פי שאין אנו מצווים להחיותו והוא הדין לנשוך ממנו ריבית, מכל מקום הוא מוזהר ב"לא תשיך", ומכיון שכן אף המלוה אסור להלוותו משום לפני עור לא תתן מכשול<sup style="color: gray;">484</sup>. להלכה, מותר להלוותו בריבית<sup style="color: gray;">485</sup>, וכתבו אחרונים שטוב שלא להלוותו אם אפשר להשתמט ממנו<sup style="color: gray;">486</sup>.
<h4>גוי שהלוה לישראל בריבית ונתגייר</h4>
גוי שהלוה לישראל בריבית וזקפה עליו במלוה ונתגייר, אם אחר שנתגייר זקפה לדעת ר' יוסי וחכמים הרי זה אסור לגבות את הריבית<sup style="color: gray;">487</sup>, ואפילו את דמי המתנת המעות שנתחייב לו הישראל על הזמן שקודם שנתגייר<sup style="color: gray;">488</sup>, ואף על פי שמן הדין מותר הואיל וגובה דמים שנתחייב לו הישראל בהיתר, מכל מקום החמירו חכמים ללכת אחר שעת הזקיפה, ובאותה שעה ישראל הוא<sup style="color: gray;">489</sup>, ובירושלמי נחלק בר קפרא ואמר שגובה את הריבית, שאם אתה מרחיקו מן הריבית אף הוא נעשה גר שקר<sup style="color: gray;">490</sup>, ויש לחוש שמא יחזור לסורו<sup style="color: gray;">491</sup>, וכתבו ראשונים שהלכה כר' יוסי וכחכמים<sup style="color: gray;">492</sup>, שבר קפרא יחיד הוא לגביהם<sup style="color: gray;">493</sup>. ואם קודם שנתגייר זקף הגוי את הריבית במלוה, מותר לו לגבות<sup style="color: gray;">494</sup>, שמשעת זקיפה הרי זה כמי שגבה את הריבית בגיותו, ואינה אלא קרן<sup style="color: gray;">495</sup>, ונחלקו ראשונים ואחרונים: יש סוברים שאינו גובה אלא דמי המתנת הזמן שקודם שנתגייר<sup style="color: gray;">496</sup>, ויש סוברים שגובה אף את דמי המתנת הזמן שאחר שנתגייר, שכיון שזקף את הריבית במלוה נעשית הריבית כולה כקרן<sup style="color: gray;">497</sup>.
<h4>ישראל שהלוה לגוי בריבית ונתגייר</h4>
ישראל שהלוה לגוי בריבית וזקפה עליו במלוה ונתגייר, אם קודם שנתגייר זקפה מותר לו לגבות את הריבית, שהרי זה כגבאה מהגוי בגיותו ואינה אלא קרן<sup style="color: gray;">498</sup>, ואם אחר שנתגייר זקפה, נחלקו תנאים, לחכמים אינו גובה את הריבית<sup style="color: gray;">499</sup>, שאף על פי שמן התורה אין בכך איסור לפי שהגוי נתחייב לישראל בריבית זו בהיתר, מכל מקום אסור מדרבנן הואיל וגובה את הריבית מישראל<sup style="color: gray;">500</sup>, ולר' יוסי גובה את כל מעות הריבית, כדי שלא יאמרו: בשביל מעותיו נתגייר זה<sup style="color: gray;">501</sup>, וכן הלכה<sup style="color: gray;">502</sup>. ונחלקו ראשונים: יש סוברים שאינו גובה אלא דמי המתנת המעות שנתחייב בהן בגיותו<sup style="color: gray;">503</sup>, ויש סוברים שגובה אפילו דמי המתנת המעות שנתחייב בהם אחר שנתגייר, שכך תיקנו חכמים ויש-כח-ביד-חכמים-לעקור-דבר-מן-התורה*<sup style="color: gray;">504</sup>. וכתבו ראשונים שהוא הדין אם לא זקף את הריבית במלוה כלל<sup style="color: gray;">505</sup>, ויש מן הראשונים שכתב שאם לא זקף במלוה כלל אף לר' יוסי אינו גובה, שלא התירו לגבות מישראל ריבית ממש<sup style="color: gray;">506</sup>.
<h4>ערב להלואה שמלוה גוי לישראל בריבית</h4>
גוי שהלוה לישראל בריבית, אסור לישראל אחר להיות ערב* להלואתו, שכיון שבדיניהם של גויים המלוה תובע את הערב תחילה – ולא כדינינו שהמלוה תובע תחילה את הלוה ואם אין לו לשלם תובע את הערב<sup style="color: gray;">507</sup> – נמצא שהערב תובע את הלוה בריבית שהערב חייב לגוי, וזו הלואת ישראל לישראל בריבית<sup style="color: gray;">508</sup>, ויש מן הראשונים שכתבו שאין האיסור אלא בערב "שלוף דוץ" שאין המלוה תובע אלא מן הערב בלבד – על גדרי ערבות זו, בשונה מערבות סתם, ע"ע ערב – אבל אם המלוה יכול לתבוע אף את הלוה, מותר<sup style="color: gray;">509</sup>, ויש אוסרים אף באופן זה<sup style="color: gray;">510</sup>. ואם קיבל עליו הגוי לדון בדיני ישראל שאין נפרעים מן הערב תחילה, הרי זה מותר להיות ערב להלואה זו<sup style="color: gray;">511</sup>, ודרשו כן מהכתוב: אַל תִּקַּח מֵאִתּוֹ נֶשֶׁךְ וְתַרְבִּית<sup style="color: gray;">512</sup>, אבל אתה נעשה לו ערב, ואי אפשר לומר ערב להלואה שמלוה ישראל לישראל בריבית, שהרי הערב עובר בלא תעשה<sup style="color: gray;">513</sup>, אלא היינו להלואה שמלוה גוי לישראל בריבית, וכגון שקיבל עליו לדון בדיני ישראל לענין פרעון מן הלוה תחילה<sup style="color: gray;">514</sup>. וכתבו ראשונים, שהוא הדין לישראל המלוה לגוי בריבית שאסור לישראל אחר להיות ערב לגוי, אם לא שהתנה הערב עם הגוי שלא ידחה את המלוה אליו תחילה<sup style="color: gray;">515</sup>.
<h4>עבר וערב</h4>
עבר הישראל ונעשה ערב להלואה בריבית שהלוה גוי לישראל, והוצרך לשלם לגוי קרן וריבית, יש מן הראשונים שכתבו שאין הלוה משלם לערב אלא את הקרן בלבד, אבל את הריבית אינו משלם, שאין אומרים ללוה לפרוע ריבית לערב הישראל<sup style="color: gray;">516</sup>, ומכל מקום אינה אלא אבק ריבית, ולפיכך אם עבר הלוה ונתן ריבית לערב אין מוציאים ממנו, כדין אבק ריבית שאין מוציאים אותה ממלוה ללוה<sup style="color: gray;">517</sup>, ויש מן הראשונים שכתב שאף לכתחילה יש ללוה לפרוע לערב אף את הריבית<sup style="color: gray;">518</sup>.
<h4>בזמן הזה</h4>
בזמן הזה, שאף בדיניהם של גויים נפרעים מן הלוה תחילה, כתבו ראשונים שאין צריך להתנות כן, ואפילו בסתם מותר<sup style="color: gray;">519</sup>.
<h4>הלואת גוי בריבית שביקש ישראל אחר לקבלה ולפורעה</h4>
ישראל שלוה מעות מנכרי בריבית וביקש להחזירם לו, וביקשו ישראל אחר ליתנם לו וישלם לו כדרך שמשלם הוא לגוי, אסור, שזה לווה מהישראל הלוה בריבית<sup style="color: gray;">520</sup>, וריבית קצוצה היא<sup style="color: gray;">521</sup>. על דינו כשעשה כן בשליחות הגוי, ע"ע גוי<sup style="color: gray;">522</sup>. גוי שלוה מעות מישראל בריבית וביקש להחזירם לו, וביקשו ישראל ליתנם לו והוא ישלם לו כדרך שמשלם הוא לישראל, מותר, שזה כלווה מהגוי בריבית<sup style="color: gray;">523</sup>. על דינו כשעשה כן בשליחות הישראל, ע"ע הנ"ל<sup style="color: gray;">524</sup>.
<h2>רבעי</h2>
<b>הגדרת הערך</b> - דיני פירות האילן - ויש סוברים ענבי הכרם בלבד - בשנה הרביעית לנטיעתם.
<h3><b>שמו ומהותו</b></h3>
כל פירות היוצאים באילן - לסוברים כן<sup style="color: gray;">1</sup>, וכן הלכה<sup style="color: gray;">2</sup>. או מענבים היוצאים בכרם, לסוברים כן<sup style="color: gray;">3</sup> - בשנה הרביעית לנטיעתו הם קודש<sup style="color: gray;">4</sup>, כלומר שהם נאכלים לבעלים כמו מעשר-שני* בירושלים<sup style="color: gray;">5</sup> - או נפדים<sup style="color: gray;">6</sup> - וזו היא קדושתם, שנאמר: ונטעתם כל עץ מאכל וגו' ובשנה הרביעִת יהיה כל פריו קדש הלולים לה'<sup style="color: gray;">7</sup>, וזה - לסוברים שהוא בכל פירות האילן - יקראו חכמים בכל מקום נטע רבעי<sup style="color: gray;">8</sup>. ולסוברים שאינו אלא מהכרם, נקרא בכל מקום: כרם רבעי<sup style="color: gray;">9</sup>. ואינו קרוי "רביעי"<sup style="color: gray;">10</sup>, שאם אומר אתה רביעי, לאחרים במנין, וכשאתה אומר רבעי, בן ארבע שנים<sup style="color: gray;">11</sup>.
<h4>מהותו</h4>
במהות רבעי נחלקו תנאים<sup style="color: gray;">12</sup>:
א) יש סוברים שדין רבעי שייך בכל נטע<sup style="color: gray;">13</sup>, ובכל עץ מאכל ובכל דבר שנוהג בו דין ערלה* נוהג בו דין רבעי<sup style="color: gray;">14</sup>, שכמו שכתב בפסוק של מעלה גבי ערלה: ונטעתם כל עץ מאכל<sup style="color: gray;">15</sup>, כך גם בפסוק האחר הסמוך לו שכתב דין פדיון: ובשנה הרביעית יהיה כל פריו קדש הלולים לה'<sup style="color: gray;">16</sup>, ולכן הם שנו בכל מקום במשנה - שיהא דין רבעי נזכר<sup style="color: gray;">17</sup> - "נטע רבעי"<sup style="color: gray;">18</sup>, שסוברים שכל פירות האילן בתורת רבעי<sup style="color: gray;">19</sup>, וכל זמן שלא פדאו קודש הוא ואסור לאוכלו<sup style="color: gray;">20</sup> - מחוץ לירושלים - ולמרות שכתוב: אשר נטע כרם ולא חללו<sup style="color: gray;">21</sup>, הרי שאין טעון חילול אלא כרם<sup style="color: gray;">22</sup>, לאו דוקא כרם<sup style="color: gray;">23</sup>, אלא דרכו של דבר שנוטעים יחד כרם שלם<sup style="color: gray;">24</sup>, ונקט כרם למעט אילני סרק<sup style="color: gray;">25</sup>, והוא הדין אם נטע חמש אילנות מאכל חוזר עליו מעורכי המלחמה<sup style="color: gray;">26</sup>.
ב) ויש מהתנאים סוברים שרבעי אינו נוהג בכל נטע אלא בכרם לחוד<sup style="color: gray;">27</sup>, ואפילו מדרבנן אינו נוהג בשאר נטיעות<sup style="color: gray;">28</sup>, וכל שאר הפירות מותרים באכילה שנה רביעית כמו שנה חמישית, בלי חילול ופדיון<sup style="color: gray;">29</sup>, ולכן הם שנו בכל מקום במשנה: "כרם רבעי"<sup style="color: gray;">30</sup>. וכתבו גאונים שנחלקו אמוראים בלימוד לדעה זו: א) יש הסוברים שהיא גזרה-שוה* "תבואה" "תבואה"<sup style="color: gray;">31</sup>, נאמר כאן בענין ערלה: להוסיף לכם תבואתו<sup style="color: gray;">32</sup>, ונאמר בכלאי-כרם*: ותבואת הכָּרם<sup style="color: gray;">33</sup>, מה בכלאי הכרם תבואת הכרם היא ממש ולא זולתה<sup style="color: gray;">34</sup>, אף רבעי, כרם היא ולא אילן אחר<sup style="color: gray;">35</sup>. ב) ויש מהאמוראים סוברים הלימוד שאין רבעי נוהג אלא בכרם בלבד, שנאמר: קדש הלולים<sup style="color: gray;">36</sup>, לומר מה שמהללים בו טעון הילול, וזה יין*, שאין אומרים שירה אלא על היין, שהיו הלויים אומרים במקדש על הקרבן כשמנסכים נסכי מזבח<sup style="color: gray;">37</sup>, והכתוב מיעט כל נטע מחילול זולתי כרם<sup style="color: gray;">38</sup>. וכתבו ראשונים עוד סמך לכך שאין רבעי נוהג אלא בכרם בלבד, שנאמר: אשר נטע כרם ולא חללו<sup style="color: gray;">39</sup>, מה להלן חילול של כרם, אף כאן של כרם<sup style="color: gray;">40</sup>. אף לדעה זו, יש הסוברים שרבעי נוהג בשאר אילנות מדרבנן<sup style="color: gray;">41</sup>.
לסוברים שרבעי אינו נוהג אלא בכרם<sup style="color: gray;">42</sup>, באיזה גפן נוהג, נחלקו גאונים וראשונים: גאונים כתבו -וכן נראה מדברי ראשונים<sup style="color: gray;">43</sup> - שהדבר תלוי בלימוד מהכתוב, שאם רבעי אינו נוהג אלא בכרם משום גזירה שוה "תבואה" מתבואת הכָּרם<sup style="color: gray;">44</sup>, אין כרם רבעי נוהג אלא כשיש שתים כנגד שתים ואחת יוצא זנב, שנקרא "כרם"<sup style="color: gray;">45</sup>, אבל גפן יחידי אינה צריכה פדיון כלל<sup style="color: gray;">46</sup>. ואם הדבר נלמד מ"הלולים"<sup style="color: gray;">47</sup>, אף על פי שאינו נקרא "כרם", כיון שדבר שאומרים עליו שירה הוא צריך פדייה<sup style="color: gray;">48</sup>. ויש מהראשונים הסובר שהכל מודים שלסוברים שאין רבעי נוהג אלא בכרם, אף גפן יחידית בכלל, שכן גבי כלאי הכרם גפן יחידית בכלל כלאים הוא, וכל שזורע חיטה ושעורה וחרצן קדש<sup style="color: gray;">49</sup>. ויש מהראשונים ואחרונים סוברים שהכל מודים שלסוברים שאין רבעי נוהג אלא בכרם, אין כרם רבעי נוהג אלא כשיש שתים כנגד שתים ואחת יוצאת זנב<sup style="color: gray;">50</sup>.
בירושלמי אמרו שיש מקומות שסודר במשנה "כרם רבעי" ויש שסודר "נטע רבעי"<sup style="color: gray;">51</sup>. ונחלקו אחרונים: יש מפרשים שעולה מהדברים שחיוב רבעי הוא בנטע רבעי<sup style="color: gray;">52</sup>. ויש מפרשים שרבי לא רצה לסתום כאחד הדעות, ולכן פעם שנה "כרם" ופעם שנה "נטע"<sup style="color: gray;">53</sup>.
להלכה כתבו ראשונים ואחרונים שכל פירות היוצאים באילן בשנה הרביעית לנטיעתו הם בכלל רבעי<sup style="color: gray;">54</sup>, בין כרם בין שאר אילנות ואפילו גפן יחידית<sup style="color: gray;">55</sup>, ואסור לאכול אותם בלא פדיון<sup style="color: gray;">56</sup>, וביארו אחרונים הטעם שכן עולה - לסוברים כן<sup style="color: gray;">57</sup> - מהירושלמי<sup style="color: gray;">58</sup>. ויש מהראשונים המצדד שההלכה כסוברים שאין רבעי נוהג אלא בכרם<sup style="color: gray;">59</sup>, שכן לדעתו רבי סובר כן<sup style="color: gray;">60</sup>, והלכה כרבי מחברו<sup style="color: gray;">61</sup>, ולא מצינו רבים חלוקים עליו<sup style="color: gray;">62</sup>, ומכל מקום לדעתו נוהג אף בגפן יחידית<sup style="color: gray;">63</sup>.
<h4>טעם המצוה</h4>
טעם המצוה כתבו ראשונים שהוא לכבד את ה' מראשית כל תבואתנו מפרי העץ ותבואת הכרם ולא נאכל מהם עד שנביא כל פרי שנה אחת הלולים לה'<sup style="color: gray;">64</sup>. שרצה האל להיות האדם מתעורר להלל השם ברוך הוא בתחילת מבחר פירות אילנותיו, כדי שינוח עליו נועם השם וברכתו ויתברכו פירותיו, כי האל הטוב חפץ בטוב בריותיו, ולכן צונו להעלותן ולאכול אותן במקום שבחר מימי קדם לעבודתו ברוך הוא, כי שם צוה ה' את הברכה<sup style="color: gray;">65</sup>. והנה, אין הפרי בתוך שלש שנים ראוי להקריבו לפני השם הנכבד, לפי שהוא מועט, ואין האילן נותן בפריו טעם או ריח טוב בתוך שלש שנים, ורובם לא יוציאו פירות כלל עד השנה הרביעית<sup style="color: gray;">66</sup>, ומבחר פירות האילן הם היוצאים בשנה הרביעית<sup style="color: gray;">67</sup>. ולכך נמתין לכולן ולא נטעום מהם עד שנביא מן הנטע שנטענו כל פריו הראשון הטוב קודש לפני השם ושם יאכלוהו ויהללו את שם ה'<sup style="color: gray;">68</sup>. ויש תועלת לאדם בהיותו מצווה לאכול במקום ההוא קצת פירותיו, כי מתוך כך יקבע מושבו או מושב קצת מבניו באותו המקום ללמוד תורה שם, כי שם מורי התורה ועיקר החכמה<sup style="color: gray;">69</sup>.
<h4>במנין המצוות</h4>
מצות נטע רבעי מנויה במנין-המצות*<sup style="color: gray;">70</sup>. יש ממוני המצוות שמנאוה כמצות-עשה*<sup style="color: gray;">71</sup>, שמצות עשה להיות נטע רבעי כולו קודש<sup style="color: gray;">72</sup>, כלומר שנאכל לבעלים בירושלים<sup style="color: gray;">73</sup>. ויש - מהמונים רק מצוות הנהוגות בזמן הזה<sup style="color: gray;">74</sup> - שמנו מצות עשה לפדות נטע או כרם רבעי<sup style="color: gray;">75</sup>. ויש - מהמונים פרשיות בכלל מנין המצוות<sup style="color: gray;">76</sup> - שמנו רבעי כפרשה<sup style="color: gray;">77</sup>. ויש שמנאוהו כפרשה יחד עם ערלה<sup style="color: gray;">78</sup>.
<h4>ממון גבוה או הדיוט</h4>
אם רבעי הוא ממון גבוה או ממון הדיוט, נחלקו תנאים:
א) לדעת בית שמאי ולדעת ר' יוסי הגלילי הוא ממון הדיוט<sup style="color: gray;">79</sup>. אם משום שנאמר: ובשנה החמישִׁת תאכלו את פריו להוסיף לכם תבואתו<sup style="color: gray;">80</sup>, הרי אתה כמוסיף פירות חמישית על פירות רביעית, מה פירות חמישית לבעלים, אף פירות רביעית לבעלים<sup style="color: gray;">81</sup>, שמזה שכתוב: להוסיף לכם תבואתו, משמע שמוסיף פירות חמישית שיהיו לבעלים כפי שפירות אחרים הם להם, ועל איזה פירות מוסיף פירות של השנה החמישית, לא בפירות של שנה רביעית, ואתה למד שפירות רביעית אף הם לבעלים<sup style="color: gray;">82</sup>. או משום שרבעי נאכל לבעלים<sup style="color: gray;">83</sup>, ונאמר: ואיש את קדשיו לו יהיה<sup style="color: gray;">84</sup>, למדנו מכאן שהכתוב עשאן כנכסיו<sup style="color: gray;">85</sup>.
ב) ולדעת בית הלל ור' עקיבא מעשר שני הוא ממון גבוה<sup style="color: gray;">86</sup>, שלדעתם למדים בגזרה-שוה* "קדש" "קדש" ממעשר-שני*<sup style="color: gray;">87</sup>, ליתן לו כל דין מעשר<sup style="color: gray;">88</sup>, ומעשר שני הוא - לסוברים כן<sup style="color: gray;">89</sup> - ממון גבוה<sup style="color: gray;">90</sup>, וכן הלכה<sup style="color: gray;">91</sup>.
לסוברים שרבעי הוא ממון גבוה<sup style="color: gray;">92</sup>, אי אפשר ליתנו במתנה<sup style="color: gray;">93</sup>, ואותה שאמרו שמחלקים אותו לקרובים ולשכנים ולמיודעים<sup style="color: gray;">94</sup>, היינו שמזמינם על שולחנו<sup style="color: gray;">95</sup>.
<h3><b>בחוץ לארץ</b></h3>
אם רבעי נוהג בחוץ-לארץ*, נחלקו גאונים וראשונים:
א) רוב הגאונים וראשונים סוברים שרבעי נוהג אף בחוץ לארץ, אבל אינו נוהג אלא בכרם בלבד<sup style="color: gray;">96</sup>, כשיש שתים כנגד שתים ואחת יוצאת זנב<sup style="color: gray;">97</sup>, אבל פחות מכאן נידון כגפן יחידית ואין צריך פדיון<sup style="color: gray;">98</sup>, וכן באילן אינו נוהג<sup style="color: gray;">99</sup>, שכן במצוות התלויות בארץ, כל המיקל בארץ הלכה כמותו בחוץ לארץ<sup style="color: gray;">100</sup>, ולדעתם כך הדין אף ברבעי<sup style="color: gray;">101</sup>, ואף בארץ ישראל יש הסוברים שאינו נוהג אלא כרם רבעי בלבד<sup style="color: gray;">102</sup>, ויש הסוברים בדעתם שאינו נוהג אלא כרם ולא גפן יחידית<sup style="color: gray;">103</sup>. וכתבו ראשונים שכן המנהג<sup style="color: gray;">104</sup>. יש מהראשונים שכתב שלדעה שבחוץ לארץ נוהג רק כרם רבעי, אינו נוהג בכרם אלא מדרבנן<sup style="color: gray;">105</sup>.
ב) ויש מהראשונים הסוברים שרבעי נוהג בחוץ לארץ אף באילנות<sup style="color: gray;">106</sup>. יש מהם הסוברים הטעם, שכיון שערלה* נוהג בחוץ לארץ מהלכה-למשה-מסיני* - לסוברים כן<sup style="color: gray;">107</sup>, וכן הלכה<sup style="color: gray;">108</sup> - גם רבעי נוהג, שבכל מקום שערלה נוהג גם רבעי נוהג<sup style="color: gray;">109</sup>, ואפילו לסוברים שערלה נוהג בחוץ לארץ מהלכות-מדינה*<sup style="color: gray;">110</sup>, אף רבעי נוהג מהלכות מדינה כערלה, שכל מקום שערלה נוהגת רבעי נוהג, שכל-דתקון-רבנן-כעין-דאוריתא-תקון*<sup style="color: gray;">111</sup>, ולדעתם מה שאמרו שבמצוות התלויות בארץ כל המיקל בארץ הלכה כמותו בחוץ לארץ<sup style="color: gray;">112</sup>, אינו דין ברבעי<sup style="color: gray;">113</sup>. ויש מהם הסוברים - שאף להלכה שערלה היא הלכה למשה מסיני - אינו נוהג בשאר אילנות אלא מדרבנן, שלדעתם הסוברים שרבעי אינו נוהג אלא בכרם<sup style="color: gray;">114</sup>, מודים שנוהג בשאר אילנות מדרבנן<sup style="color: gray;">115</sup>, ובמצוות התלויות בארץ, כל המיקל בארץ הלכה כמותו בחוץ לארץ, ולדעתם כך הדין אף ברבעי<sup style="color: gray;">116</sup>.
ג) ויש מהראשונים סוברים שאין דין רבעי נוהג בחוצה לארץ<sup style="color: gray;">117</sup>, ואפילו בכרם<sup style="color: gray;">118</sup>, אלא אוכל פירות שנה רביעית בלא פדיון כלל<sup style="color: gray;">119</sup>. וקל-וחומר* הדברים, ומה סוריא* שהיא חייבת במעשרות ובשביעית* מדבריהם<sup style="color: gray;">120</sup>, אינה חייבת בנטע רבעי - לסוברים כן<sup style="color: gray;">121</sup> - חוצה לארץ לא כל שכן שלא יהיה נטע רבעי נוהג בה<sup style="color: gray;">122</sup>. ועוד, אף על פי שרבעי נקרא קדש הלולים<sup style="color: gray;">123</sup>, כיון שמצינו גם כן במעשר-שני* שנקרא קדש,שנאמר בו: וכל מעשר הארץ מזרע הארץ מפרי העץ לה' הוא קדש<sup style="color: gray;">124</sup>, ובודאי במעשר שני שלא היה נאכל חוץ לירושלים הוא אומר, אבל במעשר אחר אינו קודש, ואפילו זה שהוא קודש אינו נוהג בחוצה לארץ<sup style="color: gray;">125</sup>, גם כן בפדיון הכרם אף על פי שמצינו שנקרא קודש אינו נוהג בחוצה לארץ<sup style="color: gray;">126</sup>. ועוד, שכיון שלענין חילול אנו למדים גזרה-שוה* "קדש" "קדש" ממעשר שני לרבעי<sup style="color: gray;">127</sup>, הוא הדין שאנו למדים ממנה שכל היכן שאין מעשר נוהג, רבעי אינו נוהג, ואם כן בחוצה לארץ שאין מעשר נוהג<sup style="color: gray;">128</sup>, אף רבעי אינו נוהג<sup style="color: gray;">129</sup>. ועוד, ששנינו: שערלה בחוצה לארץ הלכה<sup style="color: gray;">130</sup>, ולא אמרו בה רבעי, ומן הדין שאפילו ערלה לא תהיה בחוצה לארץ, שחובת קרקע הוא, וחובת קרקע אינו נוהג אלא בארץ, אלא שהלכה הוא, ואסר ודאה והתיר ספקה<sup style="color: gray;">131</sup>.
אף להלכה נחלקו הפוסקים: א) יש פוסקים שדין נטע רבעי נוהג אף בחוצה לארץ<sup style="color: gray;">132</sup>. ב) ויש פוסקים שאינו נוהג אלא בארץ, אבל בחוצה לארץ פירות הבאים אחר שעברו שני ערלה מותרים בלא פדיון<sup style="color: gray;">133</sup>. ג) ויש פוסקים שאינו נוהג בחוצה לארץ רק בכרם<sup style="color: gray;">134</sup> שלם<sup style="color: gray;">135</sup>, שתים כנגד שתים ואחת יוצאה זנב<sup style="color: gray;">136</sup>, ולא בגפן יחידית או בנחשב כגפן יחידית<sup style="color: gray;">137</sup>, ולא בשאר אילנות<sup style="color: gray;">138</sup>. ד) ויש שהכריעו שבין בכרם רבעי ובין בנטע רבעי יש לפדות בחוץ לארץ בלא ברכה<sup style="color: gray;">139</sup>. ה) ויש שהכריעו שבכרם רבעי יפדה בחוץ לארץ בלא ברכה, ובנטע רבעי אינו צריך לפדות כלל<sup style="color: gray;">140</sup>.
<h4>סוריא</h4>
סוריא*, אם נוהג בה רבעי, נחלקו אמוראים בירושלמי: לדעת ר' לעזר ורב חסדא מחלוקת תנאים בדבר, שלדעת ר' יהודה רבעי אינו נוהג בסוריא<sup style="color: gray;">141</sup>, לא למדו נטע רבעי אלא ממעשר שני, וכפי שאין מעשר שני בסוריא, כך אין רבעי בסוריא<sup style="color: gray;">142</sup>. ולדעת חכמים רבעי נוהג בסוריא<sup style="color: gray;">143</sup>. ולדעת ר' זעירא הכל מודים שישראל יש לו רבעי אפילו בסוריא, כיון שערלה* נוהגת בה<sup style="color: gray;">144</sup>. וכן אמרו בתוספתא, שאם יש לנכרי כרם רבעי בסוריא*, מחלוקת תנאים בדבר: לדעת ר' יהודה יש לו<sup style="color: gray;">145</sup>, שאף אם אין-קנין-לנכרי-בארץ-ישראל* להפקיע ממעשרות, בסוריא, שכיבוש יחיד היא<sup style="color: gray;">146</sup>, יש לו קנין<sup style="color: gray;">147</sup>. ולדעת חכמים אין לנכרי כרם רבעי בסוריא<sup style="color: gray;">148</sup>.
לדעת הסוברים שיש רבעי בסוריא<sup style="color: gray;">149</sup>, חיובה כחיוב ערלה, שלסוברים שערלה נוהג בחוץ לארץ מהלכה-למשה-מסיני*<sup style="color: gray;">150</sup> - וכן הלכה<sup style="color: gray;">151</sup> - גם רבעי נוהג בסוריא מדאוריתא, ולסוברים שערלה נוהג בחוץ לארץ מהלכות-מדינה*<sup style="color: gray;">152</sup>, רבעי נוהג בסוריא מדרבנן<sup style="color: gray;">153</sup>.
להלכה נחלקו ראשונים: יש הפוסקים - לדעתם שאין רבעי נוהג בחוץ-לארץ*<sup style="color: gray;">154</sup> - שכשם שאין מעשר שני בסוריא, כך אין נטע רבעי בסוריא<sup style="color: gray;">155</sup>. ויש הפוסקים שיש רבעי בסוריא<sup style="color: gray;">156</sup>.
<h3><b>דיניו</b></h3>
<h4>הזמן שנוהג והאדם שנוהג בו</h4>
נטע רבעי נוהג בין בפני הבית בין שלא בפני הבית<sup style="color: gray;">157</sup> - לסוברים קדושה ראשונה קדשה לשעתה וקדשה לעתיד לבוא<sup style="color: gray;">158</sup> - ומכל מקום אין מעלים הפירות לאוכלם בירושלים אלא בזמן שבית המקדש קיים<sup style="color: gray;">159</sup>. ובזמן שבית המקדש חרב אסור לאוכלם עד שיפדו<sup style="color: gray;">160</sup>. ויש מהראשונים סוברים שאם קדושה ראשונה קדשה לשעתה וקדשה לעתיד לבוא, אף בזמן החורבן צריך להעלות הפירות או הדמים לירושלים<sup style="color: gray;">161</sup>. ונחלקו אחרונים: יש סוברים שנוהג בזמן הזה מדאורייתא<sup style="color: gray;">162</sup>. ויש סוברים שאינו נוהג אלא מדרבנן<sup style="color: gray;">163</sup>.
יש מהראשונים שכתב שרבעי נוהג בזמן הבית<sup style="color: gray;">164</sup>, ופירשו אחרונים בדעתו דהיינו מדאוריתא<sup style="color: gray;">165</sup>.
נטע רבעי נוהג בזכרים ונקבות<sup style="color: gray;">166</sup>.
<h4>מקום האכילה</h4>
נטע רבעי אינו נאכל חוץ לחומת ירושלים אלא בפדיון<sup style="color: gray;">167</sup>, שנאמר: יהיה כל פריו קדש הלולים<sup style="color: gray;">168</sup>, כמעשר-שני* שכתוב בו: וכל מעשר הארץ וגו' קדש לה'<sup style="color: gray;">169</sup>, שיש ללמוד גזרה-שוה* "קדש" "קדש"<sup style="color: gray;">170</sup> - מה מעשר שני אינו נאכל חוץ לחומת ירושלים אלא בפדיון, אף זה כן<sup style="color: gray;">171</sup>.
כרם רבעי עולה לירושלים מהלך יום אחד לכל צד<sup style="color: gray;">172</sup>, ואי זו היא תחומה, אילת מן הדרום, ועקרבת מן הצפון, לוד מן המערב, והירדן מן המזרח<sup style="color: gray;">173</sup>, שהתקינו חכמים<sup style="color: gray;">174</sup>, שכל ענבי כרם רבעי עולים לירושלים מהלך יום אחד לכל צד<sup style="color: gray;">175</sup>, ואסור לפדותם<sup style="color: gray;">176</sup>, כדי לעטר שוקי ירושלים בפירות<sup style="color: gray;">177</sup>, והרחוקים מזה השיעור נפדים<sup style="color: gray;">178</sup>. שבראשונה היו עושים יין בטהרה לנסכים*, ולא היו ענבים מצויות - לאוכלם, והיתה הפקעת-שערים*<sup style="color: gray;">179</sup> - התקינו שיהא עולה לירושלים מהלך יום לכל צד<sup style="color: gray;">180</sup>, ומחלק הימנו לשכניו ולקרוביו ולמיודעיו<sup style="color: gray;">181</sup>, אפילו דבר קל היה מעטר את השוק<sup style="color: gray;">182</sup>, אבל שאר כל האילן, הרי זה נפדה אפילו סמוך לחומה<sup style="color: gray;">183</sup>.
ונחלקו תנאים: לדעת תנא קמא במה דברים אמורים, בכרם שיש בו חמש גפנים, אבל כרם שאין בו חמש גפנים הרי זה נפדה סמוך לחומה<sup style="color: gray;">184</sup>, שכיון שתיקנו כן כדי שיהיו ענבים מצויות<sup style="color: gray;">185</sup>, בפחות מכרם אינו מוסיף ולא תיקנו<sup style="color: gray;">186</sup>. ולדעת רבן שמעון בן גמליאל אחד כרם שיש בו חמש גפנים ואחד כרם שאין בו חמש גפנים הרי זה עולה לירושלים<sup style="color: gray;">187</sup>, שלא-פלוג-רבנן*, ובכל ענבים גזרו אפילו של גפן יחידית<sup style="color: gray;">188</sup>, או משום שאף על פי שאינו חשוב כרם בפנים חשובים הם ומעטר ירושלים בכך<sup style="color: gray;">189</sup>.
יש מהראשונים סוברים, שלדעת הסוברים - וכן הלכה<sup style="color: gray;">190</sup> - שרבעי נוהג בכל האילנות<sup style="color: gray;">191</sup>, ושונים בכל מקום במשנה "נטע רבעי"<sup style="color: gray;">192</sup>, אף כאן סוברים שהתקנה היתה בכל הפירות<sup style="color: gray;">193</sup>, שמתוך שיאכל כל אדם נטע רבעי שלו יתמלא השוק שאר פירות<sup style="color: gray;">194</sup>. ויש מהאחרונים שכתבו בדעתם, שמתחילה התקנה היתה בכרם, אך לאחר מכן תוקנה התקנה בכל הפירות<sup style="color: gray;">195</sup>. ויש מהראשונים סוברים שהכל מודים שתקנה זו היא רק בענבים<sup style="color: gray;">196</sup>, וכתבו להלכה שענבים של כרם רבעי התקינו בית דין שיהיו עולים לירושלים מהלך יום לכל צד כדי לעטר שוקי ירושלים בפירות, ושאר כל הפירות אפילו בזמן בית המקדש - לסוברים, שהתקנה בוטלה בשעת החורבן<sup style="color: gray;">197</sup> - נפדים סמוך לחומה<sup style="color: gray;">198</sup>, שלא היתה בהם תקנה זו<sup style="color: gray;">199</sup>.
תקנה זו שאסור לפדות ענבים מהלך יום מירושלים בוטלה<sup style="color: gray;">200</sup>, ונחלקו תנאים בזמן ביטולה: לדעת תנא קמא משרבו הפירות התקינו שיהא נפדה סמוך לחומה - ואפילו כרם שהיה סמוך לחומה היה נפדה<sup style="color: gray;">201</sup> - ותנאי היה בדבר שאימתי שירצו יחזור הדבר לכמות שהיה<sup style="color: gray;">202</sup>, אם יראו שיתמעטו הפירות, יחזיר הדבר לכמות שהיה<sup style="color: gray;">203</sup>. ולדעת ר' יוסי, משחרב בית המקדש היה התנאי הזה<sup style="color: gray;">204</sup>, שכשחרב בית המקדש לא הוצרכו לעטר שוקי ירושלים<sup style="color: gray;">205</sup>, שבשעת החורבן למה נעטר אותה לגוים<sup style="color: gray;">206</sup>, ותנאי היה אימתי שיבנה בית המקדש יחזור הדבר לכמות שהיה<sup style="color: gray;">207</sup>. וכעין זה אמרו בתוספתא, שמשחרב הבית, בית דין הראשון לא אמרו בו כלום, בית דין האחרון גזרו שיהא זה נפדה סמוך לחומה<sup style="color: gray;">208</sup>.
להלכה כתבו ראשונים שענבים של כרם רבעי, משחרב בית המקדש נפדה אפילו סמוך לחומה<sup style="color: gray;">209</sup>.
מאימתי מונים ראש השנה לרבעי, ע"ע ערלה, ושם, כל הפרטים. על פדיון-רבעי*, ע"ע.
<h4>פרט ועוללות</h4>
כרם רבעי, אם יש לו פרט ועוללות* נחלקו תנאים:
א) לדעת בית שמאי יש לו פרט ויש לו עוללות<sup style="color: gray;">210</sup>, שחייבים הבעלים להניח פרט ועוללות לעניים<sup style="color: gray;">211</sup>, ושאר מתנות<sup style="color: gray;">212</sup>. והעניים פודים לעצמם<sup style="color: gray;">213</sup>, הפרט והעוללות שלקטו<sup style="color: gray;">214</sup>, שהרי הם קודש<sup style="color: gray;">215</sup>, ואוכלים אותם במקומם ומעלים הדמים לירושלים<sup style="color: gray;">216</sup>. שלדעתם רבעי הוא ממון בעלים<sup style="color: gray;">217</sup>, והוא ככרם חולין<sup style="color: gray;">218</sup>, הלכך חייב בפרט ועוללות ככל כרם<sup style="color: gray;">219</sup>, אלא שטעון פדיון<sup style="color: gray;">220</sup>. ואינו חייב בפרט ועוללות הואיל ולא נתבאר דין זה בתורה<sup style="color: gray;">221</sup>, והם לא למדו בו גזרה-שוה* ממעשר-שני*<sup style="color: gray;">222</sup>.
ב) ולדעת בית הלל אין לו פרט ואין לו עוללות<sup style="color: gray;">223</sup>, ושאר מתנות<sup style="color: gray;">224</sup>. אם משום שנאמר: ובשנה הרביעִת יהיה כל פריו<sup style="color: gray;">225</sup>, להביא את הפרט ואת העוללות<sup style="color: gray;">226</sup>, שהם קודש ופודים אותם הבעלים, כפי שפודים לפירות עצמם<sup style="color: gray;">227</sup>. או משום שלדעתם למדים בגזרה-שוה* "קדש" "קדש" ממעשר-שני*<sup style="color: gray;">228</sup>, ליתן לו כל דין מעשר<sup style="color: gray;">229</sup>, ומעשר שני הוא - לסוברים כן<sup style="color: gray;">230</sup> - ממון גבוה<sup style="color: gray;">231</sup>. הלכך אין לעניים חלק בו<sup style="color: gray;">232</sup>, שאין לו פרט ועוללות<sup style="color: gray;">233</sup>, ונדרך כולו לגת<sup style="color: gray;">234</sup>, שדורכים העוללות עם שאר היין, והבעלים מעלים הכל לירושלים<sup style="color: gray;">235</sup>. וכן הלכה<sup style="color: gray;">236</sup>.
<h4>תרו"מ</h4>
רבעי, לדעת הסוברים שהוא ממון גבוה<sup style="color: gray;">237</sup>, אין לו מעשרות<sup style="color: gray;">238</sup> ושאר מתנות<sup style="color: gray;">239</sup>, שכחה* ופאה* ותרומה<sup style="color: gray;">240</sup>, כלום למדנו נטע רבעי אלא ממעשר שני, כמו שאין מעשר שני חייב במעשרות אין נטע רבעי חייב במעשרות<sup style="color: gray;">241</sup>. ולדעת הסוברים שרבעי הוא ממון הדיוט<sup style="color: gray;">242</sup>, חייב במעשרות<sup style="color: gray;">243</sup>.
בירושלמי אמרו שהמנהג שאין מפרישים מעשרות מרבעי<sup style="color: gray;">244</sup>, וכן כתבו ראשונים ואחרונים להלכה שרבעי אין לו מתנות<sup style="color: gray;">245</sup>, לא שכחה ולא פאה, ואין מפרישים ממנו תרומות ומעשרות<sup style="color: gray;">246</sup>.
על כך שלדעת הסוברים שרבעי הוא ממון גבוה, אין לו פרט ועוללות*, ולדעת הסוברים שהוא ממון הדיוט, יש לו, עי' לעיל.
<h4>חלה</h4>
עיסה שגולגלה מחיטי רבעי, לדעת הסוברים שרבעי הוא ממון הדיוט<sup style="color: gray;">247</sup>, חייב בחלה*<sup style="color: gray;">248</sup>.
<h4>האוכל</h4>
נטע רבעי נאכל לבעלים<sup style="color: gray;">249</sup>, ומספר לימודים מצינו בדברי תנאים לכך: א) נאמר: ובשנה החמישִת תאכלו את פריו להוסיף לכם תבואתו<sup style="color: gray;">250</sup>, למי מוסיפים, למי שכבר נתנו לו<sup style="color: gray;">251</sup>. ב) הדבר נלמד בגזרה-שוה* "קדש" "קדש" ממעשר שני<sup style="color: gray;">252</sup>, שנאמר ברבעי: יהיה כל פריו קדש<sup style="color: gray;">253</sup>, ונאמר במעשר שני: וכל מעשר הארץ וגו' קדש לה'<sup style="color: gray;">254</sup>, או משום שנאמר בו: בערתי הקדש מן הבית<sup style="color: gray;">255</sup>. ג) נאמר: ואיש את קדשיו לו יהיו<sup style="color: gray;">256</sup>, בנטע רבעי הכתוב מדבר שיהא לבעלים<sup style="color: gray;">257</sup>, שכל הקדשים היו בכלל, שנאמר: ואיש את קדשיו לו יהיו, משך הכתוב כל הקדשים ונתנם לכהנים, ולא שייר מהם אלא תודה* ושלמים* והפסח* ומעשר-בהמה* ומעשר-שני* ונטע רבעי שיהיו לבעלים<sup style="color: gray;">258</sup>, וביארו ראשונים הלימוד שאין לך קודש שלא נתפרש דינו בתורה למי הוא חוץ מנטע רבעי<sup style="color: gray;">259</sup>, ולכן נלמד מ"לו יהיו"<sup style="color: gray;">260</sup>. ומצינו אף שני לימודים בדברי ראשונים: א) נאמר: הלולים לה'<sup style="color: gray;">261</sup>, שפירושו שיאכלהו הבעלים בירושלים, וזהו ההילול<sup style="color: gray;">262</sup>. ב) אם היה זה הקדש לכהן, לא שתקה התורה מזה, ולפי שלא זכרה התורה בזה דבר, הנה הוא מבואר שאלו הפירות לבעליהן<sup style="color: gray;">263</sup>.
יש שפירשו בפשט הכתוב, שכהני ה' יאכלו הרבעי בירושלים<sup style="color: gray;">264</sup>, או שיהיה נפדה - בידי הבעלים - מן הכהן<sup style="color: gray;">265</sup>.
<h4>ציונו</h4>
כרם רבעי מציינים אותו בקוזזות אדמה<sup style="color: gray;">266</sup>, שיתרחקו ממנה בני אדם<sup style="color: gray;">267</sup>, להודיע שהוא כרם רבעי ואסור בלא פדיון<sup style="color: gray;">268</sup>.
מהירושלמי עולה שמציינים דוקא כרם רבעי<sup style="color: gray;">269</sup>, וביארו אחרונים שאף על פי שרבעי נוהג בכל האילנות - לסוברים כן<sup style="color: gray;">270</sup>, וכן הלכה<sup style="color: gray;">271</sup> - אין מציינים אלא בכרם בלבד<sup style="color: gray;">272</sup>, שאין חשד שעוברי דרכים יכשלו אלא בכרמים שמסתרגים על הגדרים ולוקחים עוברי דרכים הפירות ונכשלים, אבל באילנות שהם גבוהים, ועוד שאין מסתככים, אין חשד<sup style="color: gray;">273</sup>. וראשונים פסקו להלכה שמציינים כל נטע<sup style="color: gray;">274</sup>.
קוזזות אדמה, נחלקו ראשונים מהם: יש מפרשים רגבי אדמה<sup style="color: gray;">275</sup>, דהיינו תלוליות מן האדמה<sup style="color: gray;">276</sup>, נותן פיסת רגבים סביבות הגבולים<sup style="color: gray;">277</sup>. ויש מפרשים מהראשונים מפרשים שקוזזות אדמה היינו עפר אדום<sup style="color: gray;">278</sup>.
הטעם שמציינים את הכרם באדמה, אמרו בברייתא בירושלמי שהוא לשעה<sup style="color: gray;">279</sup>, וביארו אחרונים שמחמת הגשמים הרגבים נימוחים ואינו ניכר<sup style="color: gray;">280</sup>, שאדמה אינה מתקיימת<sup style="color: gray;">281</sup>, ומכירים שבאותה שנה יש היתר<sup style="color: gray;">282</sup>, אם יפדום<sup style="color: gray;">283</sup>. ובבבלי אמרו - וכן פירשו אחרונים בדעת ר' זעירא בירושלמי<sup style="color: gray;">284</sup> -הטעם שהיו מציינים באדמה, כי מה אדמה יש הנאה ממנו - לאחר זמן בחרישה וזריעה וקצירה<sup style="color: gray;">285</sup> - אף הרבעי כאשר נפדה מותר להינות ממנו<sup style="color: gray;">286</sup>.
אימתי מציינים כרם רבעי, נחלקו תנאים: לדעת תנא קמא מציינים אותו לעולם<sup style="color: gray;">287</sup>, עבור הגנבים, שלא ייכשלו<sup style="color: gray;">288</sup>, ואף על פי שהוא מציין ביום והגנב גונב בלילה, מועיל הציון, משום שהגנבים עושים להם סימן מבעוד יום, כדי שידעו לבוא באישון לילה ולגנוב<sup style="color: gray;">289</sup>. ולדעת רבן שמעון בן גמליאל במה דברים אמורים - שעושים להם היכר לעוברים ושבים<sup style="color: gray;">290</sup> בכרם רבעי<sup style="color: gray;">291</sup> - בשביעית<sup style="color: gray;">292</sup>, שהפקר* הם<sup style="color: gray;">293</sup> כל השדות<sup style="color: gray;">294</sup> ויד הכל שוה<sup style="color: gray;">295</sup> ומורשית ליגע בה<sup style="color: gray;">296</sup>, ובהיתר הם באים לאכול<sup style="color: gray;">297</sup>, וצריך אתה לעשות ציון ולהרחיקו, שלא יכשלו ברבעי<sup style="color: gray;">298</sup>, אבל בשאר שני שבוע<sup style="color: gray;">299</sup>, שהם באים לגזול<sup style="color: gray;">300</sup>, הואיל ונגיעתם אסורה, אין מתקנים לעוברי עבירה<sup style="color: gray;">301</sup>, ואין אתה זקוק לציון, אלא<sup style="color: gray;">302</sup> הלעיטהו לרשע וימות<sup style="color: gray;">303</sup>, שמה לו לילך ולגזול ולגנוב משדות אחרות<sup style="color: gray;">304</sup>, יניחם, ויאכלו דבר האסור<sup style="color: gray;">305</sup>.
להלכה פסקו ראשונים שאין הציון אמור אלא בשנת שמיטה<sup style="color: gray;">306</sup>, שההלכה כרבן שמעון בן גמליאל<sup style="color: gray;">307</sup>, אם משום שמהתלמוד עולה שכאן ההלכה כמותו<sup style="color: gray;">308</sup>, או משום שמהירושלמי עולה שהוא סובר כתנא קמא במחלוקת אחרת עם רבי יוסי<sup style="color: gray;">309</sup>, וההלכה - לסוברים כן<sup style="color: gray;">310</sup> - כר' יוסי מחברו ולא מחבריו<sup style="color: gray;">311</sup>.
הצנועים - המדקדקים במצוות<sup style="color: gray;">312</sup>, הרוצים ולא להיות אדם נכשל בשלהם<sup style="color: gray;">313</sup> - מניחים את המעות ואומרים: כל הנלקט מזה יהא מחולל על המעות האלו<sup style="color: gray;">314</sup>. ונחלקו הדעות: מהירושלמי עולה שזה נאמר לדעת רבן שמעון בן גמליאל שהיו מציינים רק בשביעית<sup style="color: gray;">315</sup>, וכן יש מהראשונים מפרשים<sup style="color: gray;">316</sup>. ומן הבבלי עולה שהצנועים עשו כן מפני הגנבים<sup style="color: gray;">317</sup>, וכן יש מהראשונים מפרשים שהצנועים לא היו מציינים כרם רבעי לא בשביעית ולא בשאר שני שבוע<sup style="color: gray;">318</sup>, שמוחלים מן הסתם לכל הנהנים משלהם<sup style="color: gray;">319</sup>.
הצנועים שהיו מחללים המעות על הרבעי, אף על פי שיש פדיון במחובר לקרקע - לסוברים כן<sup style="color: gray;">320</sup> - לא היו מחללים כל הכרם בבת אחת, אם משום שהיו רוצים להוליך שאר הפירות לירושלים<sup style="color: gray;">321</sup>, או משום שלא היה מועיל חילול למה שיגדל אחרי כן<sup style="color: gray;">322</sup>. לסוברים שאין פדיון במחובר לקרקע<sup style="color: gray;">323</sup>, מטעם זה לא היו פודים מיד כל הכרם בבת אחת<sup style="color: gray;">324</sup>.
<h4>שביעית</h4>
שביעית* נוהגת אף ברבעי<sup style="color: gray;">325</sup>. ואמרו בירושלמי, אף על פי שמעשר-שני* אינו נוהג בשביעית, לא למדו בגזרה-שוה* ממנו שרבעי אינו נוהג<sup style="color: gray;">326</sup>, שקדושתו מאליו למדו, שנאמר: קדש הלולים<sup style="color: gray;">327</sup>, כקודש שקוראים עליו את ההלל*<sup style="color: gray;">328</sup>. יש מפרשים דהיינו כבכורים*, שקוראים עליהם הלל בתנופתם<sup style="color: gray;">329</sup>. ויש מפרשים שדינו כשאר קודש, שכן מצינו שקוראים את ההלל על הקדש בשחיטת פסח ראשון<sup style="color: gray;">330</sup> ושני<sup style="color: gray;">331</sup>.
יש מהראשונים סוברים שלדעת ר' ביבי בירושלמי, בית שמאי סוברים שאין רבעי נוהג בשביעית, שלדעתם עשאוהו לגמרי כמעשר שני לכל דיניו<sup style="color: gray;">332</sup>. אכן בשנה השלישית והשישית, אף על פי שאין מעשר שני נוהג בהן, אלא מעשר-עני*, רבעי נוהג בהן, שמכל מקום מעשר נוהג בהן<sup style="color: gray;">333</sup>.
<h4>ביעור מעשרות</h4>
רבעי, אם חייב בבעור-מעשרות*, נחלקו תנאים: לדעת בית שמאי אין לו ביעור. ולדעת בית הלל יש לו<sup style="color: gray;">334</sup>. ונחלקו תנאים בביאור מחלוקתם:
א) לדעת רבן שמעון בן גמליאל - וכן נסתם במשנה<sup style="color: gray;">335</sup> - מחלוקתם היא בין בשביעית ובין בשאר ימי שבוע<sup style="color: gray;">336</sup>, שבית שמאי אינם למדים לימוד המחייב ביעור מעשרות<sup style="color: gray;">337</sup>. ובית הלל למדים חיובו מגזרה-שוה* של "קדש" "קדש" ממעשר שני<sup style="color: gray;">338</sup>, ליתן לו כל דין מעשר<sup style="color: gray;">339</sup>. וכן שנינו במקום אחר: בערתי הקדש מן הבית<sup style="color: gray;">340</sup>, זה מעשר שני ונטע רבעי<sup style="color: gray;">341</sup>, ששניהם נקראו קודש<sup style="color: gray;">342</sup>, שנאמר ברבעי: קדש הלולים<sup style="color: gray;">343</sup>, ונאמר במעשר שני: וכל מעשר הארץ מזרע הארץ מפרי העץ לה' הוא קדש<sup style="color: gray;">344</sup>.
ב) ולדעת רבי, אין מחלוקת בית שמאי אמורה אלא בשביעית, אבל בשאר שני שבוע יש לרבעי ביעור מעשרות<sup style="color: gray;">345</sup>. שלדעתו בית שמאי סוברים את הגזירה שוה ממעשר שני<sup style="color: gray;">346</sup>, שאף על פי שקדושת שביעית נוהגת ברבעי<sup style="color: gray;">347</sup>, מכל מקום לא למדו דיני נטע רבעי אלא מגזירה שוה "קדש" "קדש", וכפי שאין מעשר שני בשביעית כן אין ביעור מעשרות של נטע רבעי בשביעית<sup style="color: gray;">348</sup>. ובית הלל סוברים שאין למדים בגזירה שוה ממעשר שני אלא לחומרא, לחייב רבעי, ולא לקולא, לפוטרו<sup style="color: gray;">349</sup>.
להלכה נראה מדברי ראשונים שדינו של הרבעי כמעשר שני ויש לו לעולם ביעור<sup style="color: gray;">350</sup>.
<h4>תחילת חיובו</h4>
לא נתחייבו ישראל בנטע רבעי - בכניסתם לארץ - אלא לאחר ארבע עשרה שנה, שבע שכיבשו ושבע שחילקו<sup style="color: gray;">351</sup>.
<h4>בשל גוי</h4>
רבעי, אם נוהג בקרקע של גוי בארץ ישראל, נחלקו ראשונים: א) יש מהראשונים סוברים שמחלוקת תנאים בדבר: שלדעת ר' יהודה אין לנכרי כרם רבעי<sup style="color: gray;">352</sup>, שלדעתו יש קנין לגוי בארץ ישראל להפקיע מכרם רבעי<sup style="color: gray;">353</sup>. ולדעת חכמים יש לנכרי כרם רבעי<sup style="color: gray;">354</sup>, שלדעתם אין קנין לגוי בארץ ישראל להפקיעו מכרם רבעי<sup style="color: gray;">355</sup>. ב) ויש מהראשונים סוברים שהכל מודים שאין רבעי נוהג בשל גוי<sup style="color: gray;">356</sup>, ולא נחלקו תנאים אלא בגוי שבא לנהוג במצוה שאינו מחוייב בה, שלדעת ר' יהודה אין לו שכר ואין ברבעי קדושה כל עיקר<sup style="color: gray;">357</sup>, ולדעת חכמים אף על פי שהגוים אינם חייבים במצוות, אם עשו מהם שום דבר יש להם קצת שכר, וכיון שהם משתתפים עימנו בשכר, מעשיהם במצוות קיימים<sup style="color: gray;">358</sup>, ואם נכרי בא לנהוג במצוה זו, הרי הוא קדוש כנטע רבעי של ישראל<sup style="color: gray;">359</sup>.
להלכה כתבו ראשונים ואחרונים שאין רבעי נוהג בקרקע של גוי<sup style="color: gray;">360</sup>, ויש לנכרי נטע רבעי, שאם בא לנהוג במצוה זו, הרי הוא קדוש כנטע רבעי של ישראל<sup style="color: gray;">361</sup>, ומוסרם לישראל לאוכלו בירושלים, אבל הנכרי עצמו אין ראוי למצות אכילה<sup style="color: gray;">362</sup>.
יש מהאחרונים שכתבו שאם הגיעו הפירות לסמדר ובוסר ביד הנכרי, שוב אינו יכול לחשוב עליהם שתחול עליהם קדושת רבעי<sup style="color: gray;">363</sup>.
היה השדה של ישראל בחכירות אצל גוי, כתבו אחרונים שאין רבעי חל עליו<sup style="color: gray;">364</sup>.
על כך שלהלכה אין-קנין-לנכרי-בארץ-ישראל*, ע"ע<sup style="color: gray;">365</sup>.
<h4>אונן</h4>
רבעי אסור באכילה לאונן<sup style="color: gray;">366</sup>, שדיניו נלמדים ממעשר-שני* האסור באכילה לאונן<sup style="color: gray;">367</sup>. ואף בשנה השביעית*, שאין מעשר נוהג, אסור לאונן<sup style="color: gray;">368</sup>, שנאמר: הלולים<sup style="color: gray;">369</sup>, ואין הלולים אלא לשון שמחה<sup style="color: gray;">370</sup>, מגיד שהוא אסור לאונן<sup style="color: gray;">371</sup>, או משום שנאמר: קדש<sup style="color: gray;">372</sup>, מגיד שהוא אסור לאונן<sup style="color: gray;">373</sup>, משום שהוא קודש, ואסור לאונן, כפי שאסור לו לאכול קדשים<sup style="color: gray;">374</sup>.
<h2>רגל (איבר)</h2>
<b>הגדרת הערך</b> - אבר זוגי באדם ובבעלי חיים<sup style="color: gray;">1</sup>, המשמש בעיקר להליכה<sup style="color: gray;">2</sup>.
<h3>חלקיה</h3>
<h4>האברים שברגל אדם</h4>
רגל של אדם, יש בה אברים* רבים<sup style="color: gray;">3</sup>, שבכל אחד מהם יש בשר גידים ועצמות<sup style="color: gray;">4</sup>, ואלו הם: שלשים בפיסת הרגל<sup style="color: gray;">5</sup>, היא כף הרגל, שנקראת פרסה<sup style="color: gray;">6</sup>, ששה בכל אחת מחמשת האצבעות<sup style="color: gray;">7</sup>; עשרה בקורסל<sup style="color: gray;">8</sup> - או קרסול<sup style="color: gray;">9</sup> - הוא מקום חיבור כף הרגל לשוק<sup style="color: gray;">10</sup>, שהוא הפרק הראשון שלמעלה מן העקב<sup style="color: gray;">11</sup>; שנים בשוק<sup style="color: gray;">12</sup>, שהוא העצם הארוך התחתון שברגל, שמפסיק בין הפרסה לברך<sup style="color: gray;">13</sup>; חמשה בארכובה<sup style="color: gray;">14</sup>, שהיא הברך<sup style="color: gray;">15</sup>, המחברת את השוק עם הירך<sup style="color: gray;">16</sup>, ששם חמשה עצמות: שנים מכאן ושנים מכאן והפיקה – חלק עגול<sup style="color: gray;">17</sup> - באמצע<sup style="color: gray;">18</sup>; אחד בירך<sup style="color: gray;">19</sup>, שהיא העצם הארוך שמעל הברך<sup style="color: gray;">20</sup>. למעלה מהן יש שלשה אברים בקטלית<sup style="color: gray;">21</sup>, שהיא הכף<sup style="color: gray;">22</sup> שבראש הירך<sup style="color: gray;">23</sup>, סמוך למתנים<sup style="color: gray;">24</sup>, ונקראת כף הירך<sup style="color: gray;">25</sup>, ובלשון הגמרא היא נקראת בוקא-דאטמא*<sup style="color: gray;">26</sup>.
<h4>העצמות שברגל בהמה</h4>
רגל אחורית של בהמה מורכבת משלש עצמות עיקריות: העצם התחתון, שנמצא מעל הפרסה, ונקרא ארכובה* הנמכרת עם הראש<sup style="color: gray;">27</sup> - עי' על כך בע' ארכובה - ונקרא גם רגל<sup style="color: gray;">28</sup>; למעלה ממנו העצם השני, האמצעי, הנקרא שוק<sup style="color: gray;">29</sup>, הקצה העליון של השוק, יש סוברים שהוא הנקרא ארכובה העליונה<sup style="color: gray;">30</sup>, ויש סוברים שמקום החיבור בין עצם השוק לעצם הירך שמעליו הוא הנקרא ארכובה העליונה<sup style="color: gray;">31</sup>, עי' על כך בע' ארכובה; למעלה ממנו העצם השלישי, הנקרא עצם הירך, ונקרא גם קולית, והוא תחוב בקצה העליון בעצם האליה<sup style="color: gray;">32</sup>, בחור עגול שבו, כמו בוכנא ומכתש<sup style="color: gray;">33</sup>, על מקום החיבור בין הקולית לעצם האליה ע"ע בוקא-דאטמא.
<h4>צומת הגידים</h4>
בתחתית העצם האמצעי ברגל הבהמה, סמוך לחיבורו עם העצם התחתון, נמצא צומת-הגידים*<sup style="color: gray;">34</sup>, שנאמרו בו דינים מיוחדים לענין טרפה, על דיני צומת הגידים ע"ע טרפה וע' צומת הגידים.
<h4>חלקיה הנקראים בשם רגל</h4>
מה נקרא בשם הכללי רגל אדם, יש חילוק בזה בין לשון תורה לבין לשון בני אדם, שבלשון בני אדם כל החלק התחתון של הרגל, כולל השוק, היינו מלמטה ועד הארכובה העליונה, לא כולל הירך, נקרא רגל<sup style="color: gray;">35</sup>, לפיכך האומר משקל רגלי עלי, משערים את משקל הרגל עד הארכובה העליונה, ואותו הוא נותן להקדש<sup style="color: gray;">36</sup>, ואילו בלשון תורה אין נקרא רגל אלא החלק התחתון ביותר, עד הפרק הראשון שבין כף הרגל לשוק<sup style="color: gray;">37</sup>, לפיכך מן הכתוב במצות עליה לרגל: שלש רְגָלִים, שנדרש כאילו כתוב: רַגְלַיִם, למדים שבעלי קבים, שרגלם נחתכה בפרק הראשון מתחת לשוק, פטורים מעליה לרגל, לפי שחסר להם את כל החלק הנקרא בלשון התורה רגל<sup style="color: gray;">38</sup>.
<h4>רוחב פרסת רגל</h4>
רוחב פרסת רגל הוא טפח<sup style="color: gray;">39</sup>, ומטעם זה גבולי ערוגה אף הם טפח, שנאמר: והשקית ברגלך כגן הירק<sup style="color: gray;">40</sup>, ודרשו: מה רגל טפח, אף גבול טפח<sup style="color: gray;">41</sup>.
<h3>במומים וטרפות</h3>
<h4>חיגר</h4>
על חיגר*, שהוא אדם שיש מום ברגליו, ואינו יכול להשתמש בהם כשאר בני אדם, גדרו, דיניו במצוות שונות ובברכות שונות, וחשיבותו בעל מום, ע"ע חיגר.
<h4>טרפה באדם כשנחתכה</h4>
אדם שנחתכה רגלו מן הארכובה ולמעלה הוא נעשה טרפה*<sup style="color: gray;">42</sup>, לפי שהרגל למעלה מן הארכובה היא אבר-שהנשמה-תלויה-בו*<sup style="color: gray;">43</sup>. על פרטי הדין ע"ע ארכובה<sup style="color: gray;">44</sup> וע' טרפה<sup style="color: gray;">45</sup> וע' עדות אשה.
על תנאים החולקים בטרפה שנחתכו איבריו, וסוברים שהוא יכול לכוות ולחיות, ואינו טרפה, ואופנים שונים של חיתוך איברים, שיתכן והכל מודים שאינם עושים את האדם טרפה<sup style="color: gray;">46</sup>, ע"ע עדות אשה.
<h4>טרפה בבהמה כשנחתכה או חסרה</h4>
בהמה שנחתכו רגליה, מן הארכובה ולמעלה, היא טרפה<sup style="color: gray;">47</sup>. על איזו ארכובה מדובר, ופרטי דיני חיתוך למעלה מן הארכובה, ע"ע ארכובה, וע"ע חסורה וע' טרפה.
אף בהמה שהיתה חסרת רגל מתחילת ברייתה, הרי היא טרפה<sup style="color: gray;">48</sup>, על פרטי הדין ע"ע חסורה.
בהמה שניטל צומת-הגידים* שלה, טרפה<sup style="color: gray;">49</sup>. על המיקום המדויק של צומת הגידים, ופרטי דיניו כשנחתך ע"ע צומת הגידים, וע"ע נטולה.
על דין החלק שנחתך מן הרגל, אם הוא אסור משום אבר-מן-החי*, ע"ע אבר מן החי.
<h4>נשבר העצם</h4>
נשבר העצם של רגל בהמה, ולא נחתכה כל הרגל, אלא שהגידים קיימים, שמואל אמר שהבהמה אינה טרפה<sup style="color: gray;">50</sup>. ורב אמר שכשהשבר הוא למטה מן הארכובה, הבהמה כשרה<sup style="color: gray;">51</sup>, אבל כשהשבר הוא למעלה מן הארכובה תלוי אם רוב הבשר קיים או לא – כלומר אם העור והעצם חופים את רובו או לא<sup style="color: gray;">52</sup> - שאם אין רוב הבשר קיים, הבהמה טרפה, כבהמה שנחתכה רגלה למעלה מן הארכובה<sup style="color: gray;">53</sup>, ואם רוב הבשר קיים הבהמה כשרה<sup style="color: gray;">54</sup>, ואף שמואל חזר בו ואמר כרב<sup style="color: gray;">55</sup>, וכן הלכה<sup style="color: gray;">56</sup>.
באופנים שהבהמה מותרת, אם אף האבר שנשבר מותר, או שהוא נאסר משום אבר מן החי, ע"ע אבר מן החי.
<h4>חיפוי עור ובשר</h4>
מה שאמרו שהשבר אינו אוסר את הבהמה אם רוב הבשר קיים<sup style="color: gray;">57</sup>, הכוונה כשהעור והבשר חופים את רובו<sup style="color: gray;">58</sup>, ונחלקו בגמרא בפירושו: יש סוברים רוב עוביו, ויש מפרשים רוב הקיפו, לפיכך להלכה אינו מכשיר אלא כשחופה רוב עוביו ורוב הקיפו<sup style="color: gray;">59</sup>. בפירוש רוב עוביו ורוב הקיפו נחלקו ראשונים: יש מפרשים שחיפוי רוב עוביו היינו שלא יצא רוב עובי העצם השבורה לחוץ, אלא מיעוט החלל נגלה ורובו נכסה, וחיפוי רוב הקיפו היינו שרוב היקף הבשר שסביב העצם על השבר קיים, ואין מתחשבים בחלל השבר, אם הוא נגלה או נכסה<sup style="color: gray;">60</sup>, ויש מפרשים שלפי שתי השיטות אין הדבר תלוי ביציאת העצם אלא ברוב בשר החופה אותו, אלא שנחלקו אם משערים בחיפוי רוב עוביו או רוב הקיפו, שחיפוי רוב עוביו היינו שיש בשר סביב רוב שטח העצם שנחשף בחיתוך, וחיפוי רוב הקיפו היינו שיש בשר סביב רוב ההיקף של העצם במקום החיתוך - ואמנם בעצם שהוא עגול, שניהם שיעור אחד הוא, שכשיש בשר סביב רוב היקף העצם, הרי הבשר הזה הוא גם סביב רוב שטח העצם שנחשף בחיתוך, ואי אפשר לזה בלא זה, אבל כשהעצם אינו עגול לגמרי, אלא עוביו מרחיב מצד אחד ומיצר הרבה מצד אחר, כעין משולש, שנמצא שהקיפו גדול, יתכן חיפוי רוב עוביו לחוד ויתכן חיפוי רוב היקפו לחוד, שכשהבשר מקיף מהצד הרחב לבדו, יתכן שהוא כנגד רוב שטח החיתוך של העצם, היינו רוב עוביו, אבל אינו מקיף את רוב העצם, וכן להפך, כשהבשר מקיף מהצד הצר לבדו, יתכן שהוא מקיף את רוב העצם, אבל אינו כנגד רוב שטח החיתוך שלו<sup style="color: gray;">61</sup> - וכן כתבו פוסקים להלכה<sup style="color: gray;">62</sup>, ויש אחרונים שכתבו שלהלכה חוששים לשיטה הראשונה, ואוסרים אפילו כשהבשר מקיף את כל העצם, כשיש חשש שרוב חלל השבר נתגלה אפילו דרך נקב קטן<sup style="color: gray;">63</sup>.
הטעם שכשהעור והבשר חופים את רוב השבר הבהמה אינה טרפה הוא שהשבר עתיד להעלות ארוכה<sup style="color: gray;">64</sup>.
שבר שעור ובשר חופים את רובו הוא כשר אפילו כשמעט מן העצם נעכל ונפל לארץ<sup style="color: gray;">65</sup>.
יש שכתבו שנהגו להטריף כל עוף שנשבר העצם למעלה מן הארכובה, אפילו שעור ובשר חופים את רובו ולא יצא העצם לחוץ, מחשש שמע נפגע צומת-הגידים*<sup style="color: gray;">66</sup>, ויש שכתבו שנוהגים להחמיר אף בבהמה בכל שבר למעלה מן הארכובה, במקום שאין הפסד מרובה, לפי שחוששים שמא יבואו להכשיר אף כשלא היה חיפוי עור ובשר על השבר כראוי, וכן משום שאין רבים בקיאים בחילוקים שבדיני חיפוי עור ובשר<sup style="color: gray;">67</sup>.
<h4>חיפוי עור</h4>
כשעור מחפה את השבר, נחלקו לשונות בגמרא, לשון אחד סובר בדעת עולא בשם רבי יוחנן שהוא מכשיר את השבר כבשר, כלומר שאפ' אין על השבר אלא עור לבד, בלא בשר, ברוב עוביו וברוב הקיפו, כשר<sup style="color: gray;">68</sup>, ויש ראשונים שפסקו כלשון זה<sup style="color: gray;">69</sup>, ולשון אחר סובר בדעתו שעור לבדו אינו מכשיר, אלא הוא מצטרף לשיעור עם בשר<sup style="color: gray;">70</sup>, ויש אמוראים שסוברים שעור מועיל דוקא להשלים את החיפוי, כשרוב החיפוי הוא בשר<sup style="color: gray;">71</sup>, וכן פסקו ראשונים ואחרונים להלכה<sup style="color: gray;">72</sup>. ועור של עוף, שהוא רך, עדיף משאר עור, ומכשיר לדברי הכל עם בשר, כשהחיפוי הוא מחצה עור ומחצה בשר<sup style="color: gray;">73</sup>.
על גידים, אם דינם כבשר לענין חיפוי שבר ע"ע בשר<sup style="color: gray;">74</sup>.
במקום שהוא תמיד ערום מבשר, ויש שם עור בלבד, שהוא דבוק לעצם, יש ראשונים שכתבו שהעור מציל לבדו לדברי הכל<sup style="color: gray;">75</sup>.
<h4>פגמים בבשר ובעור החופים</h4>
היה הבשר החופה מתלקט, כלומר שאינו יחד אלא מעט כאן ומעט כאן סביב העצם, וכשתצרפהו הרי רוב ההקף מכוסה<sup style="color: gray;">76</sup>, או שהיה מתרוסס, כלומר מרודד וקלוש<sup style="color: gray;">77</sup>, או שנתמסמס, כלומר נרקב<sup style="color: gray;">78</sup>, עד שהרופא נוטלו בסכין, ספק הוא בגמרא אם הוא מכשיר את השבר<sup style="color: gray;">79</sup>, ומאחר והספק לא נפשט, כתבו ראשונים ואחרונים שצריך להחמיר<sup style="color: gray;">80</sup>, ויש ראשונים ואחרונים שכתבו שמאחר ואנו איננו בקיאים מהו בשר שהרופא גורדו, אנו מחמירים שכל מקום שנשתנה מראית הבשר, אינו מציל על השבר<sup style="color: gray;">81</sup>.
ניקב הבשר החופה, נקב קטן בלא חיסרון<sup style="color: gray;">82</sup>, או שנקלף, כלומר שאינו דבוק בעצם<sup style="color: gray;">83</sup>, או שנסדק, או שניטל ממנו השליש התחתון,של עובי הבשר סמוך לעצם, ושני השלישים העליונים של הבשר עומדים באויר<sup style="color: gray;">84</sup>, וכן עור שחופה בלא בשר, והעור אינו דבוק יפה בעצם, אלא עומד באויר, ספק הוא בגמרא אם הוא מכשיר את השבר<sup style="color: gray;">85</sup>, ומאחר והספק לא נפשט, כתבו ראשונים ואחרונים שצריך להחמיר<sup style="color: gray;">86</sup>.
נקדר הבשר כמין טבעת מעל השבר, אין אומרים שמאחר ונקדר בעיגול אינו מעלה ארוכה, אלא כל שרוב השבר מכוסה בבשר, הרי הוא כשאר שבר שמכוסה בבשר, שהוא כשר, והוא שיהא העצם מחזיק את הבשר סביבות הקדירה ודבוק בו היטב, שהוא סימן התחלת עלות ארוכה<sup style="color: gray;">87</sup>. ויש חולקים וסוברים שכשנקדר הבשר כמין טבעת מעל השבר הבהמה אסורה מספק<sup style="color: gray;">88</sup>.
<h4>נמצא שבור</h4>
נמצא העצם שבור באופן שעושה את הבהמה טרפה, ואין ידוע אם נשבר מחיים או לאחר שחיטה, אם מקום המכה שחור, בידוע שנעשה מחיים, וטרפה<sup style="color: gray;">89</sup>. ואם אינו שחור, ואין יכולים לדעת אימתי נעשתה השבירה, אם יש במה לתלות, כגון שדרסה לכותל או רצצה וכיוצא בו, תולים להקל, ואם לא, הבהמה אסורה מספק<sup style="color: gray;">90</sup>. ויש שכתבו שכשהבשר לא הושחר, הבהמה מותרת מספק<sup style="color: gray;">91</sup>.
<h4>נשבר וחזר ונקשר</h4>
נשבר העצם במקום שעושה טרפה וחזר ונקשר, ואין ידוע אם קודם שנקשר היה מכוסה תמיד בעור ובשר, או שנתגלה באופן הפוסל, כתבו הגאונים שהבהמה כשרה, לפי שכיון שנקשר, בידוע שלא נתגלה באופן הפוסל<sup style="color: gray;">92</sup>. ויש שלא התירו<sup style="color: gray;">93</sup>. ויש שחילקו, וכן כתבו אחרונים להלכה, שאם חזר העצם למקומו הראשון ונתחבר שבר עם שבר יחדיו ידבקו – אף על פי שהוא עדיין עב במקום השבר, וניכר עדיין שנשברה<sup style="color: gray;">94</sup> - כשר, לפי שודאי אם היה מתגלה באופן הפוסל לא היה חוזר ונתקשר כך, אבל אם לא חזר למקומו הראשון, אלא שני שברי עצם שוכבים זה על זה, זה נמשך למעלה וזה למטה, אסור, לפי שבזה מסתבר שכבר נתגלה השבר באופן הפוסל<sup style="color: gray;">95</sup>.
<h4>נשבר ולא יצא לחוץ</h4>
נשבר העצם בחלל הגוף בפנים, ולא יצא לחוץ, אף על פי שיצא מן הבשר לגמרי, יש ראשונים שסוברים שמאחר והאויר אינו שולט בשבר, הוא עתיד להתרפא, ולפיכך הבהמה כשרה<sup style="color: gray;">96</sup>, וכן כתבו אחרונים להלכה<sup style="color: gray;">97</sup>. ויש חולקים וסוברים שדין שבר שבפנים כדין שבר שבחוץ<sup style="color: gray;">98</sup>.
<h4>שמוטת ירך</h4>
על בהמה או עוף שמוטת ירך, היינו שנשמטה הירך שלה ממקום חיבורה בעצם האליה, אם היא טרפה, ע"ע בוקא דאטמא.
חלקו העליון של עצם השוק, היא העצם האמצעית ברגל בהמה, במקום שהוא מתחבר עם עצם הירך, שזז ממקומו, יש ראשונים שכתבו שהוא הנקרא שמוטת ירך, שבבהמה היא טרפה<sup style="color: gray;">99</sup>, ויש חולקים ומכשירים<sup style="color: gray;">100</sup>, וכן כתבו אחרונים להלכה<sup style="color: gray;">101</sup>.
<h4>טרפה ביתרה</h4>
בהמה שיש לה רגל יתרה היא טרפה, לפי שכל יתר הוא כנטול, והרי זה כאילו היא חסרת רגל<sup style="color: gray;">102</sup>. על פרטי הדין ע"ע יתר.
<h4>נבלה</h4>
ניטל הירך ממקום חיבורו בבוקא-דאטמא*, והחלל שלה ניכר - היינו שניטל כל הבשר עד שנראה מקום החתך<sup style="color: gray;">103</sup> - הרי זו נבלה, ומטמאה טומאת נבלות אפילו בחייה<sup style="color: gray;">104</sup>, ושחיטה אינה מועילה לטהרה<sup style="color: gray;">105</sup>. ובגדר שהחלל שלה ניכר אמר רבא כל שכשהיא רבוצה היא נראית חסרה<sup style="color: gray;">106</sup>, שדרך הבהמה לרבוץ על יריכה, וכל שאין החסרון מתכסה על ידי הרביצה הרי היא נבלה<sup style="color: gray;">107</sup>. ורב ששת חולק וסובר שבהמה שניטל הירך שלה אינה נבלה<sup style="color: gray;">108</sup>.
<h4>מומי כהנים</h4>
מומים רבים ברגלים פוסלים את הכהן מעבודה, עי' עליהם בע' מומי כהן<sup style="color: gray;">109</sup>.
<h4>מומי קרבן</h4>
מומים רבים ברגלים פוסלים את הקרבן, עי' עליהם בע' מומי קרבן.
<h3>בדינים שונים באדם</h3>
<h4>בחליצה</h4>
אשה שמת בעלה בלא בנים, ניתרת לשוק על ידי שהיא חולצת נעל מרגל היבם בסדר מסוים<sup style="color: gray;">110</sup>, על פרטי דיני הרגל לענין חליצה, דין חליצה בימין, דין רגל יבם שנקטעה או שיש בה מומים שונים של עיוות, ודין המקום ברגל שבו קושרים את הנעל על הרגל, אופן חיפוי הרגל על ידי הנעל, שיעור החליצה מן הרגל, דחיקת רגל היבם בארץ, ושאר דיני החליצה, ע"ע חליצה.
<h4>במקדיש משקל רגלו</h4>
על המקדיש משקל רגלו, כמה צריך לתת, עי' לעיל<sup style="color: gray;">111</sup> וע"ע ערכין.
<h4>כף הרגל לענין צרעת</h4>
כף הרגל אינה מטמאה בבהרת<sup style="color: gray;">112</sup>, לפי שאינה בשר הגלוי לעין<sup style="color: gray;">113</sup>, או מפני שהיא עור קשה ואינה נחשבת בשר<sup style="color: gray;">114</sup>. על פרטי הדין והטעמים ע"ע נגעי בשר וע' צרעת.
<h4>כיסוי דם ברגל</h4>
על כסוי-הדם*, שאין עושים אותו ברגל, כדי שלא יהיו מצוות בזויות עליו<sup style="color: gray;">115</sup>, ע"ע כסוי הדם<sup style="color: gray;">116</sup>.
<h4>המפלת רגל חתוכה</h4>
המפלת רגל חתוכה, היינו מחותכת בצורתה בחיתוך אצבעות<sup style="color: gray;">117</sup>, המפלת טמאה לידה<sup style="color: gray;">118</sup>, שמא היה ולד שלם אלא שנימוק<sup style="color: gray;">119</sup>. על פרטי הדין ע"ע יולדת<sup style="color: gray;">120</sup>.
<h4>סכנה במכה שברגל</h4>
מכה שעל גב הרגל דינה כמכה של חלל, שיש בה סכנה<sup style="color: gray;">121</sup>, עי' על כך בע' חולה<sup style="color: gray;">122</sup>.
<h4>ניסוך ברגל</h4>
נגיעת גוי* ביין* ברגלו, אמרו בגמרא שאינה אוסרת את היין כנגיעה שבידו, לפי שאין ניסוך ברגל<sup style="color: gray;">123</sup>, על פרטי הדין, ואם הוא לדברי הכל, ואם יש חילוק ביין זה בין אכילה להנאה, ע"ע יין של גוים<sup style="color: gray;">124</sup>.
<h4>כיוון רגלים בתפלה</h4>
המתפלל צריך שיכון רגליו, כמלאכים, שנאמר בהם: ורגליהם רגל ישרה<sup style="color: gray;">125</sup>. על פרטי הדין ע"ע תפלה.
<h4>עצמותיה רוב בנין</h4>
שני שוקיים וירך אחד הם רוב בנינו של אדם, ומטמאים כמת שלם<sup style="color: gray;">126</sup>.
<h4>שוק באשה ערוה</h4>
שוק באשה ערוה, שנאמר: גלי שוק עברי נהרות<sup style="color: gray;">127</sup>, ונאמר לאחר מכן: תגל ערותך<sup style="color: gray;">128</sup>, הרי שגילוי השוק נחשב גילוי ערוה<sup style="color: gray;">129</sup>, ולפיכך אסור לאיש לומר דברים שבקדושה כנגד שוק האשה, אפילו היא אשתו<sup style="color: gray;">130</sup>.
ונחלקו ראשונים ואחרונים אם השוק חמור יותר משאר גוף האשה, או שדינו כשאר הגוף – שהרי כל טפח באשה הוא ערוה<sup style="color: gray;">131</sup> - וכן נחלקו איזה שיעור מן השוק חשוב ערוה, אם דוקא טפח, או אף פחות מטפח: יש סוברים שאין דין מיוחד בשוק, והוא כשאר גוף האשה, שטפח ממנו נחשב ערוה ופחות מטפח ממנו אינו נחשב ערוה<sup style="color: gray;">132</sup>, ולא הזכירו שוק אלא לומר שאף על פי שדרכו להתגלות לפעמים בהגבהת בגדיה, הוא אינו נחשב מקום מגולה, אלא מקום מכוסה, וחשוב ערוה כשאר הגוף<sup style="color: gray;">133</sup>, או לומר שאף על פי שבאיש, השוק אינו מקום צנוע, באשה הוא מקום צנוע, ודינו כערוה, כשאר גופה<sup style="color: gray;">134</sup>. ויש חולקים וסוברים שבשוק, מאחר והוא מקום הרהור יותר משאר איברים, יש דין מיוחד, שאף פחות מטפח ממנו נחשב ערוה, ואפילו לבעלה<sup style="color: gray;">135</sup>.
מהו השוק שנאמר עליו שהוא ערוה באשה, יש אחרונים שכתבו שהוא החלק העליון של הרגל, מהארכובה ולמעלה, שנקרא בדרך כלל ירך*<sup style="color: gray;">136</sup>, ולדעתם החלק שמתחת לארכובה אינו שוק, אלא דינו כפנים וידים, שבמקום שהדרך לגלותם אין להם דין ערוה, ובמקום שהדרך לכסותם דינם כשאר הגוף, ששיעורו לענין ערוה הוא טפח<sup style="color: gray;">137</sup>. ויש שכתבו שהשוק שנחשב ערוה באשה הוא המקום שבדרך כלל נקרא שוק<sup style="color: gray;">138</sup>, שהוא החלק התחתון של הרגל, מהארכובה ועד פרסת הרגל<sup style="color: gray;">139</sup>, ולדעתם אף במקום שרגילים לגלות חלק זה של הרגל, אין זה אלא דרך פריצות, ועדיין הוא נחשב ערוה<sup style="color: gray;">140</sup>.
ויש מן הראשונים שכתבו בדעת אמוראים שחולקים וסוברים ששוק אשה אין בו משום ערוה<sup style="color: gray;">141</sup>.
<h4>קללת סוטה מתחילה בה</h4>
כשמקללים את הסוטה ששותה את המים המאררים<sup style="color: gray;">142</sup>, פותחים בקללת הירך* תחלה, שנאמר: בתת ה' את ירכך נֹפלת ואת בטנך צבה<sup style="color: gray;">143</sup>, וטעם הדבר, לפי שהירך התחילה בעבירה תחלה<sup style="color: gray;">144</sup>, שבדרך תשמיש הירך נהנה תחלה בקירוב בשר<sup style="color: gray;">145</sup>.
על עונש הסוטה, שאינו מתחיל מן הירך אלא מן הבטן ע"ע השקאת סוטה<sup style="color: gray;">146</sup>.
<h4>רקב הבא מן העקב</h4>
העקב, מאחר ויש בו עובי בשר שאין בו חיות, והוא ממהר להרקיב כשהאדם מת, יש ראשונים שכתבו שספק הוא בגמרא אם רקב* הבא ממנו יש לו דין רקב לענין טומאת מת<sup style="color: gray;">147</sup>. וע"ע רקב.
<h4>השתחואה בפישוט ידים ורגלים</h4>
על השתחואה* בפישוט ידים ורגלים, דיניה, ואופנים שאסור לעשותה, ע"ע השתחואה.
<h4>חיגר במצות ראיה</h4>
על דין חיגר במצות ראיה* ע"ע חיגר וע' ראיה.
<h4>צער פיסוק רגלים בבעילה</h4>
הנבעלת באונס* מצטערת בפיסוק רגליה, והבועל חייב לשלם לה על כך תשלומי צער<sup style="color: gray;">148</sup>.
<h4>ברכת המכין מצעדי גבר</h4>
בין שאר הברכות שאדם מברך בכל יום, כשמהלך, מברך בא"י אמ"ה המכין מצעדי גבר<sup style="color: gray;">149</sup>. על דיני ברכה זו והזמן בו מברכים אותה ע"ע ברכות השחר.
<h4>נתינות על בוהן הרגל של מצורע</h4>
בסדר טהרת-מצורע*, נותנים על בוהן רגלו הימנית דם אשם* ושמן<sup style="color: gray;">150</sup>, על פרטי הדין, ודין מצורע שאין לו בוהן רגל ימנית ע"ע טהרת מצורע.
<h4>קידוש ידים ורגלים</h4>
הכהן*, לפני כניסתו לעבודה בבית-המקדש* מקדש ידיו ורגליו במים, על פרטי הדין ע"ע קדוש ידים ורגלים.
<h4>תבניתה בעבודה זרה</h4>
המוצא תבנית רגל, היא אסורה משום שכיוצא בה נעבד<sup style="color: gray;">151</sup>. על פרטי הדין ע"ע בטול עבודה זרה<sup style="color: gray;">152</sup> וע' עבודה זרה.
<h3>בדינים שונים בבעלי חיים</h3>
<h4>פרכוס בה כסימן לחיות</h4>
על פרכוס ברגל, אימתי הוא נחשב פירכוס לענין להתיר בהמה מסוכנת שנשחטה, ע"ע מסוכנת וע' פרכוס.
<h4>משענת הסוס והחמור</h4>
רגלי בהמה, רבי יוסי אמר שיש חילוק בהישענות עליהם בין בהמה לבהמה, שמשענת הסוס על רגליו ומשענת החמור על ידיו<sup style="color: gray;">153</sup> - ויש גורסים להפך, שמשענת הסוס על ידיו ומשענת החמור על רגליו<sup style="color: gray;">154</sup> – לפיכך כשזב* רוכב על גבי הבהמה, וטלית תחת ידה או רגלה, אותה בהמה שמשענתה על רגליה, טמאה רק כשהטלית תחת רגלה, ואותה שמשענתה על ידה, טמאה רק כשהטלית תחת ידה<sup style="color: gray;">155</sup>. ויש תנאים שחולקים וסוברים שהבהמה נשענת על ידיה ועל רגליה בשוה<sup style="color: gray;">156</sup>.
<h4>עקירת רגל במשיכה</h4>
על קנית בהמה במשיכה*, שכיון שעקרה יד ורגל קנאה, ע"ע משיכה.
<h4>דריסה ברגל</h4>
אין דריסה אלא ביד, ולא ברגל<sup style="color: gray;">157</sup>, על פרטי הדין ע"ע דרוסה<sup style="color: gray;">158</sup>.
<h4>סימני טהרה בחגבים</h4>
חגבים*, כמה סימני טהרה יש ברגליהם: שיש לו ארבע רגלים, ויש לו שני כרעים לנתר בהם<sup style="color: gray;">159</sup>, עי' עליהם בע' חגבים.
<h4>סימני טהרה בבהמות וחיות</h4>
בהמות וחיות יש להן שני סימני טהרה ברגליהן: כל שהן מפריסות פרסה ושוסעות שסע, עי' עליהם בע' בהמה טמאה.
<h4>סימני טהרה בעופות בה</h4>
העופות, יש ברגליהם סימני טומאה וטהרה, עי' עליהם בע' עוף.
<h4>גיד הנשה</h4>
על הגיד שעל כף הירך, שהוא אסור באכילה, ע"ע גיד הנשה.
<h4>חשיבות הארכובה התחתונה אבר</h4>
על הארכובה התחתונה, שאין בה בשר אלא גידים ועצמות, אם היא חשובה אבר לענין דין אבר-מן-החי*, ע"ע אבר מן החי<sup style="color: gray;">160</sup>.
<h4>הולכתה והקטרתה בקרבנות</h4>
על סדר הולכת רגלי בהמת הקרבן למזבח, וסדר הקרבתן על המזבח בין שאר האברים, ע"ע הולכה וע' הקטרה.
<h4>הפשט ונתוח בקרבנות</h4>
על סדר הפשטת רגלי בהמת הקרבן, וסדר ניתוחן, ע"ע הפשט-ונתוח.
<h4>שוק לענין שלמים</h4>
על שוק של קרבן שלמים, שדינו שהוא ניתן לכהנים, ועל גדרו ופרטי דיניו, ע"ע חזה ושוק.
<h2>רגל (מזיק)</h2>
<b>הגדרה</b> - בעל חי שהזיק דרך הילוכו.
<h3>מהותו ודינו</h3>
רגל הוא אחד מאבות-נזיקין*<sup style="color: gray;">1</sup>, ואחד משלשה אבות נזיקין שבשור<sup style="color: gray;">2</sup>, וגדרו הוא בעל חי שהולך ומזיק ברגלו בדרך הילוכו, ודרכו בכך - והזיקו מצוי<sup style="color: gray;">3</sup>, שכל שעה הוא מהלך, ודורס מה שתחת רגליו<sup style="color: gray;">4</sup> - ואין הנאה להזיקו<sup style="color: gray;">5</sup>.
<h4>המקור</h4>
בעל חי שהולך ומזיק דרך הילוכו, חייב בעליו לשלם כל הנזק<sup style="color: gray;">6</sup>, מן היפה שבנכסיו, שנאמר: ושלח את בעירה וגו' מיטב שדהו ומיטב כרמו ישלם<sup style="color: gray;">7</sup>, 'ושלח' זה הרגל, שכן אמר הכתוב: משלחי רגל השור והחמור<sup style="color: gray;">8</sup>, 'ישלם' היינו תשלומים גמורים דהיינו נזק שלם<sup style="color: gray;">9</sup>. ואף שאין הבעלים שולחו אלא הולך מעצמו, ואינו בכלל 'ושלח', חייב, שכן למדים משן*, שחייב אף בהולך מעצמו<sup style="color: gray;">10</sup>. 'בעירה' היינו בהמה<sup style="color: gray;">11</sup>, ואף חיה בכלל, לפי שחיה בכלל בהמה<sup style="color: gray;">12</sup>.
<h4>מועד</h4>
בעל חי מועד* - היינו שכן מנהג ברייתו, לעשותו תמיד<sup style="color: gray;">13</sup> - להזיק ברגל, שדרכו להלך ולשבר בדרך הילוכו<sup style="color: gray;">14</sup>, ולפיכך משלם נזק שלם<sup style="color: gray;">15</sup>. והואיל והוא מועד לכך, הרי זה מצוי, ובית דין שאינם סמוכים - שאין דנים אלא בדבר מצוי<sup style="color: gray;">16</sup> - דנים בזה<sup style="color: gray;">17</sup>.
<h4>שמירתו</h4>
אדם מצווה לשמור את בעל חי שלו שלא יזיק ב'רגל', ודי בשמירה פחותה, כגון לנעול בפניו בדלת שעומדת ברוח מצויה ואינה עומדת בשאינה מצויה<sup style="color: gray;">18</sup>, ואין צריך שמירה מעולה<sup style="color: gray;">19</sup>, ואף הסובר ששור מועד המזיק בקרן* צריך שמירה מעולה<sup style="color: gray;">20</sup>, שהתורה מיעטה בשמירת רגל, שכן אמר הכתוב ברגל: ושלח את בעירה<sup style="color: gray;">21</sup>, אינו חייב אלא עד שיהיה כעין שישלחנה להזיק<sup style="color: gray;">22</sup>.
על בעל חי שהמית אדם ברגל, כגון שדרס על גבי תינוק, שנחלקו תנאים ואמוראים אם בעליו חייב כפר*, ע"ע כפר<sup style="color: gray;">23</sup>. על בעל חי שהזיק ברגל נכסי הקדש*, שנחלקו ראשונים אם חייב, ע"ע הקדש: בנזקין<sup style="color: gray;">24</sup>.
<h3>תולדותיו</h3>
אב הרגל יש לו תולדות<sup style="color: gray;">25</sup>, דהיינו דברים הדומים לו הנלמדים ממנו<sup style="color: gray;">26</sup>, ככל אבות נזיקין השנויים במשנה שיש להם תולדות<sup style="color: gray;">27</sup>.
תולדת הרגל, היא היזק בעל חי בגופו שלא ברגלו או בדבר המחובר לגופו – שחשוב כגופו<sup style="color: gray;">28</sup> - דרך הילוכו<sup style="color: gray;">29</sup>, ושלא בכוונה<sup style="color: gray;">30</sup>, לפי שהיזיקו מצוי ואין כוונתו להזיק<sup style="color: gray;">31</sup>, כגון בהמה שהזיקה דרך הילוכה, בגופה – וכן בקרנה<sup style="color: gray;">32</sup> - או בשערה, או בשליף – משא<sup style="color: gray;">33</sup> המונח באמתחת<sup style="color: gray;">34</sup> - שעליה, או בפרומביא – רסן<sup style="color: gray;">35</sup> - שבפיה, או בזוג שבצוארה<sup style="color: gray;">36</sup>, או במשא המונח עליה<sup style="color: gray;">37</sup>, ואף המונח על החמור<sup style="color: gray;">38</sup>, שאינו מהודק היטב לגופה<sup style="color: gray;">39</sup>, וכן באוכף שעל בעל חי<sup style="color: gray;">40</sup>, וכן כל דבר המחובר בגופה, כגון, עגלה המושכת בקרון והוליכתה על גבי הכלים ושברתם<sup style="color: gray;">41</sup>. וכן בהמה הרובצת על פכים קטנים, לסוברים כן<sup style="color: gray;">42</sup>. וכן תרנגולים שהיו פורחים ממקום למקום ושברו כלים בכנפיהם<sup style="color: gray;">43</sup>, או שהיו מהדסין על גבי עיסה או פירות וטנפום, או נקרו בהם<sup style="color: gray;">44</sup>.
<h4>כשכוש בזנב</h4>
בעל חי שכשכש בזנבו כדרכו, והזיק, יש סוברים שהוא תולדה של רגל<sup style="color: gray;">45</sup>. ויש חולקים וסוברים שאינה תולדה של רגל כיון שעושה כן להנאתו<sup style="color: gray;">46</sup>. בעל חי שכשכש בזנבו הרבה והזיק, נסתפקו אמוראים אם דרכו לכשכש אפילו הרבה - והוא תולדה של רגל לסוברים כן<sup style="color: gray;">47</sup> - או שאין דרכו לכשכש הרבה<sup style="color: gray;">48</sup>. ונחלקו ראשונים: יש סוברים בדעת אמוראים שנפשט הספק, שדרכו בכך<sup style="color: gray;">49</sup>. ויש סוברים שלא נפשט הספק<sup style="color: gray;">50</sup>.
<h4>כשכוש באמה</h4>
בעל חי שכשכש באמתו והזיק, נסתפק ר' עינא אם הוא תולדת רגל, שדרכה בכך<sup style="color: gray;">51</sup>, או שאינה תולדת רגל<sup style="color: gray;">52</sup>, שאין דרכה בכך<sup style="color: gray;">53</sup>, או שאפילו דרכה בכך כיון שמכשכשת מחמת שיצרה תקפה, דומה לקרן מועדת שמזקת מחמת יצרה<sup style="color: gray;">54</sup>.
<h4>הכלב והגדי שקפצו מראש הגג</h4>
הכלב והגדי שהיו בראש הגג וקפצו ממנו למטה לחצר ושברו כלים בקפיצתם, דרכם בכך וחייב<sup style="color: gray;">55</sup>, שהרי זה תולדת רגל<sup style="color: gray;">56</sup>.
<h4>צרורות</h4>
צרורות*, דהיינו בעל חי המזיק בכחו<sup style="color: gray;">57</sup>, כגון שהיה מהלך והתיז צרורות ברגלו ושברו כלים<sup style="color: gray;">58</sup>, היא תולדה של רגל<sup style="color: gray;">59</sup>, מהלכה-למשה-מסיני*<sup style="color: gray;">60</sup> - ולולא ההלכה אי אפשר לחייב מדין שור אלא מזיק בגופו<sup style="color: gray;">61</sup> - שמכח רגל הם באים<sup style="color: gray;">62</sup>, ואף שאין דרכה לילך ולהתיז בכח<sup style="color: gray;">63</sup>. ויש שכתבו שהיא תולדה של רגל כיון שדרכה בכך<sup style="color: gray;">64</sup>, ואין הנאה להזיקה<sup style="color: gray;">65</sup>, ואף שלדעת חכמים אין דינה כרגל לענין שמשלמת חצי נזק<sup style="color: gray;">66</sup>, מכל מקום חשובה תולדת רגל כיון שמשלמת מן העליה כרגל לסוברים כן<sup style="color: gray;">67</sup>, או לפי שפטורה ברשות הרבים כרגל<sup style="color: gray;">68</sup>. ויש מן הראשונים שכתבו בדעת אמוראים, שנסתפקו אם צרורות הם תולדת רגל או תולדת קרן<sup style="color: gray;">69</sup>. המזקת בצרורות, שיש לה הנאה בהזיקה, כגון במטילה גללים ומזקת, או בשינוי, נחלקו ראשונים אם הוא תולדה של רגל: יש סוברים שהיא תולדת רגל<sup style="color: gray;">70</sup>, לפי שכל מזיק על ידי כחו, אינו בכלל חיוב התורה של שור המזיק<sup style="color: gray;">71</sup>, ואינו אלא חידוש מהלכה למשה מסיני מדין תולדת רגל<sup style="color: gray;">72</sup>. ויש חולקים וסוברים שאינה תולדת רגל<sup style="color: gray;">73</sup>. על דיני צרורות ופרטיהם, ע"ע צרורות.
<h4>אם דינם כשל האב</h4>
תולדות רגל דינם כרגל<sup style="color: gray;">74</sup>, חוץ מצרורות ששונה בדין שמשלם חצי נזק ולא נזק שלם כברגל<sup style="color: gray;">75</sup>, וכן יש מאמוראים שהסתפקו אם משלם מעליה כברגל או מגופו<sup style="color: gray;">76</sup>. ויש מאמוראים סוברים שמשלם מעליה<sup style="color: gray;">77</sup>. וכולם מודים שפטור ברשות הרבים כברגל<sup style="color: gray;">78</sup>.
<h3>המקום</h3>
<h4>ברשות הניזק</h4>
הזיקה ברשות הניזק, חייב<sup style="color: gray;">79</sup>, שנאמר: ושלח את בעירה וביער בשדה אחר<sup style="color: gray;">80</sup>. ואף אם החצר של הניזק ועוד שותף עמו<sup style="color: gray;">81</sup>. הלכה ברשות הרבים והתיזה צרורות לרשות הניזק, והזיקו, חייב<sup style="color: gray;">82</sup>, ואפילו לסוברים שבדרסה על עץ ארוך והזיקה ברשות הניזק פטור<sup style="color: gray;">83</sup>, אין דרכה לדרוס בכח להתיז צרורות<sup style="color: gray;">84</sup>.
<h4>ברשות הרבים</h4>
הזיקה ברשות הרבים, פטור<sup style="color: gray;">85</sup>, שנאמר: ובער בשדה אחר<sup style="color: gray;">86</sup>, ולא ברשות הרבים<sup style="color: gray;">87</sup>, או לפי שנאמר: מיטב שדהו<sup style="color: gray;">88</sup>, דהיינו דוקא במזיק בשדהו של הניזק<sup style="color: gray;">89</sup>, שיש לבהמה רשות להלך ברשות הרבים<sup style="color: gray;">90</sup>, ודרכה להלך ולשבר בדרך הילוכה<sup style="color: gray;">91</sup>, ואי אפשר שילכו הבעלים אחריה תמיד<sup style="color: gray;">92</sup>.
<h4>בשל המזיק והניזק</h4>
הזיקה בחצר של המזיק והניזק, המיוחדת להניח בה פירות ולהכניס בה בהמות, כגון הבקעה וכיוצא בהם, פטור<sup style="color: gray;">93</sup>, מפני שיש לה רשות להלך בהם, ודרכה להלך כדרכה ולשבר דרך הילוכה<sup style="color: gray;">94</sup>. וכן הדין במיוחדת לשניהם לבהמות ולא לפירות<sup style="color: gray;">95</sup>, שהניזק שהכניס הפירות, הרי כהכניסו לחצר המזיק<sup style="color: gray;">96</sup>.
<h4>במיוחדת לשניהם לבהמות ולניזק לפירות</h4>
הזיקה בחצר המיוחדת לבהמות למזיק ולניזק, ולא היתה מיוחדת לפירות אלא לניזק בלבד, יש סוברים שחייב<sup style="color: gray;">97</sup>, על הפירות<sup style="color: gray;">98</sup>, שחשוב רשות הניזק לענין הפירות<sup style="color: gray;">99</sup>, ואף על פי שיש רשות למזיק להכניס שם בהמתו<sup style="color: gray;">100</sup>. והוא הדין במיוחדת לניזק לפירות בלבד, ולמזיק מיוחדת לבהמה בלבד<sup style="color: gray;">101</sup>. ויש סוברים שפטור, כיון שיש רשות לבהמת המזיק לילך שם<sup style="color: gray;">102</sup>, היה לניזק לשמור פירותיו<sup style="color: gray;">103</sup>. הלכה שחייב<sup style="color: gray;">104</sup>.
<h4>מיוחדת לפירות ולא לבהמות</h4>
הזיקה ברשות של שניהם המיוחדת לפירות ולא לבהמות, נחלקו תנאים ואמוראים: יש סוברים שחייב<sup style="color: gray;">105</sup>, שכיון שאינה מיוחדת לשוורים חשובה 'שדה אחר'<sup style="color: gray;">106</sup>. ויש סוברים שפטור, שכיון שמיוחדת אף למזיק לפירות, אינה חשובה שדה אחר<sup style="color: gray;">107</sup>. הלכה שחייב<sup style="color: gray;">108</sup>.
<h4>ברשות המזיק</h4>
הזיקה ברשות המזיק, פטור<sup style="color: gray;">109</sup>, שטוען המזיק לניזק, מה עושים הפירות שלך ברשותי<sup style="color: gray;">110</sup>, והכתוב מחייב דוקא 'בשדה אחר'<sup style="color: gray;">111</sup>, ויש שכתבו שלמדים מקרן* שחייב ברשות הרבים ופטור ברשות המזיק<sup style="color: gray;">112</sup>, קל וחומר רגל שפטור ברשות הרבים<sup style="color: gray;">113</sup>, שפטור ברשות המזיק<sup style="color: gray;">114</sup>.
<h4>בחצר של אחר</h4>
הזיקה בחצר שאינה של המזיק ושל הניזק, אלא של אחר – ואין רשות לניזק להכניס פירותיו לחצר<sup style="color: gray;">115</sup> - נחלקו תנאים ואמוראים בדבר: יש סוברים שפטור<sup style="color: gray;">116</sup>, שאינו חייב אלא 'בשדה אחר', דהיינו של ניזק<sup style="color: gray;">117</sup>, ואף על פי שאין רשות לבהמה להלך שם<sup style="color: gray;">118</sup>, או לפי שנאמר בחיוב התשלומים: מיטב שדהו<sup style="color: gray;">119</sup>, והיינו דוקא במזיק שדהו של הניזק<sup style="color: gray;">120</sup>. ויש סוברים שחייב<sup style="color: gray;">121</sup>, שנאמר בחיוב התשלומים: בשדה אחר<sup style="color: gray;">122</sup>, כל שהוא שדה אחר ואינו רשות הרבים<sup style="color: gray;">123</sup>. הלכה שפטור<sup style="color: gray;">124</sup>. נתן בעל החצר רשות לניזק להכניס פירותיו, אף לסוברים שבלא רשות פטור<sup style="color: gray;">125</sup>, חייב<sup style="color: gray;">126</sup>, דחשיב רשות הניזק<sup style="color: gray;">127</sup>, כחצר השותפים<sup style="color: gray;">128</sup>.
<h4>עץ מרה"ר לרשות הניזק</h4>
דרסה ברשות הרבים על עץ ארוך שהיה מונח מקצתו ברשות הרבים ומקצתו ברשות הניזק ושברה כלים ברשות הניזק, נחלקו ראשונים בדבר: יש סוברים שחייב<sup style="color: gray;">129</sup>. ויש סוברים שפטור<sup style="color: gray;">130</sup>, כיון שדרכה לילך ולשבר<sup style="color: gray;">131</sup>.
<h2>רוב</h2>
<b>הגדרת הערך</b> - צד של היתר המצוי יותר מצד של איסור, וכן ההיפך, בין אם הצד המרובה מצוי לפנינו ובין אם אינו מצוי לפנינו, לענין איסור והיתר ודיני-נפשות*.
<h3>פתיחה</h3>
בערך זה יתבארו הדינים, לענין איסור והיתר ודיני-נפשות*, כשיש שני צדדים, אחד להיתר ואחד לאיסור, ואחד הצדדים מצוי יותר מחבירו.
על המוצא אבידה במקום שרוב העוברים שם ישראל, שחייב להכריז, ע"ע אבדה<sup style="color: gray;">1</sup>. על הוצאת ממון מידי המוחזק בו, שאין הולכים בזה אחר הרוב, ע"ע אין הולכין בממון אחר הרֹב<sup style="color: gray;">2</sup>. ושם: יחסי החזקות להרוב, שכשאין חזקת ממון מנוגדת לרוב, הולכים אחר הרוב אף בממון. על תערובת*, שלעיתים לענין איסור והיתר המיעוט בטל בה מחמת הרוב, ע"ע בטול ברוב. על בת-קול* שיצאה מהשמים והכריעה נגד הרוב, שנחלקו תנאים וראשונים להלכה אם משגיחים בה, ע"ע בת קול<sup style="color: gray;">3</sup>. על דבר חשוב, שחכמים גזרו שלא יתבטל ברוב, אלא אוסר התערובת בכל שהוא, ע"ע דבר חשוב. ושם<sup style="color: gray;">4</sup>, שהדברים הנכללים בגדר דבר חשוב, הם: דבר-שבמנין*; חתיכה-הראויה-להתכבד*; בעלי-חיים* ובריה*, ועל כל אחד ואחד מהם, עי' בערך המיוחד לו. על דבר שיש לו מתירים, שאף על פי שאינו בטל אפילו באלף - לסוברים כן<sup style="color: gray;">5</sup>, וכן הלכה<sup style="color: gray;">6</sup> - כשיש ספק על הדבר עצמו אם הוא מן המיעוט או מן הרוב, הולכים בו אחר הרוב, ע"ע דבר שיש לו מתירין: ברוב. על דיני-ממונות*, שכשעומדים בהם הדיינים למנין מכריעים הדין על פי רוב של אחד, ע"ע דיני ממונות<sup style="color: gray;">7</sup>. על דיני-נפשות*, שכשעומדים בהם הדיינים למנין מכריעים הדין על פי רוב של אחד לזכות ושנים לחובה, ע"ע דיני נפשות<sup style="color: gray;">8</sup>. על פסיקת ההלכה* על פי הרוב, ע"ע הלכה: על פי הרוב. על דבר החופה את רובו של הטובל<sup style="color: gray;">9</sup>, והוא מקפיד עליו, שהוא חוצץ<sup style="color: gray;">10</sup> מדאוריתא, ע"ע חציצה<sup style="color: gray;">11</sup>. ושם<sup style="color: gray;">12</sup>, שאם חופה את רובו של הטובל ואינו מקפיד עליו, הוא חוצץ מדרבנן. על יוחסין*, שעשו בהם חכמים מעלה, שאין הולכים אחר הרוב להכשיר, ואין מכשירים אםא אם כן יש שם פעמיים רוב ("תרי רובי")<sup style="color: gray;">13</sup>, ע"ע יוחסין: ברוב להכשיר<sup style="color: gray;">14</sup>. על בהמה שניטל רוב החלק של הלשון שלאינו דבוק בחיך, שנחלקו תנאים אם כשר לקרבן<sup style="color: gray;">15</sup>, ע"ע מומי קרבן<sup style="color: gray;">16</sup>. על רוב מנין עצמותיו של המת ורוב בנין עצמותיו של המת, שהם מטמאים באוהל<sup style="color: gray;">17</sup> אף אם אין בהם רובע הקב - שהוא השיעור שעצמותיו של המת מטמאות בו באוהל, לסוברים כן<sup style="color: gray;">18</sup>, וכן הלכה<sup style="color: gray;">19</sup> - ע"ע עצמות<sup style="color: gray;">20</sup>. על פקוח-נפש*, שנחלקו אמוראים אם הולכים בו אחר הרוב, ע"ע פקוח נפש. על פשרה*, אם הולכים בה אחר רוב הדיינים, או שאינה עד שיסכימו כולם, ע"ע פשרה. על דבר הקבוע* במקומו, שאין אומרים שהולכים בו אחר הרוב, אלא הספק הוא ספק שקול, ע"ע קבוע. על רובו של דבר, שיש שהוא נחשב ככל הדבר, ע"ע רובו ככולו.
<h3>מהותו</h3>
בלשון תורה<sup style="color: gray;">21</sup>, הריבוי בא בשם רֹב<sup style="color: gray;">22</sup>, שניקודו<sup style="color: gray;">23</sup> חולם<sup style="color: gray;">24</sup>, כמו: כי בְרֹב הימים תמצָאנו<sup style="color: gray;">25</sup>, ובמקף משום הסמיכות<sup style="color: gray;">26</sup> - ישוב החולם בזה המשקל לקמץ חטף - קמץ קטן<sup style="color: gray;">27</sup> - כמו: רָב אֹכל ניר ראשים<sup style="color: gray;">28</sup>.
בלשון חכמים<sup style="color: gray;">29</sup> רוב בא ככינוי לצד המרובה מחבירו, במקום שיש שני צדדים<sup style="color: gray;">30</sup>, כגון אותה שאמרו שאף אישה מזנה בניה כשרים, משום שרוב בעילות אחר הבעל<sup style="color: gray;">31</sup>, ולכן אין לחוש שמא נתעברה מביאת אחר<sup style="color: gray;">32</sup>, והוא הנידון בערך זה.
אף במקרא מצינו שפירשו חכמים לעיתים רוב במשמעות של מקום שיש מיעוט<sup style="color: gray;">33</sup>, כגון האמור במרדכי: ורצוי לרֹב אחיו<sup style="color: gray;">34</sup>, שדרשו: לרוב אחיו, ולא לכל אחיו, מלמד שפירשו ממנו מקצת סנהדרין<sup style="color: gray;">35</sup>. ויש שאף שם פירשו הכתוב, כאילו נכתב: ורוצה בריבוי אחיו<sup style="color: gray;">36</sup>.
<h4>בירור הספק</h4>
דין זה שהולכים אחר הרוב<sup style="color: gray;">37</sup>, אם הוא מברר הספק, נחלקו בו ראשונים ואחרונים:
א) יש מהראשונים סוברים שרוב ככל<sup style="color: gray;">38</sup>, שזהו ודאי ומוחלט ואין בו שיור ספק כלל, ואנו עדים ("אנן-סהדי*") שפרש מהרוב<sup style="color: gray;">39</sup>. וכן יש מהאחרונים שנקטו, שאף על פי שההליכה אחר הרוב ברוב שלפנינו<sup style="color: gray;">40</sup> גזרת-הכתוב* היא ולא סברא*<sup style="color: gray;">41</sup>, מכל מקום לאחר שלמדנו אותה נתברר הספק על ידי הרוב<sup style="color: gray;">42</sup>.
ב) ויש מהראשונים סוברים שאין הרוב מכריע הספק<sup style="color: gray;">43</sup>, וספק נקרא<sup style="color: gray;">44</sup>, אלא שהתורה התירה ספק זה באיסורים, ונהפך האיסור להיתר על ידי בטול-ברוב*<sup style="color: gray;">45</sup>.
ג) ויש מהאחרונים המחלקים: רוב שלפנינו<sup style="color: gray;">46</sup> אינו מברר את המציאות כלום, ונשאר הספק כמו במחצה על מחצה<sup style="color: gray;">47</sup>, רק לענין הכרעת הדין מועיל רוב זה<sup style="color: gray;">48</sup>, שגזירת הכתוב ללכת אחריו, אבל רוב שאינו לפנינו<sup style="color: gray;">49</sup> הוא ענין בירור לברר ולהכריע את המציאות<sup style="color: gray;">50</sup>, כמו "אנן-סהדי"*<sup style="color: gray;">51</sup>, שאמרה תורה לנו לסמוך על בירור זה בין להקל בין להחמיר<sup style="color: gray;">52</sup>.
ויש מהאחרונים שכתבו שמחלוקת אמוראים היא, שלדעת הסוברים שהולכים בפקוח-נפש* אחר הרוב<sup style="color: gray;">53</sup>, ולכן אם מצא תינוק מושלך במקום שהרוב גוים<sup style="color: gray;">54</sup>, אין מחללים עליו שבת<sup style="color: gray;">55</sup>, טעמם שאין כאן ספק כלל, שמהרוב פרש וודאי עובד עבודה זרה הוא<sup style="color: gray;">56</sup>. ולדעת הסוברים שאין הולכים בפיקוח נפש אחר הרוב<sup style="color: gray;">57</sup>, טעמם שמכל מקום ספק הוא, וספק פיקוח נפש דוחה שבת<sup style="color: gray;">58</sup>.
<h4>האנשים שנוהג בהם</h4>
הכרעה על פי הרוב אינה נוהגת אלא בישראל, אבל בגוי* אינה נוהגת<sup style="color: gray;">59</sup>, שכן רוב שלפנינו אנו יודעים שהולכים אחריו מכח הכתוב: אחרי רבים להטֹּת<sup style="color: gray;">60</sup>, וכתוב זה נאמר על ישראל, שהרי בן-נח* נהרג בדיין אחד<sup style="color: gray;">61</sup>, ולא נאמרו כל דיני סנהדרין לגבי בן נח, וכן רוב שאינו לפנינו אנו יודעים שהולכים אחריו מכח הכתוב בפסח וקדשים - לסוברים כן<sup style="color: gray;">62</sup> - או מהורג את הנפש - לסוברים כן<sup style="color: gray;">63</sup> - או משחיטה - לסוברים כן<sup style="color: gray;">64</sup> - ופסח וקדשים ושחיטה לא שייך גבי בן נח, וכן הלימוד מהורג את הנפש לא שייך בן נח, שלא נאמר בו: כאשר זמם<sup style="color: gray;">65</sup>, וגם שמא טרפה* הרג<sup style="color: gray;">66</sup>, לא שייך לומר בו, שבן נח שהרג את הטריפה נהרג עליו<sup style="color: gray;">67</sup>, ומכיון שהתורה לא גילתה לנו שבבן נח הולכים אחר הרוב, ממילא יש לחוש לחומרא למיעוט השכיח, ולכן לסוברים שזרעם של בני-קטורה* חייבים במילה*<sup style="color: gray;">68</sup>, מאחר שנתערבו בני ישמעאל בבני קטורה, חייבים אף בני ישמעאל במילה בשמיני<sup style="color: gray;">69</sup>, אף על פי שסנחריב בלבל כל האומות ועירבם זה בזה<sup style="color: gray;">70</sup>, אין אומרים שכיון לא נשארה אומה במקומה, יש לתלות שבני ישמעאל ובני קטורה הם מרוב האומות, שלא נתחייבו במילה<sup style="color: gray;">71</sup>.
<h4>המקרים שהולכים בהם אחר הרוב</h4>
בדבר הפורש ממקומו<sup style="color: gray;">72</sup>, הכל מודים שהולכים אחר הרוב ברוב שלפנינו ("רובא דאיתא קמן", או: "רובא דאיתיה קמן")<sup style="color: gray;">73</sup>, ועל כך עי' להלן: ברוב שלפנינו<sup style="color: gray;">74</sup>. וכן הכל מודים שהולכים אחר הרוב ברוב שאינו לפנינו ("רובא דליתא קמן", או: "רובא דליתיה קמן")<sup style="color: gray;">75</sup>, כשאי אפשר לברר הספק בענין אחר, ועל כך עי' להלן: ברוב שאינו לפנינו<sup style="color: gray;">76</sup>. ברוב שאינו לפנינו, כשאפשר לברר הספק בענין אחר, נחלקו תנאים אם הולכים אחר הרוב, או שחוששים למיעוט, ועל כך עי' להלן: שם<sup style="color: gray;">77</sup>. ושם<sup style="color: gray;">78</sup>, שלהלכה אף במקרה זה הולכים אחר הרוב.
בדבר הקבוע* ממקומו<sup style="color: gray;">79</sup>, לעולם אין הולכים אחר הרוב, ועל כך ע"ע קבוע.
על הליכה אחר הרוב נגד הכרעות אחרות, עי' להלן: נגד הכרעות אחרות.
<h4>כשהוברר</h4>
אין סומכים על הרוב, אלא היכן שהוברר היות הדבר ההוא רוב<sup style="color: gray;">80</sup>.
<h4>בדיני נפשות</h4>
בדיני-נפשות*, ממיתים אדם על פי רוב<sup style="color: gray;">81</sup>, בין ברוב שלפנינו בין ברוב שאינו לפנינו<sup style="color: gray;">82</sup>, ולכן בן-סורר-ומורה* ימיו הם שלושה חודשים - לסוברים כן<sup style="color: gray;">83</sup>, וכן הלכה<sup style="color: gray;">84</sup> - שלמדים בגזרת-הכתוב*: בן<sup style="color: gray;">85</sup>, ולא אב<sup style="color: gray;">86</sup>, שאינו נעשה בן סורר ומורה כשהוא ראוי להיעשות אב<sup style="color: gray;">87</sup>, שאילו היה בא על אישה תיכף כשהביא שתי עשרות היה מעבר אותה, ואחרי שלושה חודשים מהעיבור ראוי הולד להיות ניכר<sup style="color: gray;">88</sup>, ואף על פי שיש נשים היולדות לשבעה<sup style="color: gray;">89</sup>, אין אומרים ששליש העיבור הניכר הוא חודשיים ושלושה שבועות, ואין פוטרים כל אדם מדין בן סורר ומורה חודשיים ושלושה שבועות לאחר הבאת שתי שערות<sup style="color: gray;">90</sup>, שכן הולכים אחר רוב נשים שיולדות לתשעה ואין עוברה ניכר בפחות משלושה חודשים<sup style="color: gray;">91</sup>. וכן אם נמצא הרוג בין טבריה לציפורי, ובאו עדים והעידו שרצחו פלוני לאחר שהתרו<sup style="color: gray;">92</sup> בו, אמרו בירושלמי, שנהרג עליו, שאף אם איננו יודעים אם ההרוג ישראל הוא או גוי, חזקה ישראל היה<sup style="color: gray;">93</sup>, לפי שרוב ישראל מצויים שם<sup style="color: gray;">94</sup>, וכל הפורש מהרוב פורש, ואין זה קבוע, שאנשי טבריא וציפורי אינם קבועים שם בדרך, אלא ניידים<sup style="color: gray;">95</sup>.
ויש המחלק בין רוב שלפנינו, שאינו מועיל בדיני נפשות<sup style="color: gray;">96</sup>, ורוב שאינו לפנינו, המועיל בדיני נפשות<sup style="color: gray;">97</sup>.
ויש הסובר שבדיני נפשות אין הולכים כלל אחר הרוב<sup style="color: gray;">98</sup>.
בעמידה למנין הדיינים בדיני נפשות, מכריעים הדין על פי רוב של אחד לזכות ושנים לחובה, ועל כך ע"ע דיני נפשות<sup style="color: gray;">99</sup>.
<h4>באיסור אשת איש</h4>
באיסור אשת-איש*, יש מהראשונים ואחרונים הסוברים משום חומר הדבר אין הולכים אחר הרוב<sup style="color: gray;">100</sup>, אלא מעמידים האישה בחזקת אשת איש<sup style="color: gray;">101</sup>, וכן יש מהאחרונים שכתבו שבמקום עריות החמירו שאין הולכים אחר הרוב<sup style="color: gray;">102</sup>. ויש מהראשונים ואחרונים החולקים וסוברים שלא נאמר דרך כלל, שבאיסור אשת איש אין הולכים אחר הרוב<sup style="color: gray;">103</sup>. ויש מהראשונים הסוברים שאדרבא, במקום איסור אשת איש, משום עיגון האישה מקילים והולכים אחר הרוב<sup style="color: gray;">104</sup>.
<h4>רוב נגד רוב אחר</h4>
היה רוב אחד העומד מול רוב אחר, נראה מדברי ראשונים שבוחנים איזה רוב עדיף והולכים אחריו<sup style="color: gray;">105</sup>, וכתבו שרוב של רוב נשים בתולות נישאות<sup style="color: gray;">106</sup>, עדיף מהרוב של רוב הנישאת בתולה יש לה קול<sup style="color: gray;">107</sup>.
יש מהאחרונים שכתבו שרוב שלפנינו<sup style="color: gray;">108</sup> הוא רוב שמכריע ומברר יותר מרוב שאינו לפנינו<sup style="color: gray;">109</sup>. ויש מהאחרונים שכתבו להיפך, שרוב שאינו לפנינו הוא רוב מכריע ומברר יותר מרוב שלפנינו<sup style="color: gray;">110</sup>.
היה רוב אחד העומד מול פעמיים רוב ("תרי רובי"), הפעמיים רוב מכריע<sup style="color: gray;">111</sup>.
על רוב המנוגד להכרעות אחרות, עי' להלן: נגד הכרעות אחרות.
<h4>כשהורע הרוב</h4>
במקום שהורע הרוב, אין סומכים עליו<sup style="color: gray;">112</sup>. כגון האישה שנתגרשה, היא אומרת: בתולה נשאתני וכתובתי מאתים, והוא אומר: אלמנה נשאתיך וכתובתך מאה, שאם יש עדים שיצאה בהינומא וראשה פרוע כתובתה מאתים<sup style="color: gray;">113</sup>, ואם אין עדים, הבעל נאמן<sup style="color: gray;">114</sup>, שהרוב של רוב נשים בתולות נישאות ומיעוט אלמנות מורע, כיון שרוב הנישאת בתולה יש לה קול, וזו הואיל ואין לה קול, הורע הרוב<sup style="color: gray;">115</sup>, ומכל מקום מועילה עדות קטן המעיד על מה שראה בקטנותו ואחר עימו להחזיק שנישאה בתולה<sup style="color: gray;">116</sup>, כיון שהרוב של רוב נשים בתולות נישאות, עדיף מרוב נשים הנישאות בתולות יש לה קול, וכשאין לה קול אינו מורע כל כך רוב של בתולות נישאות שלא יועיל עדות שראה בקוטנו ואחר עימו<sup style="color: gray;">117</sup>.
<h4>לשונות רוב וכל</h4>
לעיתים מצינו בתלמוד "כל" ובא במשמעות רוב, משום שרובו-ככולו<sup style="color: gray;">118</sup>.
"רוב" במשמעות כל, נחלקו בו ראשונים: יש מהראשונים הסוברים שלעיתים נמצא בתלמוד "רוב" במשמעות של כל<sup style="color: gray;">119</sup>, ולדעתם אותה שאמרו: רוב מצויים אצל שחיטה מומחים הם<sup style="color: gray;">120</sup>, היינו שכל המצוים אצל שחיטה מומחים הם<sup style="color: gray;">121</sup>. ויש הסוברים שלא נמצא בתלמוד "רוב" במשמעות כל, שבמקום שצריך הכל דוקא שיוציאו אותו בלשון ריבוי, לא שמענו מעולם<sup style="color: gray;">122</sup>, ורוב מצויים אצל שחיטה מתפרש כפשוטו<sup style="color: gray;">123</sup>.
<h3>מיניו</h3>
<h4>מצד מציאות הספק</h4>
מצד מציאות הספק, שני מיני רוב נזכרו בתלמוד:
א) רוב שלפנינו ("רובא דאיתא קמן", או: "רובא דאיתיה קמן")<sup style="color: gray;">124</sup>, כגון תשע חנויות<sup style="color: gray;">125</sup> כולן מוכרות בשר שחוטה ואחת מוכרת בשר נבילה<sup style="color: gray;">126</sup>, ומצא אדם חתיכה של בשר בארץ<sup style="color: gray;">127</sup>, הלך אחר הרוב<sup style="color: gray;">128</sup>, שאנו אומרים: כל הפורש מהרוב פרש ("כל דפריש מרובא פריש") וכשרה<sup style="color: gray;">129</sup>, שהרי אנו רואים<sup style="color: gray;">130</sup> לפנינו שהרוב הוא של היתר<sup style="color: gray;">131</sup>, שרובן מוכרות בשר שחוטה<sup style="color: gray;">132</sup>, והוא רוב שנמצא לפנינו, שהרי החנויות לפנינו<sup style="color: gray;">133</sup>. ועל כך עי' להלן: רוב שלפנינו. ברוב שלפנינו, הכל מודים שהולכים אחר הרוב, ועל כך עי' להלן: שם<sup style="color: gray;">134</sup>.
ב) ורוב שאינו לפנינו ("רובא דליתא קמן", או: "רובא דליתיה קמן")<sup style="color: gray;">135</sup>, כגון קטן וקטנה<sup style="color: gray;">136</sup>, שיבם קטן שבא על יבמה קטנה, אמרו - לסוברים כן<sup style="color: gray;">137</sup> - שמותרים ביבום<sup style="color: gray;">138</sup>, ואין חוששים שמא תימצא אילונית* או הוא סריס* ונמצא פוגע באשת אחיו שלא במקום מצוה<sup style="color: gray;">139</sup>, שרוב קטנים בעולם אינם סריסים ורוב קטנות אינן איילוניות<sup style="color: gray;">140</sup>, והרוב הוא רוב שבעולם<sup style="color: gray;">141</sup>. ועל כך עי' להלן: רוב שאינו לפנינו. ברוב שאינו לפנינו, אם אי אפשר לברר הספק בענין אחר<sup style="color: gray;">142</sup>, הכל מודים שהולכים בו אחר הרוב, ועל כך עי' להלן: שם<sup style="color: gray;">143</sup>. ואם אפשר לברר הספק בענין אחר<sup style="color: gray;">144</sup>, נחלקו תנאים אם הולכים אחר הרוב, או שחוששים למיעוט, ועל כך עי' להלן: שם<sup style="color: gray;">145</sup>. ושם<sup style="color: gray;">146</sup>, שלהלכה אף במקרה זה הולכים אחר הרוב.
בביאור החילוק בין רוב שלפנינו ורוב שאינו לפנינו, כתבו ראשונים שרוב שלפנינו אנו רואים לפנינו<sup style="color: gray;">147</sup>, ורוב שאינו לפנינו, אין אנו רואים אותו עכשיו באותו ענין שאנו הולכים אחריו<sup style="color: gray;">148</sup>, והרוב הוא רוב שבעולם<sup style="color: gray;">149</sup>. ובביאור הדבר נחלקו אחרונים: א) יש סוברים שרוב שלפנינו פירושו כמשמעו, שהרוב לפנינו, ורוב שאינו לפנינו, היינו שהרוב איננו שם<sup style="color: gray;">150</sup>. ב) ויש סוברים שרוב שלפנינו, היינו שידיעת הרוב היא על ידי שנדע מכל פרט ופרט בפני עצמו, וברוב שאינו לפנינו, ידיעת הרוב היא מהכלל על הפרט ולא מהפרטים אל הכלל, כי כל פרט בפני עצמו אינו ידוע לנו, כמו רוב בהמות כשרות הן<sup style="color: gray;">151</sup>, היא רק ידיעה כללית, וממנה נדון על כל בהמה בפרט שהיא כמו הרוב, אבל בכל בהמה בפני עצמה אפשר לומר שהיא טרפה*<sup style="color: gray;">152</sup>. ג) ויש סוברים שברוב שלפנינו אין הספק על החתיכה עצמה מה היא, כי אם מנין היא באה, וכגון תשע חנויות<sup style="color: gray;">153</sup>, שאנו מסופקים אם בשר זה בא מחנות הכשירה או מחנות הטריפה, מה שאין כן ברוב שאינו לפנינו, ששם הספק הוא על החתיכה עצמה מה היא, וכגון קטנה שיובמה<sup style="color: gray;">154</sup>, שהספק הוא אם היא עצמה איילונית או לא<sup style="color: gray;">155</sup>.
<h4>מצד בירור הספק</h4>
מצד בירור הספק אמרו בתלמוד ששני מיני רוב הם:
א) רוב שאפשר לברר בו הספק בענין אחר<sup style="color: gray;">156</sup>, כגון בהמה שנשחטה, שאף על פי שרוב בהמות כשרות הן ולא טריפות<sup style="color: gray;">157</sup>, מכל מקום אפשר לבדוק הבהמה מרוב הטריפות<sup style="color: gray;">158</sup>. ברוב זה, אם הוא רוב שלפנינו<sup style="color: gray;">159</sup>, הכל מודים שהולכים בו אחר הרוב, ועל כך עי' להלן: ברוב שלפנינו<sup style="color: gray;">160</sup>. ואם הוא רוב שאינו לפנינו<sup style="color: gray;">161</sup>, נחלקו תנאים אם הולכים אחר הרוב, או שחוששים למיעוט, ועל כך עי' להלן: ברוב שאינו לפנינו<sup style="color: gray;">162</sup>. ושם<sup style="color: gray;">163</sup>, שלהלכה הולכים אחר הרוב.
ב) ורוב שאי אפשר לברר בו הספק בענין אחר<sup style="color: gray;">164</sup>, כגון בהמה שנשחטה, שאי אפשר לבדוק אם נשחטה במקום הנקב ונטרפה, ולענין זה הוא רוב שאי אפשר לברר בו הספק בענין אחר<sup style="color: gray;">165</sup>. ברוב זה הכל מודים שהולכים בו אחר הרוב, ועל כך עי' להלן: ברוב שאינו לפנינו<sup style="color: gray;">166</sup>.
<h4>מצד הפרישה</h4>
מצד הפרישה מהמקום, אמרו בתלמוד ששני מיני רוב הם<sup style="color: gray;">167</sup>: א) דבר הפורש ממקומו, כל הפורש מהרוב פרש ("כל דפריש מרובא פריש")<sup style="color: gray;">168</sup>, ולכן תשע חנויות כולן מוכרות בשר שחוטה ואחת מוכרת בשר נבילה - שהוא רוב שלפנינו<sup style="color: gray;">169</sup>, שהכל מודים בו שהולכים אחר הרוב<sup style="color: gray;">170</sup> - ומצא ברחוב חתיכת בשר, ואינו יודע מהיכן היא, הלך אחר הרוב, והבשר כשר<sup style="color: gray;">171</sup>. ב) דבר הקבוע* במקומו, אף כשיש רוב ומיעוט, אין הולכים אחר הרוב<sup style="color: gray;">172</sup>, וכל קבוע דומה למחצה ומחצה<sup style="color: gray;">173</sup>, ולכן תשע חנויות כולן מוכרות בשר שחוטה ואחת מוכרת בשר נבילה, ולקח מאחת מהן ואינו יודע מאיזה מהן לקח, הבשר אסור<sup style="color: gray;">174</sup>. ועל פרטי ודיני הדין בקבוע, ע"ע קבוע.
<h4>מצד המעשה</h4>
מצד המעשה, אמרו בתלמוד ששני מיני רוב הם: א) רוב התלוי במעשה ("רובא דתלי במעשה")<sup style="color: gray;">175</sup>, כגון רוב בעילות אחר הבעל, שתלוי במעשה ביאה<sup style="color: gray;">176</sup>, ורוב בהמות מתעברות ויולדות, שתלוי בהרבעה<sup style="color: gray;">177</sup>. ב) ורוב שאינו תלוי במעשה ("רובא דלא תלי במעשה")<sup style="color: gray;">178</sup>, אלא בא מאליו<sup style="color: gray;">179</sup>.
יש מהראשונים הסוברים שאף תשמיש האדם חשוב דבר הבא מאליו<sup style="color: gray;">180</sup>, שדוקא עיבור בהמות חשוב רוב שתלוי במעשה, שצריכים הבעלים להביא בהמה להרביע על בהמתם<sup style="color: gray;">181</sup>, אבל עיבור נשים לא חשוב תלוי במעשה, שממילא כל אדם נזקק לאשתו<sup style="color: gray;">182</sup>.
מצד המעשה, כתבו ראשונים שאף במיעוט יש שני מינים: א) מיעוט הבא על ידי מעשה, כגון רוב בעילות אחר הבעל, שאף המיעוט של בעילות שאינן של בעל, באו על ידי מעשה<sup style="color: gray;">183</sup>. ב) מיעוט שאינו בא על ידי מעשה, אלא בא מאליו<sup style="color: gray;">184</sup>, כגון רוב בהמות מתעברות ויולדות, שהמיעוט של בהמות שאינן מתעברות, היינו מפני שלא עליה עליהן זכר<sup style="color: gray;">185</sup>, והוא דבר שבא מאליו<sup style="color: gray;">186</sup>.
במקום שמיעוט ורוב שניהם תלויים במעשה, וכן במקום שרוב אינו תלוי במעשה ומיעוט במעשה, נחלקו תנאים אם הולכים אחר הרוב, ועל כך עי' להלן: ברוב שאינו לפנינו<sup style="color: gray;">187</sup>. ולדעה שהולכים אחר הרוב במקרים הללו, נחלקו אמוראים במקום שהרוב תלוי במעשה והמיעוט אינו תלוי במעשה, אם הולכים אחר הרוב, ועל כך עי' להלן: שם<sup style="color: gray;">188</sup>. ושם<sup style="color: gray;">189</sup>, שלהלכה במקום שהמיעוט והרוב שניהם תלויים במעשה, וכן במקום שהרוב אינו תלוי במעשה והמיעוט תלוי במעשה, הולכים אחר הרוב, אבל במקום שהרוב תלוי במעשה והמיעוט אינו תלוי במעשה, אין הולכים אחר הרוב.
<h4>מצד מציאות המיעוט</h4>
מצד מציאות המיעוט, כתבו אחרונים ששני מיני רוב הם: א) רוב האפשרי, שהוא רוב שיתכן להיות בו מיעוט אבל אינו מוכרח, כמו רוב בהמות כשרות הן<sup style="color: gray;">190</sup>, שיש מיעוט של טריפות פנימיים שאינו ידוע, אבל אינו מוכרח בטבעו, רק ענין התהוות מקרי, ומיעוט זה אינו נחשב כלל<sup style="color: gray;">191</sup>. ב) רוב הטבעי, שהוא רוב שמדרך הטבע יש בו מיעוט, כמו רוב נשים בתולות נישאות ומיעוט אלמנות<sup style="color: gray;">192</sup>, שהמיעוט הוא טבעי שהמה אלמנות, שמיתה הוא ענין מונח ממפעלות הבורא בחוק הטבעי, שם המיעוט נחשב כמי שישנו, ואף על פי שאין הולכים אחריו, מכל מקום מצטרף לחזקה* לענין הכרעה<sup style="color: gray;">193</sup>.
<h3>רוב שלפנינו</h3>
<h4>גדרו</h4>
בגדרו של רוב שלפנינו וההבדל בינו לבין רוב שאינו לפנינו<sup style="color: gray;">194</sup>, נחלקו אחרונים, ועל כך עי' לעיל: מיניו<sup style="color: gray;">195</sup>.
<h4>מהותו</h4>
רוב שלפנינו ("רובא דאיתא קמן", או: "רובא דאיתיה קמן"), הכל מודים<sup style="color: gray;">196</sup> שהולכים בו אחר הרוב<sup style="color: gray;">197</sup>, שאנו אומרים: כל הפורש מהרוב פרש ("כל דפריש מרובא פריש")<sup style="color: gray;">198</sup>. ושתי דוגמאות לרוב זה ניתנו בתלמוד: א) תשע חנויות<sup style="color: gray;">199</sup> כולן מוכרות בשר שחוטה ואחת מוכרת בשר נבילה<sup style="color: gray;">200</sup>, ומצא אדם חתיכה של בשר בארץ<sup style="color: gray;">201</sup>, הלך אחר הרוב<sup style="color: gray;">202</sup>, שאנו אומרים: כל הפורש מהרוב פרש וכשרה<sup style="color: gray;">203</sup>, שהרי אנו רואים<sup style="color: gray;">204</sup> לפנינו שהרוב הוא של היתר<sup style="color: gray;">205</sup>, שרובן מוכרות בשר שחוטה<sup style="color: gray;">206</sup>, והוא רוב שנמצא לפנינו, שהרי החנויות לפנינו<sup style="color: gray;">207</sup>. ב) סנהדרין<sup style="color: gray;">208</sup>, שאם היו שנים עשר מזכים ואחד עשר מחייבים, זכאי<sup style="color: gray;">209</sup>, הואיל ורוב מזכים, ולפנינו הם<sup style="color: gray;">210</sup>.
יש מהאחרונים המפרשים בדעת ראשונים, שר' עקיבא חולק וסובר שחוששים למיעוט ברוב שלפנינו, אפילו במקום שאי אפשר לברר הספק<sup style="color: gray;">211</sup>.
<h4>מקורו</h4>
מנין שהולכים אחר הרוב ברוב שלפנינו, שנאמר לגבי דיינים: אחרי רבים להטֹּת<sup style="color: gray;">212</sup>, ואחר שהכתוב אמר: לא תהיה אחרי רבים לְרָעֹת<sup style="color: gray;">213</sup>, מזה נלמד, כי אם יהיו הרבים לטובה, שהיא מצוה ללכת אחריהם<sup style="color: gray;">214</sup>, והוא דין מהתורה<sup style="color: gray;">215</sup>. ואף על פי שפשט הכתוב מתפרש בענין אחר<sup style="color: gray;">216</sup>, אין דרשה זו אלא לזכר ואסמכתא*<sup style="color: gray;">217</sup>, כי כל ישראל ידע פירוש הפסוק שהוא כמשמעו ופשוטו<sup style="color: gray;">218</sup>, והוסיפו ממנו אסמכתא למה שהיה מקובל בידם<sup style="color: gray;">219</sup>. ויש שפירשו שפשט הפסוק מתפרש בהכרעת הדין במנין דיינים<sup style="color: gray;">220</sup>, ופירושו: בענין הרעות הגדולות, כמו דיני נפשות, אין ראוי שתטה אחרי רבים, שאם היו במחייבים יותר מן המזכים אחד, אין ראוי שנחייבהו מיתה על פיהם<sup style="color: gray;">221</sup>, ומזה יתבאר שאם עברו זה הגבול, שיהיו המחייבים יותר מן המזכים יותר מאחד, הנה יטו אחריהם<sup style="color: gray;">222</sup>, ואומרו "לרעֹת" היינו בדיני נפשות, כי בדיני ממונות הרעות לזה טובות לזה, ומבואר שהולכים בזה אחר הרוב<sup style="color: gray;">223</sup>.
לימוד זה מאחרי רבים להטֹּת<sup style="color: gray;">224</sup>, כתבו אחרונים שהוא גזרת-הכתוב*<sup style="color: gray;">225</sup>, ואינו תלוי בסברא*, שאדרבא מסברא יכול להיות שפרש מהן המועט כמו ממרובה<sup style="color: gray;">226</sup>.
בטעם שנצרכנו ללימוד מהכתוב שהולכים אחר הרוב, אף על פי שרוב עדיף מחזקה*, ואנו יודעים מלימוד מהכתוב שהולכים אחר החזקה שמקודם ("חזקה דמעיקרא")<sup style="color: gray;">227</sup>, ואם כן קל-וחֹמר* שהולכים אחר הרוב, משום שיש הסוברים שאין למדים הליכה אחר החזקה מהכתוב, אלא מהלכה-למשה-מסיני*<sup style="color: gray;">228</sup>. ועוד, שעצם הלימוד שרוב עדיף מחזקה, אנו למדים - לסוברים כן<sup style="color: gray;">229</sup> - מכח הלימודים שמהם אנו למדים שהולכים אחר הרוב ברוב שאינו לפנינו<sup style="color: gray;">230</sup>.
רוב שלפנינו היתרו הוא כהיתר בטול-ברוב*<sup style="color: gray;">231</sup>, שנהפך האיסור להיתר על ידי ביטול ברוב<sup style="color: gray;">232</sup>, שכיון שהמיעוט והרוב נמצאים לפנינו, יש לומר שהמיעוט בטל ברוב<sup style="color: gray;">233</sup>.
<h3>רוב שאינו לפנינו</h3>
<h4>גדרו</h4>
בגדרו של רוב שאינו לפנינו וההבדל בינו לבין רוב שלפנינו<sup style="color: gray;">234</sup>, נחלקו אחרונים, ועל כך עי' לעיל: מיניו<sup style="color: gray;">235</sup>.
<h4>כשאי אפשר לברר הספק</h4>
רוב שאינו לפנינו ("רובא דליתא קמן", או: "רובא דליתיה קמן"), אם אי אפשר לברר הספק בענין אחר, הכל מודים שהולכים בו אחר הרוב<sup style="color: gray;">236</sup>, ולכן בקרבן-פסח*, שנאמר בו: ואכלו את הבשר<sup style="color: gray;">237</sup>, ובשלמים*, שנאמר בו: ואכלו אֹתם אשר כֻּפר בהם<sup style="color: gray;">238</sup>, מלמד שהכפרה תלויה אף באכילת הכהנים<sup style="color: gray;">239</sup>, אוכלים אותם, ואין חוששים שמא היה נקב במקום השחיטה, והבהמה טרפה*, שכן לא ניתן לברר הדבר<sup style="color: gray;">240</sup>.
<h4>מקורו</h4>
בתלמוד נאמרו מספר רב של לימודים לכך שהולכים אחר הרוב שאינו לפנינו<sup style="color: gray;">241</sup> במקום שאי אפשר לברר הספק בענין אחר<sup style="color: gray;">242</sup>, ואלו הם שאין התלמוד דוחה אותם:
א) לדעת רב ששת בריה דרב אידי, אנו למדים שהולכים אחר הרוב שאינו לפנינו - במקום שאי אפשר לברר הספק<sup style="color: gray;">243</sup> - מעגלה-ערופה*, שאף לאחר שנערפה צריכה להישאר שלימה<sup style="color: gray;">244</sup>, ולא ניתן לנתח אותה ולבדוק אם היא טרפה*<sup style="color: gray;">245</sup>, וכיון שנאמר בה לשון כפרה: כפר לעמך ישראל<sup style="color: gray;">246</sup>, יש ללמוד דינה מקורבנות שבהם אסורה טריפה<sup style="color: gray;">247</sup>, ולאסור עגלה ערופה שהיא טריפה<sup style="color: gray;">248</sup>, אלא שאנו אומרים: הלך אחר הרוב<sup style="color: gray;">249</sup>, ורוב בהמות כשרות הן ולא טריפות<sup style="color: gray;">250</sup>.
ב) לדעת רבה בר רב שילא, אנו למדים שהולכים אחר הרוב שאינו לפנינו - במקום שאי אפשר לברר הספק<sup style="color: gray;">251</sup> - מפרה-אדומה*, שצריכה - לכתחילה<sup style="color: gray;">252</sup> - להיות שלימה בשעת שריפתה<sup style="color: gray;">253</sup>, וכיון שנאמר בה לשון חטאת: למי נדה חטאת היא<sup style="color: gray;">254</sup>, יש ללמוד דינה מקורבנות שבהם אסורה טריפה<sup style="color: gray;">255</sup>, ולאסור עגלה ערופה שהיא טריפה, אלא שאנו אומרים: הלך אחר הרוב<sup style="color: gray;">256</sup>, ורוב בהמות כשרות הן ולא טריפות<sup style="color: gray;">257</sup>.
ג) לדעת רב אחא בר יעקב, אנו למדים שהולכים אחר הרוב שאינו לפנינו - במקום שאי אפשר לברר הספק<sup style="color: gray;">258</sup> - משעיר-המשתלח*, שאין הגורל* הקובע איזה משני השעירים הוא להשם ואיזה לעזאזל<sup style="color: gray;">259</sup>, קובע לעזאזל אלא כשהשעיר ראוי לשם<sup style="color: gray;">260</sup>, שהרי בשעת הגורל אין ידוע איזה יעלה לשם, וממילא נשמע מכאן שאין להביא טריפה<sup style="color: gray;">261</sup>, וכיון שלא היה מגיע למחצית ההר עד שנעשה איברים איברים<sup style="color: gray;">262</sup> - משום שיש שם צוק, ודין זה מן התורה הוא<sup style="color: gray;">263</sup> - אי אפשר לבודקו אחר שילוחו, שאין לדעת איזו שבירה מחיים<sup style="color: gray;">264</sup>, אלא שאנו אומרים: הלך אחר הרוב, ורוב בהמות כשרות ולא טריפות<sup style="color: gray;">265</sup>.
ד) לדעת רב מרי, אנו למדים שהולכים אחר הרוב שאינו לפנינו - במקום שאי אפשר לברר הספק<sup style="color: gray;">266</sup> - ממכה-אביו-ואמו*, שאנו הורגים אותו<sup style="color: gray;">267</sup>, ואין אומרים שאין ממיתים את האדם מספק, שיש לחוש שמא אביו אינו אביו, משום שאנו אומרים שאף אם אימו זינתה, רוב בעילות אחר הבעל<sup style="color: gray;">268</sup>, ואין לומר שאין הורגים מכה אביו, אלא במקרה שהיו אביו ואימו חבושים בבית האסורים, ושם עיברתו אימו, ושניהם לבדם היו עד שהוכר העובר, שאז אנו יודעים שהוא אביו, שאף שם יש לחוש שמא בא עליה אחר, לפי שאין-אפוטרופוס-לעריות*<sup style="color: gray;">269</sup>.
ה) לדעת רב כהנא, אנו למדים שהולכים אחר הרוב שאינו לפנינו - במקום שאי אפשר לברר הספק<sup style="color: gray;">270</sup> - מהורג את הנפש<sup style="color: gray;">271</sup>, שאנו הורגים את הרוצח<sup style="color: gray;">272</sup>, ואיננו חוששים שמא הנרצח היה טריפה, ואין נהרגים עליו<sup style="color: gray;">273</sup>, משום שאנו אומרים: הלך אחר הרוב, ורוב בני אדם אינם טריפות, ואף אם נאמר שידחה איסור ניוול המת<sup style="color: gray;">274</sup>, כדי שלא נהרוג מי שאינו חייב מיתה, לא תועיל הבדיקה, שאף אם נבדוק את המת, יש לחוש שמא היה הנקב במקום הסייף<sup style="color: gray;">275</sup>.
ו) לדעת רבינא, אנו למדים שהולכים אחר הרוב שאינו לפנינו - במקום שאי אפשר לברר הספק<sup style="color: gray;">276</sup> - מעדים-זוממים*, שנאמר עליהם: ועשיתם לו כאשר זמם לעשות לאחיו<sup style="color: gray;">277</sup>, וכשהעידו שהוא אחד מחיבי-מיתות-בית-דין* והוזמו, הורגים אותם, אף על פי שיש לחוש שמא טריפה<sup style="color: gray;">278</sup> הוא, והעדים אינם נהרגים כשהעידו בטריפה<sup style="color: gray;">279</sup>, ולא יתכן שיבדקו למי שהעידו עליו אם הוא טריפה, שהרי אם הוא בחיים, לא ניתן לבודקו<sup style="color: gray;">280</sup>, ואם הוא נהרג, אין הורגים את העדים<sup style="color: gray;">281</sup>, אלא שהורגים אותם משום אנו אומרים: הלך אחר הרוב, ורוב אנשים אינם טריפות<sup style="color: gray;">282</sup>.
ז) ולדעת רב אשי, אנו למדים שהולכים אחר הרוב שאינו לפנינו - במקום שאי אפשר לברר הספק<sup style="color: gray;">283</sup> - משחיטה*, שמותר לאכול בשר הנשחט, ואין לחוש שמא במקום נקב שחט והבהמה טריפה, שאנו אומרים: הלך אחר הרוב<sup style="color: gray;">284</sup>, ורוב בהמות כשרות ולא טריפות<sup style="color: gray;">285</sup>.
למסקנת התלמוד, הלימודים מהכתובים הנ"ל אינם מועילים במקום שאפשר לברר הספק<sup style="color: gray;">286</sup>, ונחלקו ראשונים מהי מסקנת התלמוד בנוגע למקום שאי אפשר לברר הספק:
א) יש שנראה מדבריהם שפירשו שאף במקום שאי אפשר לברר הספק, נדחו הלימודים מהכתוב<sup style="color: gray;">287</sup>, וכתבו ראשונים שתי אפשרויות אחרות ללימוד דין זה: א) הלכה-למשה-מסיני*<sup style="color: gray;">288</sup>. ב) מהכתוב: אחרי רבים להטֹּת<sup style="color: gray;">289</sup>, שאנו למדים ממנו שהולכים אחר הרוב ברוב שלפנינו<sup style="color: gray;">290</sup>, אנו למדים אף שהולכים אחר הרוב ברוב שלפנינו, שאין בכתוב משמעות המלמדת רק על רוב שלפנינו<sup style="color: gray;">291</sup>.
ב) ויש מהראשונים הסוברים שאף למסקנת התלמוד למדים דין רוב שאינו לפנינו מהכתובים הנ"ל<sup style="color: gray;">292</sup>.
<h4>כשאפשר לברר הספק</h4>
רוב שאינו לפנינו, כשאפשר לברר הספק בענין אחר, אם הולכים בו אחר הרוב, נחלקו תנאים:
א) לדעת חכמים - ור' אליעזר<sup style="color: gray;">293</sup>. ויש הסוברים כן בדעת ר' ישמעאל<sup style="color: gray;">294</sup> - הולכים בו אחר הרוב<sup style="color: gray;">295</sup>, ואומרים: כל הפורש מהרוב פרש ("כל דפריש מרובא פריש")<sup style="color: gray;">296</sup>, ועל מקור הלימוד לכך עי' להלן<sup style="color: gray;">297</sup>. ולדעתם תינוק - שיש לחוש לטומאתו, משום שהוא דבר-שאין-בו-דעת-להשאל*, לסוברים כן<sup style="color: gray;">298</sup>. או שהוא ודאי טמא, לסוברים כן<sup style="color: gray;">299</sup> - שנמצא בצד עיסה טהורה וחתיכה של עיסה זו בידו, העיסה טמאה<sup style="color: gray;">300</sup>, שדרך התינוק לטפח<sup style="color: gray;">301</sup> - בשרצים ונבלות שבאשפה, לסוברים שהוא ספק טמא<sup style="color: gray;">302</sup>. או שדרכו לטפח בעיסה, לסוברים שהוא ודאי טמא<sup style="color: gray;">303</sup> - ומן העיסה לקח הבצק וטימאה<sup style="color: gray;">304</sup>, ואף על פי שמיעוט תינוקות אינם מטפחים, הולכים אחר הרוב ואין חוששים למיעוט<sup style="color: gray;">305</sup>, שהמיעוט בטל לגבי הרוב<sup style="color: gray;">306</sup>, ואף על פי שהעיסה בחזקת טהרה<sup style="color: gray;">307</sup> עומדת, רוב עדיף מחזקה*<sup style="color: gray;">308</sup>. ולדעתם קטן וקטנה מותרים ביבום*, אף על פי שיש לחוש שמא ימצא הקטן סריס* או שמא תימצא הקטנה אילונית*, ונמצאו פוגעים בערוה<sup style="color: gray;">309</sup>, שכיון שאינם בני הקמת שם, אינם ראוים ליבום<sup style="color: gray;">310</sup>, ופוגע היבם באשת-אח* שלא במקום מצוה, וחייבים משום ביאה על אשת אח<sup style="color: gray;">311</sup>, מפני שהולכים אחר הרוב, ורוב קטנים אינם סריסים ורוב קטנות אינן איילוניות<sup style="color: gray;">312</sup>.
יש מהראשונים הסוברים שאף לדעה זו, במיעוט המצוי, חוששים לו, ולכן הגוסס*, אין מעידים עליו להשיא אשתו, אף על פי שרוב גוססים למיתה, מפני המיעוט שאינם מתים<sup style="color: gray;">313</sup>. ויש מהראשונים החולקים על זה<sup style="color: gray;">314</sup>, אם משום שלדעתם במקום שיש רוב להקל ומיעוט להחמיר וחזקה* מסייעת למיעוט, חוששים למיעוט, ומטעם זה הגוסס אין מעידים עליו להשיא אשתו, שיש לסמוך המיעוט החיים לחזקת אשת-איש*<sup style="color: gray;">315</sup>, ועל כך עי' להלן: נגד הכרעות אחרות<sup style="color: gray;">316</sup>, או משום שלדעתם אין סומכים על הרוב באיסור אשת איש<sup style="color: gray;">317</sup>.
ב) ולדעת ר' מאיר - ויש הסוברים כן בדעת סתם משנה<sup style="color: gray;">318</sup>, ובדעת ר' ישמעאל<sup style="color: gray;">319</sup>, ור' עקיבא<sup style="color: gray;">320</sup> ור' טרפון<sup style="color: gray;">321</sup> - חוששים ברוב שאינו לפנינו למיעוט<sup style="color: gray;">322</sup>, במקום שאפשר לברר הספק<sup style="color: gray;">323</sup>. חשש זה אם הוא מדאורייתא, או מדרבנן, עי' להלן<sup style="color: gray;">324</sup>. ולדעתו תינוק שנמצא בצד עיסה טהורה וחתיכה של עיסה זו בידו, העיסה טהורה<sup style="color: gray;">325</sup>, אף על פי שרוב תינוקות מטפחים, שכן מיעוט אינם מטפחים, ועיסה זו בחזקת טהרה עומדת, וסומכים מיעוט לחזקה<sup style="color: gray;">326</sup>, שכן לדעתו המיעוט במקומו עומד<sup style="color: gray;">327</sup>, והוא כמחצה על מחצה<sup style="color: gray;">328</sup>. ולדעת ר' מאיר קטן וקטנה אסורים ביבום, שיש לחוש שמא ימצא הקטן סריס או שמא תימצא הקטנה אילונית, ונמצאו פוגעים בערוה<sup style="color: gray;">329</sup>. ומכל מקום ר' מאיר אינו חושש למיעוט של מיעוט<sup style="color: gray;">330</sup>, שכשהמיעוט אינו שכיח, אין חוששים לזה<sup style="color: gray;">331</sup>, ולכן סתם גבינה של הכפר ששמו בית אונייקי אסר ר' מאיר בהנאה<sup style="color: gray;">332</sup>, מפני שרוב עגלים של אותה עיר נשחטים לעבודה-זרה*<sup style="color: gray;">333</sup>, אבל אם היו מיעוט עגלים הנשחטים לשם עבודה זרה, לא היה אוסר ר' מאיר הגבינה, שכיון שרוב עגלים אין נשחטים לשם עבודה זרה ושאר בהמות שהם הרוב לעומת עגלים אין נשחטים לשם עבודה זרה, אין לחוש למיעוט של מיעוט ולאסור הגבינה<sup style="color: gray;">334</sup>. וכן ר' מאיר מודה שאין חוששים למיעוט, כשחזקה מסייעת לרוב<sup style="color: gray;">335</sup>, שכן לדעתו סומכים על החזקה, ועל כך ע"ע חזקה (ב)<sup style="color: gray;">336</sup>.
להלכה כתבו ראשונים שהולכים אחר הרוב, אפילו במקום שאפשר לברר הספק<sup style="color: gray;">337</sup> ואין חוששים למיעוט<sup style="color: gray;">338</sup> אפילו מדרבנן<sup style="color: gray;">339</sup>, ותינוק טמא שנמצא בצד העיסה והבצק בידו, הרי העיסה טמאה<sup style="color: gray;">340</sup>, וקטן וקטנה מייבמים<sup style="color: gray;">341</sup>, שאין הלכה כר' מאיר<sup style="color: gray;">342</sup> אלא כחכמים<sup style="color: gray;">343</sup>, למרות שסתם משנה שנויה כר' מאיר<sup style="color: gray;">344</sup>. ויש מהראשונים הסוברים שבמקום שאפשר לברר הספק, אם היה מיעוט שכיח, חוששים למיעוט<sup style="color: gray;">345</sup>. ויש מהראשונים הסובר שבכל מקום שאפשר לברר הספק, מתקנת חכמים שאין הולכים אחר הרוב<sup style="color: gray;">346</sup>.
לדעת הסוברים - וכן הלכה<sup style="color: gray;">347</sup> - שתינוק הנוגע בעיסה, העיסה טמאה<sup style="color: gray;">348</sup>, נחלקו אמוראים אם העיסה טמאה ודאית, או מספק, ועל כך ע"ע דבר שאין בו דעת להשאל<sup style="color: gray;">349</sup>.
<h4>מקור החשש למיעוט</h4>
לדעת הסוברים שברוב שאינו לפנינו, כשאפשר לברר הספק אין הולכים אחר הרוב, אלא חוששים למיעוט<sup style="color: gray;">350</sup>, נחלקו ראשונים במקור דין זה: א) יש סוברים שמן התורה אין חוששים למיעוט, ואין זה אלא גזירה מדרבנן<sup style="color: gray;">351</sup>, ולכן אמרו בתלמוד שלדעת ר' מאיר, צלמים שאינם נעבדים במקום אחד אלא פעם אחת בשנה אסורים משום עבודה-זרה* בכל המקומות, שכיון שחוששים למיעוט, יש לגזור בשאר המקומות משום אותו מקום<sup style="color: gray;">352</sup>. ומכל מקום במקום שהחזקה* מסייעת למיעוט, סבור ר' מאיר שמן התורה יש לחוש למיעוט<sup style="color: gray;">353</sup>, ולכן לדעתו תינוק שנמצא בצד עיסה טהורה וחתיכה של עיסה זו בידו, העיסה טהורה<sup style="color: gray;">354</sup>, אף על פי שרוב תינוקות מטפחים, שכן מיעוט אינם מטפחים, ועיסה זו בחזקת טהרה עומדת, וסומכים מיעוט לחזקה<sup style="color: gray;">355</sup>, שכן לדעתו המיעוט במקומו עומד<sup style="color: gray;">356</sup>, והוא כמחצה על מחצה<sup style="color: gray;">357</sup>. ב) ויש סוברים שלדעת ר' מאיר - כשאין המדובר במיעוט של מיעוט<sup style="color: gray;">358</sup>, או בחזקה המסייעת לרוב<sup style="color: gray;">359</sup> - מדין תורה חוששים למיעוט ואין סומכים על הרוב<sup style="color: gray;">360</sup>.
<h4>מקור ההיתר</h4>
לסוברים - וכן הלכה<sup style="color: gray;">361</sup> - שאף במקום שאפשר לברר הספק בענין אחר, הולכים אחר הרוב<sup style="color: gray;">362</sup> - וכן לסוברים שמן התורה הולכים אחר הרוב במקרה זה, אלא שמדרבנן גזרו שאין הולכים אחריו<sup style="color: gray;">363</sup> - הסתפק התלמוד מהו מקור הלימוד מהכתוב, ולא הסיק דבר<sup style="color: gray;">364</sup>, וכתבו ראשונים שתי אפשרויות ללימוד: א) הלכה-למשה-מסיני*<sup style="color: gray;">365</sup>. ב) מהכתוב: אחרי רבים להטֹּת<sup style="color: gray;">366</sup>, שאנו למדים ממנו שהולכים אחר הרוב ברוב שלפנינו<sup style="color: gray;">367</sup>, אנו למדים אף שהולכים אחר הרוב ברוב שלפנינו, שאין בכתוב משמעות המלמדת רק על רוב שלפנינו<sup style="color: gray;">368</sup>. ויש שנראה מדבריהם, שאנו למדים שהולכים אחר הרוב ברוב שאינו לפנינו, במקום שאפשר לברר הספק, מאותם הכתובים שמהם אנו למדים שהולכים אחר הרוב ברוב שאינו לפנינו, במקום שאי אפשר לברר הספק<sup style="color: gray;">369</sup>.
<h4>רוב התלוי במעשה</h4>
לסוברים - וכן הלכה<sup style="color: gray;">370</sup> - שבמקום שאף במקום שאפשר לברר הספק, הולכים אחר הרוב<sup style="color: gray;">371</sup>, אם הדברים אמורים כשהמיעוט והרוב שניהם תלויים במעשה<sup style="color: gray;">372</sup>, כגון מכה-אביו-ואמו*, שתולים שבעל האם הוא האב, כיון שרוב בעילות אחר הבעל<sup style="color: gray;">373</sup>, כיון שהן המיעוט והן הרוב תלויות במעשה ביאה<sup style="color: gray;">374</sup>, וכל שכן ברוב שאינו תלוי במעשה - אלא בא מאליו<sup style="color: gray;">375</sup> - ומיעוט תלוי במעשה<sup style="color: gray;">376</sup>, שבזה הוא שנחלקו תנאים<sup style="color: gray;">377</sup>. אבל כשהרוב תלוי במעשה והמיעוט אינו תלוי במעשה, נחלקו אמוראים אם נחלקו תנאים בדבר<sup style="color: gray;">378</sup>:
א) לדעת רבא אף ברוב התלוי במעשה נחלקו תנאים אם הולכים אחר הרוב<sup style="color: gray;">379</sup>, ולכן הלוקח בהמה מן גוי, ואינו יודע אם ביכרה אם לא ביכרה, לסוברים שלאחר זמן מסויים הולד ספק בכור<sup style="color: gray;">380</sup>, אף על פי שרוב בהמות מתעברות ויולדות, מפני שלדעתם חוששים למיעוט<sup style="color: gray;">381</sup>, ועיבור בהמה הוא תלוי במעשה, שתלוי בהרבעה, והצד של המיעוט הוא שמא לא עליה כלל זכר ולא נתעברה, ולא היה כאן מעשה כלל<sup style="color: gray;">382</sup>.
ב) ולדעת רבינא, רוב התלוי במעשה - והמיעוט בא מאליו<sup style="color: gray;">383</sup> - הכל מודים שאין הולכים אחריו<sup style="color: gray;">384</sup>, שמיעוט התלוי במעשה עדיף מרוב שאינו תלוי במעשה<sup style="color: gray;">385</sup>, כיון שמיעוט הבא מאליו הוא מיעוט שכיח<sup style="color: gray;">386</sup>, ואף הסוברים הלוקח בהמה מן גוי, ואינו יודע אם ביכרה אם לא ביכרה, לסוברים שלאחר זמן מסויים הולד ספק בכור<sup style="color: gray;">387</sup>, מודים שהולכים אחר הרוב, ומכל מקום אין חוששים לכך שרוב בהמות מתעברות ויולדות<sup style="color: gray;">388</sup>, אין הולכים אחר הרוב שתלוי במעשה<sup style="color: gray;">389</sup>.
להלכה פסקו ראשונים ואחרונים, שברוב התלוי במעשה @ ומיעוט בא מאליו<sup style="color: gray;">390</sup> @ אין הולכים אחר הרוב<sup style="color: gray;">391</sup>.
לסוברים - וכן הלכה<sup style="color: gray;">392</sup> - שחוששים למיעוט במקום שהמיעוט אינו תלוי במעשה והרוב תלוי במעשה<sup style="color: gray;">393</sup>, במקור הדין שאין הולכים בזה אחר הרוב, נחלקו ראשונים ואחרונים: יש הסוברים שדין זה הוא מן התורה<sup style="color: gray;">394</sup>. ויש הסוברים שאין זה אלא מגזירת חכמים<sup style="color: gray;">395</sup>.
<h4>רוב מצד המנהג</h4>
לסוברים - וכן הלכה<sup style="color: gray;">396</sup> - שאף במקום שאפשר לברר הספק בענין אחר, הולכים אחר הרוב<sup style="color: gray;">397</sup>, כתבו אחרונים שהדברים אמורים ברוב הקבוע מצד טבע העולם, אבל כשהוא מצד מנהג, והמנהג עשוי להשתנות, אין סומכים עליו, כיון שאפשר לעמוד עליו בבדיקה שמא נשתנה ממנהגו<sup style="color: gray;">398</sup>.
<h3>נגד הכרעות אחרות</h3>
<h4>נגד חזקה</h4>
רוב העומד מול חזקה* רוב עדיף<sup style="color: gray;">399</sup>, אפילו אם מכריעים על פי הרוב להקל<sup style="color: gray;">400</sup>, אף על פי שהליכה אחר הרוב והליכה אחר החזקה שניהם דינים מהתורה<sup style="color: gray;">401</sup>, ולכן לדעת חכמים תינוק המטפח, העיסה טמאה<sup style="color: gray;">402</sup>, למרות שיש לה חזקת טהרה, שכן הרוב של תינוקות המטפחים עדיף ממנו<sup style="color: gray;">403</sup>.
במקור הלימוד שרוב עדיף מחזקה, כתבו ראשונים מספר דרכים: א) הדבר נלמד מסברא*<sup style="color: gray;">404</sup>. ב) הדבר נלמד מפרה-אדומה*, שאפר פרה מטהר טמאים, אף על פי שטמא בחזקת טמא, ופרה ספק טריפה, אלא שהולכים אחר הרוב, שרוב בהמות כשירות<sup style="color: gray;">405</sup>. ג) הדבר נלמד משעיר-המשתלח*, שיש חוטאים המתכפרים בו<sup style="color: gray;">406</sup>, וחזקה הראשונה בהם שהם שרויים בחטא, ושעיר ספק טריפה, אלא שהולכים אחר הרוב, שרוב בהמות כשירות<sup style="color: gray;">407</sup>.
יש מהראשונים ואחרונים סוברים שבמקום שיש רוב להקל ומיעוט להחמיר, וחזקה מסייעת למיעוט, חוששים למיעוט<sup style="color: gray;">408</sup> ולא אמרו שרוב עדיף מחזקה אלא להחמיר<sup style="color: gray;">409</sup>, ולדעתם לא נחלקו חכמים על ר' מאיר על תינוק שנגע בעיסה<sup style="color: gray;">410</sup>, אלא משום שר' מאיר חושש למיעוט שהחזקה מסייעת לו אף להקל, ולכן לדעתו העיסה טהורה<sup style="color: gray;">411</sup>, שכן חזקת טהרה מסייעת למיעוט תינוקות שאינם מטפחים<sup style="color: gray;">412</sup>. ומהם שכתבו שאף כשהרוב בא להחמיר, אין הולכים אחר הרוב אלא כשהחשש הוא משום איסור דאורייתא, אבל כשאין החשש אלא משום איסור דרבנן, והרוב בא להחמיר, סומכים המיעוט לחזקה ומקילים<sup style="color: gray;">413</sup>.
ויש מהאחרונים הסוברים בדעת ראשונים, שר' מאיר וחכמים נחלקו אף במקום שיש חזקה עם המיעוט, שלדעת חכמים הולכים בזה אחר הרוב, ולדעת ר' מאיר חוששים למיעוט, אלא שבזה אנו פוסקים כר' מאיר<sup style="color: gray;">414</sup>.
במה דברים אמורים שרוב עדיף מחזקה<sup style="color: gray;">415</sup>, בחזקה סתם, שאינה באה לא מכח סברא*<sup style="color: gray;">416</sup> ולא מכח רוב, אלא שאנו אומרים העמד דבר על חזקתו<sup style="color: gray;">417</sup>, כגון העמד טמא על חזקתו<sup style="color: gray;">418</sup>, אבל חזקה הבאה מכח סברא<sup style="color: gray;">419</sup>, שאנו עדים ("אנן-סהדי*") שכך הדבר או חזקה הבאה מכח רוב<sup style="color: gray;">420</sup>, עדיפה מרוב<sup style="color: gray;">421</sup>, ולכן חזקה אין-אדם-פורע-תוך-זמנו* שבאה מכח סברא שהלואי שיפרע אדם בזמנו<sup style="color: gray;">422</sup>, עדיפה מרוב, שאנו עדים ("אנן-סהדי*") שלא פרע<sup style="color: gray;">423</sup>, וכן נשחטה בחזקת היתר עומדת<sup style="color: gray;">424</sup>, שבאה מכח הרוב שרוב בהמות כשרות הן ולא טריפות, עדיפה על רוב<sup style="color: gray;">425</sup>.
ובמה דברים אמורים שרוב עדיף מחזקה<sup style="color: gray;">426</sup>, בחזקת הדין<sup style="color: gray;">427</sup>, אבל חזקת הגוף<sup style="color: gray;">428</sup> עדיפה מרוב<sup style="color: gray;">429</sup>, שכן חזקה זו היא דבר המסתבר<sup style="color: gray;">430</sup>. ויש הסוברים שרוב עדיף גם מחזקת הגוף<sup style="color: gray;">431</sup>.
רוב העומד נגד חזקת האדון הראשון ("חזקת-מרא-קמא*"), נחלקו בו אחרונים: א) יש סוברים שכשם שאין הולכים אחר הרוב להוציא ממון מהמוחזק<sup style="color: gray;">432</sup>, כך אין הולכים אחר הרוב להוציא קרקע מחזקת האדון הראשון, אפילו שמי שהרוב מסייעו מחזיק בהקרקע, שקרקע בחזקת בעליה עומדת<sup style="color: gray;">433</sup>, והוא הדין במטלטלים המונחים ברשות הרבים, ואין אחד מוחזק בהם, שמעמידים אותם בחזקת מרא קמא, אף על פי שהרוב מסייע לשכנגדו<sup style="color: gray;">434</sup>. ב) ויש סוברים שהולכים אחר הרוב להוציא מחזקת האדון הראשון<sup style="color: gray;">435</sup>, לפי שחזקת האדון הראשון היא - לסוברים כן<sup style="color: gray;">436</sup> - בגדר חזקה שמקודם ("חזקה דמעיקרא") באיסורים, ורוב וחזקה רוב עדיף<sup style="color: gray;">437</sup>, ומיד המוחזק בלבד אין מוציאים על פי הרוב<sup style="color: gray;">438</sup>. ולדעתם, לסוברים שחזקת האדון הראשון היא בגדר חזקת-ממון*<sup style="color: gray;">439</sup>, חזקה זו מכריעה נגד הרוב<sup style="color: gray;">440</sup>. ג) ויש שכתבו בדעת ראשונים שרוב נגד חזקת מרא קמא הרי זה ספק שקול וחולקים<sup style="color: gray;">441</sup>.
היה הרוב מנוגד לחזקה, וקרוב מסייע לחזקה, הסתפקו אחרונים אם הולכים אחר הרוב או אחר החזקה<sup style="color: gray;">442</sup>.
על חזקת אשת-איש* כשהיא מנוגדת לרוב, שנחלקו בה ראשונים אם הולכים אחר הרוב או אחר החזקה, עי' לעיל: מהותו<sup style="color: gray;">443</sup>.
<h4>נגד קרוב</h4>
היה הרוב מנוגד לקרוב*, שבא הדבר לפנינו ויש בו להלך אחר הרוב והוא כך, ואם תלך בו אחר הקרוב אינו כך<sup style="color: gray;">444</sup>, כגון שהיו שני שובכות, ויוני האחד מרובים על השני, ומצא גוזל המדדה - שאינו יכול לפרוח, שאם יכול לפרוח הרי הוא של המוצא<sup style="color: gray;">445</sup> - בין שניהם, בתוך חמישים אמה - שמחוץ לזה הרי הוא של המוצא<sup style="color: gray;">446</sup> - קרוב לשובך המועטים, שאם הולכים אחר הרוב, יחזיר לרחוק, שיוניו מרובים, ואם הולכים אחר הקרוב, יחזיר לקרוב, שיוניו מועטים<sup style="color: gray;">447</sup>, נחלקו בו אמוראים: א) לדעת ר' חנינא - ורבא<sup style="color: gray;">448</sup> - רוב וקרוב, הולכים אחר הרוב<sup style="color: gray;">449</sup>, ואף על פי שרוב דאורייתא - שנאמר: אחרי רבים להטֹּת<sup style="color: gray;">450</sup> - וקרוב דאורייתא - שנאמר בעגלה-ערופה*: והיה העיר הקרֹבה וגו' ולקחו זקני העיר ההיא<sup style="color: gray;">451</sup> - למרות זאת רוב עדיף<sup style="color: gray;">452</sup>, ואפילו בקרוב שמוכח<sup style="color: gray;">453</sup>, כגון חבית יין הנמצאת טמונה בפרדס של ערלה, שמצד הקורבה מוכח שהיא ערלה*, אלמלא הסברא שהגונב משדה איננו מחביא השלל באותה השדה<sup style="color: gray;">454</sup>, וכל שכן בקרוב שאינו מוכח<sup style="color: gray;">455</sup>, כגון חבית שצפה בנהר, שאין קורבתה לבית ישראל, מוכיח על המקום ממנו יצאה<sup style="color: gray;">456</sup>. ב) ולדעת ר' זירא, כשרוב מנוגד לקרוב, קרוב עדיף<sup style="color: gray;">457</sup>.
ויש מהראשונים הסוברים שהכל מודים שכשרוב מנוגד לקרוב, רוב עדיף<sup style="color: gray;">458</sup>.
בטעמם של הסוברים שבמקום שהרוב מנוגד לקרוב הולכים אחר הרוב<sup style="color: gray;">459</sup>, נחלקו גאונים וראשונים: א) גאונים כתבו שסברא* היא שרוב שכיח יותר מקרוב<sup style="color: gray;">460</sup>. וכן יש מהאחרונים שכתבו, ששני מיני הבירור של רוב וקרוב, שניהם בירור מענין הרוב, שאף מה שאמרה תורה שהולכים אחר הקרוב, הוא מטעם רוב - לסוברים כן<sup style="color: gray;">461</sup> - שעל פי הרוב העוברים והשבים מצויים ממקום הקרוב, ומיעוט המתנגד לרוב קטן ממיעוטו של קרוב המתנגד לו<sup style="color: gray;">462</sup>. ב) ויש מהראשונים המצדדים שמה שהולכים אחר רוב במקום שהוא מנוגד לקרוב, הוא הלכה-למשה-מסיני*<sup style="color: gray;">463</sup>.
להלכה פסקו ראשונים שכשרוב מנוגד לקרוב, רוב עדיף<sup style="color: gray;">464</sup>, ואפילו אם הקרוב הוא קרוב המוכח<sup style="color: gray;">465</sup>, שההלכה כר' חנינא<sup style="color: gray;">466</sup>, שכן רבא שהוא "בתראי" סבר כמותו<sup style="color: gray;">467</sup>. ויש מהראשונים שכתבו שאין הדברים אמורים אלא כשמצוי הדבר לבוא מהרוב<sup style="color: gray;">468</sup>. וכתבו אחרונים שדין זה הוא אף בדין דרבנן<sup style="color: gray;">469</sup>. היה הרוב מנוגד לקרוב, וחזקה מסייעת לקרוב, הסתפקו אחרונים אם הולכים אחר הרוב או אחר הקרוב<sup style="color: gray;">470</sup>.
ויש מהאחרונים החולקים על כל זה, וסוברים בדעת ראשונים, שאין הלכה כר' חנינא<sup style="color: gray;">471</sup>. מהם הסוברים שלהלכה מחלקים בין קרוב שאינו מוכח, שכשהוא עומד נגד רוב, הולכים אחר הרוב, לקרוב המוכח, שכשהוא עומד נגד הרוב, הרי זה ספק אם הולכים אחר הקרוב או אחר הרוב<sup style="color: gray;">472</sup>. ומהם הסוברים שלהלכה מחלקים בין קרוב שאינו מצוי, שכשהוא עומד נגד רוב, הולכים אחר הרוב, לקרוב ומצוי שכשהוא עומד נגד הרוב, הולכים אחר הקרוב<sup style="color: gray;">473</sup>.
על הסוברים שמה שאמרה תורה שהולכים אחר הקרוב, הוא מטעם רוב, שעל פי הרוב העוברים והשבים מצויים ממקום הקרוב, ע"ע קרוב.
<h4>נגד עדות</h4>
כשעדות* מנוגדת לרוב, הולכים אחר העדות<sup style="color: gray;">474</sup>, ואפילו בעדות של עד-אחד*<sup style="color: gray;">475</sup>.
<h4>נגד המנהג</h4>
כל מקום שדרך העולם לעשות דבר מסויים הגורם לכך שהמיעוט חזק יותר מהרוב, אין הולכים בספיקו אחר הרוב<sup style="color: gray;">476</sup>, שהמנהג* עדיף מרוב<sup style="color: gray;">477</sup> מפני שהמנהג חשוב כאילו אנו עדים ("אנן-סהדי*") שכך הדבר<sup style="color: gray;">478</sup>, ומטעם זה<sup style="color: gray;">479</sup> מעות שנמצאו בירושלים בשעת הרגל מעשר<sup style="color: gray;">480</sup>, ואין אומרים שהולכים אחר רוב ימות השנה, והמעות חולין, שכן שווקי ירושלים עשויים להתכבד בכל יום מפני הטיט, ואם נפלו קודם הרגל היו נמצאים בשעת כיבוד<sup style="color: gray;">481</sup>, ולכן אין להתיר ליקח ביצים מן הגוי ביום-טוב* משום שהולכים אחר הרוב שנולדו קודם יום טוב, שדרך העולם שמיד שנולדו הביצים אוכלים אותם<sup style="color: gray;">482</sup>.
<h4>נגד ספק ספיקא</h4>
ספק-ספיקא* עדיף מרוב<sup style="color: gray;">483</sup>.
<h4>נגד מיגו</h4>
רוב נגד מִגו*, נחלקו בו אחרונים: א) יש סוברים שהולכים אחר הרוב<sup style="color: gray;">484</sup>, שהרי רוב עדיף מחזקה*<sup style="color: gray;">485</sup>, וכיון שמיגו במקום חזקה ספק הוא אם מועיל<sup style="color: gray;">486</sup>, כל שכן שאינו מועיל נגד רוב<sup style="color: gray;">487</sup>. ועוד, שאין אומרים מיגו להוציא ממון - לסוברים כן<sup style="color: gray;">488</sup> - ומכל מקום יש הסוברים שהולכים בממון אחר הרוב<sup style="color: gray;">489</sup>. ב) ויש סוברים שכשיש רוב נגד מיגו הולכים אחר המיגו<sup style="color: gray;">490</sup>, שאף במיגו נגד חזקה לא נסתפקו בתלמוד אלא בחזקה כדוגמת אין-אדם-פורע-תוך-זמנו*, שמועילה אף להוציא ממון<sup style="color: gray;">491</sup>, אבל ברוב, שאינו מועיל להוציא ממון<sup style="color: gray;">492</sup>, לא נסתפקו<sup style="color: gray;">493</sup>, והרי מצינו שכוח מיגו עדיף מכוח רוב, שמיגו מועיל להוציא ממון - לסוברים כן<sup style="color: gray;">494</sup> - ואילו רוב אינו מועיל להוציא ממון<sup style="color: gray;">495</sup>.
<h2>רובע ונרבע</h2>
<b>הגדרת הערך -</b> אסור לאיש לבוא על בהמה* וחיה* ועוף* ולהביא בהמה וחיה עליו, ואסור לאשה* להביא בהמה וחיה עליה, ובהמה או עוף שנעברה בה עבירה זו פסולה לקרבן.
בלשון-חכמים*<sup style="color: gray;">1</sup>, בהמה זכר הבא על האישה - או איש<sup style="color: gray;">2</sup> - נקרא רובע<sup style="color: gray;">3</sup>, ככתוב: ואשה לא תעמֹד לפני בהמה לרִבעה<sup style="color: gray;">4</sup>, ובהמה שאיש בא עליה נקראת נרבע<sup style="color: gray;">5</sup>. ויש שכדי להבדיל בין נרבע לזכר ונרבע לבהמה, בא התואר: נרבע לבהמה<sup style="color: gray;">6</sup>.
רביעה זו, נחלקו בה גאונים וראשונים: יש מפרשים שהיא מענין: ארחי ורבעי זֵרית<sup style="color: gray;">7</sup>, שהוא מתרגום ותרבץ תחת בלעם<sup style="color: gray;">8</sup>: ורבעת<sup style="color: gray;">9</sup>. ויש מפרשים שהיא מגזרת ארבעה<sup style="color: gray;">10</sup>, וכתבו שהכוונה בו גלויה<sup style="color: gray;">11</sup>, וביארו אחרונים שתשמיש הבהמות נקרא בלשון רביעה, לפי שהם משמשים על ארבע רגלים<sup style="color: gray;">12</sup>.
על הנרבע לזכר, ע"ע משכב זכור.
<h3><b>איסורי רביעה</b></h3>
<h4>האיסור על האיש</h4>
הוזהרנו שלא לשכב עם הבהמות<sup style="color: gray;">13</sup>, ונמנה לאו זה במנין-המצוות*<sup style="color: gray;">14</sup>, ונוהג בכל מקום ובכל זמן<sup style="color: gray;">15</sup>. ומנין שהוזהרנו שלא לבוא על בהמה<sup style="color: gray;">16</sup>, שנאמר: ובכל בהמה* לא תתן שכבתך לטמאה בה<sup style="color: gray;">17</sup>. וכן הוזהרנו שלא להביא בהמה עלינו<sup style="color: gray;">18</sup>, ובמקור האזהרה לנשכב - זכר שנרבע לבהמה<sup style="color: gray;">19</sup> - נחלקו תנאים ואמוראים בדעתם:
א) לדעת ר' עקיבא הדבר נלמד מהכתוב: לא תתן שכבתך<sup style="color: gray;">20</sup>, לא תתן שכיבתך<sup style="color: gray;">21</sup>. וביארו ראשונים שלשון שכבתך נשמע גם שכיבתך<sup style="color: gray;">22</sup>. ואחרונים צידדו שהדבר נלמד מזה שלא כתב: ועם כל בהמה לא תשכב<sup style="color: gray;">23</sup>.
ב) בברייתא אמרו שלדעת ר' ישמעאל אזהרה לנשכב בא מהכתוב: ולא-יהיה-קדש* מבני ישראל<sup style="color: gray;">24</sup> - וקדש משמע בין נשכב לאדם בין נשכב לבהמה<sup style="color: gray;">25</sup> - ואומר: וגם קדש היה בארץ עשו ככל התועבֹת הגוים אשר הוריש ה' מפני בני ישראל<sup style="color: gray;">26</sup>. וביארו ראשונים שזו גם מתועבותיהם הוא, שכתוב בפרשת עריות: כי את כל התועבֹת האל עשו אנשי הארץ אשר לפניכם<sup style="color: gray;">27</sup>, ובבהמה כתוב: ובכל<sup style="color: gray;">28</sup>, וי"ו מוסיף<sup style="color: gray;">29</sup> על זכור, שכתוב בו תועבה בפירוש<sup style="color: gray;">30</sup>, וכאילו נכתב בבהמה תועבה<sup style="color: gray;">31</sup>, ובכל מקום שכתוב תועבה, יש להוסיף הלאו של לא יהיה קדש<sup style="color: gray;">32</sup>. וביארו אחרונים שה"קדש" של וגם קדש, מלמד על ה"קדש" של לא יהיה קדש, מה קדש זה יש בו תועבה, אף בלא יהיה קדש גם דבר שיש בו תועבה, הוזהרנו על זה בלא יהיה קדש<sup style="color: gray;">33</sup>. וכן ר' אבהו נקט בדעת ר' ישמעאל שהאזהרה לנשכב היא מלא יהיה קדש<sup style="color: gray;">34</sup>.
ג) אכן אביי פירש שהכתוב לא יהיה קדש בזנות של גברים כתוב<sup style="color: gray;">35</sup>, אבל לבהמה אין זנות, ולא שייך בה לשון קדשות<sup style="color: gray;">36</sup>, ומה ששנינו בברייתא שלדעת ר' ישמעאל האזהרה היא מלא יהיה קדש<sup style="color: gray;">37</sup>, לרווחת הדבר - כגון אסמכתא* בעלמא<sup style="color: gray;">38</sup> - אבל עיקר האזהרה אינו משם<sup style="color: gray;">39</sup>, אלא לדעת ר' ישמעאל הדבר נלמד מהכתוב: כל שֹׁכב עם בהמה מות יומת<sup style="color: gray;">40</sup>. אם אינו ענין לשוכב - שהרי כבר נאמר: ואיש אשר יתן שכבתו בבהמה מות יומת<sup style="color: gray;">41</sup> - תניהו ענין לנשכב<sup style="color: gray;">42</sup>, והוציאו הכתוב לנשכב בלשון שוכב, מה שוכב ענש והזהיר אף נשכב ענש והזהיר<sup style="color: gray;">43</sup>, ושוכב ונשכב שניהם מהלאו של לא תתן שכבתך, אחד במשמעותו ואחד משהוקש לחבירו<sup style="color: gray;">44</sup>.
על ביאת איש על הבהמה או ביאת בהמה עליו, שכיוון שהערה בה או שהערתה בו, חייב, ע"ע ביאה<sup style="color: gray;">45</sup>. על ביאת איש על הבהמה, שחייב אף בביאה שלא כדרכה, ע"ע הנ"ל<sup style="color: gray;">46</sup>. על איסור בן-נח* בבהמה, ע"ע<sup style="color: gray;">47</sup>. על כך שלדעת הסוברים שלא יהיה קדש אזהרה על הנשכב בבהמה, הרי הוא אזהרה אף על הנשכב במשכב-זכור*, ע"ע וע' לא יהיה קדש<sup style="color: gray;">48</sup>. על האיסור לבוא על בהמה* ולהביא בהמה עליו שהוא אף בחיה*, עי' להלן: הבהמה<sup style="color: gray;">49</sup>, ושם<sup style="color: gray;">50</sup>, אם הוא אף בעוף*, ושם<sup style="color: gray;">51</sup>, שאינו בחיית הים. הבא על הבהמה והביא בהמה עליו בהעלם אחד, אם עובר על שני לאוין או אחד, עי' להלן: העונשים<sup style="color: gray;">52</sup>.
<h4>קטן</h4>
קטן*, שבא על בהמה או הביאה עליו, פטור<sup style="color: gray;">53</sup>, כיוון שאינו בר עונשין<sup style="color: gray;">54</sup>.
על הלימוד מהכתוב לפטור קטן שבא על בהמה או הביאה עליו, ועל כך שאינו נצרך אלא למעט את הבהמה שבא עליה קטן פחות מבן תשע, או הביאה עליו, שאינו ראוי לביאה, ואין הבהמה נסקלת על ידו, עי' להלן: המתת הבהמה<sup style="color: gray;">55</sup>.
<h4>האיסור על האישה</h4>
הוזהרנו מהביא הנשים הבהמות עליהן<sup style="color: gray;">56</sup>, שנאמר: ואשה* לא תעמֹד לפני בהמה* לרִבעה תבל הוא<sup style="color: gray;">57</sup>, ונוהג איסור זה בכל מקום ובכל זמן<sup style="color: gray;">58</sup>. לאו זה נמנה במנין-המצוות*<sup style="color: gray;">59</sup> כלאו בפני עצמו<sup style="color: gray;">60</sup>, ואינו נכלל בכלל הלאו לאיש<sup style="color: gray;">61</sup>, לפי שאיסור הזכר לבוא על הבהמה ואיסור האישה שלא תביא הבהמה עליה, שני איסורים חלוקים הם, ולולי הלאו שבא עליהם בפירוש לא היו נלמדים זה מזה<sup style="color: gray;">62</sup>.
אישה לא שייך רביעה אצלה<sup style="color: gray;">63</sup>.
על אישה שהביאה בהמה עליה, שחייבת אף בביאה שלא כדרכה, ע"ע ביאה<sup style="color: gray;">64</sup>. על איסור האישה להביא בהמה עליה, שהוא אף בחיה*, עי' להלן: הבהמה<sup style="color: gray;">65</sup>, ושם<sup style="color: gray;">66</sup>, אם הוא אף בעוף*.
<h4>אנדרוגינוס וטומטום</h4>
אנדרוגינוס*, אם בא על הבהמה פטור, שספק הוא, שאפשר שהוא נקבה - לסוברים כן<sup style="color: gray;">67</sup> - ואשה* לא שייך רביעה אצלה<sup style="color: gray;">68</sup>.
אנדרוגינוס וטומטום* שהביאו בהמה עליהם חייבים ממה נפשך, שאף אם הם נקבות, חייבים כבהמה שרבע אישה<sup style="color: gray;">69</sup>.
<h4>טעם האיסורים</h4>
בטעם האיסור לאיש לבוא על בהמה<sup style="color: gray;">70</sup> ולהביא בהמה עליו<sup style="color: gray;">71</sup> ולאישה להביא בהמה עליה<sup style="color: gray;">72</sup>, כתבו ראשונים, שהשם ברוך הוא חפץ שיהיו כל המינים שברא בעולמו עושים פירות למיניהם, וכמו שבא בכתוב בתחילת הבריאה, שכתוב בכל מין ומין, למינהו<sup style="color: gray;">73</sup>. ומהיות חפצו ברוך הוא בזה לא תימצא הברכה והגדולה במה שהוא בהיפך, כמו שידוע לנו בפרדות שבאות מתערובת שני מינין שאינן פרות ורבות, וכן כל אילן המורכב משני אילנות לא יצלח לעשות פרי כמוהו, וכל שכן במין האדם שהוא מובחר כל המינים, שאין ראוי שיתערב במין הבהמה הפחות והגרוע<sup style="color: gray;">74</sup>, כי היא השחתה להשתמש בכח האנושי להולדה בזה האופן הנפסד<sup style="color: gray;">75</sup>, כי הוא דבר נתעב ואיננו בקיום המינים<sup style="color: gray;">76</sup>, כי אדם ובהמה לא יולידו<sup style="color: gray;">77</sup>. ואם היה שתהיה ממנו הולדה, לא יהיה הנולד אדם כמו שלא יהיה הנולד מסוס ואתון סוס ולא חמור, אבל מין אחר, שעם זאת ההולדה גם כן תכלה אל מין אחר בלתי מוליד<sup style="color: gray;">78</sup>.
<h4>תבל</h4>
בנוגע לאיסור לאיש לבוא על בהמה<sup style="color: gray;">79</sup> - ולהביא בהמה עליו, לסוברים כן<sup style="color: gray;">80</sup> - ולאישה להביא בהמה עליה<sup style="color: gray;">81</sup>, נזכר בכתוב: תבל הוא<sup style="color: gray;">82</sup>, וביארו אחרונים שאומר הכתוב שלבד האיסור הוא גם דבר מגונה<sup style="color: gray;">83</sup>. בפירוש המילה "תבל" נחלקו הדעות: א) יש מהתנאים וראשונים מפרשים מלשון תבלין<sup style="color: gray;">84</sup>, וכי תבלין יש בה<sup style="color: gray;">85</sup> בעבירה מכוערת זו, שאתה מוצא בה טעם<sup style="color: gray;">86</sup>, וכי יש בביאה זו טעם מבאחרות<sup style="color: gray;">87</sup>, והיאך מנחת בן מינה לילך אצל הבהמה<sup style="color: gray;">88</sup>. ב) ויש מהגאונים מפרשים שתבל היא תועבה ותעייה שפלה עד מאוד<sup style="color: gray;">89</sup>. ג) ויש מהגאונים וראשונים מפרשים שתבל הוא לשון קדש וערוה וניאוף, וכן: ואפי על תבליתם<sup style="color: gray;">90</sup>. ד) ויש מהגאונים וראשונים מפרשים שתבל הוא הפסד ושינוי<sup style="color: gray;">91</sup> ובלוי<sup style="color: gray;">92</sup> והשחתה<sup style="color: gray;">93</sup>, וכן: כי שם בלל ה'<sup style="color: gray;">94</sup>, שפירושו: ה' השחית ושינה<sup style="color: gray;">95</sup>. ה) ויש מהראשונים מפרשים שתבל הוא לשון בלילה וערבוב<sup style="color: gray;">96</sup> זרע אדם וזרע בהמה<sup style="color: gray;">97</sup>, שמבלבל זרעו עם מי שאינו ראוי להזדווג עימו<sup style="color: gray;">98</sup>. ויש מהאחרונים המפרש כך גם דברי תנאים<sup style="color: gray;">99</sup>.
<h3><b>הבהמה</b></h3>
<h4>חיה</h4>
בכלל בהמה*, הנזכר בכתוב באיסור על האיש לבוא על בהמה<sup style="color: gray;">100</sup>, ובאיסור על האיש להביא בהמה עליו -לסוברים כן<sup style="color: gray;">101</sup> - אף חיה*<sup style="color: gray;">102</sup>, שבכל התורה חיה בכלל בהמה<sup style="color: gray;">103</sup>, וזכר - בכתוב - בהמה, להיותה יותר קרובה מטבע האדם משאר הבעלי חיים<sup style="color: gray;">104</sup>. ויש מראשונים ואחרונים הסוברים ש"ובכל בהמה"<sup style="color: gray;">105</sup> מרבה אף חיה<sup style="color: gray;">106</sup>. וכן בכלל בהמה, הנזכר בכתוב באיסור על האישה להביא בהמה עליה<sup style="color: gray;">107</sup>, אף חיה<sup style="color: gray;">108</sup>.
<h4>עוף</h4>
אם בכלל בהמה הנזכר בכתוב באיסור על האיש לבוא על בהמה<sup style="color: gray;">109</sup>, אף עוף, נחלקו ראשונים: א) יש סוברים שאף עוף בכלל האיסור<sup style="color: gray;">110</sup>, כי הגנות בכולם אחד<sup style="color: gray;">111</sup>. וכן שנינו: אחד שור ואחד כל בהמה לכלאים, וכן חיה ועוף כיוצא בהן<sup style="color: gray;">112</sup>, ואמרו על זה, שהוא אף בכלאים בהרבעה<sup style="color: gray;">113</sup>. וכן מזה שאמרו בתלמוד: כל מצוה שנאמרה לבני נח ונשנית בסיני, לזה ולזה נאמרה<sup style="color: gray;">114</sup>, יצאו בהמה וחיה - ועוף<sup style="color: gray;">115</sup> - שאינם נעשים לבשר אחד<sup style="color: gray;">116</sup>. וכן אמרו בתלמוד - לענין פסול הבהמה לקרבן<sup style="color: gray;">117</sup> - שיש נרבע בעופות<sup style="color: gray;">118</sup>. וכתבו ראשונים שיש ללמוד "בהמה" "בהמה" משבת*<sup style="color: gray;">119</sup>, שכתוב שם באיסור מלאכה: וכל בהמתך<sup style="color: gray;">120</sup>, וחיה ועוף בכלל<sup style="color: gray;">121</sup>, וביארו אחרונים שהלימוד הוא "כל בהמה" "כל בהמה" משבת<sup style="color: gray;">122</sup>, ולכן נכתב: ובכל בהמה<sup style="color: gray;">123</sup>, מה שאין כן בסוף הפסוק לגבי האישה, שכתוב רק: בהמה<sup style="color: gray;">124</sup>, שאין העוף בכלל<sup style="color: gray;">125</sup> - לסוברים כן<sup style="color: gray;">126</sup> - ויש מהראשונים ואחרונים סוברים ש"ובכל בהמה"<sup style="color: gray;">127</sup> מרבה אף עוף<sup style="color: gray;">128</sup>, ולכן באישה כתוב רק: בהמה, שאין העוף בכלל<sup style="color: gray;">129</sup>. ב) ויש מהראשונים שנראה שסוברים שעוף אינו בכלל האיסור<sup style="color: gray;">130</sup>. ג) ויש שהסתפקו בדבר זה<sup style="color: gray;">131</sup>. ויש מהאחרונים שביארו בדעתם שאין הספק אלא לענין חיוב סקילה<sup style="color: gray;">132</sup>, אבל מודים שיש איסור בדבר<sup style="color: gray;">133</sup>.
אם בכלל בהמה הנזכר בכתוב באיסור על האישה להביא אותו עליו<sup style="color: gray;">134</sup> אף עוף, נחלקו ראשונים: יש סוברים שאף הוא בכלל האיסור<sup style="color: gray;">135</sup>, כפי הדין - לסוברים כן<sup style="color: gray;">136</sup> - באיסור על האיש<sup style="color: gray;">137</sup>. ויש סוברים שעוף אינו בכלל האיסור<sup style="color: gray;">138</sup>, אע"פ שלדעתם באיסור האיש לבוא על בהמה עוף נכלל באיסור<sup style="color: gray;">139</sup>, שעוף אינו יכול לרבוע האישה<sup style="color: gray;">140</sup>. ויש שהסתפקו אם עוף בכלל האיסור<sup style="color: gray;">141</sup>.
<h4>חיית הים</h4>
חיית הים<sup style="color: gray;">142</sup>, כתבו אחרונים שאיש הבא עליה אינו חייב<sup style="color: gray;">143</sup>.
<h4>קטנה וגדולה</h4>
בהמה, עשו בה קטנה כגדולה<sup style="color: gray;">144</sup>, בין שהיתה נרבעת או רובעת<sup style="color: gray;">145</sup>, שהרובע את הבהמה - או הנרבע לה - אין אצל הבהמה שום חילוק בין גדולה לקטנה<sup style="color: gray;">146</sup>, אלא בת יום אחד כבת מאה לחטא<sup style="color: gray;">147</sup>, שנאמר: ובכל בהמה<sup style="color: gray;">148</sup>, אפילו ביום לידתה<sup style="color: gray;">149</sup>, כי בהיוולד הבהמה היא ראויה לביאה*<sup style="color: gray;">150</sup>, ואין לומר שהיא קטנה כל כך שאינה ביאה כלל<sup style="color: gray;">151</sup>.
יש מהאחרונים המפרש שלדעת ר' לעזר בירושלמי לעולם אינו מתחייב על הבהמה עד שתהא בת שלש שנים ויום אחד<sup style="color: gray;">152</sup>.
<h4>זכר ונקבה</h4>
הרובע בהמה, אין חילוק בין בהמה זכר או נקבה<sup style="color: gray;">153</sup>, וכן אם הביאוה עליו<sup style="color: gray;">154</sup>, אכן בהמה נקבה לא שייך רביעה אצלה<sup style="color: gray;">155</sup>.
<h4>טריפה ושחוטה</h4>
הרובע בהמה טריפה* חייב<sup style="color: gray;">156</sup>, חי הוא אע"פ שסופו למות מחולי זה<sup style="color: gray;">157</sup>, ואפילו שחט בה שני סימנים ועדיין היא מפרכסת, הבא עליה חייב<sup style="color: gray;">158</sup>, הואיל ואין בה טומאת נבלה* הרי היא כחיה לענין זה ואינה כחתיכת בשר, אחר שהיא מפרכסת<sup style="color: gray;">159</sup>. מתה הבהמה, פטור<sup style="color: gray;">160</sup>, שהרביעה תלויה בהנאה<sup style="color: gray;">161</sup>, ורביעת המת אין בה הנאה, כיוון שכבר עבר חמימותו ולחלוחיתו ונצטנן<sup style="color: gray;">162</sup>. ויש מהראשונים הסובר שבכלל בהמה שאסור לאיש לבוא עליה או להביא אותה עליו אף בהמה שחוטה<sup style="color: gray;">163</sup>, שנאמר: ובכל בהמה<sup style="color: gray;">164</sup>, בין שחוטים בין חיים<sup style="color: gray;">165</sup>. ויש מהאחרונים המצדד בדעתו שאינו איסור, אלא מחמת מיאוס בלבד<sup style="color: gray;">166</sup>.
על הרובע בן-פקועה*, שחייב, ע"ע<sup style="color: gray;">167</sup>. על אדם שרבע בהמתו של טריפה, או שרבעה היא את האדם, שהבהמה נסקלת, ע"ע טרפה (א)<sup style="color: gray;">168</sup>.
<h3><b>העונשים</b></h3>
<h4>הבא על בהמה בזדון</h4>
הבא על הבהמה בסקילה<sup style="color: gray;">169</sup>, אם עבר על לאו זה בזדון<sup style="color: gray;">170</sup>, ובעדים והתראה*<sup style="color: gray;">171</sup>, שנאמר: ואיש אשר יתן שכבתו בבהמה מות יומת ואת הבהמה תהרֹגו<sup style="color: gray;">172</sup>, בסקילה<sup style="color: gray;">173</sup>. אתה אומר בסקילה, או אינו אלא באחת מכל מיתות האמורות בתורה<sup style="color: gray;">174</sup>, נאמר כאן: תהרֹגו, ונאמר להלן - גבי מסית<sup style="color: gray;">175</sup> - כי הרֹג תהרגנו<sup style="color: gray;">176</sup>, ללמוד בגזרה-שוה*<sup style="color: gray;">177</sup>, מה להלן בסקילה - שכתוב: וסקלתו באבנים<sup style="color: gray;">178</sup> - אף כאן בסקילה<sup style="color: gray;">179</sup>, וכמיתת הבהמה כך מיתת השוכב עימה<sup style="color: gray;">180</sup>.
יש מהראשונים שהיה גרוס לפניהם בתלמוד לימוד נוסף לדין זה מהכתוב: ואשה אשר תקרב אל כל בהמה לרִבעה אֹתה והרגת את האשה ואת הבהמה מות יומתו דמיהם בם<sup style="color: gray;">181</sup>, וביארו שכתוב באישה הנרבעת לבהמה: דמיהם בם, וכל דמיהם בם בסקילה היא, שלמדנו מאוב-וידעוני* שכתוב בהם: ירגמו אֹתם דמיהם בם<sup style="color: gray;">182</sup>. ויש מהאחרונים שהביאו רק לימוד זה<sup style="color: gray;">183</sup>. וכן יש מהאחרונים מפרשים בדעת הירושלמי, שאין הלימוד ממסית ומדיח אמור אלא לדעת ר' ישמעאל הסובר שלעולם אין למדים מן הלמד<sup style="color: gray;">184</sup> - לסוברים כן<sup style="color: gray;">185</sup> - אבל לדעת ר' עקיבא הסובר שבחולין למדים מן הלמד<sup style="color: gray;">186</sup>, אתה למד הריגה מהריגה סקילה מסקילה דמיהם בם מדמיהם בם<sup style="color: gray;">187</sup>, כלומר שכתוב כאן: ואת הבהמה תהרגו<sup style="color: gray;">188</sup>, ובסמוך באישה המביאה בהמה עליה כתוב: והרגת את האשה ואת הבהמה מות יומתו דמיהם בם, למדים הריגה מהריגה זה מזה, ואחר למדים דמיהם בם שכתוב גבי אישה המביאה בהמה עליה מדמיהם בם הכתוב גבי אוב וידעוני, מה שם בסקילה, אף כאן בסקילה<sup style="color: gray;">189</sup>. ויש מהאחרונים המפרשים שאין הלימוד מדמיהם בם בא אלא ללמדנו שלא תאמר שהבהמה בסקילה והאיש בחנק, שהרי המקרא חילקם, שכתב עליו סתם: מות יומת<sup style="color: gray;">190</sup>, ועל הבהמה כתוב: ואת הבהמה תהרֹגו<sup style="color: gray;">191</sup>, על כן מביא הלימוד של דמיהם בם, שמשמע ממנו שמיתת האדם והבהמה שווים<sup style="color: gray;">192</sup>. ומכיוון שלימוד זה הוא למד מן הלמד, אין ללמוד ממנו שהמיתה היא בסקילה, אלא שלא לחלק בין מיתת האדם למיתת הבהמה בלבד, שהיכן שאנו יכולים ללמוד שלא מן הלמד עדיף, ולכן בא בתלמוד הלימוד ממסית<sup style="color: gray;">193</sup>.
ויש מהאחרונים המפרשים בדעת הירושלמי שאין הלימוד על חיוב הסקילה אלא מאישה הנרבעת לבהמה בלבד<sup style="color: gray;">194</sup>.
על ישראל* שדינו במיתה, שדנים אותו בבית דין של עשרים ושלשה, ע"ע דיני נפשות<sup style="color: gray;">195</sup>.
<h4>המביא בהמה עליו בזדון</h4>
המביא בהמה עליו בסקילה<sup style="color: gray;">196</sup>, אם עבר על לאו זה בזדון<sup style="color: gray;">197</sup> ובעדים והתראה*<sup style="color: gray;">198</sup>, שנאמר: כל שֹׁכב עם בהמה מות יומת<sup style="color: gray;">199</sup>, אם אינו ענין לשוכב - שכבר למדנו ממקום אחר<sup style="color: gray;">200</sup> - תניהו ענין לנשכב<sup style="color: gray;">201</sup>. ונכתב בלשון שוכב, לדרוש שהנשכב בעונש השוכב - שהוא - בסקילה<sup style="color: gray;">202</sup>, שאם לא כן הייתי אומר שזו המיתה האמורה בתורה סתם שהיא חנק*<sup style="color: gray;">203</sup>. ויש למדים שהמביא בהמה עליו בסקילה, משום שנסמך כל שֹׁכב עם בהמה מות יומת לכתוב: זֹבחַ לָאלהים יָחֳרָם<sup style="color: gray;">204</sup>, מה זה, השוחט לעבודה-זרה* בסקילה<sup style="color: gray;">205</sup>, שנאמר: והוצאת את האיש וגו' וסקלתם באבנים ומתו<sup style="color: gray;">206</sup>, אף זה בסקילה<sup style="color: gray;">207</sup>, ואם אינו ענין לשוכב, שכבר למדנו ממקום אחר, תניהו ענין לנשכב<sup style="color: gray;">208</sup>.
יש מהראשונים שכתב להסתפק למה לא נלמד עונש לנשכב מלשון שכבתו, הנשמע גם שכיבתו<sup style="color: gray;">209</sup>, כלומר שלסוברים שלא תתן שכבתך היינו שכיבתך<sup style="color: gray;">210</sup>, כך גם בעונש: ואיש אשר יתן שכבתו בבהמה מות יומת<sup style="color: gray;">211</sup>, קראו בו: אשר יתן שכיבתו<sup style="color: gray;">212</sup>.
<h4>המביאה בהמה עליה בזדון</h4>
אשה* המביאה את הבהמה עליה בסקילה*<sup style="color: gray;">213</sup>, אם עברה על לאו זה בזדון<sup style="color: gray;">214</sup> ובעדים והתראה*<sup style="color: gray;">215</sup>, שנאמר: ואשה אשר תקרב אל כל בהמה לרבעה אֹתה והרגת את האשה ואת הבהמה מות יומתו דמיהם בם<sup style="color: gray;">216</sup>, בסקילה<sup style="color: gray;">217</sup>. אתה אומר בסקילה או אינו אלא באחת מכל מיתות שבתורה, תלמוד לומר כאן: דמיהם בם<sup style="color: gray;">218</sup>, ולהלן - באוב-וידעוני*<sup style="color: gray;">219</sup> - נאמר: דמיהם בם<sup style="color: gray;">220</sup>, מה דמיהם בם האמור להלן סקילה - שנאמר: ירגמו אֹתם דמיהם בם<sup style="color: gray;">221</sup> - אף דמיהם בם שנאמר כאן סקילה<sup style="color: gray;">222</sup>.
<h4>כשאין עדים והתראה</h4>
איש הבא על הבהמה - בזדון<sup style="color: gray;">223</sup> - עונשו בכרת<sup style="color: gray;">224</sup>, וכן אישה המביאה הבהמה עליה<sup style="color: gray;">225</sup>, ונמנו בכלל שלשים ושש הכריתות האמורות בתורה<sup style="color: gray;">226</sup>, שנאמר - בסוף הענין<sup style="color: gray;">227</sup> - כי כל אשר יעשה מכל התועבות האלה ונכרתו הנפשות הָעֹשֹׂת מקרב עמם<sup style="color: gray;">228</sup>. וביארו ראשונים שאם אין עדים - והתראה*<sup style="color: gray;">229</sup> - הם בכרת*<sup style="color: gray;">230</sup>, והוא הדין אם לא נחקרה העדות<sup style="color: gray;">231</sup>. וכתבו ראשונים שהוא הדין המביא בהמה עליו, שאף הוא בכרת<sup style="color: gray;">232</sup>.
<h4>בסתר</h4>
השוכב עם בהמה נזכר בכלל הברכות-וקללות* שאמרו הלויים כשעברו ישראל את הירדן<sup style="color: gray;">233</sup>: ארור שֹׁכב עם כל בהמה, ואמר כל העם אמן<sup style="color: gray;">234</sup>. וביארו ראשונים דהיינו השוכב עם בהמה זכר או נקבה<sup style="color: gray;">235</sup>, וכשעושה כן בסתר הוא ארור<sup style="color: gray;">236</sup>, שעל עבירות שבגלוי לא באו לקלל, כי בית-דין* יענשוהו על הגלויות, כמו שכתוב בסוף כל הקללות: הנסתרות לה' אלהינו<sup style="color: gray;">237</sup>, הוא יקח נקמה מן הנסתרות, שהרי נתקללו בשם הקדוש ברוך הוא<sup style="color: gray;">238</sup>. והזכיר הבהמה כי אין לה פה שתצעק<sup style="color: gray;">239</sup> על הרובע<sup style="color: gray;">240</sup>. וכתבו אחרונים שחטא זה בא עליו ארור, כי הוא חטא רגיל ושכיח, ששוכב עם כל בהמה אינו ירא שתפרסם דבר זה<sup style="color: gray;">241</sup>.
ר' יהודה בן נחמני מתורגמנו<sup style="color: gray;">242</sup> של ר' שמעון בן לקיש היה דורש כל הארורים בנואף ונואפת<sup style="color: gray;">243</sup>: ארור שֹׁכב עם כל בהמה, אשת איש שעשתה מעשה בהמה, שמנאפת<sup style="color: gray;">244</sup>. וביארו ראשונים שבהמה הוא כינוי לאישה המנאפת שאין לה עם הבעל אהבה ולא דבקות, כי אם כבהמה שתיבעל לזכר שלה ולא תחוש ממנו<sup style="color: gray;">245</sup>.
<h4>בשוגג</h4>
הבא על הבהמה בשוגג - כגון שסבור לבוא על אשתו שלא כדרכה ובא על הבהמה<sup style="color: gray;">246</sup> או כסבור מותר<sup style="color: gray;">247</sup> - חייב להביא חטאת*<sup style="color: gray;">248</sup>, וכן המביא בהמה עליו בשוגג<sup style="color: gray;">249</sup>, ואישה המביאה את הבהמה עליה בשוגג<sup style="color: gray;">250</sup> - כגון שסבורה להביא עליה אדם והביא בהמה<sup style="color: gray;">251</sup> או כסבורה מותר<sup style="color: gray;">252</sup> - כדין כל העובר בשגגה על אחת ממצוות לא-תעשה* שיש בה מעשה שחייבים עליה כרת<sup style="color: gray;">253</sup>.
על מהותו של קרבן חטאת* שהיחיד מביא, ע"ע<sup style="color: gray;">254</sup>.
<h4>בא והביא בהעלם אחד</h4>
הבא על הבהמה והביא בהמה עליו - בהעלם אחד<sup style="color: gray;">255</sup> - נחלקו בו אמוראים אם חייב שתי חטאות או חטאת אחת<sup style="color: gray;">256</sup>: לדעת ר' אבהו - הסובר שר' ישמעאל לומד אזהרה לנשכב מלא יהיה קדש<sup style="color: gray;">257</sup> - לדברי ר' ישמעאל חייב שתים, אחד מלא תתן שכבתך, ואחד מלא יהיה קדש, לדברי ר' עקיבא אינו חייב אלא אחת, שכבתך ושכיבתך אחד היא<sup style="color: gray;">258</sup>. ולדעת אביי - הסובר שר' ישמעאל לומד אזהרה לנשכב מכל שֹׁכב עם בהמה<sup style="color: gray;">259</sup> - אפילו לדברי ר' ישמעאל אינו חייב אלא אחת<sup style="color: gray;">260</sup>, ששוכב ונשכב שניהם מהלאו של לא תתן שכבתך, אחד במשמעותו ואחד משהוקש לחבירו<sup style="color: gray;">261</sup>.
<h4>בן נח</h4>
בן-נח* הבא על הבהמה, יש מהראשונים שכתבו שמיתתו אינה בסקילה*<sup style="color: gray;">262</sup> - אלא בסייף*<sup style="color: gray;">263</sup>, כדין בן נח המומת<sup style="color: gray;">264</sup> - ויש מהראשונים שכתבו שנסקל על ידה<sup style="color: gray;">265</sup>.
בן נח הבא על הבהמה בשוגג* - כסבור מותר<sup style="color: gray;">266</sup> - כתבו ראשונים שנהרג, שהיה לו ללמוד ולא למד<sup style="color: gray;">267</sup>.
על בן-נח*, שנהרג בדיין אחד, ע"ע<sup style="color: gray;">268</sup>. ושם<sup style="color: gray;">269</sup>, שנהרג בעד אחד. ושם<sup style="color: gray;">270</sup>, שנהרג בלא התראה. ושם<sup style="color: gray;">271</sup>, שנהרג אפילו על פי עדות קרובים.
<h3><b>המתת הבהמה</b></h3>
הרובע והנרבע על פי עד-אחד*, הבהמה פטורה מן המיתה<sup style="color: gray;">272</sup>, והוא הדין ע"פ הודאת הבעלים<sup style="color: gray;">273</sup>, שמודה-בקנס* פטור<sup style="color: gray;">274</sup>. רובע ונרבע על פי שנים, הבהמה חייבת במיתה<sup style="color: gray;">275</sup>, שנאמר: ואיש אשר יתן שכבתו בבהמה וגו' ואת הבהמה תהרֹגו, ואשה אשר תקרב אל כל בהמה לרִבעה אֹתה והרגת את האשה ואת הבהמה<sup style="color: gray;">276</sup>.
<h4>צורת ההמתה</h4>
הבא על הבהמה, הבהמה בסקילה*<sup style="color: gray;">277</sup>, אע"פ שהנרבע אנוס הוא<sup style="color: gray;">278</sup>, והוא הדין המביא בהמה עליו<sup style="color: gray;">279</sup>, שנאמר: ואת הבהמה תהרֹגו<sup style="color: gray;">280</sup>. אתה אומר - שמיתת הבהמה<sup style="color: gray;">281</sup> - בסקילה, או אינו אלא באחת מכל מיתות האמורות בתורה<sup style="color: gray;">282</sup>, נאמר כאן: תהרֹגו, ונאמר להלן - גבי מסית<sup style="color: gray;">283</sup> - כי הרֹג תהרגנו<sup style="color: gray;">284</sup>, ללמוד בגזרה-שוה*<sup style="color: gray;">285</sup>, מה להלן בסקילה - שכתוב: וסקלתו באבנים<sup style="color: gray;">286</sup> - אף כאן בסקילה<sup style="color: gray;">287</sup>. ויש מהראשונים הלומד דין זה מהכתוב - במיתת אשה* המביאה בהמה עליה - דמיהם בם<sup style="color: gray;">288</sup>, וכל דמיהם בם בסקילה היא, שלמדנו מאוב-וידעוני* שכתוב בהם: ירגמו אֹתם דמיהם בם<sup style="color: gray;">289</sup>.
אישה* המביאה את הבהמה עליה, הבהמה בסקילה<sup style="color: gray;">290</sup>, שנאמר: והרגת את האשה ואת הבהמה<sup style="color: gray;">291</sup>, ומיתתה בסקילה, שנאמר: מות יומתו דמיהם בם<sup style="color: gray;">292</sup>, וכל דמיהם בם בסקילה היא, שלמדנו מאוב-וידעוני* שכתוב בהם: ירגמו אֹתם דמיהם בם<sup style="color: gray;">293</sup>.
יש מהתרגומים הארמיים שתרגם שהבהמה שאיש בא עליה ואישה מביאה עליה, מיתתה ב"קולפי"<sup style="color: gray;">294</sup>. וביארו אחרונים דהיינו שבט של עץ שראשו עב<sup style="color: gray;">295</sup>, ושלדעתו אינה בסקילה<sup style="color: gray;">296</sup>. וכתבו שדין זה יצא לתרגום מזה שכתוב גבי בהמה: תהרֹגו<sup style="color: gray;">297</sup>, וגבי אדם: מות יומת<sup style="color: gray;">298</sup>, הרי שמיתת בהמה משונה משל אדם<sup style="color: gray;">299</sup>.
על בהמה שרבעה אישה או נרבעה לאיש, שדנים על מיתת הבהמה בבית-דין* של עשרים ושלשה, ע"ע בית דין<sup style="color: gray;">300</sup>.
<h4>טעם ההמתה</h4>
שתי סיבות - שנינו במשנה<sup style="color: gray;">301</sup> - בהריגת הבהמה<sup style="color: gray;">302</sup>, למרות שהבהמה לא חטאה<sup style="color: gray;">303</sup>:
א) לפי שבאה לאדם תקלה - מכשול, עוון<sup style="color: gray;">304</sup> - על ידה לפיכך אמר הכתוב תיסקל<sup style="color: gray;">305</sup>, שלא תחטיא אחר<sup style="color: gray;">306</sup>, וזה הטעם נקרא תקלה<sup style="color: gray;">307</sup>.
ב) הבהמה נהרגת אע"פ שלא חטאה, להסתיר הקלון<sup style="color: gray;">308</sup>, שלא יזכר העוון הזה<sup style="color: gray;">309</sup>, שלא תהא בהמה עוברת בשוק ויאמרו זו היא שנסקל פלוני על ידה<sup style="color: gray;">310</sup>, על שם: ולא יהיה עוד לבית ישראל למבטח מזכיר עון<sup style="color: gray;">311</sup>, וזה הטעם הוא הנקרא קלון<sup style="color: gray;">312</sup>. וביארו ראשונים כי ההמתה מכפרת לו העוון הזה עם התשובה*, ולזה ראוי שלא יהיה בכאן מה שיביא לזכור העוון ההוא עם התשובה, כי בזה יתיישב יותר בנפש האנשים שהחטא נמחל אחר קיבול החוטא העונש המסודר עליו<sup style="color: gray;">313</sup>.
טעם נוסף כתבו ראשונים להריגה, כי הזכירה הזאת תביא להרהר בעבירה כל זמן שיראו הבהמה, בזכרם שכבר שכב איש אותה או נרבעת אישה לה<sup style="color: gray;">314</sup>.
עוד טעם כתבו אחרונים, כי כל בהמה ועוף נבראו לעשות רצון קונם, שנתן להם בטבע לשמור איש מינו ולא יזדווגו למין אחר, ואם תשחית הבהמה דרכה נגד הטבע, רוח הטומאה היא בקרבה, וכיוון שעברה חוק טבעה סקול תיסקל<sup style="color: gray;">315</sup>.
<h4>קטן וקטנה</h4>
אין הבהמה נסקלת אלא אם היה האיש הרובע בן תשע שנים ויום אחד<sup style="color: gray;">316</sup>, שנאמר: ואיש אשר יתן שכבתו בבהמה מות יומת ואת הבהמה תהרֹגו<sup style="color: gray;">317</sup>, איש, להוציא את הקטן<sup style="color: gray;">318</sup>, שאיש משמע גדול, ולא קטן<sup style="color: gray;">319</sup>. וביארו ראשונים שאינו נצרך למעט קטן פחות מבן י"ג שאינו חייב, שזה פשוט, כיוון שאינו בר עונשין<sup style="color: gray;">320</sup>, ולא נצרך אלא למעט קטן פחות מבן תשע, שאינו ראוי לביאה<sup style="color: gray;">321</sup>, ואין הבהמה נסקלת על ידו<sup style="color: gray;">322</sup>. וכן אין הבהמה נסקלת אלא אם היתה האישה הנרבעת בת שלוש שנים ויום אחד<sup style="color: gray;">323</sup> - שאז ביאתה ביאה<sup style="color: gray;">324</sup> - היתה מבת שלוש שנים ולמטה - שאין ביאתה ביאה<sup style="color: gray;">325</sup> - אין הבהמה נסקלת<sup style="color: gray;">326</sup>.
בטעם שהבהמה נסקלת כשבא עליה קטן מבן תשע שנים ויום אחד וכשהביאה עליה קטנה מבת שלוש שנים ויום אחד - אע"פ שהם עצמם אינם נהרגים<sup style="color: gray;">327</sup> - אמרו בתלמוד שכיוון שמזיד הוא קלון יש בדבר - שגינה עצמו בדבר מגונה<sup style="color: gray;">328</sup> - ואף תקלה יש, שכיוון שמזיד הוא בן הריגה הוא והכתוב חס עליו משום שהוא קטן<sup style="color: gray;">329</sup>. ויש מהראשונים מפרשים דהיינו שיש במינו תקלה וקלון, מה שאין כן בבן-נח*, שאין הבהמה נסקלת על ידו - לסוברים כן<sup style="color: gray;">330</sup> - שאין לו קלון ובושת בכך<sup style="color: gray;">331</sup>, אלא תקלה בלבד<sup style="color: gray;">332</sup>.
יש מהאחרונים הסובר בדעת אמוראים שאף אם היתה בת שלוש שנים ויום אחד אין הבהמה נסקלת על ידה, שקטנה הרי היא אנוסה<sup style="color: gray;">333</sup>, ואין בהמה נסקלת אלא על ביאת קטן, משום שאין קישוי אלא לדעת<sup style="color: gray;">334</sup>, ורצון גמור הוא ובן מוות, אלא שהכתוב חס עליו<sup style="color: gray;">335</sup>. ולכן כתוב באישה: והרגת את האשה ואת הבהמה<sup style="color: gray;">336</sup>, דהיינו שבמקום שהיא בת עונשים נסקלת בהמה על ידה, אבל באיש כתוב בפני עצמו: מות יומת, ואת הבהמה תהרֹגו<sup style="color: gray;">337</sup>, היינו אף אם השוכב אינו איש, שהוא קטן, גם כן: הבהמה תהרוגו<sup style="color: gray;">338</sup>.
<h4>שוגג</h4>
ישראל הבא על הבהמה בשוגג, כסבור מותר<sup style="color: gray;">339</sup>, שאין בו תקלה, שהרי שוגג היה<sup style="color: gray;">340</sup>, אלא קלון בלבד, שגינה עצמו בדבר מגונה<sup style="color: gray;">341</sup>, נסתפקו בו בתלמוד אם הבהמה נסקלת, שאין צורך בתקלה וקלון, אלא די בקלון, או שאינו נהרג, שיש צורך בתקלה וקלון יחד<sup style="color: gray;">342</sup>. ולהלכה פסקו ראשונים שהשוכב עם הבהמה בשגגה והאשה שהביאה את הבהמה עליה בשגגה אין הבהמה נסקלת על ידם<sup style="color: gray;">343</sup>, שהרי אף על פי שיש כאן קלון אין כאן תקלה<sup style="color: gray;">344</sup>, וכיוון שלא נפשט הספק בתלמוד אין סוקלים מספק<sup style="color: gray;">345</sup>.
בדעת הסוברים שבן-נח* שבא על בהמה, הבהמה נסקלת, משום שאין צורך בקלון ותקלה יחד, אלא די בתקלה בלבד<sup style="color: gray;">346</sup>, כתבו ראשונים שהוא הדין שישראל הבא על הבהמה בשוגג - שאין תקלה אלא קלון בלבד<sup style="color: gray;">347</sup> - הבהמה נסקלת<sup style="color: gray;">348</sup>.
<h4>כשלא המיתו האדם</h4>
בהמה שנרבעה בשני עדים, אבל לא דנו האדם, כתבו אחרונים שאין ממיתים הבהמה, שאין חיוב המיתה אלא משון שלא יאמרו על ידי בהמה זו נסקל פלוני<sup style="color: gray;">349</sup>, ואם האדם אינו נידון לא גרמה הבהמה שום תקלה<sup style="color: gray;">350</sup>.
<h4>עוף</h4>
עוף* הנרבע, יש מהראשונים שכתבו שאף הוא בסקילה*, אם היו שם שני עדים<sup style="color: gray;">351</sup>. ויש מהראשונים שהסתפקו בזה<sup style="color: gray;">352</sup>.
<h4>בזמן הזה</h4>
בזמן הזה, שאין דנין דיני-נפשות*<sup style="color: gray;">353</sup>, ואי אפשר לגמור דינו של הבהמה, מותר לשחטו אפילו לכתחילה<sup style="color: gray;">354</sup>. ואע"פ שלפי הטעמים של תקלה<sup style="color: gray;">355</sup> וקלון<sup style="color: gray;">356</sup>, אין לחלק בין בזמן שהיה סנהדרין לזמן הזה, שסוף סוף יש תקלה וקלון, אפילו יש שני עדים, אין ממיתים את הבהמה, שאין תקלה ולא קלון,שלא התברר הדבר אלא על ידי שהעידו בבית-דין*, ועכשיו שאין בית דין מומחים - שאין סמיכה* - הרי הם כמעידים חוץ לבית דין<sup style="color: gray;">357</sup>.
<h4>בן נח</h4>
בן-נח* הבא על הבהמה, נחלקו אמוראים וראשונים בדעתם אם ממיתים אותה:
א) לדעת רב ששת - וכן יש מהראשונים סוברים בדעת אביי<sup style="color: gray;">358</sup> ובדעת רבא<sup style="color: gray;">359</sup> - ממיתים את הבהמה<sup style="color: gray;">360</sup>, שכן לטעם של תקלה<sup style="color: gray;">361</sup> יש לסקול<sup style="color: gray;">362</sup>, שהרי בני נח מוזהרים על העריות<sup style="color: gray;">363</sup> ונכשל אדם בעבירה על ידה<sup style="color: gray;">364</sup> ונהרג הרובע<sup style="color: gray;">365</sup>, ואפילו לא נהרג, כל שעשה עבירה זו במזיד, אע"פ שאין מיתה לאדם עליה, ישנה לתקלה<sup style="color: gray;">366</sup>. ואע"פ שלטעם של קלון, שלא תהא בהמה זו עוברת בשוק ואומרים: זו היא שנסקל פלוני על ידה<sup style="color: gray;">367</sup>, אין לסקול<sup style="color: gray;">368</sup>, שדרכם בכך ואין מתביישים<sup style="color: gray;">369</sup>, ועוד שעל קלון של גוי, לא חסה התורה<sup style="color: gray;">370</sup>, במקום של תקלה הורגים, אע"פ שאין קלון<sup style="color: gray;">371</sup>. שהרי שנינו: מה אילנות של אשירה* שאין אוכלים ואין שותים ואין מריחים, אמרה תורה השחת שרוף וכלה, שכתוב בהן: תשרפון באש<sup style="color: gray;">372</sup>, הואיל ובא לאדם תקלה על ידן, אע"פ שאין קלון אלא תקלה, שאף הם הוזהרו על עבודה-זרה*<sup style="color: gray;">373</sup>, המתעה את חבירו מדרכי חיים לדרכי מיתה על אחת כמה וכמה<sup style="color: gray;">374</sup>. ואע"פ שגוי המשתחווה לבהמתו אין הבהמה נהרגת<sup style="color: gray;">375</sup>, שחסה התורה על בעלי חיים, שלא להורגם כשאין קלונו מרובה<sup style="color: gray;">376</sup>, ורביעה היא תקלה מגונה יותר מעבודה זרה<sup style="color: gray;">377</sup>.
ב) אכן יש מהראשונים סוברים שאביי חולק על רב ששת וסובר שצריך תקלה וקלון<sup style="color: gray;">378</sup>, וכן יש מהראשונים סוברים בדעת רבא<sup style="color: gray;">379</sup>, ולדעתם נצרך תקלה וקלון יחד, ואין הבהמה מומתת<sup style="color: gray;">380</sup>. ואף על פי שנצטווינו על שריפת האשירה, מפני שבאה לאדם תקלה על ידה, אע"פ שאין לבני נח בושת בכך, בעבודה זרה החמירה התורה הרבה<sup style="color: gray;">381</sup>. או שחסה התורה על בעלי חיים, שלא להורגם כשאין להם הנאה מהעבירה<sup style="color: gray;">382</sup>, שיש צורך בשלושה דברים: תקלה וקלון והנאה<sup style="color: gray;">383</sup>, ותקלה וקלון בלא הנאה אינו מחייב בעלי חיים במיתה<sup style="color: gray;">384</sup>.
להלכה פסקו ראשונים שבן נח הבא על הבהמה - או הביאה עליו, אע"פ שנהרג על ידה<sup style="color: gray;">385</sup> - אין הורגים את הבהמה, שלא נצטוו בהריגת בהמה אלא ישראל<sup style="color: gray;">386</sup>, שיש שם תקלה וקלון<sup style="color: gray;">387</sup>. ויש מהראשונים שנראה מדבריהם - וכן כתבו אחרונים<sup style="color: gray;">388</sup> - שמסקנת התלמוד שסוקלים את הבהמה<sup style="color: gray;">389</sup>.
יש מהאחרונים הסובר שאין הדיון בתלמוד אלא גבי בהמת ישראל שנרבעה בידי גוי, אבל בהמתו של גוי שנרבעת מגוי, פשוט שאינה נידונית בדיננו, שאין ממונו חמור מגופו להיות אנחנו מצווים להורגה, משום שעל ידה בא תקלה לגוי, שאין מצווים על זה להרוג הבהמה, אלא בבהמת ישראל<sup style="color: gray;">390</sup>.
לסוברים שבן נח הבא על הבהמה, הבהמה מומתת<sup style="color: gray;">391</sup>, יש מהאחרונים סוברים שבהמה נהרגת אפילו בעד אחד ובדיין אחד בלא התראה, ואפילו על פי קרובים<sup style="color: gray;">392</sup>, כדין בן נח שנהרג אפילו בעד אחד<sup style="color: gray;">393</sup> ובדיין אחד<sup style="color: gray;">394</sup> בלא התראה<sup style="color: gray;">395</sup> ואפילו על פי קרובים<sup style="color: gray;">396</sup>, קל-וחומר* לבהמה<sup style="color: gray;">397</sup>. ויש מהאחרונים סוברים שאינה נהרגת אלא בעשרים ושלושה דיינים<sup style="color: gray;">398</sup> ובעדים<sup style="color: gray;">399</sup> - כדין בהמה שישראל בא עליה<sup style="color: gray;">400</sup> - שאין דינה נלמד אלא מישראל הבא על בהמה<sup style="color: gray;">401</sup>, אם כן דיו-לבא-מן-הדין-להיות-כנדון*<sup style="color: gray;">402</sup>. ועוד, שהוא קל וחומר, בהמה הנרבעת לישראל, שיש תקלה וקלון<sup style="color: gray;">403</sup>, אין הורגים אותה עד שיש עדים ועשרים ושלושה, הנרבעת לנכרי, שתקלה יש<sup style="color: gray;">404</sup> קלון אין<sup style="color: gray;">405</sup>, לא כל שכן שצריכים עדים ועשרים ושלושה<sup style="color: gray;">406</sup>. ויש מהאחרונים שנסתפקו אם צריכה דיין אחד או עשרים ושלושה<sup style="color: gray;">407</sup>.
על אדם שרבע בהמתו של טריפה, או שרבעה היא את האדם, שהבהמה נסקלת, ע"ע טרפה (א)<sup style="color: gray;">408</sup>.
<h4>צורת ההמתה</h4>
לסוברים שבן נח הבא על הבהמה, הבהמה מומתת<sup style="color: gray;">409</sup>, כתבו ראשונים ואחרונים שמיתתה בסקילה*<sup style="color: gray;">410</sup>, ואע"פ שאין הרובע בסקילה<sup style="color: gray;">411</sup> - אלא בסייף*, לסוברים כן<sup style="color: gray;">412</sup> - ויש מהאחרונים המחלק: בן נח הבא על בהמת עצמו, מיתתה בסקילה<sup style="color: gray;">413</sup>, כבהמת ישראל<sup style="color: gray;">414</sup>, אבל בן נח על בהמת ישראל, מיתתה בסייף, כדין בן נח<sup style="color: gray;">415</sup>.
<h4>בזמן הזה</h4>
לסוברים שבן נח הבא על הבהמה, הבהמה נסקלת<sup style="color: gray;">416</sup> בדיין אחד<sup style="color: gray;">417</sup>, כן הדין אף בזמן הזה<sup style="color: gray;">418</sup>.
<h3><b>איסור הנאה</b></h3>
הרובע והנרבע על פי עד-אחד* מותר בהנאה<sup style="color: gray;">419</sup>, שאינו נסקל<sup style="color: gray;">420</sup>, והוא הדין הרובע ונרבע על פי הבעלים, ואין עד כלל, שמותר בהנאה<sup style="color: gray;">421</sup>, שאינו בסקילה<sup style="color: gray;">422</sup>.
הרובע ונרבע על פי שנים אסור בהנאה<sup style="color: gray;">423</sup>, שבן סקילה הוא<sup style="color: gray;">424</sup>. ונאסר בגמר-דין*<sup style="color: gray;">425</sup>, אפילו שחטו קודם סקילה*<sup style="color: gray;">426</sup>. ואם שחטו קודם שנגמר דינו, מותר בהנאה<sup style="color: gray;">427</sup>. וכתבו ראשונים שלא ניתן ללמוד דין זה משור-הנסקל*, שכתוב בו: ולא יֵאָכֵל את בשרו<sup style="color: gray;">428</sup>, שיש בנוגח שאין ברובע, ויש ברובע שאין בנוגח<sup style="color: gray;">429</sup>, אלא יש שום דרש אחר<sup style="color: gray;">430</sup>. וכתבו אחרונים שאיסורו בהנאה לאחר מיתה נלמד בהקש*, שנאמר ברובע: והרגת את האשה ואת הבהמה<sup style="color: gray;">431</sup>, והוקשה בהמה לאישה להצריך עשרים ושלושה לדיני-נפשות* של בהמה<sup style="color: gray;">432</sup>, ואין היקש למחצה<sup style="color: gray;">433</sup>, וכיוון שאין היקש למחצה, כמו שאישה הנסקלת אסורה בהנאה, שכל מת אסור בהנאה<sup style="color: gray;">434</sup>, אף בהמת רובע ונרבע אסורה בהנאה<sup style="color: gray;">435</sup>.
יש מהראשונים הסובר שרובע ונרבע אינו אסור בהנאה, שאין למדים דינו משור הנסקל, ומניין שייאסר בהנאה<sup style="color: gray;">436</sup>. ויש מהאחרונים שפירש דבריו, שמודה שלאחר סקילה אסורה בהנאה, שהוקש לאישה הנסקלת<sup style="color: gray;">437</sup>, ולא התיר בהנאה רק בנגמר דינה בין מחיים בין לאחר ששחטה, שאין מקור ללימוד<sup style="color: gray;">438</sup>.
על שור-הנסקל* שנודע שהוא פטור מסקילה אחר שנגמר דינו, ע"ע.
<h4>בזמן הזה</h4>
בזמן הזה, שאין הבהמה נהרגת<sup style="color: gray;">439</sup>, הבהמה מותרת בהנאה<sup style="color: gray;">440</sup>, אפילו רובעו ישראל בפני שני עדים<sup style="color: gray;">441</sup>, שאינה אסורה כלל כשאינה נקטלת<sup style="color: gray;">442</sup>, שאין האיסור אלא מגמר-דין*<sup style="color: gray;">443</sup>, ובזמן הזה אין גמר דין<sup style="color: gray;">444</sup>. וכתבו אחרונים שמותר לשוחטו לכתחילה<sup style="color: gray;">445</sup>, ונכון לשוחטו ולהעבירו מן העולם, כדי שלא תהא בהמה עוברת בשוק ויאמרו זו היא שנסקל פלוני על ידה<sup style="color: gray;">446</sup>, ועוד משום ובערת הרע<sup style="color: gray;">447</sup>, כיוון שאין לנו בית דין בזמן הזה שנוכל לבערו על פי בית דין כעיקר מצוותו<sup style="color: gray;">448</sup>.
<h4>בן נח</h4>
בן-נח* שרבע בהמה, נראה מדברי ראשונים שמותרת בהנאה<sup style="color: gray;">449</sup>. ונחלקו אחרונים:
א) יש מהאחרונים הסוברים שאין הבהמה מותרת בהנאה כשבן נח בא עליה, אלא לסוברים שבן נח הבא על הבהמה אינה מומתת<sup style="color: gray;">450</sup>, אבל לסוברים שהבהמה מומתת<sup style="color: gray;">451</sup>, הרי הבהמה אסורה בהנאה, אף בזמן הזה, שכן אף בזמן הזה הבהמה נסקלת - לסוברים כן<sup style="color: gray;">452</sup> -ומכיוון שהיא נהרגת בעד אחד ובדיין אחד - ובלא התראה<sup style="color: gray;">453</sup>, לסוברים כן<sup style="color: gray;">454</sup> - הרי כאילו נגמר דינה<sup style="color: gray;">455</sup>. וכן לדעתם עיקר שהבהמה אסורה בהנאה<sup style="color: gray;">456</sup>.
ב) אבל רוב האחרונים סוברים שהבהמה מותרת בהנאה<sup style="color: gray;">457</sup>, אף לסוברים שבן נח שבא עליה בהמה הבהמה מומתת<sup style="color: gray;">458</sup>, אם משום שלדעתם בן נח שרבע בהמה, הבהמה מומתת בעשרים ושלושה דיינים ובעדים<sup style="color: gray;">459</sup>. או שאפילו היא מומתת בעד אחד ודיין אחד, לא אמרה תורה שיאסר בהנאה רק באופן שנידון בעשרים ושלושה, וככל חומר דיני נפשות שבשור הנסקל, אבל כשנהרג ע"פ אחד, יש לומר שלא נאסר כלל בהנאה<sup style="color: gray;">460</sup>. או שלא אמרה תורה שייאסר בהנאה אלא לאחר גמר-דין*, כבהמת ישראל<sup style="color: gray;">461</sup>, וכל עוד לא דנים אותו אין כאן חיוב מיתה לא לנכרי ולא לבהמה, וממילא מותרת, שאף בשני עדים כל ששחטה קודם שנגמר דינה מותרת<sup style="color: gray;">462</sup>. ועוד, שבבהמה הנרבעת לא נמצא כלל שמפורש שאסור בהנאה, אלא שכתבו ראשונים שיש שום דרש בזה<sup style="color: gray;">463</sup>, ולפי זה בבהמה הנרבעת לגוי מנין לנו לאסור בהנאה<sup style="color: gray;">464</sup>.
לסוברים שבן נח שרבע בהמה בזמן הזה, הבהמה מותרת בהנאה<sup style="color: gray;">465</sup>, כתבו ראשונים שאם נכרי ראה שנכרי חבירו רבע בהמה ואמר לנכרים שלא לאכול אותה ונמכרה לישראל, אסור לו ליהודי שיאכל פן יתחלל שם שמים על ידו<sup style="color: gray;">466</sup>. וכתבו אחרונים דהיינו כשהוא מפורסם שנרבעה, אבל באינו מפורסם, אין איסור<sup style="color: gray;">467</sup>, ומכל מקום משום הרחק מן הכיעור ראוי שלא לקיים בחיים, אלא ימכרנו לגוי והדמים מותרים בהנאה<sup style="color: gray;">468</sup>.
לסוברים שבן נח שרבע בהמה בזמן הזה, הבהמה מותרת בהנאה<sup style="color: gray;">469</sup>, כתבו אחרונים שמותר אף לכתחילה לשחוט אותה<sup style="color: gray;">470</sup>. ויש מהאחרונים הסובר שמכל מקום אסור מלכתחילה לשחוט את הבהמה כדי לאכול את בשרו ורק בדיעבד בשרו מותר<sup style="color: gray;">471</sup>.
לסוברים שבן נח שרבע בהמה בזמן הזה, הבהמה מותרת בהנאה<sup style="color: gray;">472</sup>, כתבו אחרונים שמכל מקום אסור לכתוב על גבי עורה ספרי תורה ותפלין* ומזוזות<sup style="color: gray;">473</sup>, ואפילו לעשות רצועות תפילין<sup style="color: gray;">474</sup>, ואם כתבו מעורו ספר-תורה*, אין לקרות בו וצריך גניזה*<sup style="color: gray;">475</sup>, שהוא כמקדיש בעל-מום* לגבי מזבח<sup style="color: gray;">476</sup>.
<h4>פסול הבהמה לקרבן</h4>
הרובע והנרבע פסולים לגבי מזבח<sup style="color: gray;">477</sup>, בין על פי עד-אחד* - כשהבעלים שותק<sup style="color: gray;">478</sup> או שאומר איני יודע<sup style="color: gray;">479</sup>, או על פי הבעלים אף על פי שאין עד כלל<sup style="color: gray;">480</sup> - בין על פי שני עדים<sup style="color: gray;">481</sup>. ובמקור הדין נחלקו תנאים:
א) יש מהתנאים למדים שרובע ונרבע פסולים לגבי מזבח בשני עדים, מקל-וחומר*, ומה אם בעל-מום* שאין יעידת שני עדים פוסלתו מן האכילה<sup style="color: gray;">482</sup>, שבעל מום, אע"פ שאסור לגבוה מותר להדיוט, שלא נפסל אלא לגבוה בלבד<sup style="color: gray;">483</sup>, יעידת עד אחד פוסלתו מן ההקרבה<sup style="color: gray;">484</sup>, שהרי מומו בגלוי הוא, ואפילו אם העיד עד אחד נפסל מן ההקרבה, שראו אותו כל העולם<sup style="color: gray;">485</sup>, הרובע והנרבע שיעידת שני עדים פוסלת מן האכילה<sup style="color: gray;">486</sup>, אינה דין שתהא יעידת עד אחד פוסלתן מן ההקרבה<sup style="color: gray;">487</sup>. ובעד אחד, או על פי הבעלים, שאינה נסקלת בכך<sup style="color: gray;">488</sup>, לומד שפסול לגבי המזבח, ממה שנאמר: כי משחתם בהם מום בם<sup style="color: gray;">489</sup>, וכל מקום שנאמר השחתה אינו אלא דבר ערוה, שנאמר: כי השחית כל בשר וגו'<sup style="color: gray;">490</sup>, שהיו באים על כל חיה<sup style="color: gray;">491</sup> ומוציאים שכבת זרע לבטלה<sup style="color: gray;">492</sup>, שנאמר: ושחת ארצה<sup style="color: gray;">493</sup>.
ב) ויש מהתנאים למדים דין רובע ונרבע בשני עדים מקל וחומר אחר, ומה אם בעל מום שלא נעבדה בו עבירה פסול מעל גבי המזבח<sup style="color: gray;">494</sup>, הרובע והנרבע שנעבדה בהן עבירה אינו דין שיפסלו מעל גבי המזבח<sup style="color: gray;">495</sup>. ואין לדחות משור שחרש עם החמור, שנעבדה בו עבירה<sup style="color: gray;">496</sup> וכשר על גבי המזבח - אם הקדישו אחרי כן<sup style="color: gray;">497</sup> - שכן החורש בשור וחמור אין חייב - הבהמה<sup style="color: gray;">498</sup> - מיתה, ואין ללמוד לרובע ונרבע שחייב מיתה<sup style="color: gray;">499</sup>. אבל ברובע ונרבע בעד אחד או על פי הבעלים שאינו חייב מיתה<sup style="color: gray;">500</sup>, ניתן לפרוך הקל וחומר מחורש, שהוא כמוהו עבירה שאינו חייב מיתה, ולכן נצרך הכתוב<sup style="color: gray;">501</sup>. ולדעתם אין ללמוד קל וחומר מבעל מום ושני עדים<sup style="color: gray;">502</sup>, שכן בעל מום מומו בגלוי, ואין ללמוד ממנו לרובע ונרבע שאין מומו בגלוי, שיש לומר הואיל ואין מומו בגלוי לא יפסל מעל גבי המזבח<sup style="color: gray;">503</sup>. ולדעתם למדים דין רובע ונרבע על פי עד אחד או על פי הבעלים<sup style="color: gray;">504</sup>, שאין חייב מיתה<sup style="color: gray;">505</sup>, ממה שנאמר: אדם כי יקריב וגו' מן הבהמה<sup style="color: gray;">506</sup> - ולא כולה<sup style="color: gray;">507</sup> - להוציא את הרובע ואת הנרבע<sup style="color: gray;">508</sup>. שבכל מקום אתה אומר "מן" להוציא הוא<sup style="color: gray;">509</sup>, ומשום שכתוב לגביהם לשון של "בהמה", ככתוב: ואיש אשר יתן את שכבתו בבהמה<sup style="color: gray;">510</sup>, מסתבר שהכתוב גבי בהמה למעט אלה בא<sup style="color: gray;">511</sup>. ויש מהראשונים מפרשים לדעה זו, שאין הלימוד מהכתוב נצרך אלא היכן ששחטו והקריבו קודם גמר-דין*, שאז מותר בהנאה<sup style="color: gray;">512</sup>, ולגבוה אסור<sup style="color: gray;">513</sup>, אבל רובע ונרבע על פי עד אחד ועל פי בעלים נלמד מהכתוב: ממשקה ישראל<sup style="color: gray;">514</sup> - הכתוב גבי קרבנות ביחזקאל<sup style="color: gray;">515</sup> - מן המותר לישראל<sup style="color: gray;">516</sup>, מן המותר לאכילת ישראל הבא קרבן<sup style="color: gray;">517</sup>. או שרובע ונרבע על פי עד אחד ועל פי בעלים נלמד מקל וחומר מנוגח, שלא נעבדה בו עבירה, והוא אסור<sup style="color: gray;">518</sup>. ויש מהראשונים מפרשים שרובע ונרבע על פי עד אחד ועל פי בעלים נלמד ממן הבהמה<sup style="color: gray;">519</sup>, ורובע ונרבע בשני עדים אפילו לקל וחומר אינו צריך<sup style="color: gray;">520</sup>, שבלא זה אנו יודעים שהוא אסור למזבח<sup style="color: gray;">521</sup> מזה שהוא אסור בהנאה<sup style="color: gray;">522</sup>, דהיינו מהכתוב: ממשקה ישראל<sup style="color: gray;">523</sup>.
ג) ויש מהתנאים הלמדים דין רובע ונרבע על פי עד אחד או על פי הבעלים ממן הבהמה<sup style="color: gray;">524</sup>, וכן לומדים דין רובע ונרבע על פי שני עדים מכתוב זה<sup style="color: gray;">525</sup>.
ד) ויש הלמדים שרובע ונרבע פסול לגבי המזבח, ממה שנאמר: ועשיתם אשה לה' וגו' מן הבקר או מן הצאן<sup style="color: gray;">526</sup>, מן הצאן - ולא כל הצאן<sup style="color: gray;">527</sup> - פרט לרובע ולנרבע<sup style="color: gray;">528</sup>.
בטעם פסול רובע ונרבע לגבי המזבח כתבו ראשונים שהואיל ונעבדה בו עבירה הוא מאוס<sup style="color: gray;">529</sup>.
היה שם עד אחד והבעלים מכחישים אותו, הרי אלו מותרים אף למזבח<sup style="color: gray;">530</sup>.
על ולד נרבעת, שנחלקו תנאים אם האסורים לגבי מזבח ולדותיהם אסורים או לא, ע"ע זה וזה גורם<sup style="color: gray;">531</sup>. ושם<sup style="color: gray;">532</sup>, שנחלקו אמוראים אם המחלוקת היא כשנרבעה קודם שנתעברה, או שהמחלוקת היא כשנתעברה קודם שנרבעה, אבל נרבעה קודם שנתעברה לדברי הכל הולד מותר למזבח. ושם<sup style="color: gray;">533</sup>, שלהלכה אם נרבעה קודם שנתעברה, הולד מותר למזבח. על פרה-אדומה* שנרבעה, שפסולה, ע"ע.
<h4>עוף</h4>
עוף הנרבע, אף הוא פסול לגבי המזבח<sup style="color: gray;">534</sup>, שנאמר: מן התורים<sup style="color: gray;">535</sup>, ולא כל התורים<sup style="color: gray;">536</sup>, מן בני היונה<sup style="color: gray;">537</sup>, ולא כל בני היונה<sup style="color: gray;">538</sup>, למעט נרבע<sup style="color: gray;">539</sup> ונעבד<sup style="color: gray;">540</sup>. ואף לסוברים שרובע ונרבע על פי עד אחד או ע"פ הבעלים פסולם למזבח נלמד מהכתוב: כי משחתם בהם מום בם<sup style="color: gray;">541</sup>, אנו נצרכים ללימוד ממן התורים, שמכיוון שמום אינו פוסל בעופות<sup style="color: gray;">542</sup> הייתי חושב שדבר ערוה לא יפסול בהם<sup style="color: gray;">543</sup>.
<h4>של חבירו</h4>
הרובע והנרבע, בין שהיתה הבהמה שלו בין שהיתה של חבירו, הרי זו אסורה למזבח<sup style="color: gray;">544</sup>, שכיוון שעשה בה מעשה אסרה<sup style="color: gray;">545</sup>.
<h4>אונס</h4>
הרובע והנרבע, בין באונס בין ברצון, הרי הבהמה אסורה למזבח<sup style="color: gray;">546</sup>. רובע, שהרי אין קישוי אלא לדעת, ונרבע, שכן מצינו הבהמה הנרבעת היא נסקלת ואף על פי שהיא אנוסה<sup style="color: gray;">547</sup>.
<h4>שוגג</h4>
הרובע והנרבע, בין בזדון בין בשגגה, הרי הבהמה אסורה למזבח<sup style="color: gray;">548</sup>, אע"פ שבשוגג אדם אינו במיתה, וכתוב: מות יומת ואת הבהמה תהרֹגו<sup style="color: gray;">549</sup>, שמשמע כשימות האיש הבהמה תהרוגו, כיוון שבאת תקלה לאדם על ידה, ואפילו בשוגג, היא נסקלת<sup style="color: gray;">550</sup>, לסוברים כן<sup style="color: gray;">551</sup>.
<h4>קודם הקדשה ולאחריה</h4>
הרובע והנרבע, בין לפני הקדשה בין לאחר הקדשה, הרי הבהמה אסורה למזבח<sup style="color: gray;">552</sup>, שנאמר: זאת תורת העֹלה<sup style="color: gray;">553</sup>, זאת, מיעוט<sup style="color: gray;">554</sup>, שאם עלו רובע ונרבע ירדו<sup style="color: gray;">555</sup>, ונאמר: מן הבהמה<sup style="color: gray;">556</sup>, להוציא הרובע והנרבע<sup style="color: gray;">557</sup>, ולא נצרכו שני הפסוקים, אלא אחד לחולין שנרבעה והוקדשה ואחד לנרבעה כשהיא הקדש<sup style="color: gray;">558</sup>.
<h4>קודם גמר דין</h4>
הרובע והנרבע פסול לגבי המזבח אף קודם גמר-דין*<sup style="color: gray;">559</sup>.
<h4>תערובת</h4>
כל הזבחים שנתערבו ברובע ונרבע אוסרים בכל שהן<sup style="color: gray;">560</sup>, שאינם בטלים ברוב*<sup style="color: gray;">561</sup>, אפילו נתערב אחד בריבוא נפסד הכל ונפסל למזבח<sup style="color: gray;">562</sup>. היה רובע ונרבע ע"פ שני עדים, ימותו כולם<sup style="color: gray;">563</sup>, לפי שבעלי חיים חשובים הם ואינם בטלים, ואם הקריב הורצה, שאין בעלי חיים נידחים<sup style="color: gray;">564</sup> - לסוברים כן<sup style="color: gray;">565</sup> - היה רובע ונרבע ע"פ עד אחד או ע"פ הבעלים, שאינו שור הנסקל<sup style="color: gray;">566</sup>, ואין לומר שימותו, שהרי מותרים להדיוט<sup style="color: gray;">567</sup>, אם לא מפני הזבח המעורב בהן, ואי איפשר למכור את כולן לצורכי מין אותה זבח להקריבם, שהרי פסולים להקרבה<sup style="color: gray;">568</sup>, ומחמת הזבח המעורב בהן נאסרו כולן להדיוט, ולחללו על המעות בעודו תם אי איפשר, הילכך<sup style="color: gray;">569</sup> ירעו עד שיסתאבו - יפול בהן מום<sup style="color: gray;">570</sup> הפוסל אותן מלהיות ראויים לקרבן<sup style="color: gray;">571</sup> - וימכרו ויביא בדמי היפה שבהן<sup style="color: gray;">572</sup>, ששמא הזבח הוא היפה<sup style="color: gray;">573</sup>, מאותו המין<sup style="color: gray;">574</sup> של קדשים שנתערב<sup style="color: gray;">575</sup>, אם עולה, עולה, ואם שלמים, שלמים, ויאמר: כל מקום שהוא הזבח יהא מחולל על מעות הללו<sup style="color: gray;">576</sup>.
<h4>לאו</h4>
המקריב רובע ונרבע על גבי המזבח עובר בלא-תעשה*<sup style="color: gray;">577</sup> על הקרבת בעל-מום*<sup style="color: gray;">578</sup>, שנאמר: לא תזבח וגו' תועבת ה' אלהיך הוא<sup style="color: gray;">579</sup>, וכיוון שרובע ונרבע פסולים לגבי מזבח, שנאמר: מן הבהמה<sup style="color: gray;">580</sup>, להוציא את הרובע ואת הנרבע<sup style="color: gray;">581</sup>, תועבת ה' אנו קוראים בהם<sup style="color: gray;">582</sup>. או שהם בכלל הלאו, משום שנאמר שם: לא תזבח וגו' כל דבר, להוציא רובע ונרבע<sup style="color: gray;">583</sup>.
<h4>מלקות</h4>
הרובע והנרבע, צידדו ראשונים שאע"פ שאינם ראויים למזבח לקרבן, אם עבר והקריבן אינו לוקה מן התורה<sup style="color: gray;">584</sup>, לפי שלא נתפרשה אזהרתן<sup style="color: gray;">585</sup> בתורה<sup style="color: gray;">586</sup>, אלא שנמעטו מהכתובים<sup style="color: gray;">587</sup>, והוא לאו-שבכללות*, שאין לוקים עליו<sup style="color: gray;">588</sup>, לסוברים כן<sup style="color: gray;">589</sup>.
העובר על לאו-שבכללות*, שנחלקו אמוראים וראשונים בדעתם אם לוקים עליו מן התורה, ע"ע<sup style="color: gray;">590</sup>. ושם<sup style="color: gray;">591</sup>, שלהלכה אין לוקים עליו. העובר על לאו שבכללות, אם לוקה מכת-מרדות*, ע"ע מכת מרדות.
<h4>אם עלו</h4>
רובע ונרבע, אם עלו על גבי המזבח, ירדו<sup style="color: gray;">592</sup>, שנאמר: זאת תורת העֹלה<sup style="color: gray;">593</sup>, זאת, הוא מיעוט<sup style="color: gray;">594</sup>, זאת ולא אחרת<sup style="color: gray;">595</sup>, להוציא רובע ונרבע<sup style="color: gray;">596</sup>. ויש מהאחרונים שכתב שהלימוד הוא ממה שנאמר: זאת התורה לעֹלה<sup style="color: gray;">597</sup>, זאת, מיעוט, שאם עלו רובע ונרבע ירדו<sup style="color: gray;">598</sup>.
<h4>המקריב</h4>
מצינו ברובע ונרבע שהם פסולים - לגבי המזבח - בבהמה<sup style="color: gray;">599</sup>, יכול אף באדם - שרבע לבהמה או נרבע מן הבהמה, שיהא פסול מלהקריב אילו היה כהן*<sup style="color: gray;">600</sup> - תלמוד לומר: הוא - כי תועבת ה' אלהיך הוא<sup style="color: gray;">601</sup> - בזבח דיברתי ולא דיברתי בזובח<sup style="color: gray;">602</sup>, ש"הוא" ממעט לזובח, שבזבח כתוב, הוא תועבה ואם לאו הוא כשר, ולא דיברתי באדם הזובח<sup style="color: gray;">603</sup>.
<h4>קטן</h4>
אין הבהמה נפסלת למזבח משום נרבע עד שיהיה האדם שרבעה בן תשע שנים ויום אחד<sup style="color: gray;">604</sup> - שאז ביאתו ביאה לכל דבר<sup style="color: gray;">605</sup> - יש מהראשונים סוברים שהוא הדין ברובע<sup style="color: gray;">606</sup>, וביארו אחרונים שכשהנרבע פחות מכשיעור אפילו יש שני עדים בדבר אין כאן ביאה כלל, וכיוון שכן אין כאן נעבדה בה עבירה, ואפילו אם הרובע נהנה אינו נפסל בכך, משום שכיוון שאין כאן ביאה שהוא כמעשה חידודים, אע"פ ששניהם נהנים אינם חייבים מיתה ולא נפסל מעל גבל המזבח<sup style="color: gray;">607</sup>. ויש מהראשונים שנסתפקו בכך, שהרי נרבע על פי הבעלים או על פי עד-אחד*, שאינו במיתה<sup style="color: gray;">608</sup>, ופסול למזבח הואיל ונעבדה בו עבירה, מפני שהוא מאוס<sup style="color: gray;">609</sup>, ואם הבהמה נרבעה ודאי צריכים שיהא הרובע בן תשע שנים ויום אחד, לפי שאין לה הנאה ממנו והיא אנוסה, אבל כשהבהמה רובעת, שנהנית מן העבירה, נפסלת מכל מקום<sup style="color: gray;">610</sup>.
היה האדם שנרבע מן הבהמה, אינה נפסלת עד שיהא האיש הנרבע בן תשע שנים ויום אחד<sup style="color: gray;">611</sup>. והוא הדין שאין הבהמה נפסלת עד שתהיה האשה* הנרבעת בת שלש שנים ויום אחד<sup style="color: gray;">612</sup> - שאז ביאתה ביאה<sup style="color: gray;">613</sup> - ויש מהראשונים שנסתפקו בכך<sup style="color: gray;">614</sup>, שמא הבהמה נפסלת אפילו אם באה על בת פחות משלוש שנים ויום אחד, שהרי הבהמה נהנית אף מרביעה זו, והיא נפסלת בכך<sup style="color: gray;">615</sup>.
על רובע ונרבע שנכנסים לדיר להתעשר, ע"ע מעשר בהמה.
<h2>רודף</h2>
<b>הגדרת הערך</b> - דין הרודף אחר חברו להרגו או לעבור עברות שונות.
<h3>הדין וגדרו</h3>
הרודף אחר חברו להרגו – והוא הדין לרודף לעשות איסורים נוספים, ועל כך עי' להלן<sup style="color: gray;">1</sup> - מחוייבים כל ישראל להציל את הנרדף ואפילו בנפשו של רודף, שאם אי אפשר להצילו בענין אחר אלא בהריגת הרודף, הורגים את הרודף כדי להציל את הנרדף<sup style="color: gray;">2</sup>.
<h4>מקור הדין</h4>
הצלת הנרדף בנפשו של רודף, למדים בספרי מהכתוב: כִּי יִנָּצוּ אֲנָשִׁים יַחְדָּו אִישׁ וְאָחִיו וְקָרְבָה אֵשֶׁת הָאֶחָד לְהַצִּיל אֶת אִישָׁהּ מִיַּד מַכֵּהוּ וְשָׁלְחָה יָדָהּ וְהֶחֱזִיקָה בִּמְבֻשָׁיו וְקַצֹּתָה אֶת כַּפָּהּ לֹא תָחוֹס עֵינֶךָ<sup style="color: gray;">3</sup>, בין שהחזיקה במבושיו ובין בכל דבר שיש בו סכנת נפשות, שנאמר: וְהֶחֱזִיקָה, מכל מקום, ואמרה תורה: וְקַצֹּתָה אֶת כַּפָּהּ, מלמד שאתה חייב להציל את הנרדף, ומנין שאם אין אתה יכול להצילו בקציצת כפה שאתה מצילו בנפשה, תלמוד לומר: לֹא תָחוֹס עֵינֶךָ<sup style="color: gray;">4</sup>. ובברייתא דורשים דין זה תנא דבי רבי ממה שנאמר לענין נערה המאורסה: כִּי כַּאֲשֶׁר יָקוּם אִישׁ עַל רֵעֵהוּ וּרְצָחוֹ נֶפֶשׁ כֵּן הַדָּבָר הַזֶּה<sup style="color: gray;">5</sup>, הוקשו רוצח ונערה המאורסה, כשם שהרודף אחר נערה המאורסה ניתן להצילו בנפשו – כדלהלן<sup style="color: gray;">6</sup> - כך הרודף אחר חברו להרגו ניתן להצילו בנפשו<sup style="color: gray;">7</sup>, ובברייתא נוספת אמרו שלמדים דין זה מהכתוב: שֹׁפֵךְ דַּם הָאָדָם בָּֽאָדָם דָּמוֹ יִשָּׁפֵךְ<sup style="color: gray;">8</sup>, שמשמע, אדם ההולך לשפוך דם, כל הרואה אותו ישפוך דמו לשם הצלת האדם הנרדף<sup style="color: gray;">9</sup>.
<h4>במנין המצות</h4>
הצלת הנרדף בנפשו של רודף, מנאוה ראשונים במנין-המצות* כשתי מצוות, מצות עשה להציל הנרדף מיד הרודף אחריו להרגו ואפילו בנפשו של רודף, שנאמר: וְקַצֹּתָה אֶת כַּפָּהּ וגו'<sup style="color: gray;">10</sup>, ומצות לא תעשה שלא לחוס על נפש הרודף אלא למונעו מהעבירה אף בנפשו אם אי אפשר בענין אחר, שנאמר: לֹא תָחוֹס עֵינֶךָ<sup style="color: gray;">11</sup>.
<h4>בהריגה שאין חייבים עליה מיתת בית דין</h4>
הרודף להרוג אדם שאין חייבים מיתת-בית-דין* על הריגתו, כגון שהוא טרפה* או גוסס* בידי אדם – שההורג את הטריפה פטור ממיתת בית דין<sup style="color: gray;">12</sup>, וכן ההורג את הגוסס בידי אדם פטור ממיתת בית דין, לסוברים כן<sup style="color: gray;">13</sup> - וכן הרודף להרוג אדם באופן שלא יתחייב על כך מיתת בית דין, כגון שרודף לכופתו לפני הארי – שהכופת את חבירו לפני הארי אינו חייב מיתת בית דין<sup style="color: gray;">14</sup> - נסתפקו אחרונים אם ניתן להצילו בנפשו, או שאין הדין כן אלא ברודף שאם יעבור ויהרוג את הנרדף יהרג בבית דין<sup style="color: gray;">15</sup>.
<h4>הרודף אחר האסורה עליו משום ערוה לבועלה</h4>
הרודף אחר אשה האסורה עליו באיסור עריות* כדי לעשות בה עבירה בעל כרחה, אף זה ניתן להצילה שלא תעשה בה העבירה, ואפילו בנפשו של רודף<sup style="color: gray;">16</sup>, וכן הרודף את הזכר לבועלו ניתן להצילו בנפשו של רודף<sup style="color: gray;">17</sup>, ואמרו תנא דבי ר' ישמעאל, שלענין הרודף אחר נערה-המאורסה* למדים זאת מהכתוב: צָעֲקָה הַנַּעֲרָ הַמְאֹרָשָׂה וְאֵין מוֹשִׁיעַ לָהּ<sup style="color: gray;">18</sup>, הרי שאם יש לה מושיע, עליו להצילה בכך דרך שיכול להצילה, ואף בנפשו של רודף<sup style="color: gray;">19</sup>, ושאר עריות למדים מהכתוב באותה פרשה: וְלַנַּעֲרָ לֹא תַעֲשֶׂה דָבָר אֵין לַֽנַּעֲרָ חֵטְא מָוֶת<sup style="color: gray;">20</sup>, "נער" זה הרודף אחר הזכור, "נערה" – שתיבה זו נכתבת "נער" ונקראת "נערה" – זו נערה המאורסה, "חטא" אלו חייבי כריתות, "מות" אלו חייבי מיתת-בית-דין*<sup style="color: gray;">21</sup>.
<h4>באשה האסורה עליו משום לא תעשה</h4>
הרודף אחר אשה האסורה עליו באיסור לאו לעשות בה עבירה, כגון כהן-גדול* הרודף אחר אלמנה* וכדומה, אין מצילים אותה בנפשו<sup style="color: gray;">22</sup>, שנאמר: חֵטְא מָוֶת<sup style="color: gray;">23</sup>, למעט חייבי לאוים<sup style="color: gray;">24</sup>, והוסיפו בגמרא טעם, שלסוברים שטעם ההצלה הוא משום שהקפידה תורה על פגמה<sup style="color: gray;">25</sup>, זו שאינה נפגמת אלא בפגם קטן, שולדה אינו נעשה ממזר* - לסוברים כן<sup style="color: gray;">26</sup> – ואינה דומה לרודף אחר האסורה עליו באיסור ערוה שפגמה גדול, שולד הנולד מביאה זו הוא ממזר - לסוברים כן<sup style="color: gray;">27</sup> – לא הקפידה תורה על פגמה<sup style="color: gray;">28</sup>, ולסוברים שטעם ההצלה משום שחוששים שתמסור עצמה למיתה כדי שלא יעשה בה את העבירה ואמרה תורה להציל את חייה בנפשו<sup style="color: gray;">29</sup>, כתבו אחרונים שלא חששו כן אלא בחייבי כריתות או מיתות בית דין שהן ביהרג-ואל-יעבור*<sup style="color: gray;">30</sup>, אבל בחייבי לאוים, שהם ביעבור-ואל-יהרג* - לסוברים כן<sup style="color: gray;">31</sup> - אין חוששים לכך<sup style="color: gray;">32</sup>.
<h4>רודף אחר הנדה</h4>
הרודף אחר אשה שהיא נדה*, לבועלה, כתבו אחרונים שמפשטות דברי ראשונים משמע שמצילים אותה בנפשו, שאף היא בכלל כל העריות<sup style="color: gray;">33</sup>, ומכל מקום מצדדים שיש מן הראשונים שמשמע מדבריהם שאין מצילים אותה בנפשו, הואיל והטעם שמצילים אותה בנפשו הוא משום שנפגמת בבעילתו – לסוברים כן<sup style="color: gray;">34</sup> – ולדעתם פגמה הוא בכך שהולד הנולד מביאה זו הוא ממזר<sup style="color: gray;">35</sup>, והואיל וולד הנולד מן הנדה אינו ממזר, אין מצילים אותה בנפשו<sup style="color: gray;">36</sup>.
<h4>רודף אחר בהמה לרבעה</h4>
הרודף אחר הבהמה לרבעה, אף על פי שיש בדבר איסור עריות, אין מונעים אותו על ידי הריגתו<sup style="color: gray;">37</sup>, שהכתוב: וְלַנַּעֲרָ<sup style="color: gray;">38</sup>, ממנו למדים שרודף אחר נערה המאורסה או אחר הזכור מצילים אותם בנפשו<sup style="color: gray;">39</sup>, מיותר, שהרי נערה המאורסה וזכור הם בכלל הכתוב: חֵטְא מָוֶת<sup style="color: gray;">40</sup>, ממנו למדים שהרודף אחר כל עריות שהם בכרת או במיתת בית דין מצילים אותן בנפשו<sup style="color: gray;">41</sup>, ולא הוצרך אלא למעט את הרודף אחר הבהמה<sup style="color: gray;">42</sup>, ובטעם הדבר כתבו ראשונים, שאין מצילים את הנרדף בנפשו של רודף אלא כשהנבעלת נפגמת בביאתו, ובביאת בהמה אין פגם<sup style="color: gray;">43</sup>.
<h4>האומרת הניחו לו כדי שלא יהרגנה</h4>
הרודף אחר אחת מן העריות לעבור בה עבירה, והיא אומרת למציליה הרודפים אחריו: הניחו לו ואל תרדפו אחריו, כדי שלא יהרגנה אם ישיגנה קודם שיגיעו אליו, חכמים סוברים שמצילים אותה בנפשו, ור' יהודה סובר שאין מצילים אותה בנפשו<sup style="color: gray;">44</sup>, ואמרו בגמרא שאין המדובר באופן שנח לה בדבר, אלא במקפדת על פגמה, ומכל מקום מניחתו לבועלה כדי שלא יהרגנה, ונחלקו תנאים אלו בטעם שאמרה תורה להציל את הנרדף לעבור בו עבירה בנפשו של רודף, חכמים סוברים שהקפידה תורה על פגמה של הנרדפת, ואף זו נפגמת בבעילתו של הרודף ומקפידה על פגמה, ולפיכך מצילים אותה בנפשו, ור' יהודה סובר שהקפידה תורה על חייה של הנרדפת, שיש ותמסור עצמה למיתה כדי שלא תבעל על ידו, ולפיכך זו שלא תמסור עצמה למיתה אין הורגים את הרודף<sup style="color: gray;">45</sup>, ויש שכתבו בדעת ראשונים, שלחכמים אפילו אומרת הניחוהו ואל תהרגוהו הורגים אותו, שאין במשמע דברים אלו שאינה מקפדת על פגמה, אלא שמלבד קפידתה על פגמה אף אינה רוצה שיהרג על ידה<sup style="color: gray;">46</sup>. הלכה כחכמים<sup style="color: gray;">47</sup>.
<h4>בשכבר נפגמה</h4>
הרודף אחר הערוה לבועלה, כל שתפסה והערה בה, אף על פי שעדיין לא גמר ביאתו, שוב לא ניתן להצילו בנפשו, שכבר נפגמה בהעראה* זו<sup style="color: gray;">48</sup>, ואמר רב חסדא שהוא הדין אם בא עליה פעם אחת ורודפה לבוא עליה שוב שאין מצילים אותה בנפשו, הואיל וכבר נפגמה בביאתו<sup style="color: gray;">49</sup>, וכתבו ראשונים שהוא הדין אם בא עליה אדם אחד שהיא אסורה לו משום ערוה, ושוב רדפה אדם אחר שהיא אסורה לו משום ערוה, שאין מצילים אותה בנפשו, הואיל וכבר נפגמה בביאת עריות<sup style="color: gray;">50</sup>, ויש מן הראשונים והאחרונים שסוברים בדעת שאר אמוראים, שאפילו נפגמה כבר בביאת עריות על ידי הרודף או על ידי אדם אחר, מצילים אותה בנפש הרודפה לעבור בה איסור ערוה<sup style="color: gray;">51</sup>, והוסיפו אחרונים, שבודאי כן הלכה, שאם אי אתה אומר כן אין לך אדם המציל את הרודף אחר הערוה בנפש הרודף, שהרי אינו יודע בבירור שלא נפגמה בעבר, ויש לו לחוש שמא הורג את הרודף שלא כדין ומתחייב בנפשו<sup style="color: gray;">52</sup>.
<h4>כשאינה בת דעת</h4>
הרודף אחר ערוה לבועלה, והיא אינה בת דעת, כגון שהיא חרשת, או שוטה, או קטנה, נסתפקו אחרונים אם אפילו מפתה אותה לבועלה והיא מתרצית לו מצילים אותה בנפשו, לפי שפיתוי קטנה אונס* הוא<sup style="color: gray;">53</sup>, ובחרשת ושוטה מצדדים אחרונים לאידך גיסא, שאפילו רודף אחריהן לבועלן לאונסן אין מצילים אותן בנפשו, שהואיל ואין דעתן שלימה אין הדבר חשוב לגביהן פגם<sup style="color: gray;">54</sup>.
<h4>הרודף לעבוד עבודת כוכבים</h4>
הרודף לעבוד עבודת כוכבים, נחלקו תנאים אם מצילים אותו מן העבירה בנפשו: דעת סתם משנה שאין מצילים אותו בנפשו<sup style="color: gray;">55</sup>, שמהכתוב: וְלַנַּעֲרָ<sup style="color: gray;">56</sup>, ממנו למדים שרודף אחר נערה המאורסה או אחר הזכור מצילים אותם בנפשו<sup style="color: gray;">57</sup>, מיותר, שהרי נערה המאורסה וזכור הם בכלל הכתוב: חֵטְא מָוֶת<sup style="color: gray;">58</sup>, ממנו למדים שהרודף אחר כל עריות שהם בכרת או במיתת בית דין מצילים אותן בנפשו<sup style="color: gray;">59</sup>, ולא הוצרכו דרשות "נער" ו"נערה" הנלמדות מתיבת "וְלַנַּעֲרָ", אלא למעט – מלבד את הרודף אחר הבהמה<sup style="color: gray;">60</sup> – את הרודף לעבוד עבודת כוכבים, שאין מצילים אותו בנפשו<sup style="color: gray;">61</sup>, וכתבו ראשונים, שהטעם שהוצרכו לדרשה למעטו הוא משום שאיסור עבודה-זרה* הוא מעיקרי הדת<sup style="color: gray;">62</sup>, ולפיכך היה מקום לומר שדין הרודף לעבוד עבודה זרה כדין הרודף לעבור על גילוי עריות או על שפיכות דמים, שמונעים את הרודף מלעבור אף בנפשו<sup style="color: gray;">63</sup>. ור' שמעון בן יוחי חולק וסובר שמצילים אותו בנפשו, קל-וחומר* לרודף לעבוד עבודה זרה שהוא פגם גבוה, מהרודף אחר הערוה לבועלה שמצילים אותה בנפשו משום פגמה שהוא פגם הדיוט<sup style="color: gray;">64</sup>, ולדעתו עונשין מן הדין<sup style="color: gray;">65</sup>. הלכה שאין מצילים אותו בנפשו<sup style="color: gray;">66</sup>.
<h4>הרודף לחלל את השבת</h4>
הרודף לחלל את השבת, לדעת התנאים הסוברים שהרודף לעבוד עבודת כוכבים אין מצילים אותו בנפשו<sup style="color: gray;">67</sup>, אמרו במשנה שאף הוא אין מצילים אותו בנפשו<sup style="color: gray;">68</sup>, שאף הוא בכלל המיעוט שמיעטו את הרודף לעבוד עבודת כוכבים מ"וְלַנַּעֲרָ"<sup style="color: gray;">69</sup>, וכתבו ראשונים שהוצרכו לומר שאין מצילים אותו בנפשו, שאף השבת אחד מעיקרי הדת – שהמחלל את השבת בפרהסיא הרי הוא כעובד עבודה זרה והוא כגוי* לכל דבריו<sup style="color: gray;">70</sup> – ולכך היה מקום לומר שמצילים את ההולך לחללה בנפשו<sup style="color: gray;">71</sup>. ור' אלעזר ב"ר שמעון אומר שאף המחלל את השבת מצילים אותו בנפשו<sup style="color: gray;">72</sup>, שסובר כר' שמעון בן יוחי שהעובד עבודה זרה מצילים אותו בנפשו<sup style="color: gray;">73</sup>, ולדעתו למדים שבת מעבודת כוכבים מדרשת "חילול חילול" - שבעבודת כוכבים נאמר לשון חילול, בכתוב: וְלֹא תְחַלֵּל אֶת שֵׁם אֱלֹהֶיךָ<sup style="color: gray;">74</sup>, ובשבת נאמר לשון חילול, בכתוב: מְחַלְלֶיהָ מוֹת יוּמָת<sup style="color: gray;">75</sup> - כשם שהרודף לעבוד עבודת כוכבים מצילים אותו בנפשו, כך הרודף לחלל את השבת מצילים אותו בנפשו<sup style="color: gray;">76</sup>. הלכה שאין מצילים אותו בנפשו<sup style="color: gray;">77</sup>.
<h4>הריגת הרודף בשבת</h4>
הרודף אחר חבירו להרגו, כתבו אחרונים שהדבר פשוט שאף בשבת מצילים את הנרדף בנפשו של רודף, שפקוח-נפש* דוחה את כל התורה כולה<sup style="color: gray;">78</sup>. הרודף אחר אשה האסורה עליו משום ערוה לבועלה, כתבו אחרונים שלסוברים שהטעם שהתירה תורה להצילה בנפשו של רודף הוא משום הצלת נפשה, שחוששים שתמסור עצמה למיתה<sup style="color: gray;">79</sup>, אף בשבת מצילים אותה בנפשו, כדין הרודף אחר חבירו להרגו<sup style="color: gray;">80</sup>, ולסוברים שהטעם שהתירה תורה להצילה בנפשו הוא משום פגמה<sup style="color: gray;">81</sup>, נסתפקו אחרונים אם אף בשבת מצילים אותה בנפשו של רודף, או שהואיל ואין עונשים בשבת, לפי שהריגת מחויב מיתה אינה בכלל מקלקל* בחבורה שפטור, אלא הואיל ומכפרת חשובה היא תיקון – לסוברים כן<sup style="color: gray;">82</sup> – כמו כן אין הורגים את הרודף בשבת, שאף הריגה זו תיקון היא לפי שמונע אותו בכך מן העבירה, ושמא לא ניתנה שבת להדחות לצורך הריגת הרודף<sup style="color: gray;">83</sup>.
<h4>בבן נח</h4>
בן נח הנרדף על ידי בן נח חבירו, נחלקו אחרונים: יש סוברים שמשום הצלת נפשו נדחית נפש בן נח הרודפו<sup style="color: gray;">84</sup>, שהרי הצלת הנרדף בנפש הרודף למדים מהכתוב: שֹׁפֵךְ דַּם הָאָדָם בָּֽאָדָם דָּמוֹ יִשָּׁפֵךְ<sup style="color: gray;">85</sup> - לסוברים כן<sup style="color: gray;">86</sup> - וכתוב זה לנח נאמר<sup style="color: gray;">87</sup>, ויש סוברים שאין נדחית נפשו של הרודף בן נח, שאין נוהג דין הצלת הנרדף אלא במי שמצוה להחיותו, ובן נח אין מצוה להחיותו<sup style="color: gray;">88</sup>.
<h3>הרודף</h3>
<h4>התראה</h4>
הרודף, אפילו לא קיבל על עצמו התראה*, אמר רב הונא שהוא נהרג<sup style="color: gray;">89</sup>, שלא ניתנה התראה אלא לבית-דין* שאינם עונשים עד שיקבל הנידון על עצמו את ההתראה<sup style="color: gray;">90</sup>, וללשון אחת בגמרא יש תנאים החולקים וסוברים שאין הרודף נהרג עד שיקבל על עצמו את ההתראה ויאמר: על מנת כן אני עושה, אבל אם לא אמר כן, אפילו אמר: יודע אני שהוא כן – שהרודף נהרג – אין ממיתים אותו<sup style="color: gray;">91</sup>, והלכה כרב הונא<sup style="color: gray;">92</sup>.
<h4>קטן הרודף</h4>
קטן הרודף אחר אדם להרגו, אמר רב הונא, שאף על פי שקטן אינו בר קבלת התראה, הואיל ורודף אינו צריך התראה – לסוברים כן<sup style="color: gray;">93</sup> - ניתן להציל את הנרדף בנפשו של הקטן הרודפו<sup style="color: gray;">94</sup>, ויש מן האחרונים שכתב בדעת ראשונים, שקטן הרודף את הגדול אין ממיתים אותו, הואיל וקטן אין לו מחשבה* אפילו היא ניכרת מתוך מעשיו – לסוברים כן<sup style="color: gray;">95</sup> – ויש לומר שאינו אלא משחק ואינו מתכוון להמית את הנרדף, ומכל מקום הנרדף עצמו רשאי להמית את הקטן הרודפו הואיל והוא בהול על נפשו, וכשם שמצינו שאף בשיכול להציל את עצמו באחד מאיברי הרודף מותר לו להציל את עצמו בנפש הרודף – לסוברים כן<sup style="color: gray;">96</sup> – ומטעם זה קטן הרודף אחר קטן אחר להמיתו מותר לכל ישראל להציל את הנרדף בנפש הרודף, שהואיל והקטן הנרדף אין בכוחו להציל את עצמו, כל ישראל עומדים במקומו להצלתו<sup style="color: gray;">97</sup>. ולדעת הסוברים שרודף צריך התראה<sup style="color: gray;">98</sup>, קטן הרודף לא ניתן להצילו בנפשו<sup style="color: gray;">99</sup>. הלכה כרב הונא<sup style="color: gray;">100</sup>.
<h4>קטן הרודף אחר ערוה לבועלה</h4>
קטן, והוא בן תשע שנים ויום אחד שביאתו ביאה*<sup style="color: gray;">101</sup>, הרודף אחר אשה האסורה עליו באיסור ערוה לבועלה, יש מן הראשונים שכתבו – לדעת הסוברים שקטן הרודף אחר אדם להרגו ניתן להצילו בנפשו<sup style="color: gray;">102</sup> - שמצילים אותה בנפשו<sup style="color: gray;">103</sup>, ויש מן האחרונים שכתב שדין זה תלוי במחלוקת רבי יהודה וחכמים אם טעם הצלת העריות בנפש רודפן הוא משום חשש סכנתן או משום פגמן, שלרבי יהודה שהצלתן משום סכנתן<sup style="color: gray;">104</sup>, דין קטן הרודפן כדין קטן הרודף אחר חבירו להרגו שמצילים את הנרדף בנפש הקטן – לסוברים כן<sup style="color: gray;">105</sup> – ולחכמים שהצלתן משום פגמן<sup style="color: gray;">106</sup>, אין מצילן אותן בנפש הקטן הרודפן, שמסתבר הדבר שאין הורגים את הקטן משום שבא לפוגמן בלא דעת, וכן משמע לשון הכתוב – ממנו למדים שהרודף אחר חבירו להרגו נהרג כשם שהרודף אחר העריות נהרג<sup style="color: gray;">107</sup> – כִּי כַּאֲשֶׁר יָקוּם אִישׁ עַל רֵעֵהוּ וּרְצָחוֹ נֶפֶשׁ כֵּן הַדָּבָר הַזֶּה<sup style="color: gray;">108</sup>, "איש" ולא קטן<sup style="color: gray;">109</sup>.
<h4>אזהרת הרודף</h4>
אף על פי שרודף אינו צריך לקבל על עצמו התראה – לסוברים כן<sup style="color: gray;">110</sup> - אמרו בברייתא שיש להזהיר את הרודף ולהודיעו שהנרדף ישראל הוא ובן ברית הוא – כלומר, שאינו מומר* לעבודת כוכבים<sup style="color: gray;">111</sup>, שמורידים-ולא-מעלים* את המומר לעבודת כוכבים<sup style="color: gray;">112</sup>, וכל שכן שהרודפו להמיתו אינו נהרג<sup style="color: gray;">113</sup> - והתורה אמרה: שֹׁפֵךְ דַּם הָאָדָם בָּֽאָדָם דָּמוֹ יִשָּׁפֵךְ<sup style="color: gray;">114</sup>, שכל הרואה את הרודף ישפוך את דמו כדי להציל את דם הנרדף<sup style="color: gray;">115</sup>, וכתבו אחרונים שלא אמרו כן אלא לאחר המציל, אבל הנרדף עצמו אינו מחויב להזהיר את הרודף, לפי שהוא בהול על נפשו לא חייבוהו<sup style="color: gray;">116</sup>. וכתבו אחרונים שאזהרה זו אינה אלא לכתחילה, כדי שיפרוש מרדיפתו, אבל אפילו לא הודיעוהו כן ניתן להציל את הנרדף בנפש הרודף<sup style="color: gray;">117</sup>, ויש מן האחרונים שכתב שאחר המציל אינו רשאי להציל את הנרדף בנפש הרודף אלא אם כן הזהירו תחילה<sup style="color: gray;">118</sup>.
<h4>מעוברת המקשה בלדתה</h4>
מעוברת המקשה בלדתה, עד שלא יצא ראשו – ויש גורסים רובו<sup style="color: gray;">119</sup> - של הולד המיילדת פושטת את ידה וחותכתו ומוציאתו איברים איברים, מפני שחיי האם קודמים לחיי העובר, ומעת שיצא ראשו – או רובו - אין נוגעים בו, שאין דוחים את נפש הולד מפני נפש אמו<sup style="color: gray;">120</sup>, ובטעם שכל שהוציא ראשו או רובו אין מצילים את אמו בנפשו כדין רודף – שאף קטן הרודף ניתן להצילו בנפשו, לסוברים כן<sup style="color: gray;">121</sup> - אמרו בירושלמי הטעם, שאין אתה יודע מי הורג את מי<sup style="color: gray;">122</sup>, ואפשר שעתיד למות מחמת קושי הלידה ואם כן אמו הרודפת והוא הנרדף<sup style="color: gray;">123</sup>, ובבבלי אמרו הטעם, שמן השמים רודפים את האם<sup style="color: gray;">124</sup>, ובגדר הדבר נחלקו ראשונים ואחרונים בדעתם: יש סוברים שאף על פי שהולד מסכן את חיי אמו, מכל מקום מחמת טעם זה שמן השמים רודפים אותה אינו נידון כרודף, ולפיכך כל שיצא ראשו לא ניתן להציל את אמו בנפשו ולחתכו לאיברים, ומכל מקום קודם שיצא ראשו החיה חותכתו לאיברים, שלדעתם עובר קודם שיצא ראשו אינו חשוב נפש<sup style="color: gray;">125</sup>, ויש סוברים – לדעת הסוברים שעובר שלא הוציא ראשו אף הוא בכלל נפש, ולכל הפחות לענין שאינו נדחה מפני פיקוח נפש של אדם אחר<sup style="color: gray;">126</sup> - שאף על פי שמן השמים רודפים את האם מכל מקום חשוב העובר כרודף, אלא שאי אפשר לחייבו על רדיפה זו, ולפיכך עד שלא הוציא ראשו, שנפש האם עדיפה מנפשו, דוחים אותו מפניה מתורת רודף אף בלא שהעובר הרודף מחויב על רדיפה זו, ומשהוציא ראשו, ששתי הנפשות שקולות, אין נוגעים בו, שאף על פי שהוא רודף את אמו, מכל מקום מן השמים רודפים אותה ואי אפשר לחייב את הולד על רדיפה זו<sup style="color: gray;">127</sup>.
<h4>המציל אם חשוב כרודף אחר הרודף</h4>
הבא להציל את הנרדף בנפש הרודף, והרג הרודף את הבא להציל, חייב על הריגתו<sup style="color: gray;">128</sup>, שאף על פי שהבא להציל רודף אחר הרודף להרגו, אין הרודף חשוב כנרדף שמותר להצילו בנפש הרודף, שהרי אין הורגים אותו אלא כדי להציל את הנרדף, ויש לרודף לחדול מרדיפתו אחר הנרדף ובכך לא ירדפנו המציל, ואין טעם לפוטרו על הריגת המציל יותר מעל הריגת הנרדף<sup style="color: gray;">129</sup>, ועוד, שהואיל והמציל רודף אחר הרודף ברשות בית דין, אין דינו כרודף<sup style="color: gray;">130</sup>, ועוד, שכיון שהצלת הנרדף בנפש הרודף היא חובה<sup style="color: gray;">131</sup>, אין המציל המחויב בדבר חשוב רודף<sup style="color: gray;">132</sup>.
<h4>קנאי הרודף אחר בועל ארמית להרגו</h4>
הבועל-ארמית* וקנאי רודף אחריו להרגו – שהבועל ארמית, קנאים פוגעים בו<sup style="color: gray;">133</sup> – ונהפך הבועל והרג את הקנאי, פטור הבועל על הריגת הקנאי, לפי שהקנאי רודף הוא וניתן להצילו בנפשו<sup style="color: gray;">134</sup>, וכתבו ראשונים, שאין זה דומה לרודף שנהפך והרגו למציל שחייב על הריגתו<sup style="color: gray;">135</sup>, שהרודף אחר חבירו להרגו אינו נהרג אלא כדי להציל את הנרדף ויש לרודף לפרוש ולחדול מרדיפתו, אבל בועל ארמית אינו נהרג כדי להצילו מן העבירה, אלא כדי לנקום ממנו, שהרי נהרג אף כשכבר נדבק בה כל עוד לא פירש<sup style="color: gray;">136</sup>, ועוד, שקנאי ההורגו לבועל ארמית אינו עושה זאת ברשות בית דין, שהרי הבא לימלך אין מורים לו להרגו<sup style="color: gray;">137</sup>, ועוד, שהריגת בועל ארמית על ידי קנאי אינה אלא רשות, אבל הריגת הרודף היא מצוה<sup style="color: gray;">138</sup>.
<h4>אחר שהרג את הקנאי</h4>
אף על פי שהבועל ארמית שהרג את הקנאי הרודף אחריו להרגו פטור<sup style="color: gray;">139</sup>, אדם אחר שהרג את הקנאי חייב מיתה, שהואיל ויש לקנאי רשות להרוג את הבועל, אינו חשוב כרודף גמור ולא ניתן לכל אדם להציל את הבועל בנפש הקנאי<sup style="color: gray;">140</sup>, שהרי לכל אדם ניתנה רשות להרוג את הבועל<sup style="color: gray;">141</sup>.
<h4>גואל הדם הרודף אחר רוצח בשגגה להרגו</h4>
גואל-הרם* הרודף אחר רוצח בשגגה להמיתו, ונהפך הרוצח והרג את גואל הדם הרודפו, יש מן האחרונים שסוברים שהדבר תלוי בדין ההריגה שהורג גואל הדם את הרוצח בשגגה אם היא מצוה או רשות – על פרטי דין זה, ע"ע גואל הדם<sup style="color: gray;">142</sup> – שלדעתם רדיפה שיש בה מצוה אין בה דין רודף ורדיפה שאינה אלא רשות יש בה דין רודף, ולפיכך כתבו שלהלכה שההריגה שהורג גואל הדם את הרוצח היא רשות<sup style="color: gray;">143</sup>, אם נהפך הרוצח והרג את גואל הדם אינו חייב עליו<sup style="color: gray;">144</sup>, ויש מן האחרונים שכתבו בדעת תנאים שחייב עליו, שדורשים מהכתוב: וּמָצָא אֹתוֹ גֹּאֵל הַדָּם<sup style="color: gray;">145</sup>, פרט לשמצא הוא לגואל הדם<sup style="color: gray;">146</sup>, והיינו שאם נהפך הרוצח בשגגה והרג את גואל הדם חייב עליו<sup style="color: gray;">147</sup>.
<h3>ביכול להצילו באחד מאיבריו</h3>
<h4>יכול להציל את הנרדף באחד מאיברי הרודף</h4>
רודף אחר חבירו, וניתן להציל את הנרדף באחד מאיברי הרודף, כגון לקטוע את ידו או לשבור את רגלו וכדומה, אמרו בספרי ובתוספתא שחייב להצילו באחד מאיבריו ולא בנפשו, ואין מצילים את הנרדף בנפשו של רודף אלא כשאי אפשר להצילו בענין אחר<sup style="color: gray;">148</sup>, ובספרי למדו כן מהכתוב: וְקַצֹּתָה אֶת כַּפָּהּ לֹא תָחוֹס עֵינֶךָ<sup style="color: gray;">149</sup>, "וקצתה את כפה" היינו כשאפשר להציל את הנרדף על ידי קציצת כפו של הרודף, "לא תחוס עינך" היינו לא לחוס אף על נפש הרודף, וכשאי אפשר להציל את הנרדף אלא בהריגת הרודף<sup style="color: gray;">150</sup>, ויש מן הראשונים שכתבו שנחלקו תנאים בדבר, וזו דעת ר' יונתן בן שאול, אבל חכמים חולקים וסוברים שמותר להצילו אף בנפשו<sup style="color: gray;">151</sup>. להלכה, לא ניתן להצילו בנפשו<sup style="color: gray;">152</sup>.
<h4>עבר והציל בנפש הרודף</h4>
יכל המציל להציל באחד מאיברי הרודף ולא טרח בכך אלא הציל בנפש הרודף, לסוברים שאסור לעשות כן<sup style="color: gray;">153</sup>, אמר ר' יונתן בן שאול שהמציל חייב מיתה כדין שופך דמים, ומוכיח כן מפרשת דמי-ולדות*, שלדעתו מדברת במתכוון להרוג את חבירו והכה בשגגה את האשה ויצאו ילדיה, והאופן בו משלם דמי ולדות, אף על פי שהוא רודף אחר חבירו להרגו וקם ליה בדרבה מיניה<sup style="color: gray;">154</sup>, הוא בשניתן להצילו באחד מאיבריו, שבאופן זה לא ניתן להצילו בנפשו וההורגו חייב מיתה<sup style="color: gray;">155</sup>. ונחלקו ראשונים: יש סוברים שהמציל נהרג בבית-דין*<sup style="color: gray;">156</sup>, ויש סוברים, שאף על פי שחייב מיתה מכל מקום אין בית דין ממיתים אותו<sup style="color: gray;">157</sup>, ובטעם הדבר יש שכתבו שהיינו משום שנכנס ברשות במעשה ההצלה, ואינו בדין שיהרגוהו בית דין<sup style="color: gray;">158</sup>, ועוד, שאינו מקבל עליו התראה*, שהרי כוונתו להציל<sup style="color: gray;">159</sup>, ואף העדים אינם יכולים לדעת תוך כדי מעשה ההצלה שניתן להצילו באחד מאיבריו ולהתרות בו על כך<sup style="color: gray;">160</sup>. ויש מן האחרונים שכתבו בדברי הסוברים שאינו נהרג בבית דין, שדבריהם אמורים בדעת חכמים החולקים על ר' יונתן בן שאול, שאף לדעתם אסור להצילו בנפשו, ומחלוקתם היא לענין אם נהרג בבית דין, שלר' יונתן בן שאול אם הצילו בנפשו נהרג בבית דין, ולחכמים אף על פי ששפך דם שלא כדין מכל מקום אין בית דין ממיתים אותו<sup style="color: gray;">161</sup>, ולדעתם כתבו אחרונים הטעם, שחכמים סוברים שאף על פי שאסור להצילו בנפשו, מכל מקום חשוב הוא כאדם הרוג ("גברא קטילא") שאין חייבים על הריגתו<sup style="color: gray;">162</sup>, הואיל ולדעתם הנרדף עצמו יכול להרוג את הרודף ואינו מחויב להציל עצמו באחד מאיברי הרודף, לסוברים כן<sup style="color: gray;">163</sup>, ובדומה לזה יש שכתבו, שלחכמים החובה להציל את הנרדף באחד מאיברי הרודף אינה מפקיעה מהרודף את תורת רודף שהותר דמו, ולפיכך אף על פי שאסור למציל להצילו בנפשו מכל מקום אינו נהרג בבית דין הואיל ודמו הותר<sup style="color: gray;">164</sup>.
<h4>בבן נח</h4>
בן נח הרודף אדם להמיתו – והוא ישראל, לסוברים שאין בן נח רודף נהרג אלא הרודף אחר ישראל להרגו, אבל הרודף אחר בן נח חבירו לא ניתן להצילו בנפשו<sup style="color: gray;">165</sup>, או אפילו הוא בן נח, לסוברים שאף בן נח הרודף בן נח ניתן להצילו בנפשו<sup style="color: gray;">166</sup> – וניתן להציל את הנרדף באחד מאיברי הרודף, ובן נח אחר לא הציל באחד מאיברי הרודף אלא הרג את הרודף, אף לסוברים שישראל שיכל להציל את הנרדף באחד מאיברי הרודף והצילו בנפשו של רודף אינו נהרג בבית דין<sup style="color: gray;">167</sup>, בן נח נהרג בבית דין<sup style="color: gray;">168</sup>.
<h4>יכול הנרדף להציל עצמו באחד מאיברי הרודף</h4>
היה הנרדף יכול להציל עצמו באחד מאיברי הרודף, יש מן הראשונים שכתבו שלסוברים שאחר היכול להציל באחד מאיברי הרודף אסור להציל בנפשו<sup style="color: gray;">169</sup>, הוא הדין לנרדף שאינו רשאי להציל עצמו מהרודף בנפשו אלא באחד מאיבריו בלבד<sup style="color: gray;">170</sup>, ומן האחרונים יש שכתבו שהנרדף רשאי להציל עצמו בנפש הרודף<sup style="color: gray;">171</sup>, ויש מן האחרונים שכתב שר' יונתן בן שאול וחכמים נחלקו בדבר זה – לסוברים בדעתם שאם ניתן להצילו באחד מאיבריו אין להצילו בנפשו<sup style="color: gray;">172</sup> – שלר' יונתן בן שאול אף הנרדף אינו רשאי להציל עצמו בנפש הרודף, ומטעם זה לדעתו רודף שניתן להציל באחד מאיבריו ושבר כלים ברדיפתו חייב לשלם ואין אומרים "קם ליה בדרבה מיניה", הואיל ולא ניתן להרגו כלל, ולחכמים הנרדף יכול להציל עצמו בנפש הרודף, ולדעתם רודף המשבר כלים פטור אף אם ניתן להצילו באחד מאיבריו, הואיל והנרדף רשאי להציל עצמו בנפש הרודף<sup style="color: gray;">173</sup>.
<h3>חיוב ממון בעת הרדיפה</h3>
<h4>רודף ששבר את הכלים</h4>
רודף שבעת רדיפתו עשה מעשה המחייבו ממון, כגון הרודף ששבר כלים בשעת רדיפתו, אינו חייב לשלם, שהואיל ובשעה זו ניתן להציל את הנרדף בנפשו של רודף, קם-ליה-בדרבה-מיניה* ואינו מתחייב אף ממון מלבד דין המיתה שעליו בשעה זו<sup style="color: gray;">174</sup>. כלים אלו ששברם שפטור עליהם, בין שהם של נרדף ובין שהם של כל אדם<sup style="color: gray;">175</sup>, הן לסוברים שאומרים קם ליה בדרבה מיניה אף כשחייב מיתה מחמת עבירה שעשה באדם אחד וממון לאדם אחר<sup style="color: gray;">176</sup>, והן לסוברים שאין אומרים כן אלא כשחיוב מיתה והממון הם לאותו אדם<sup style="color: gray;">177</sup>, שהרודף חשוב מחויב מיתה לכל אדם, שכל ישראל מחוייבים להציל את הנרדף בנפש הרודף<sup style="color: gray;">178</sup>.
<h4>אונס המשלם חמשים כסף ואינו פטור מחמת רדיפתו</h4>
הואיל והרודף פטור על מעשה המחייבו ממון שעשה בעת רדיפתו, האונס* נערה בתולה האסורה עליו בכרת, שאמרו במשנה שמשלם קנס חמשים כסף, כדין אונס נערה בתולה<sup style="color: gray;">179</sup>, היינו משום שמשעת העראה – שהיא מעת נשיקת האבר, לסוברים כן<sup style="color: gray;">180</sup> – פגמה, ושוב לא ניתן להצילה בנפשו<sup style="color: gray;">181</sup>, ובקנס אינו מתחייב עד שעת גמר ביאה שמוציא את בתוליה<sup style="color: gray;">182</sup>, ולסוברים שהעראה היא מעת הכנסת העטרה<sup style="color: gray;">183</sup> – ולדעתם עד שעת חיוב הקנס, שהיא שעת הכנסת העטרה, ניתן להצילה בנפשו – היינו באופן שלא ניתן להצילה בנפשו, כגון שכבר נפגמה קודם לכן בביאה אחרת, לסוברים שבאופן זה לא ניתן להצילה בנפשו<sup style="color: gray;">184</sup>, או באומרת הניחו לו שלא יהרגני, לסוברים שבאופן זה לא ניתן להצילה בנפשו<sup style="color: gray;">185</sup>, או בשניתן להציל את הנרדף באחד מאיברי הרודף<sup style="color: gray;">186</sup> - שכל שניתן להצילו באחד מאיברי הרודף אין מצילים אותו בנפשו, לסוברים כן<sup style="color: gray;">187</sup>, ואם שבר כלים בעת רדיפתו חייב לשלם, לסוברים כן<sup style="color: gray;">188</sup> - או שהיינו במפותה בלבד<sup style="color: gray;">189</sup>.
<h4>נרדף ששבר כלים במנוסתו</h4>
נרדף ששבר את כלי הרודף במנוסתו, פטור, שלא יהיה ממונו חביב עליו מגופו<sup style="color: gray;">190</sup>, וכיון שניתן להצילו בנפש הרודף, כל שכן שניתן להצילו בממון הרודף<sup style="color: gray;">191</sup>. על נרדף ששבר כלי אחרין במנוסתו שחייב כדיו המציל עצמו בממון חבירו, ע"ע נזיקין.
<h4>המציל ששבר כלים במנוסתו</h4>
הבא להציל את הנרדף מיד הרודף ושבר כלים בדרכו, בין כלים של הרודף ובין של אדם אחר פטור עליהם, ולא מן הדין הוא זה אלא מתקנה שתיקנו חכמים, כדי שלא ימנע מלהציל או שיתמהמה וישגיח בדרך רדיפתו שאינו משבר כלי אחרים<sup style="color: gray;">192</sup>.
הערות שוליים
<h2>רופא</h2>
<b>הגדרת הערך</b> - המרפא את החולה*.
<h3>שמו, מהותו ומינויו</h3>
<h4>שמו ומהותו</h4>
בלשון תורה<sup style="color: gray;">1</sup> המרפא את החולה נקרא רופא<sup style="color: gray;">2</sup>, ובלשון רבים: רופאים<sup style="color: gray;">3</sup>. ומצינו שם זה אף ככינוי לחונטים את המת*<sup style="color: gray;">4</sup>.
בלשון חכמים<sup style="color: gray;">5</sup> באים שלושה כינויים שונים למיני רופאים: א) רופא<sup style="color: gray;">6</sup>, וכתבו ראשונים דהיינו הרופא חולים במשקים ובמשלשליות ובמרקחות ובמרחצאות<sup style="color: gray;">7</sup>. ויש שבלשון חכמים בא במקום רופא התואר בארמית: אסיא<sup style="color: gray;">8</sup>. ב) רופא אומן<sup style="color: gray;">9</sup>, וכתבו ראשונים דהיינו מנתח<sup style="color: gray;">10</sup>, ולשון אומן הוא המחתך בברזל, כמו המל שנקרא אומן<sup style="color: gray;">11</sup>. ויש מהאחרונים שכתבו שרופא אומן היינו רופא שהוא מקיז דם<sup style="color: gray;">12</sup>. ג) רופא מומחה<sup style="color: gray;">13</sup>, דהיינו המנוסה<sup style="color: gray;">14</sup> ומומחה לרבים<sup style="color: gray;">15</sup>.
יש מהראשונים המפרשים שבלשון חכמים יש שרופא נזכר ככינוי למוהל<sup style="color: gray;">16</sup>.
<h4>מינוי על ציבור</h4>
אסור למנות אדם לרופא על הציבור, אם אינו יודע בחכמת הרפואה<sup style="color: gray;">17</sup>.
ממנים רופא על הציבור, אף אם הוא משומד* או נבזה<sup style="color: gray;">18</sup>.
מותר למנות גוי* לרופא על הציבור<sup style="color: gray;">19</sup>, אף על פי שאסור למנות גוי לשררות בישראל<sup style="color: gray;">20</sup>. לסוברים שאין דין שררה במינוי רופא<sup style="color: gray;">21</sup>, טעם ההיתר, שאין כאן שררה<sup style="color: gray;">22</sup>. ולסוברים שיש במינוי רופא דין שררה<sup style="color: gray;">23</sup>, הטעם הוא, שכן עיקר השררות שברופא הוא מצד כח התורה שיש בלימוד חכמת הרפואה<sup style="color: gray;">24</sup>, אבל מצד הטורח והבטלה, לא שייך לשררות, ולכן מותר למנות גוי רופא על הציבור, אף על פי שאסור למנותו בשום שררות של ציבור, שאין מינויו נחשב כי אם מצד הטורח והבטלה<sup style="color: gray;">25</sup>.
<h4>שררה במינויו</h4>
רופא, אם יש במינויו על הציבור משום שררה, נחלקו אחרונים: א) יש סוברים שאין במינויו משום שררה<sup style="color: gray;">26</sup>, שכן רופא ממנים אותו רק בשביל הצורך שיש לציבור ממנו, ואין מדקדקים עליו, יהיה מה שיהיה, ואפילו גוי* או מומר<sup style="color: gray;">27</sup> או נבזה, רק שידע בחכמת הרפואה ממנים אותו<sup style="color: gray;">28</sup>, וכיון שכך אין בזה שררה כלל<sup style="color: gray;">29</sup>. ב) ויש סוברים שיש במינוי רופא על הציבור משום שררה<sup style="color: gray;">30</sup>, שכל מינוי שיש בו צד של כבוד, כמו רפואה שבא על ידי חכמה ולימוד, יש בה משום שררה<sup style="color: gray;">31</sup>. ועוד, שהממונים-שבמקדש* הרי מינויים מינוי של שררה בישראל<sup style="color: gray;">32</sup>, ובן אחיה שהיה ממונה על חולי מעיים<sup style="color: gray;">33</sup>, שהיה רופא<sup style="color: gray;">34</sup>, הוא גם כן בכלל שררה<sup style="color: gray;">35</sup>. ומה שממנים לפעמים גוי לרופא<sup style="color: gray;">36</sup>, אין זה ענין כלל להפקיע דין שררות מישראל<sup style="color: gray;">37</sup>, שכן עיקר השררות שברופא הוא מצד כח התורה שיש בלימוד חכמת הרפואה<sup style="color: gray;">38</sup>, אבל מצד הטורח והבטלה, לא שייך לשררות, ולכן מותר למנות גוי רופא על הציבור, אף על פי שאסור למנותו בשום שררות של ציבור<sup style="color: gray;">39</sup>, שאין מינויו נחשב כי אם מצד הטורח והבטלה<sup style="color: gray;">40</sup>.
על החילוק ברופא, לענין נטילת שכר, בין הלימוד והחכמה, שאסור לו ליטול שכר על זה, לטרוח ובטלה, שמותר לו ליטול שכר על זה, עי' להלן: דיניו<sup style="color: gray;">41</sup>.
<h3>ההיתר והמצוה שבעיסוקו</h3>
<h4>הרשות לרפאות</h4>
נתנה התורה רשות לרופא* לרפאות<sup style="color: gray;">42</sup>, שנאמר: ורפֹּא ירפא<sup style="color: gray;">43</sup>, שלכן נכתב שני פעמים, ולא נכתב רק "ירפא"<sup style="color: gray;">44</sup>, ללמד שאף על פי שהקדוש ברוך הוא הוא המכה יש לנו רשות לרפאות<sup style="color: gray;">45</sup>, ומותר לרופא לרפאות כל חולי, בין מכה בידי אדם ובין חולי הבא בידי שמים, אף על פי שכשמרפא נראה כסותר גזירת המלך<sup style="color: gray;">46</sup>, ולא יאמר: הקדוש ברוך הוא מוחץ, וכי אני ארפא<sup style="color: gray;">47</sup>. ויש שכתבו בטעם שנצרכה התורה להתיר דבר זה, שמא יאמר הרופא: מה לי בצער הזה, שמא אטעה ונמצאתי הורג נפשות בשוגג<sup style="color: gray;">48</sup>. ויש מהראשונים הסוברים שהרשות לרפא נלמד מהכתוב: לא תעמֹד על דם רעך<sup style="color: gray;">49</sup>, והלימוד מורפֹּא ירפא<sup style="color: gray;">50</sup>, בא ללמד שאפילו לכתחילה מותר לרופא לרפאות החולה ולא חוששים פן יהרגנו על ידי משקה או סם<sup style="color: gray;">51</sup>.
על ההיתר לחולה לדרוש ברופא, ע"ע רפואה.
<h4>המצוה לרפאות</h4>
הרופא, כתבו ראשונים שמצוה עליו לרפאות את החולה<sup style="color: gray;">52</sup>, כשרואה אותו מסוכן ויכול להצילו בגופו, בממונו או בחכמתו<sup style="color: gray;">53</sup>, ובכלל פקוח-נפש* הוא<sup style="color: gray;">54</sup> והשבת-אבדה* של אבידת גופו<sup style="color: gray;">55</sup>. וכן שנינו במדרש שאנו למדים מהמילה "כל*" שבכתוב: לכל אבדת אחיך<sup style="color: gray;">56</sup>, לרבות<sup style="color: gray;">57</sup> אבידת גופו<sup style="color: gray;">58</sup>, שחייב לרפאותו אם חלה<sup style="color: gray;">59</sup>. וכן כתבו ראשונים באיסור הרופא ליטול שכר החכמה והלימוד<sup style="color: gray;">60</sup>, שהוא משום שהיא מצוה שמשיב אבידת גופו<sup style="color: gray;">61</sup>. וכן כתבו ראשונים בטעם שרופא המתנה שיתנו לו שכר הרבה אין לו - לסוברים כן<sup style="color: gray;">62</sup> - אלא שכר בטלה בלבד, שהוא משום שחייב הוא לטרוח בחכמתו לרפאותו מדין אבידת גופו<sup style="color: gray;">63</sup>.
מספר ראיות כתבו ראשונים ואחרונים לכך שמצוה לרפא: א) המודר הנאה מחבירו שמותר לרפאותו - אם הדרך באותו המקום לרפאות בחינם, לסוברים כן<sup style="color: gray;">64</sup>, וכן הלכה<sup style="color: gray;">65</sup>. או אף אם אין הדרך כן באותו המקום, לסוברים כן<sup style="color: gray;">66</sup> - אמרו על זה בירושלמי שהוא אפילו יש לו מי שירפאנו<sup style="color: gray;">67</sup>, הרי שהטעם הוא שהרופא עשה מצוה המוטלת עליו, והשבת אבידה של גוף החולה היא<sup style="color: gray;">68</sup>. ב) הטעם שההיתר למודר הנאה לרפאות את חבירו אם הדרך באותו המקום לרפאות בחינם - לסוברים כן<sup style="color: gray;">69</sup>, וכן הלכה<sup style="color: gray;">70</sup> - שכן עושה כן מנפשו ומרצונו, בלא קבלת שכר<sup style="color: gray;">71</sup>, שהרי עושה מצוה<sup style="color: gray;">72</sup>, שאין השבת אבידה גדולה מהשבת גופו<sup style="color: gray;">73</sup>. ג) שנינו לענין איסור אכילה ביום-הכפורים*<sup style="color: gray;">74</sup>, שמאכילים אותו על פי בקיאים<sup style="color: gray;">75</sup>, ושמי שאחזו בולמוס מאכילים אותו דבש וכל מיני מתיקה<sup style="color: gray;">76</sup>, והיינו על פי בקי, שכן יש מיני חולי שאם מאכילים את החולה בהם דבש, מסכנים אותו<sup style="color: gray;">77</sup>, והואיל ומחללים שבת כדי לרפאות, אתה למד שרפואה* פיקוח נפש היא, ופיקוח נפש מצוה רבה היא<sup style="color: gray;">78</sup>. ד) כיון שלמדנו מהכתוב שניתן רשות לרופא לרפאות ואין בדבר איסור<sup style="color: gray;">79</sup>, ממילא יש בו מצוה משום פיקוח נפש<sup style="color: gray;">80</sup>.
<h4>רפואת בהמה</h4>
ברפואת בהמה של חבירו אין מצוה<sup style="color: gray;">81</sup>, שהתורה לא ציותה לרפאות בהמה של חבירו<sup style="color: gray;">82</sup>.
<h4>חיוב הלימוד</h4>
אין חיוב על האדם ללמוד חכמת הרפואה<sup style="color: gray;">83</sup>.
<h3>דיניו</h3>
<h4>הראוי לרפאות</h4>
לא יתעסק ברפואה אלא אם כן יהא בקיא ויודע בחכמה ובמלאכה, ולא יהא שם גדול ממנו<sup style="color: gray;">84</sup>, אבל כל שאינו יודע בטיב מלאכה זו לא יהא עוסק בה, וכן אם יש גדול ממנו לא יתעסק בה כלל<sup style="color: gray;">85</sup>, קל וחומר משאר דינים והוראות שבתורה, שהיאך יורה בספק נפשות במקום שיש גדול ממנו<sup style="color: gray;">86</sup>. ואם עבר ונתעסק ברפואה ואינו בקי בה, או שהוא בקי ויש שם מי שגדול ממנו ברפואה, הרי זה שופך דמים<sup style="color: gray;">87</sup>. וכתבו אחרונים שכיון שאם נתעסק ברפואה ואינו בקי הרי זה שופך דמים, צריך הרופא קודם לרפאות גוים עד שיהיה מומחה ויוכל לרפא ישראל<sup style="color: gray;">88</sup>.
<h4>כשמונע עצמו מלרפא</h4>
הראוי לרפאות חולים<sup style="color: gray;">89</sup>, ומונע עצמו מזה, הרי זה שופך דמים<sup style="color: gray;">90</sup>, שכן אמרו לענין פקוח-נפש* - שרפואה היא בכללה<sup style="color: gray;">91</sup> - שהשואל אם צריך לחלל עליו את השבת, הרי זה שופך דמים<sup style="color: gray;">92</sup>, וכל שכן המתייאש ואינו עושה<sup style="color: gray;">93</sup>, ואתה למד מזה שכל רופא שיודע בחכמה ובמלאכה זו חייב הוא לרפאות, ואם מונע עצמו הרי זה שופך דמים<sup style="color: gray;">94</sup>.
אפילו יש לחולה אדם אחר שיכול לרפאו, הנמנע מלרפא הרי זה שופך דמים, שלא מן הכל אדם זוכה להתרפאות<sup style="color: gray;">95</sup>.
<h4>זהירות</h4>
הרופא צריך להיזהר מאוד מאוד ברפואתו<sup style="color: gray;">96</sup>, כמו שראוי להיזהר בדיני-נפשות*<sup style="color: gray;">97</sup>.
<h4>נטילת שכר</h4>
הרופא, כתבו ראשונים שאסור ליטול שכר החכמה והלימוד<sup style="color: gray;">98</sup>, שמלמד הרופא לחולה - או למתעסק עימו<sup style="color: gray;">99</sup> - שיעשה לרפואתו כך וכך<sup style="color: gray;">100</sup>, שהרפואה היא מצוה, שמשיב אבידת גופו<sup style="color: gray;">101</sup>, ואמרו לענין עשיית המצוות: מה אני בחינם, אף אתה בחינם<sup style="color: gray;">102</sup>, הלכך שכר החכמה והלימוד אסור<sup style="color: gray;">103</sup>, שהוא כנוטל שכר להזות<sup style="color: gray;">104</sup> מי-חטאת* או לקדש אותם<sup style="color: gray;">105</sup>, ששנינו במשנה שמימיו מי מערה ואפרו אפר מקלה<sup style="color: gray;">106</sup>, דהיינו שהמים מים רגילים הם, והאפר אפר רגיל הוא<sup style="color: gray;">107</sup>. אבל מותר לרופא ליטול שכר הטירחה<sup style="color: gray;">108</sup>, שהוא כשכר הבאה ומילוי, שמותר<sup style="color: gray;">109</sup>. וכן מותר לו ליטול שכר בטלה<sup style="color: gray;">110</sup>, כפי ששנינו: אם היה זקן, מרכיבו על החמור ונותן לו שכרו כפועל<sup style="color: gray;">111</sup>, והיינו כפועל בטל<sup style="color: gray;">112</sup> של אותה מלאכה<sup style="color: gray;">113</sup> שבטל ממנה<sup style="color: gray;">114</sup>. ויש מהראשונים הסובר שאין לרופא אלא שכר בטלה בלבד<sup style="color: gray;">115</sup>.
מותר לגוי* רופא לקבל שכר עבור הרפואה, אף מצד החכמה והלימוד, שהרי אינו מצווה במצוות, ואינו אסור לקבל עליהם שכר<sup style="color: gray;">116</sup>.
<h4>התנה שיתנו לו שכר הרבה</h4>
במה דברים אמורים שאין הרופא נוטל אלא שכר טרחה ובטלה<sup style="color: gray;">117</sup>, כשלא התנה בדבר, אבל אם התנה הרופא שיתנו לו שכר הרבה, נחלקו בו ראשונים: א) יש סוברים שחייב ליתן לו<sup style="color: gray;">118</sup>, שחכמתו מכר לו<sup style="color: gray;">119</sup>, ואין לה דמים<sup style="color: gray;">120</sup>, שהיא שווה דמים הרבה<sup style="color: gray;">121</sup>, ואף על פי שמצוה עליו לרפאותו<sup style="color: gray;">122</sup>, שכל מצות-עשה* המוטלת על כל העולם, אם נזדמנה לאחד ולא רצה לקיימה אלא בממון, אין מוציאים ממון מידו, ולא מפקיעים מידו חיוב שלו<sup style="color: gray;">123</sup>, שאף על פי שיש איסור בנטילת שכר על הלימוד והחכמה<sup style="color: gray;">124</sup>, כיון שכבר התנה עימו והתחייב נגדו חייב לשלם<sup style="color: gray;">125</sup>, כיון שלא עליו בלבד מוטלת מצוה זו, שהרי כל אדם יוכל להתחכם ללמוד רפואות<sup style="color: gray;">126</sup>, וחכמת הרפואות אין לה שיעור, ומתחילה לא היה חיוב עליו ללומדה<sup style="color: gray;">127</sup>, על כן מועיל התנאי<sup style="color: gray;">128</sup>. ב) ויש מהראשונים סוברים, שאף אם התנה הרופא שיתנו לו שכר הרבה, אין לו אלא שכר בטלה בלבד<sup style="color: gray;">129</sup>, או כפי הראוי לו<sup style="color: gray;">130</sup>, שהרי חייב הוא לטרוח בחכמתו לרפאותו מדין אבידת גופו<sup style="color: gray;">131</sup>.
להלכה כתבו הפוסקים, שאם התנה הרופא שיתנו לו הרבה בשכרו, חייב ליתן לו<sup style="color: gray;">132</sup>.
<h4>שכר סממנים</h4>
במה דברים אמורים שנותנים לרופא שכר הרבה, אם התנה עימו בדבר - לסוברים כן<sup style="color: gray;">133</sup>, וכן הלכה<sup style="color: gray;">134</sup> - כשמתנה בשכר הרפואה<sup style="color: gray;">135</sup>, אבל מי שיש לו סממנים וחבירו חולה וצריך להם, אסור להעלות לו בדמיהם יותר מן הראוי<sup style="color: gray;">136</sup>, ולא עוד, אלא אפילו פסקו לו בדמיהם הרבה מפני דוחק השעה שלא מצאו סממנים אלא בידו, אין לו אלא דמיהם<sup style="color: gray;">137</sup>, שכל המתנה בשכירות יותר מכדי דמים מפני האונס ודוחק השעה שלו, יכול לומר: משטה אני בך<sup style="color: gray;">138</sup>, ואינו דומה לרופא המתנה שיתנו לו שכר הרבה, שכן לחכמתו אין דמים<sup style="color: gray;">139</sup>, ולסממנים יש דמים<sup style="color: gray;">140</sup>.
<h4>הזיק ברפואתו</h4>
ריפא שלא ברשות בית-דין* והזיק, חייב בתשלומים, אפילו אם הוא בקי<sup style="color: gray;">141</sup>, וכל שכן באחד שאינו בקי, שאין בית-דין* מרשים למי שאינו בקי<sup style="color: gray;">142</sup>. שכן שנינו, שאם ריפא ברשות בית דין פטור<sup style="color: gray;">143</sup>, ומשמע דוקא ברשות בית דין<sup style="color: gray;">144</sup>. ואין החיוב אלא אם כן נודע לו שהזיק<sup style="color: gray;">145</sup>.
רופא, שריפא ברשות בית דין - וטעה<sup style="color: gray;">146</sup> - והזיק - בשוגג<sup style="color: gray;">147</sup> - פטור<sup style="color: gray;">148</sup> מדיני אדם וחייב בדיני שמים<sup style="color: gray;">149</sup> עד שישלם הנזק<sup style="color: gray;">150</sup>. ואם הזיק במזיד, חייב<sup style="color: gray;">151</sup> אפילו בדיני אדם<sup style="color: gray;">152</sup>. וכן אם חבל יתר מן הראוי לו, הרי זה חייב<sup style="color: gray;">153</sup>. לא טעה, ועשה הרפואה כהוגן, ומת, פטור אף מדיני שמים<sup style="color: gray;">154</sup>, שהוא לא המית אותו, אלא השם יתברך רצה במיתתו<sup style="color: gray;">155</sup>.
רופא, שריפא ברשות בית דין - והמית, ונודע לו ששגג<sup style="color: gray;">156</sup> - הרי זה גולה<sup style="color: gray;">157</sup>, שאינו פטור מדיני שמים עד שיגלה על המיתה, הואיל ונודע שטעה והמית בידים<sup style="color: gray;">158</sup>.
<h4>חזקת שררה</h4>
רופא שנתמנה במקום ציבורי, אם יש בו חזקת-שררה*, נחלקו אחרונים: א) לסוברים שאין דין שררה במינוי רופא<sup style="color: gray;">159</sup>, אין בו חזקת שררה<sup style="color: gray;">160</sup>. ב) ולסוברים שיש במינוי רופא דין שררה<sup style="color: gray;">161</sup>, יש בו אף דין חזקת שררה<sup style="color: gray;">162</sup>, שכל מינוי ציבורי שיש בו צד מצוה וצד כבוד וחזקת אמונת האיש, שייך בו דין חזקה<sup style="color: gray;">163</sup>, ומאחר שהדין הוא שהרופא אסור ליטול שכר החכמה ולימוד<sup style="color: gray;">164</sup>, רק שכר הטורח והבטלה מותר<sup style="color: gray;">165</sup>, אם כן ערך השכירות של הרופאים הוא כמו השכירות של רבנים ויתר העוסקים במצוות בציבור, שיש להם דין חזקה<sup style="color: gray;">166</sup>. ועוד, שכל מינוי שיש בו צד של כבוד, כמו רפואה שבא על ידי חכמה ולימוד, יש בה משום שררה, ומאחר שכל שררה שבישראל יש בה דין ירושה<sup style="color: gray;">167</sup>, אם כן ודאי שכל זמן שהוא חי, הרי השררה היא בחזקתו<sup style="color: gray;">168</sup>. ועוד, שהממונים-שבמקדש* הרי מינויים מינוי של שררה בישראל<sup style="color: gray;">169</sup>, ובן אחיה שהיה ממונה על חולי מעיים<sup style="color: gray;">170</sup>, שהיה רופא<sup style="color: gray;">171</sup>, הוא גם כן בכלל שררה, שיש בה ירושה, וקל וחומר שיש בה חזקה<sup style="color: gray;">172</sup>.
<h4>מגורים בעירו</h4>
אותה ששנינו, שאין תלמיד-חכם* ראשי לדור בעיר שאין בה רופא<sup style="color: gray;">173</sup>, יש מהראשונים מפרשים דהיינו הרופא חולים<sup style="color: gray;">174</sup>, והטעם הוא כדי שימצא רופא לרפאו אם יהיה צריך לכך<sup style="color: gray;">175</sup>.
יש מהאמוראים שהדריך שאסור לגור בעיר שהעומד בראשה רופא<sup style="color: gray;">176</sup>, מפני שטרוד ברפואותיו ואינו עוסק בצורכי ציבור<sup style="color: gray;">177</sup>.
<h4>מודר הנאה</h4>
רופא שאסר הנאתו על אחר, מרפאו רפואת גופו<sup style="color: gray;">178</sup>, ואפילו אם יש רופא אחר שירפאנו<sup style="color: gray;">179</sup>, שלא מכל אדם זוכה להתרפאות<sup style="color: gray;">180</sup>. ונחלקו ראשונים: יש שכתבו בסתם שמותר לו לרפאותו בידו, שזו מצוה היא<sup style="color: gray;">181</sup>. ויש מחלקים: אם אין דרך ליתן שכר לרופא, יכול לרפאותו, אפילו בידים<sup style="color: gray;">182</sup>, אבל אם דרך ליתן שכר לרופא, לא ירפאנו בחינם<sup style="color: gray;">183</sup>, וכן הלכה<sup style="color: gray;">184</sup>.
רופא שאסר הנאתו על אחר, אינו מרפא בהמתו<sup style="color: gray;">185</sup> אם חלתה<sup style="color: gray;">186</sup>, ואפילו אם אין דרך ליתן שכר לרופא<sup style="color: gray;">187</sup>, משום שמהנה לו<sup style="color: gray;">188</sup> ונכסיו אסורים עליו<sup style="color: gray;">189</sup>, ואינו כמחזיר אבידתו - כפי הדין ברפואת גופו<sup style="color: gray;">190</sup> - שהתורה לא ציותה לרפאות בהמה של חבירו<sup style="color: gray;">191</sup>, אבל אומר לו: סם פלוני יפה לה, סם פלוני רע לה<sup style="color: gray;">192</sup>, ובלבד שהבעלים יעשה הרפואה<sup style="color: gray;">193</sup>, שכיון שהוא לא נותן הסם על הבהמה, ההנאה באה מאליה<sup style="color: gray;">194</sup>, וכיון שנכסי רופא אסורים על החולה צריך שיהיה הסם של חולה<sup style="color: gray;">195</sup>. ואם אינו יודע לעשותו, והיא תמות אם לא יעשנה, מותר המדיר לעשותו<sup style="color: gray;">196</sup>.
<h3>נאמנותו</h3>
מצינו בדברי חכמים בעניינים מסויימים ששואלים רופאים לענין בירור המציאות כדי להכריע ספיקות בהלכה<sup style="color: gray;">197</sup>: א) לענין איסור אכילה ביום-הכפורים*<sup style="color: gray;">198</sup>, שנינו שמותר להאכיל חולה*, על פי רופאים בקיאים האומרים שיש בו סכנה<sup style="color: gray;">199</sup>. ואמרו בתלמוד, שאף על פי שאם רופא אומר אינו צריך וחולה אומר צריך, שומעים לחולה, משום לב יודע מרת נפשו<sup style="color: gray;">200</sup>, אם רופא אומר צריך וחולה אומר אינו צריך, שומעים לרופא<sup style="color: gray;">201</sup>, שיש לתלות שהחולה אומר כן בשטות מחמת חוליו<sup style="color: gray;">202</sup>. וכן כתבו ראשונים לענין איסור חילול שבת*, שמותר לחללו עבור חולה שהרופאים אומרים שיש בו סכנה<sup style="color: gray;">203</sup>. ב) לענין איסור נדה*, שנינו ששאלו ברופאים במפלת קליפים אדומים ובמפלת שערות אדומות, אם זהו דם נידה<sup style="color: gray;">204</sup>. ג) לענין טֻמאת-מת*, שנינו ששאלו לרופאים בקופה מלאה עצמות, אם יש שם שדרה* או גלגלת* ולכן מטמאים העצמות* בטומאת מת, אף אם אין בהם שיעור העצמות המחייב בטומאת מת<sup style="color: gray;">205</sup>, כיון שניכרת בשדרה ובגולגולת צורת אדם<sup style="color: gray;">206</sup>. ד) לענין טריפה בבהמה<sup style="color: gray;">207</sup>, שנינו שסמכו על עדות רופא, שאין פרה וחזירה יוצאת מאלכסנריא אלא אם כן חותכים האם<sup style="color: gray;">208</sup> שלה בשביל שלא תלד<sup style="color: gray;">209</sup>, ופסקו הלכה שאם ניטלה האם כשרה<sup style="color: gray;">210</sup>. וכן כתבו ראשונים לענין טריפה באדם<sup style="color: gray;">211</sup>, שההורגו פטור<sup style="color: gray;">212</sup>, שהדברים אמורים כשנודע בודאי שהוא טריפה, ויאמרו הרופאים שמכה זו אין לה רפואה באדם ובזה ימות אם לא ימיתנו דבר אחר<sup style="color: gray;">213</sup>. ה) לענין איסור אבר-מן-החי*, אמרו בתלמוד ששאלו לרופאים על עצם שנשברה בעוד הבהמה בחיים ונקדר הבשר בסכין מעל השבר בעיגול כמין טבעת ורוב הקיפו מכוסה, אם יכול להעלות ארוכה<sup style="color: gray;">214</sup>. ו) לענין איסור הוצאה מרשות לרשות בשבת<sup style="color: gray;">215</sup>, ששנינו שמותר לצאת בקמיע מומחה<sup style="color: gray;">216</sup>, דהיינו מנוסה<sup style="color: gray;">217</sup>, שריפא בו ושנה ושילש<sup style="color: gray;">218</sup>, ואמרו בירושלמי שנאמן הרופא לומר: קמיע זה מומחה, ריפיתי בו ושניתי ושילשתי<sup style="color: gray;">219</sup>, וכן פסקו ראשונים להלכה שנאמן הרופא להעיד על עצמו, לענין הקמיע, שהוא מומחה<sup style="color: gray;">220</sup>.
במקום שיש חולה וחשש פיקוח נפש, כתבו אחרונים שהכל מודים שסומכים על הרופא<sup style="color: gray;">221</sup>, משום שיש רגלים-לדבר*<sup style="color: gray;">222</sup>, שהרי אנו רואים שהוא חולה, ועוד, שיש חשש סכנת נפשות<sup style="color: gray;">223</sup>. ובנאמנות הרופאים בשאר המקרים, נחלקו ראשונים: א) יש סוברים שהרופא נאמן<sup style="color: gray;">224</sup>, ומצינו שסמכו חכמים על דברי הרופאים<sup style="color: gray;">225</sup>, ואפילו באיסור נידה, שהוא חשש כרת*<sup style="color: gray;">226</sup>, ואין צריך בדיקה על דבריהם<sup style="color: gray;">227</sup>. ומה שאמרו במפלת קליפים אדומים, ששאלו לרופאים ואמרו אישה זו מכה יש לה בתוך מעיה, שממנה מפלת כמין קליפות<sup style="color: gray;">228</sup>, תטיל למים, אם נימוחו טמאה<sup style="color: gray;">229</sup>, לא שהיה ברור לרופאים שהיה לה מכה בתוך מעיה, שאם כן אפילו אם נימוחו טהורה<sup style="color: gray;">230</sup>, אלא שהרופאים ראו בזכוכית שלהם שיש לה קיבוץ של תלתולי דבר אדום<sup style="color: gray;">231</sup>, ולא היו יודעים אם דם מקור הוא ונעשה כך, או אם מורסא ומכה גמורה היה לה והיא לא היתה מרגשת בשום מכה<sup style="color: gray;">232</sup>, ואמרו הרופאים<sup style="color: gray;">233</sup> שיבדק הדבר על ידי הטלת מים, אם נימוחו, דם נידה הוא ולא בא מחמת המכה<sup style="color: gray;">234</sup>. וכן במעשה של המפלת שערות אדומות<sup style="color: gray;">235</sup>, ששאלו לרופאים ואמרו אישה זו שומא יש לה בתוך מעיה, שממנה מפלת כמין שערות אדומות<sup style="color: gray;">236</sup>, תטיל למים, אם נימוחו, טמאה<sup style="color: gray;">237</sup>. ב) ויש מהראשונים הסוברים שיש להסתפק אם לסמוך על רופא<sup style="color: gray;">238</sup>, ואפילו הוא רופא מומחה<sup style="color: gray;">239</sup>, ואף על פי שהרופאים בקיאים באומנותם, מכל מקום לענין איסור לחשב דבריהם לודאי לא נוכל לסמוך<sup style="color: gray;">240</sup>. וביארו אחרונים לדעה זו, שהדברים אמורים כשלא בדקו כן, וצריך לבדוק אחר דברי הרופאים, ולכן בדקו את הקליפים האדומים והשערות האדומות לראות אם נימוחו במים<sup style="color: gray;">241</sup>, שלדעת הרופאים היו מחמת מכה, וחכמים הם שאמרו להטיל למים לבדוק אם כך הדבר<sup style="color: gray;">242</sup>. ג) ויש מהראשונים שנראה מדבריהם שברופא סתם ודאי אין לסמוך, ואין להסתפק אלא ברופא מומחה<sup style="color: gray;">243</sup>.
יש מהאחרונים הסוברים שהכל מודים שסומכים על רופאים מומחים, ולא נחלקו ראשונים אלא לענין לסמוך על רופא מומחה נגד ספק הבא להתיר חזקת איסור שהיתה מקודם<sup style="color: gray;">244</sup>.
אף להלכה נחלקו הפוסקים: ויש פוסקים שלעולם סומכים על הרופאים<sup style="color: gray;">245</sup>, ואין צריך בדיקה אחריהם<sup style="color: gray;">246</sup>. ויש פוסקים שלענין ספק פיקוח נפש בחולה, סומכים על רופאים<sup style="color: gray;">247</sup>, ולענין שאר הדברים, אין סומכים על דברי רופאים לחוד, אלא צריך בדיקה בזה<sup style="color: gray;">248</sup>.
אף לסוברים שאין סומכים על הרופאים, אם אין המדובר בספק פיקוח נפש בחולה<sup style="color: gray;">249</sup>, יש מהאחרונים שכתבו שבאופנים מסויימים סומכים על שני רופאים שונים האומרים דבר אחר<sup style="color: gray;">250</sup>.
על נאמנות הרופא להעיד על האדם שהוא טרפה*, ע"ע טרפה (א)<sup style="color: gray;">251</sup>. על כך שאין רופא נאמן להעיד על הבהמה, שיש בה אחת מהטריפות שמנו חכמים<sup style="color: gray;">252</sup>, שאינה טריפה, ע"ע טרפה (ב)<sup style="color: gray;">253</sup>.
<h4>הדברים שנאמן בהם</h4>
במה דברים אמורים, שהרופא נאמן - לענין ספק פקוח-נפש* בחולה*<sup style="color: gray;">254</sup>. או אף לשאר דברים, לסוברים כן<sup style="color: gray;">255</sup> -בדברים כלליים, שהמה מקובלים שיש כך וכך בעולם<sup style="color: gray;">256</sup>, שמתברר להם על פי הנסיון המוחשי, ולאו דוקא בחכמת הרפואה, שהוא הדין בכל החכמות הנצרכות לענין דיני התורה, שאנו צריכים לדעת אותם מבעלי החכמות ההן, הנאמנות שלהם היא תלויה רק בזה אם לפי דבריהם בנוי הדבר על פי נסיון וחוש<sup style="color: gray;">257</sup>, וכל זמן שלא נתברר הדבר גם לבעלי החכמה עצמם על פי החוש ונסיון, אין סומכים, ודנים בזה דין ספק, להקל בדרבנן ובמקום ספק סכנה, ולהחמיר בשל תורה כשאין שם ספק סכנה<sup style="color: gray;">258</sup>. וכן אין מאמינים להם על גוף פרטי, אם אינם באים מכח דברים כלליים שיש בעולם<sup style="color: gray;">259</sup>.
<h4>טעם הנאמנות</h4>
בטעם הנאמנות של הרופא - לענין ספק פקוח-נפש* בחולה*<sup style="color: gray;">260</sup>. או אף לשאר דברים, לסוברים כן<sup style="color: gray;">261</sup> - נחלקו הדעות: מדברי ראשונים נראה שהטעם הוא, שאנו מוחזקים שאומן אינו מרע עצמו<sup style="color: gray;">262</sup>, וכן יש מהאחרונים שכתבו<sup style="color: gray;">263</sup>. ויש מהאחרונים שנראה מדבריהם בטעם נאמנות הרופא, שבקיאות הרופאים נחשבת כרוב*<sup style="color: gray;">264</sup>, ובאיסורים הולכים אחר הרוב<sup style="color: gray;">265</sup>.
ומכל מקום כתבו אחרונים שאף לדעת הסוברים שהולכים לעולם אחר הרופאים<sup style="color: gray;">266</sup>, אין חכמת הרפואה אלא על הספק, שהכל מודים שהטעות מצויה ברופאים<sup style="color: gray;">267</sup>.
<h4>כשהרופאים חלוקים</h4>
לסוברים שהרופא נאמן אף לדברים שאינם ענין לספק פקוח-נפש* בחולה*<sup style="color: gray;">268</sup>, מכל מקום אם הרופאים חלוקים ביניהם, אין סומכים על חלקם להתיר ספק איסור<sup style="color: gray;">269</sup>.
<h4>גוי</h4>
במה דברים אמורים שהרופא נאמן - לענין ספק פקוח-נפש* בחולה*<sup style="color: gray;">270</sup>. או אף לשאר דברים, לסוברים כן<sup style="color: gray;">271</sup> - אם הוא ישראל<sup style="color: gray;">272</sup>, אבל רופא גוי*, נחלקו בו ראשונים: יש הסוברים שאינו נאמן, אלא כן הוא רופא מומחה שאנו מוחזקים שאינו מרע עצמו<sup style="color: gray;">273</sup>, שכן אמרו בתלמוד לענין מילה*, ברופא מומחה גוי, שאינו מרע עצמו לעשות ישראל כרות-שפכה*<sup style="color: gray;">274</sup>, ואפילו אינו מומחה למילה, אינו מרע עצמו בכל דבר שיתעסק בו<sup style="color: gray;">275</sup>. ויש הסוברים שאף הרופא הגוי נאמן<sup style="color: gray;">276</sup>, ומעשים בכל יום - לענין אכילת חולה ביום הכפורים<sup style="color: gray;">277</sup> - שאנו סומכים על דברי רופאים גוים<sup style="color: gray;">278</sup>.
להלכה כתבו הפוסקים שסומכים אף על רופאים גוים<sup style="color: gray;">279</sup>.
<h4>רופאי זמננו</h4>
יש מהאחרונים שהסתפק ברופאי זמננו, שבעוונותינו הרבים אין לנו מדרש חכמות הרפואות וכל רופאי ישראל לומדים בבית מדרש לאומים וחכמיהם וכל חכמתם בנוי על טבעי גופים שאוכלים שקצים ורמשים ולא דואגים במצוות, שמא אינם יכולים לדון בחכמתם על ישראל, שאינם אוכלים שקצים ורמשים ודואגים במצוות, ואף על פי שלענין פקוח-נפש* מצד הספק יש לשאול אותם, שמא לענין נדה* אין לעשות כן, ואין זה דומה למה ששאלו חכמי ישראל ברופאים<sup style="color: gray;">280</sup>, ששם היו חכמי רופאי ישראל<sup style="color: gray;">281</sup>.
<h2>רוצח</h2>
<b>הגדרת הערך</b> - ההורג נפש מישראל בעדים והתראה*, ממיתים אותו בסייף.
כל הורג נפש אדם מישראל, עובר בלא-תעשה*, שנאמר: לא תרצח<sup style="color: gray;">1</sup>, ועל כך ע"ע שפיכות דמים. בערך זה נידון הרוצח במזיד בעדים והתראה*. על הרוצח בשגגה, שחייב גלות*, ע"ע. על הרוצח בלא עדות ראויה או בלא התראה, ע"ע כפה: הורג נפש שלא בעדים.
על מצות גואל-הדם* ביחס לרוצח, ע"ע גואל הדם.
<h3>הרציחה</h3>
<h4>בעדים והתראה</h4>
רצח הרוצח בזדון בפני עדים - והתרו בו<sup style="color: gray;">2</sup> - חייב מיתה<sup style="color: gray;">3</sup>, שנאמר: מכה איש ומת מות יומת<sup style="color: gray;">4</sup>, ומיתתו בסייף<sup style="color: gray;">5</sup>. ומספר לימודים לדבר:
א) נאמר - במכה עבדו ואמתו ומתו - נקֹם ינָּקֵם<sup style="color: gray;">6</sup>, מפי השמועה<sup style="color: gray;">7</sup>, מפי משה רבינו<sup style="color: gray;">8</sup>, למדו שזו מיתת סייף<sup style="color: gray;">9</sup>, והדבר נלמד בגזרה-שוה* "נקימה" "נקימה"<sup style="color: gray;">10</sup>, שנאמר: והבאתי עליכם חרב נֹקמת נקם ברית<sup style="color: gray;">11</sup>, מה להלן בחרב, אף כאן בחרב<sup style="color: gray;">12</sup>. ואף על פי שכתוב זה כתוב בעבד, אבל בבן חורין כתוב: מכה איש ומת מות יומת<sup style="color: gray;">13</sup>, וסתם מיתה האמורה בתורה אינה אלא חנק*<sup style="color: gray;">14</sup>, מכל מקום אי אפשר לומר כן, שהרי חנק - לסוברים כן<sup style="color: gray;">15</sup>, וכן הלכה<sup style="color: gray;">16</sup> - קל מהרג, ואיך אפשר שעבד יהיה חמור מבן חורין<sup style="color: gray;">17</sup>. ואף על פי שאין-עונשין-מן-הדין*, כאן שחיוב המיתה מפורש בתורה ואין אנו באים בקל-וחֹמר* אלא לגלות באיזו מיתה הוא חייב, אין זה בכלל אין עונשין מן הדין<sup style="color: gray;">18</sup>.
ב) הדבר נלמד בגזירה שוה "נקימה" "נקימה" באופן אחר<sup style="color: gray;">19</sup>: נאמר כאן נקֹם ינָּקֵם<sup style="color: gray;">20</sup>, ונאמר להלן - בציווי על מלחמת מדין - נקֹם נקמת בני ישראל<sup style="color: gray;">21</sup>, מה להלן בחרב, אף כאן בחרב<sup style="color: gray;">22</sup>.
ג) הדבר נלמד ממה שנאמר: שֹׁפך דם האדם בָּאדם דמו ישָׁפך<sup style="color: gray;">23</sup>, ובשאר המיתות זולת הרג, אין שפיכת דם<sup style="color: gray;">24</sup>. עדיין אני אומר, יקיז לו דם משאר איברים וימות, תלמוד לומר: וערפו שם את העגלה בנחל וגו'<sup style="color: gray;">25</sup>, ואתה תבער הדם הנקי מקרבֶּך<sup style="color: gray;">26</sup>, הקיש שופכי דמים לעגלה-ערופה*, מה עגלה ערופה בהתזת הראש<sup style="color: gray;">27</sup>, אף כל שופכי דמים בהתזת הראש<sup style="color: gray;">28</sup>.
ד) הדבר נלמד כעין זה מעגלה ערופה בלבד<sup style="color: gray;">29</sup>, נאמר: ואתה תבער הדם הנקי מקרבֶּך<sup style="color: gray;">30</sup>, הוקשו כל שופכי דמים לעגלה ערופה, מה להלן בסייף ומן הצואר, אף כאן בסייף ומן הצואר<sup style="color: gray;">31</sup>, ואין לומר שדינו כעגלה ערופה שנערפת בקפיץ וממול העורף<sup style="color: gray;">32</sup>, שנאמר: ואהבת לרעך כמוך<sup style="color: gray;">33</sup>, ברור לו מיתה יפה<sup style="color: gray;">34</sup>. היקש זה, יש מפרשים אותו מפני שבשופכי דמים נאמר: ובערת הרע מקרבֶּך<sup style="color: gray;">35</sup>, ולמדים "הבערה" "הבערה" מעגלה ערופה שבסייף<sup style="color: gray;">36</sup>. ויש מפרשים, שכיון שמשפט הרוצח נרמז בפסוק זה של עגלה ערופה, היא הנותנת שהוקשו שופכי דמים לעגלה ערופה<sup style="color: gray;">37</sup>.
יש מהראשונים שכתבו שרוצח מיתתו בחנק, מפני שכתוב: מכה איש ומת מות יומת<sup style="color: gray;">38</sup>, וכל מיתה האמורה סתם היא בחנק<sup style="color: gray;">39</sup>, וכתבו בטעם הדבר שהרוצח כונתו להמית הנרצח במהרה כי מפחדו אליו ימהר מיתתו בכל כוחו, וכמו כן הקלה התורה במשפטו להמיתו בחנק שהיא מיתה ממהרת, ולא בשריפה* וסקילה* שהן בצער רב<sup style="color: gray;">40</sup>. ותמהו אחרונים עליהם, שהרי זה נגד ההלכה<sup style="color: gray;">41</sup>.
הרוצח נפש בשגגה אינו נהרג - אלא גולה לערי-מקלט*<sup style="color: gray;">42</sup> - שנאמר: וכי יזִד איש על רעהו להרגו וגו' תקחנו למות<sup style="color: gray;">43</sup>, וכי יזִד, להוציא את השוגג<sup style="color: gray;">44</sup>.
על ההורג נפש בשגגה שגולה לערי-מקלט*, ע"ע גלות<sup style="color: gray;">45</sup>. על מצות העשה המוטלת על בית-דין* להרוג חייבי סייף בסייף, ע"ע חיבי מיתות בית דין<sup style="color: gray;">46</sup>. על האיסור לבית דין ליקח כופר לפטור את הרוצח, ע"ע הנ"ל<sup style="color: gray;">47</sup>. ידעו בית-דין* שרצח הרוצח, אבל לא יכלו להורגו במיתת בית דין, שכן היה זה בלא עדות ראויה או בלא התראה*, מכניסים אותו לכפה* ומאכילים אותו לחם צר ומים לחץ כדי שיצרו מעיו, ואחר כך מאכילים אותו שעורים עד שכריסו נבקעת<sup style="color: gray;">48</sup>, ועל כך ע"ע כפה: הורג נפש שלא בעדים.
<h4>אנשים מרובים שהרגו אחד</h4>
היכוהו עשרה בני אדם בעשרה מקלות בבת אחת ומת, פטורים<sup style="color: gray;">49</sup> ממיתת בית-דין*<sup style="color: gray;">50</sup>, שנאמר: ואיש כי יכה<sup style="color: gray;">51</sup>, ולא שנים שהיכו<sup style="color: gray;">52</sup>. והוא הדין אם דחפוהו שנים<sup style="color: gray;">53</sup>, או שכבשוהו שנים לתוך המים<sup style="color: gray;">54</sup>.
היכוהו עשרה בני אדם בעשרה מקלות בזה אחר זה ומת, נחלקו תנאים: לדעת תנא קמא כולם פטורים ממיתת בית דין<sup style="color: gray;">55</sup>, ואף האחרון<sup style="color: gray;">56</sup>, שלדעתו דורשים: ואיש כי יכה כל נפש<sup style="color: gray;">57</sup>, עד שיש כל נפש<sup style="color: gray;">58</sup>, דהיינו עד שיהיה אחד שהרג כל הנפש<sup style="color: gray;">59</sup>, וכיון שמתחילה סייעו הראשונים בהריגתו, אין "כל נפש" במכת האחרון<sup style="color: gray;">60</sup>, וכן הלכה<sup style="color: gray;">61</sup>. ולדעת ר' יהודה בן בתירא - וסתם ברייתא<sup style="color: gray;">62</sup> - אם היכוהו עשרה בני אדם בעשרה מקלות בזה אחר זה, האחרון חייב, מפני שקירב את מיתתו<sup style="color: gray;">63</sup>, שלדעתו דורשים: ואיש כי יכה כל נפש<sup style="color: gray;">64</sup>, כל שהוא נפש<sup style="color: gray;">65</sup>, אפילו מקצתה<sup style="color: gray;">66</sup>.
שנים שהיו עומדים ויצא חץ מביניהם והרג, שניהם פטורים<sup style="color: gray;">67</sup>, שאין יודעים איזה מהם זרקו<sup style="color: gray;">68</sup>, ואפילו אבא חלפתא ביניהם<sup style="color: gray;">69</sup>, שהכל יודעים שהוא חסיד ולא זרקו, אין מחייבים את האחר משום חזקה* זו<sup style="color: gray;">70</sup>.
זרקו בו עשרה אבן זה אחר זה וכל אחת מהן אין בה כדי להמית, וזרק אחד אבן באחרונה ויש בה כדי להמית, ומת, הרי זה האחרון נהרג עליו<sup style="color: gray;">71</sup>.
<h4>שלא בכוונה</h4>
המתכוין להרוג את זה והרג את זה, נחלקו בו תנאים: א) לדעת תנא קמא חייב<sup style="color: gray;">72</sup>, אם התרו בו<sup style="color: gray;">73</sup> על הראשון שנתכוין להרוג<sup style="color: gray;">74</sup>, שהתראת ודאי הוא, ויש התראה על בן ברית<sup style="color: gray;">75</sup> ונתכוין לבן ברית והרגו<sup style="color: gray;">76</sup>, שנאמר: וכי ינצו אנשים ונגפו אשה הרה<sup style="color: gray;">77</sup>, במצוות שבמיתה הכתוב מדבר<sup style="color: gray;">78</sup>, שנאמר שם: אם אסון יהיה ונתתה נפש תחת נָפש<sup style="color: gray;">79</sup>. ב) ולדעת ר' שמעון, אם נתכוין להרוג את זה והרג את זה פטור<sup style="color: gray;">80</sup>, ואינו חייב עד שיאמר: לפלוני אני מתכוין<sup style="color: gray;">81</sup>, שנאמר: וארב לו וקם עליו<sup style="color: gray;">82</sup>, עד שיתכוין לו<sup style="color: gray;">83</sup>.
אף להלכה נחלקו ראשונים: יש הפוסקים כר' שמעון<sup style="color: gray;">84</sup>, שהמתכוין להרוג את זה והרג את זה פטור ממיתת בית דין<sup style="color: gray;">85</sup>, ולפיכך הזורק אבן לתוך עדה מישראל והרג אחד מהם פטור ממיתת בית-דין*<sup style="color: gray;">86</sup>. ויש הפוסקים כתנא קמא, שהמתכוין להרוג את זה והרג את זה חייב<sup style="color: gray;">87</sup>.
נתכוון להכות חבירו על מתניו ולא היה בכלי כדי להמית על מתניו - וכל שאין בו כדי להמית, פטור<sup style="color: gray;">88</sup> - והלכה לה האבן על לבו והיה בה כדי להמית על לבו ומת, פטור ממיתת בית-דין*<sup style="color: gray;">89</sup>. וכן אם נתכוין להכותו על לבו והיה בה כדי להמית על לבו והלכה לה על מתניו ולא היה בה כדי להמית על מתניו ומת, פטור ממיתת בית דין<sup style="color: gray;">90</sup>. אבל אם נתכוון להכותו על מתניו והיה בה כדי להמית על מתניו והלכה לה על לבו ומת, הרי זה נהרג<sup style="color: gray;">91</sup>, וכן כל כיוצא בזה<sup style="color: gray;">92</sup>.
נתכוין להרוג את הבהמה והרג את האדם, לנכרי והרג את ישראל, לנפלים והרג את בן קיימא, פטור<sup style="color: gray;">93</sup>.
על הפטור ממיתה בהריגת נפל*, ע"ע.
<h4>אומדן לחיים ומות</h4>
המכה את חבירו באבן או באגרוף וכיוצא בהם אומדים אותו<sup style="color: gray;">94</sup> בית-דין*<sup style="color: gray;">95</sup> אם יחיה או ימות<sup style="color: gray;">96</sup>, אם אמדוהו לחיים נותן חמישה דברים - נזק*, צער*, רפוי*, שבת* ובושת*<sup style="color: gray;">97</sup> - ונפטר<sup style="color: gray;">98</sup>, ואפילו חלה המוכה והכביד ומת מחמת המכה הרי זה פטור<sup style="color: gray;">99</sup>. ואם אמדוהו למיתה אוסרים את המכה בבית הסוהר מיד<sup style="color: gray;">100</sup>, שלא יברח עד שנראה אם ימות אם לאו<sup style="color: gray;">101</sup>, וממתינים לזה, אם מת יהרג המכה, ואם הקל ונתרפא רפואה שלימה והלך בשוק על רגליו כשאר הבריאים משלם המכה חמישה דברים ונפטר<sup style="color: gray;">102</sup>. ואף על פי שבהולך על משענתו אמרה תורה: ונִקה המכה<sup style="color: gray;">103</sup>, אין סוף הדברים כשהולך ונשען על המטה - או על אחר<sup style="color: gray;">104</sup> - שאף הנוטה למות יכול לעשות כך<sup style="color: gray;">105</sup>, לא נאמר משענתו<sup style="color: gray;">106</sup> אלא שיהיה מהלך על משענת כוחו<sup style="color: gray;">107</sup> ולא יהיה צריך כח אחר להישען עליו<sup style="color: gray;">108</sup>, ומשענתו<sup style="color: gray;">109</sup> היינו בוריו<sup style="color: gray;">110</sup>.
לחבישת המכה שני לימודים: א) לדעת הסוברים שמי שאמדוהו למיתה והיקל ממה שהיה ולאחר מכן הכביד ומת חייב<sup style="color: gray;">111</sup>, למדים דין זה ממה שנאמר: אם יקום והתהלך בחוץ על משענתו ונִקה המכה רק שבתו יתן ורפֹּא יְרַפא<sup style="color: gray;">112</sup>, מלמד שחובשים אותו<sup style="color: gray;">113</sup>, שודאי לא בא הכתוב לומר שיהרג זה שלא הרג, אלא משמעו<sup style="color: gray;">114</sup>, כשקם זה והולך על משענתו אז ניקה המכה - מחבישתו<sup style="color: gray;">115</sup> - אבל עד שלא יקום זה לא ניקה המכה<sup style="color: gray;">116</sup>, מכלל שעד עכשיו חבוש הוא<sup style="color: gray;">117</sup>. ב) ולדעת הסוברים שמי שאמדוהו למיתה והיקל ממה שהיה ולאחר מכן הכביד ומת חייב<sup style="color: gray;">118</sup>, למדים חבישה ממגדף*<sup style="color: gray;">119</sup>, שנאמר בו: וַיַּניחֻהו בַּמשמר לפרֹש להם על פי ה'<sup style="color: gray;">120</sup>, שלא היה משה יודע אם הוא בן מיתה כל עיקר אם לאו<sup style="color: gray;">121</sup>.
אמדוהו למיתה והיקל ממה שהיה, נחלקו בו הדעות: יש סוברים שאומדים אותו אומד שני<sup style="color: gray;">122</sup>. ויש סוברים שאין אומדים אותו אומד שני<sup style="color: gray;">123</sup>.
אמדוהו למיתה והיקל ממה שהיה ולאחר מכאן הכביד ומת, נחלקו בו תנאים: א) לדעת תנא קמא חייב<sup style="color: gray;">124</sup>, שנאמר: ולא ימות ונפל למשכב<sup style="color: gray;">125</sup>, וכי אין אנו יודעים שאם לא ימות "ונפל למשכב", אלא בשלא אמדוהו למיתה<sup style="color: gray;">126</sup>, ואין הדברים אמורים שלא אמדוהו למיתה בתחילה, שכן על זה נאמר: ואם יקום והתהלך בחוץ על משענתו ונִקה המכה<sup style="color: gray;">127</sup>, אלא על כרחך שבא ללמד כשאמדוהו למיתה בתחילה ושוב אמדוהו לחיים ונכבד ומת<sup style="color: gray;">128</sup>, שרגלים לדבר<sup style="color: gray;">129</sup> שמחמת המכה מת, שהרי בתחילה אמדוהו למיתה<sup style="color: gray;">130</sup>. ב) ולדעת ר' נחמיה פטור<sup style="color: gray;">131</sup>, שנאמר: אם יקום והתהלך בחוץ על משענתו ונִקה המכה<sup style="color: gray;">132</sup>, וכי תעלה על דעתך שזה מהלך בשוק וזה נהרג, אלא זה שאמדוהו למיתה והקל ממה שהיה ולאחר כך הכביד ומת, שהוא פטור<sup style="color: gray;">133</sup>, שרגלים לדבר<sup style="color: gray;">134</sup> שלא מת מחמת מכה זו<sup style="color: gray;">135</sup>, שהרי היקל<sup style="color: gray;">136</sup>.
להלכה פסקו ראשונים שאם אמדוהו למיתה והקל ממה שהיה ולאחר מכאן הכביד ומת הרי זה נהרג<sup style="color: gray;">137</sup>, שההלכה כתנא קמא<sup style="color: gray;">138</sup>.
<h4>היכה ולא מת</h4>
ההורג בזדון שחייב מיתה<sup style="color: gray;">139</sup>, אינו חייב מיתה אלא אם יצאה נפשו של הנרצח<sup style="color: gray;">140</sup>, שנאמר: מכה איש ומת מות יומת<sup style="color: gray;">141</sup>, למה נאמר, לפי שנאמר: ואיש כי יכה כל נפש אדם מות יומת<sup style="color: gray;">142</sup>, שומע אני אפילו סטרו סטירה<sup style="color: gray;">143</sup>, כלומר הכאה בלא מיתה<sup style="color: gray;">144</sup>, תלמוד לומר: מכה איש ומת<sup style="color: gray;">145</sup>, מגיד שאינו חייב עד שתצא נפשו<sup style="color: gray;">146</sup> דהיינו בהכאה של מיתה<sup style="color: gray;">147</sup>.
<h4>כשאין בהכאה כדי להמית</h4>
ההורג בזדון שחייב מיתה<sup style="color: gray;">148</sup>, אינו חייב מיתה אלא אם היכהו בדבר שיש בו כדי להמית<sup style="color: gray;">149</sup>. ומספר לימודים לדבר: א) נאמר: ואם באבן יד אשר ימות בה הכהו<sup style="color: gray;">150</sup>, מגיד שאינו חייב עד שיכהו בדבר שיש בו כדי להמית<sup style="color: gray;">151</sup>, ודבר זה נלמד מהמילה "יד"<sup style="color: gray;">152</sup>, ש"יד" משמע שיש בה מלוא אחיזה, שצריכה שיעור<sup style="color: gray;">153</sup>, וכן נאמר בעץ: או בכלי עץ יד<sup style="color: gray;">154</sup>. ב) נאמר: באבן או באגרֹף<sup style="color: gray;">155</sup>, הקיש<sup style="color: gray;">156</sup> אבן לאגרוף, מה האבן שיש בו כדי להמית, אף אגרוף שיש בו כדי להמית<sup style="color: gray;">157</sup>, שיהא באבן כדי להמיתו בעץ כדי להמיתו<sup style="color: gray;">158</sup>. ג) נאמר: והכה איש את רעהו באבן<sup style="color: gray;">159</sup>, ולא נתן בה שיעור, יכול כל שהוא<sup style="color: gray;">160</sup>, לכך נאמר: ואם באבן יד אשר ימות בה<sup style="color: gray;">161</sup>, שיש בה שיעור להמית<sup style="color: gray;">162</sup>, ש"אשר ימות בה" היינו שהיא כמידה שימות בה<sup style="color: gray;">163</sup>, וכן נאמר: או בכלי עץ יד אשר ימות בו<sup style="color: gray;">164</sup>, ו"אשר ימות בו" היינו שהוא כמידה שימות בו<sup style="color: gray;">165</sup>.
ההורג בזדון שחייב מיתה<sup style="color: gray;">166</sup>, אינו חייב מיתה אלא אם היכהו במקום שיש בו כדי להמית<sup style="color: gray;">167</sup>, שנאמר: וארב לו וקם עליו והכהו נפש<sup style="color: gray;">168</sup>, עד שיכנו במקום שהוא כדי להמית<sup style="color: gray;">169</sup>, שצריך שיהיה מקום שמכה את הנפש<sup style="color: gray;">170</sup>.
<h4>אומד באבן ועץ</h4>
כיון שההורג בזדון אינו חייב מיתה אלא אם היכהו במקום שיש בו כדי להמית מכה שיש בה כדי להמית<sup style="color: gray;">171</sup>, לפיכך המכה את חבירו בזדון באבן או בעץ והמיתו, אומדים דבר שהיכהו בו ומקום שהיכהו עליו, אם ראוי אותו חפץ להמית באבר זה או אינו ראוי<sup style="color: gray;">172</sup>, ואינו דומה מכהו על ליבו למכהו על ירכו<sup style="color: gray;">173</sup>, הואיל ונאמר: אשר ימות בה<sup style="color: gray;">174</sup>, מכאן שאומדים את מקום המכה<sup style="color: gray;">175</sup>.
כשם שאומדים החפץ שהיכה בו ומקום המכה<sup style="color: gray;">176</sup>, כך אומדים כח ההכאה, שנאמר: באבן יד<sup style="color: gray;">177</sup>, מכאן שמשערים את היד<sup style="color: gray;">178</sup>, אינו דומה זורק אבן בחבירו בריחוק שתי אמות לזורק בו בריחוק עשר, שבריחוק עשר יהיה כוחה יתר, ואינו דומה זורק בריחוק עשר לזורק בריחוק מאה, שבריחוק המקום ביותר יתמעט כח ההכאה<sup style="color: gray;">179</sup>. וכן משערים המכה עצמה ומשערים כח ההורג וכח הנהרג, אם הוא גדול או קטן, או חזק או חלש, או בריא או חולה וכן כל כיוצא בזה, שנאמר: אשר ימות בה<sup style="color: gray;">180</sup>, מיתתו של זה משערים כל סיבותיה<sup style="color: gray;">181</sup>.
<h4>אומד בברזל</h4>
במה דברים אמורים שאומדים את המכה ואת החפץ אם יש בהם כדי להמית<sup style="color: gray;">182</sup>, באבן או בעץ<sup style="color: gray;">183</sup>, אבל כלי ברזל לא נתנה לו תורה שיעור<sup style="color: gray;">184</sup>. בטעם דין זה שנינו, שגלוי וידוע לפני מי שאמר והיה העולם<sup style="color: gray;">185</sup> שהברזל ממית בכל שהוא<sup style="color: gray;">186</sup> - על ידי תחיבה<sup style="color: gray;">187</sup>, שתוחב לו מחט בושט<sup style="color: gray;">188</sup> או בליבו<sup style="color: gray;">189</sup> - לפיכך לא נתנה תורה בו שיעור<sup style="color: gray;">190</sup>, אלא אפילו במחט ואפילו בצינור<sup style="color: gray;">191</sup>, והוא שיהיה לו חוד<sup style="color: gray;">192</sup>, שהוא דוקר ונוקב<sup style="color: gray;">193</sup>, כמו מחט או שיפוד או סכין וכיוצא בהן<sup style="color: gray;">194</sup>, אבל אם היכהו בעשת של ברזל וכיוצא בה - כל שהיכהו לאורכו דרך הכאה, ולא דרך נקיבה<sup style="color: gray;">195</sup> - אומדים אותה כדרך שאומדים האבן או העץ<sup style="color: gray;">196</sup>.
שני לימודים נאמרו להבדל שבין כלי ברזל לשאר כלים: א) לסוברים שהצורך באומד נלמד מהמילה "יד"<sup style="color: gray;">197</sup>, דוקא בכלי אבן וכלי עץ נאמר "יד"<sup style="color: gray;">198</sup>: באבן יד<sup style="color: gray;">199</sup>, בכלי עץ יד<sup style="color: gray;">200</sup>, כשהוא בא אצל הברזל, לא נאמרה בו יד<sup style="color: gray;">201</sup>, אלא נאמר: ואם בכלי ברזל הכהו<sup style="color: gray;">202</sup>. ב) ולסוברים שהצורך באומד נלמד ממה שנאמר: אשר ימות בה<sup style="color: gray;">203</sup>, נאמר בכלי אבן: אשר ימות בה<sup style="color: gray;">204</sup>, ונאמר בכלי עץ: אשר ימות בו<sup style="color: gray;">205</sup>, כשהוא בא אצל הברזל אינו אומר לא שימות בו ולא שלא ימות בו<sup style="color: gray;">206</sup>, אלא ואם בכלי ברזל הכהו וימֹת רֹצח הוא<sup style="color: gray;">207</sup>.
<h4>אומד בהריגה בלא כלי</h4>
כשם שאומדים בכלי עץ ואבן את המכה אם יש בה כדי להמית<sup style="color: gray;">208</sup>, כך אומדים במכה חבירו בלא כלי והמיתו<sup style="color: gray;">209</sup>, כגון שהיכהו בידו או ברגלו או נגפו בראשו והמיתו<sup style="color: gray;">210</sup>, ומשערים כח המכה וכח הנהרג ומקום המכה<sup style="color: gray;">211</sup>, אינו דומה דוחף חבירו באצבעו לבועט בו ברגלו בכל כחו, ואינו דומה מכהו על לבו למכהו על מתניו, ואינו דומה חלש המכה את הבריא החזק לבריא חזק המכה חלש או חולה<sup style="color: gray;">212</sup>. ומנין שמשערים בכל אלו, שנאמר: או באיבה הכהו בידו וימֹת מות יומת המכה<sup style="color: gray;">213</sup>, אף על פי שנאמר "בידו" הצריך הכתוב להיות ההכאה באיבה, מכלל שמשערים כח ההכאה<sup style="color: gray;">214</sup>.
הדוחף את חבירו מראש הגג ונפל ומת, משערים גובה המקום שהפילו מעליו וכח הנדחף, שאינו דומה בן יומו שנפל לגדול שנפל<sup style="color: gray;">215</sup>. ומנין שמשערים גובה המקום - שהפילו מעליו וכח הנדחף<sup style="color: gray;">216</sup> - שנאמר: ואם בשנאה יהדפנו<sup style="color: gray;">217</sup>, וצידדו ראשונים שכל מקום שאין בגבהו עשרה טפחים אין בו כדי להמית, כדרך שאמרו בבור לענין בהמה<sup style="color: gray;">218</sup>.
<h4>צורת הרציחה</h4>
רציחה נקראת בכל דבר שאדם נהרג בו<sup style="color: gray;">219</sup>, והרוצח את חבירו בזדון - שמיתתו בסייף<sup style="color: gray;">220</sup> - בין שהרג את חבירו בברזל בין ששרפו באש, מיתתו בסייף<sup style="color: gray;">221</sup>, וכל ההורג חבירו בידו, כגון שהיכהו בסייף או באבן הממיתה, או שחנקו עד שמת, או שרפו באש, הואיל והרגו מכל מקום הוא בעצמו הרי זה נהרג בבית דין<sup style="color: gray;">222</sup>, שנאמר: ואם בכלי ברזל הכהו וימֹת רֹצח הוא<sup style="color: gray;">223</sup> - ונאמר: ואם באבן יד אשר ימות בה הכהו וימֹת רֹצח הוא<sup style="color: gray;">224</sup> - ונאמר: או בכלי עץ יד אשר ימות בו הכהו וימֹת רֹצח הוא<sup style="color: gray;">225</sup>, הרי אתה דן בנין-אב* מביניהם, הצד השוה שבהם, שמחמת הממיתו מת, וחייב<sup style="color: gray;">226</sup>. אף אם היכאו בידו ומת, חייב<sup style="color: gray;">227</sup>, שנאמר: או באיבה הכהו בידו וימֹת<sup style="color: gray;">228</sup>, לפי שהוא אומר: ואם בכלי ברזל<sup style="color: gray;">229</sup>, ואם באבן יד<sup style="color: gray;">230</sup>, או בכלי עץ יד<sup style="color: gray;">231</sup>, אין לי אלא שהרגו באלו שהוא חייב, דחפו דחקו חנקו בעטו דעכו מנין, תלמוד לומר: בידו<sup style="color: gray;">232</sup>, מכל מקום<sup style="color: gray;">233</sup>.
אף אם גלגל עליו סלעים ועמודים חייב<sup style="color: gray;">234</sup>, שנאמר: רֹצח הוא מות יומת הרֹצח<sup style="color: gray;">235</sup>, מכל מקום<sup style="color: gray;">236</sup>.
אחד המכה את חבירו באבן או בעץ<sup style="color: gray;">237</sup>, או שהיכהו בגוש של אדמה<sup style="color: gray;">238</sup>, או בגוש של מלח<sup style="color: gray;">239</sup> וגפרית<sup style="color: gray;">240</sup>, או בסל מלא עפר<sup style="color: gray;">241</sup>, או - סל מלא<sup style="color: gray;">242</sup> - צרורות<sup style="color: gray;">243</sup>, ואפילו בפלח של דבילה<sup style="color: gray;">244</sup>. ושני לימודים לדבר: א) נאמר: ואם באבן יד<sup style="color: gray;">245</sup>, והמילה "ואם" מרבה אף כשמכה בשאר דברים<sup style="color: gray;">246</sup>. ב) נאמר שם: אשר ימות בה<sup style="color: gray;">247</sup>, כל שהוא ראוי להמית, והכובד הוא שממית<sup style="color: gray;">248</sup>.
<h4>דוחף וכובש</h4>
הדוחף את חבירו לתוך המים או לתוך האש, אומדים אותו, אם יכול לעלות משם פטור ממיתת בית דין, ואם אינו יכול לעלות חייב<sup style="color: gray;">249</sup>, וכן אם כבש עליו בתוך הים או בתוך האש עד שלא נשאר בו כח לעלות ומת, חייב<sup style="color: gray;">250</sup>, אף על פי שאינו הוא הדוחף בתחילה<sup style="color: gray;">251</sup>. ומנין לכובש את חבירו ומת שחייב, שנאמר: או באיבה<sup style="color: gray;">252</sup>, לרבות את המצמצם<sup style="color: gray;">253</sup>, ונחלקו ראשונים אם מצמצם היינו כובש, שאוחז בידיו את האדם ותקפו כדי שלא יוכל לזוז ממקום עמידתו<sup style="color: gray;">254</sup>, עד שמת מחמת המים או החמה<sup style="color: gray;">255</sup>. או שמצמצם היינו שעושה איזה מעשה שמונע עלייתו מצד שהוא מצמצם לו מקום עמידתו שלא יכול לצאת משם<sup style="color: gray;">256</sup>. והוא הדין למניח ידו על פי חבירו וחוטמו עד שהניחו מפרפר ואינו יכול לחיות<sup style="color: gray;">257</sup>, או שבנה עליו מקום עד שמנע ממנו הרוח<sup style="color: gray;">258</sup>, או שהכניסו למערה או לבית ועישן עליו עד שמת<sup style="color: gray;">259</sup>, או שסגר מקום שמשם היה הרוח יוצא<sup style="color: gray;">260</sup>, או שהכניסו לבית של שיש - שאין ההבל יכול לצאת ממנו<sup style="color: gray;">261</sup> - והדליק עליו נר עד שהמיתו ההבל<sup style="color: gray;">262</sup>, שהדלקת הנר הוא המעשה הממית<sup style="color: gray;">263</sup>, בכל אלו נהרג עליו, שזה כמי שחנקו בידו<sup style="color: gray;">264</sup>.
<h4>הכופת בחמה או בצינה</h4>
הכופת את חבירו והניחו בצינה או בחמה עד שמת, חייב<sup style="color: gray;">265</sup>, שזה כמי שחנקו בידו<sup style="color: gray;">266</sup>, שהוא מזומן להריגה<sup style="color: gray;">267</sup>, אבל הכופת את חבירו - ולא היתה שם חמה בשעה שכפתו<sup style="color: gray;">268</sup>, או שלא היתה שם צינה בשעה שכפתו - והניחו במקום שסוף הצינה או החמה לבוא לשם - או שלא היתה שם שלהבת, והניחו במקום שסוף השלהבת לבוא<sup style="color: gray;">269</sup> - ובאה עליו והמיתתו, פטור<sup style="color: gray;">270</sup>, אף על פי שכפתו ואינו יכול לעמוד וסופו למות<sup style="color: gray;">271</sup>, שלא היה ההורג מזומן להריגה וגרמא<sup style="color: gray;">272</sup> הוא<sup style="color: gray;">273</sup>, ואין בית דין ממיתים אותו<sup style="color: gray;">274</sup>, שאין דינו מסור לבית דין, אלא לשמים<sup style="color: gray;">275</sup>, והרי הוא רוצח ודורש דמים דורש ממנו דם<sup style="color: gray;">276</sup>.
<h4>הכופת לפני חיה</h4>
הכופת את חבירו לפני הארי - וכיוצא בו<sup style="color: gray;">277</sup> - והרגתו החיה, פטור<sup style="color: gray;">278</sup>, שחייב מיתה לשמים ואין בו מיתת בית דין<sup style="color: gray;">279</sup>, שנאמר: מיד כל חיה אדרשנו<sup style="color: gray;">280</sup>, זה המוסר חבירו לפני חיה לטרפו<sup style="color: gray;">281</sup>, ונאמר בו לשון דרישה, הרי דינו מסור לשמים<sup style="color: gray;">282</sup>.
בטעם הפטור נחלקו ראשונים: א) יש סוברים שפטור משום שאף אם לא היה כפות לא היה יכול להציל עצמו מן הארי<sup style="color: gray;">283</sup>. ב) ויש סוברים שפטור משום שאין הממית נוגע בו בשעת כפיתה ואחר זמן הוא שבא<sup style="color: gray;">284</sup>, שאם קפץ כבר עליו הארי לא היה יכול להתעסק לכפותו<sup style="color: gray;">285</sup>, וכגון שהיה הארי בר תרבות אצל זה הכופת ולא אצל האחר<sup style="color: gray;">286</sup>. ולא חייב הכתוב כובש ומצמצם<sup style="color: gray;">287</sup> אלא כגון שמונח עליו הדבר הממיתו בשעה שכובשו והוא כובש ועליו, כדי שלא ינצל ממנו<sup style="color: gray;">288</sup>, אבל כאן הדבר דומה לכופת את חבירו לפני החמה היכן שסוף חמה לבוא, שפטור<sup style="color: gray;">289</sup>. ג) ויש סוברים שהכופת לפני ארי פטור, מפני שהארי ספק טורף ספק אינו טורף<sup style="color: gray;">290</sup>, ואף על פי שרוב האריות טורפים, לפרקים שהוא שבע ואינו טורף, או שמצפה לטרף אחר, וזה דומה לנחש, שהמשיך בו פטור, לסוברים שארס נחש מעצמו מקיא<sup style="color: gray;">291</sup>, שכך הארי טורף מעצמו כמו שהנחש נושך ומטיל ארס מעצמו, וטעם שניהם הוא מפני שלפעמים לא ישוך הנחש ולא יטרוף הארי<sup style="color: gray;">292</sup>.
כפתו לפני יתושים, נחלקו בו אמוראים: א) לדעת רבא חייב<sup style="color: gray;">293</sup>. לסוברים שטעם הפטור בארי הוא שאף אם לא היה כפות, לא היה יכול להינצל מן הארי<sup style="color: gray;">294</sup>, טעם הפטור ביתושים לדעת רבא הוא, שאלמלא כפתו היה יכול להינצל מידי היתושים<sup style="color: gray;">295</sup>. ולסוברים שהפטור בארי הוא מפני שאין הממית נוגע בו בשעת כפיתה ואחר זמן הוא שבא<sup style="color: gray;">296</sup>, טעמו, מפני שסתם יתושים כבר התחילו ליפול עליו, ואף על פי שאלו באים אלו הולכים, לדעת רבא אין בזה חילוק<sup style="color: gray;">297</sup>. ולסוברים שהפטור בארי הוא מפני שהארי ספק טורף ספק אינו טרף<sup style="color: gray;">298</sup>, טעם החיוב לדעת רבא ביתושים, שמחמת צערם ימות האדם<sup style="color: gray;">299</sup>, וודאי מצערים, לפיכך חייב<sup style="color: gray;">300</sup>. ב) ולדעת רב אשי, אם כפתו לפני יתושים פטור, שאלו הולכים ואלו באים<sup style="color: gray;">301</sup>, ולא מת על ידי יתושים הראשונים שהיו מוכנים שם, שכמה כתות עברו עליו<sup style="color: gray;">302</sup>, והוא כדין הכופת את חבירו לפני החמה היכן שסוף חמה לבוא, שפטור<sup style="color: gray;">303</sup>.
להלכה פסקו ראשונים ואחרונים שהכופת את חבירו לפני יתושים פטור<sup style="color: gray;">304</sup>.
<h4>הכופת ומת ברעב</h4>
הכופת את חבירו והניחו ברעב עד שמת, פטור<sup style="color: gray;">305</sup>, שבשעה שכפתו אין כאן דבר הריגה, והרעב בא מאליו והולך וחזק לאחר זמן כל שעה<sup style="color: gray;">306</sup>, ואין בית דין ממיתים אותו, והרי הוא רוצח ודורש דמים דורש ממנו דם<sup style="color: gray;">307</sup>. ואין דין זה דומה למצמצם במים ובאש, שחייב<sup style="color: gray;">308</sup>, ששם ההורג מזומן<sup style="color: gray;">309</sup>.
<h4>הכופה גיגית ופורע מעזיבה</h4>
הכופה על חבירו גיגית ומת - בהבל<sup style="color: gray;">310</sup> - או שפרע עליו מעזיבה - וזה היה ישן ונכנסה שם הצינה<sup style="color: gray;">311</sup> - ומת, נחלקו בו אמוראים: לדעת ר' זירא חייב<sup style="color: gray;">312</sup>. ולדעת רבא פטור<sup style="color: gray;">313</sup>, שההורג בא לאחר זמן<sup style="color: gray;">314</sup>, שהרי בשעה שכפה הגיגית לא היה שם הבל, וכן הצינה באה כשישן לאחר זמן<sup style="color: gray;">315</sup>.
להלכה פסקו ראשונים שהכופה על חבירו גיגית או שפרע עליו את המעזיבה, פטור<sup style="color: gray;">316</sup>, שאין בית דין ממיתים אותו, והרי הוא רוצח ודורש דמים דורש ממנו דם<sup style="color: gray;">317</sup>, שמכיון שנחלקו בזה אמוראים, ספק-נפשות* להקל<sup style="color: gray;">318</sup>.
<h4>שיסה כלב ונחש</h4>
המשסה - המגרה<sup style="color: gray;">319</sup>, ברמיזה ביד או בקול<sup style="color: gray;">320</sup> - בחבירו את הכלב או את הנחש ומת, פטור<sup style="color: gray;">321</sup>, שאין זה אלא גרמא<sup style="color: gray;">322</sup>, ואין בית דין ממיתים אותו, והרי הוא רוצח ודורש דמים דורש ממנו דם<sup style="color: gray;">323</sup>.
<h4>השיך נחש</h4>
המשיך בחבירו את הנחש - שאחז את הנחש בידו והוליכו<sup style="color: gray;">324</sup>, והגיע שיני נחש בבשרו של חבירו<sup style="color: gray;">325</sup>, והשיך הנחש בבשרו<sup style="color: gray;">326</sup> - נחלקו בו תנאים: לדעת ר' יהודה חייב<sup style="color: gray;">327</sup>, שלדעתו ארס נחש בין שיניו הוא עומד<sup style="color: gray;">328</sup>, שהארס נתון בין הנקבים<sup style="color: gray;">329</sup>, והרי הוא כתוקע סכין בבטנו, שאינו גרמא<sup style="color: gray;">330</sup> שהרי כלי משחיתו בידו<sup style="color: gray;">331</sup>, ומכיון שהגיע שיני הנחש בבשרו של חבירו, הרי כאילו הרגו וחייב<sup style="color: gray;">332</sup>. ולדעת חכמים פטור<sup style="color: gray;">333</sup>, שלדעתם ארס נחש מעצמו הוא מקיא<sup style="color: gray;">334</sup> בנשיכתו<sup style="color: gray;">335</sup>, ואין הארס בין שיניו<sup style="color: gray;">336</sup>, שאינו נתון בין הנקבים עד שיחזור ויקיא<sup style="color: gray;">337</sup>, וכשהשיכו זה עדיין אין בו כדי להמית<sup style="color: gray;">338</sup>, ונמצא שלא הרגו בידיו<sup style="color: gray;">339</sup> בהגעת שיניו בבשרו<sup style="color: gray;">340</sup>, לפיכך גרמא הוא<sup style="color: gray;">341</sup>, שאף על פי שיודע שסופו להקיא, מכל מקום לא מכוחו מת<sup style="color: gray;">342</sup>.
להלכה פסקו ראשונים שהמשיך בחבירו נחש אין בית דין ממיתים אותו, והרי הוא רוצח ודורש דמים דורש ממנו דם<sup style="color: gray;">343</sup>, שההלכה כחכמים<sup style="color: gray;">344</sup>.
<h4>על ידי שליח</h4>
האומר לשלוחו: צא הרוג את הנפש, נחלקו בו תנאים: א) לדעת תנא קמא - ואחת מלשונות התלמוד בדעת שמאי הזקן משום חגי הנביא<sup style="color: gray;">345</sup> - הוא חייב ושולחיו פטור<sup style="color: gray;">346</sup>, שהרי אין-שליח-לדבר-עברה*<sup style="color: gray;">347</sup>, ובפירוש נאמר שאין דינו מסור אלא לשמים<sup style="color: gray;">348</sup>, שנאמר: מיד איש אחיו אדרֹש את נפש האדם<sup style="color: gray;">349</sup>, זה השוכר את אחרים להרוג את חבירו<sup style="color: gray;">350</sup>, ופירוש מיד איש אחיו, מיד איש שהשכיר את אחיו להרוג חבירו, שאם בהורג ממש היינו - הכתוב בתחילת הכתוב - מיד האדם<sup style="color: gray;">351</sup>, ובפירוש נאמר בו לשון "דרישה", הרי שדינו מסור לשמים<sup style="color: gray;">352</sup>. ב) ולדעת אחת מלשונות התלמוד בדעת שמאי הזקן משום חגי הנביא, גילתה התורה דין מיוחד ברציחה, שבו יש שליח לדבר עבירה<sup style="color: gray;">353</sup>, ושולחיו חייב, שנאמר - לדוד בידי נתן הנביא, על הריגת אוריה<sup style="color: gray;">354</sup>, שנהרג בידי בני עמון, משום שדוד כתב בספר אל יואב, שישובו החיילים מאחרי אוריה ובני עמון יהרגוהו<sup style="color: gray;">355</sup> - ואֹתו הרגת בחרב בני עמון<sup style="color: gray;">356</sup>.
להלכה פסקו ראשונים שהשוכר הורג להרוג את חבירו, או ששלח עבדיו והרגוהו, אין בו מיתת בית דין<sup style="color: gray;">357</sup>.
בדעת הסוברים - וכן הלכה<sup style="color: gray;">358</sup> - שהאומר לשלוחו: צא הרוג את הנפש, השולח פטור ממיתת בית דין<sup style="color: gray;">359</sup>, מכל מקום חייב בדיני שמים<sup style="color: gray;">360</sup>, ולאחת מלשונות התלמוד, נחלקו תנאים בגודל חיוב זה: לדעת תנא קמא, חייב בעונש קטן<sup style="color: gray;">361</sup>, כגורם למיתה<sup style="color: gray;">362</sup>. ולדעת שמאי הזקן משום חגי הנביא, חייב בעונש גדול<sup style="color: gray;">363</sup>, כהורג עצמו<sup style="color: gray;">364</sup>.
להלכה פסקו ראשונים שהשוכר הורג להרוג את חבירו, או ששלח עבדיו והרגוהו, שופך דמים הוא ועוון הריגה בידו וחייב מיתה לשמים<sup style="color: gray;">365</sup>.
על עונשו של ההורג עצמו, ע"ע מאבד עצמו לדעת<sup style="color: gray;">366</sup>.
<h4>כשלא עשה מעשה שלם</h4>
הדוחף חבירו לבור והיה שם סולם בבור שיכול לעלות עליו, ובא אחר וסילק את הסולם, שניהם אינם נהרגים בבית-דין*<sup style="color: gray;">367</sup>, הראשון, משום שבזמן שדחפו יכל לעלות מהבור<sup style="color: gray;">368</sup>, ולכן פטור על הדחיפה<sup style="color: gray;">369</sup>, והשני, שסילק הסולם פטור, שגרמא<sup style="color: gray;">370</sup> הוא<sup style="color: gray;">371</sup>, שמסלק הצלתו מלפניו והוא מת מאליו<sup style="color: gray;">372</sup>. אפילו היה הדוחף עצמו שחזר וסילק הסולם, פטור<sup style="color: gray;">373</sup> ממיתת בית דין ונדרש ממנו דם<sup style="color: gray;">374</sup>. וכן הדין במי שזרק בו חץ והיה תריס בידו להגן עליו ובא אחר והסיר את התריס<sup style="color: gray;">375</sup>, שכן בזמן שזרק החץ, היה התריס מגן בעדו<sup style="color: gray;">376</sup>. ואפילו הזורק את החץ קדם לאחר זריקת החץ, קודם שיגיע החץ לחבירו, ונטל התריס הימנו<sup style="color: gray;">377</sup>, כגון שהיה בסמוך לו חבל ארוך שראשו אחד נקשר בתריס ומשכו תיכף שזרק החץ<sup style="color: gray;">378</sup>.
זרק בו חץ, ויש ביד המוכה סמנים - הראוים לרפאותו<sup style="color: gray;">379</sup>, שהדבר ברור שאינו צריך לדבר אחר אלא שיניח אותן הסמנים על מכתו ויתרפא בלא ספק<sup style="color: gray;">380</sup> - ובא אחר ופיזרן, פטור<sup style="color: gray;">381</sup>, שכן בזמן שזרק בו החץ, יכול היה להתרפאות<sup style="color: gray;">382</sup>, ואפילו בא הוא אחר כך ופיזרם, פטור<sup style="color: gray;">383</sup>. ואפילו לא היו בתוך ידו אלא בשוק<sup style="color: gray;">384</sup>,שמצויים בשוק לקנות בשעת זריקה<sup style="color: gray;">385</sup>, ואפילו לא נמצאו לאחר מכן<sup style="color: gray;">386</sup>, ואפילו נזדמנו לו סמנים<sup style="color: gray;">387</sup>, שלא היו שם בשעת ההכאה<sup style="color: gray;">388</sup>, אלא שנזדמנו למוכה אחר המכה<sup style="color: gray;">389</sup>, ולא קנאם ולא ריפא עצמו<sup style="color: gray;">390</sup>.
יש מהראשונים שהשמיטו מההלכה דין הזורק חץ וביד המוכה סמנים<sup style="color: gray;">391</sup>, והסתפקו אחרונים בדעתם, אם סוברים כן להלכה, ולא הזכירו הדין מפני שהמציאות רחוקה<sup style="color: gray;">392</sup>, או שלדעתם אינה הלכה<sup style="color: gray;">393</sup>, שאם ההכאה במקום הראוי להמית, אין תועלת בסמנים, ואם אינו במקום הראוי להמית, אין לחייבו כלל<sup style="color: gray;">394</sup>.
<h4>המית מכח חזרת החפץ לאחוריו</h4>
הזורק צרור בכותל - ונתכוין להרוג את חבירו, וזרק צרור והיכה בכותל בכח<sup style="color: gray;">395</sup> - וחזרה האבן - מכוחו<sup style="color: gray;">396</sup> - לאחוריה והרגו, חייב<sup style="color: gray;">397</sup> מיתת בית-דין*<sup style="color: gray;">398</sup>, שמכחו היא באה<sup style="color: gray;">399</sup>. וכן המשחקים בכדור<sup style="color: gray;">400</sup>, שרגילים תינוקות להכות הכדור בכותל בכח כדי שתחזור לאחוריה הרבה, ולאחר שזורק הוא רץ וחבירו אוחז את הכדור ומכה אותו בה אם יכול לכוון ההוא שזרק בכותל<sup style="color: gray;">401</sup>, אם נתכוין הזורק שיהרוג הכדור את חבירו בחזרתו לאחוריו<sup style="color: gray;">402</sup>, והתרו בו<sup style="color: gray;">403</sup> והרגו<sup style="color: gray;">404</sup>, בתוך ארבע אמות, פטור<sup style="color: gray;">405</sup>, שאם היה המוכה עומד בתוך ארבע אמות של כותל ולא הספיק הכדור לחזור ארבע אמות של כותל, עד שמצאתו והרגו, פטור<sup style="color: gray;">406</sup>, שסתם משחקים בכדור כמה שהולכים ממנו ומתקרבים לכותל בשעה שזורקים נוח להם<sup style="color: gray;">407</sup>, הלכך פחות מארבע אמות לא נוח לו שילך הכדור<sup style="color: gray;">408</sup>, חוץ לארבע אמות - אפילו לסוף מאה אמה<sup style="color: gray;">409</sup> - חייב<sup style="color: gray;">410</sup>, אם יש בו כדי להמית<sup style="color: gray;">411</sup>.
<h4>זרק אבן למעלה</h4>
זרק אבן למעלה כנגד תנועתה הטבעית, אם הרגה דרך עלייתה חייב, שזהו כוחו הגמור<sup style="color: gray;">412</sup>, ואם דרך ירידתה<sup style="color: gray;">413</sup>, שנפלה נוכחה והרגה<sup style="color: gray;">414</sup>, פטור<sup style="color: gray;">415</sup>, שלא נפלה מכוחו<sup style="color: gray;">416</sup>, אלא היא חוזרת לארץ מאליה<sup style="color: gray;">417</sup>, מצד טבעה<sup style="color: gray;">418</sup>.
זרק אבן למעלה והלכה לצדדים - דרך נפילתה<sup style="color: gray;">419</sup>, שלא נפלה כנגדו, אלא כשהיא חוזרת לארץ היתה מתרחקת לצדדים<sup style="color: gray;">420</sup> - והרגה חייב<sup style="color: gray;">421</sup>, שזהו כוחו אלא שהוא כח חלוש<sup style="color: gray;">422</sup>, ולכן לא הלכה למעלה, משום שכלה כח חוזק הזריקה והאבן חוזרת לארץ, אבל עדיין הולכת היא ממקצת כוחו<sup style="color: gray;">423</sup>.
<h4>כפת מול הים</h4>
הכופת את חבירו - שקשר ידיו ורגליו על שפת הים<sup style="color: gray;">424</sup> - והניחו במקום שאינו יכול לברוח והציף עליו מים ומת, הרי זה נהרג עליו<sup style="color: gray;">425</sup>, והוא שימות מכח ראשון הבא ממעשיו<sup style="color: gray;">426</sup>, שהפנה את מרוצת המים עליו<sup style="color: gray;">427</sup>, שהמים באים בכח ראשון עליו מיד, כגון שהניחו סמוך לשפת הים והשפה מדרון<sup style="color: gray;">428</sup>, וכשפינה להם דרך לצד זה מיד נפלו עליו, שאז הוא כוחו<sup style="color: gray;">429</sup>, אבל בכח שני - שהניחו רחוק קצת ולא נפלו המים מיד בצאתו מגדרותיהם עליו, אלא לאחר מכאן הלכו על המקום שהוא שם<sup style="color: gray;">430</sup> -גרמא<sup style="color: gray;">431</sup> הוא, ופטור<sup style="color: gray;">432</sup>.
<h4>המתת הרוצח קודם גמר דין</h4>
רוצח שהרג בזדון - שמיתתו בסייף<sup style="color: gray;">433</sup> - נהרג בבית-דין*<sup style="color: gray;">434</sup>, שאין ממיתים אותו העדים ולא הרואים אותו, עד שיבוא לבית-דין* וידינוהו למיתה<sup style="color: gray;">435</sup>, שנאמר: ולא ימות הרֹצח עד עמדו לפני העדה לַמשפט<sup style="color: gray;">436</sup>. והוא הדין לכל חיבי-מיתות-בית-דין* שעברו ועשו שאין ממיתים אותם עד שיגמר דינם בבית דין<sup style="color: gray;">437</sup>, ועל כך ע"ע חיבי מיתות בית דין<sup style="color: gray;">438</sup>.
במה דברים אמורים, בשעבר ועשה העוון שחייב עליו מיתת בית דין, אבל הרודף* אחר חבירו להורגו, אפילו היה הרודף קטן, הרי כל ישראל מצווים להציל הנרדף מיד הרודף ואפילו בנפשו של רודף<sup style="color: gray;">439</sup>, ועל כך ע"ע רודף. ושם, שכך הדין אף ברודף אחר אחת מן העריות לאונסה, חוץ מן הבהמה<sup style="color: gray;">440</sup>.
על סנהדרין שראו אחד שהרג את הנפש, שנחלקו תנאים וראשונים להלכה אם מקצתם נעשו עדים ומקצתם נעשו דיינים, או שכולם עדים הם ואין-עד-נעשה-דיין*, ע"ע אין עד נעשה דיין: בדיני נפשות.
<h4>הריגתו כשאינו חייב מיתה</h4>
כל הרצחנים שאינם מחוייבים מיתת בית דין - כגון הרוצח על ידי שליח<sup style="color: gray;">441</sup>, לסוברים כן<sup style="color: gray;">442</sup>, וכן הלכה<sup style="color: gray;">443</sup>, והכופת לפני ארי<sup style="color: gray;">444</sup> וההורג עובר שבמעי אמו<sup style="color: gray;">445</sup> - אם רצה מלך ישראל להורגם בדין המלכות ותקנת העולם, הרשות בידו<sup style="color: gray;">446</sup>, שכן אבשלום שציוה לנעריו להרוג את אמנון, ועשו כן<sup style="color: gray;">447</sup>, רצה דוד להמיתו, והאישה התקועית הצילתו בדברי פיה<sup style="color: gray;">448</sup>, הרי שמדין המלכות לגדור הרוצחים<sup style="color: gray;">449</sup>. וכן אם ראו בית-דין* להרוג אותם בהוראת-שעה*<sup style="color: gray;">450</sup>, אם היתה השעה צריכה לכך, הרי יש להם רשות כפי מה שיראו<sup style="color: gray;">451</sup>, ומעשה באחד שרכב על סוס בשבת בימי יוונים והביאוהו לבית דין וסקלוהו<sup style="color: gray;">452</sup>, לא מפני שראוי לכך<sup style="color: gray;">453</sup>, שרכיבה על סוס בשבת איסור שבות* הוא מדרבנן<sup style="color: gray;">454</sup>, אלא שהשעה צריכה לכך<sup style="color: gray;">455</sup>, מפני שהיו פרוצים בעבירות, שהיוונים הם גוזרים עליהם גזירות, והיו מצוות בזויות בעיניהם<sup style="color: gray;">456</sup>.
לא הרגם המלך, ולא היתה השעה צריכה לחזק הדבר, הרי בית דין חייבים מכל מקום להכותם מכה רבה הקרובה למיתה ולאסור אותם במצור ובמצוק שנים רבות<sup style="color: gray;">457</sup>, ולצערם בכל מיני צער<sup style="color: gray;">458</sup>, כדי להפחיד ולאיים על שאר הרשעים שלא יהיה להם הדבר לפוקה ולמכשול לבב ויאמר הריני מסבב להרוג אויבי כדרך שעשה פלוני ואפטר<sup style="color: gray;">459</sup>.
<h3>הרוצח</h3>
<h4>אישה</h4>
האיסור להרוג נפש מישראל, נוהג בכל מקום ובכל זמן בזכרים ונקבות<sup style="color: gray;">460</sup>, ועל כך ע"ע שפיכות דמים.
חיוב המיתה להורג בזדון<sup style="color: gray;">461</sup>, הוא אף באשה*<sup style="color: gray;">462</sup>, שנאמר: רוצח הוא מות ימות<sup style="color: gray;">463</sup>, לתלמודו בא<sup style="color: gray;">464</sup>, רוצח הוא, מכל מקום<sup style="color: gray;">465</sup>, ואישה גם כן בכלל רוצח<sup style="color: gray;">466</sup>.
<h4>קטן</h4>
קטן* שהרג אינו חייב מיתה<sup style="color: gray;">467</sup>, שנאמר: ואיש כי יכה<sup style="color: gray;">468</sup>, ולא קטן שהיכה<sup style="color: gray;">469</sup>.
<h4>טרפה</h4>
טרפה* שהעידו עליו עדים שהרג את הנפש, אינו נהרג<sup style="color: gray;">470</sup>, שאין מקבלים עדותם, הואיל והיא עדות-שאי-אתה-יכול-להזימה*<sup style="color: gray;">471</sup>, שהרי לא זממו להרוג אלא טריפה<sup style="color: gray;">472</sup>, ועל כך ע"ע טרפה (א)<sup style="color: gray;">473</sup>. ושם<sup style="color: gray;">474</sup>, שאם הרג בפני בית-דין*, חייב מיתה.
<h4>תערובת</h4>
רוצח שנגמר דינו ונתערב באחרים ולא נודע מי הוא מהם, כולם פטורים<sup style="color: gray;">475</sup>, על רוצח שלא נגמר דינו, שנתערב ברוצחים אחרים שנגמר דינם, שנחלקו הדעות בדינם, ע"ע כפה<sup style="color: gray;">476</sup>.
<h3>הנרצח</h3>
<h4>אישה</h4>
ההורג, בין זכר בין נקבה, הרי זה נהרג<sup style="color: gray;">477</sup>, אם הרג בזדון<sup style="color: gray;">478</sup>, או גולה אם הרג בשגגה<sup style="color: gray;">479</sup>, שנאמר: מכה איש ומת מות ימות<sup style="color: gray;">480</sup>, אין לי אלא שהיכה את האיש, היכה את האשה* מנין, תלמוד לומר: ואיש כי יכה כל נפש אדם מות יומת<sup style="color: gray;">481</sup>, כל נפש, להביא את שהיכה את האישה<sup style="color: gray;">482</sup>.
<h4>קטן</h4>
אחד ההורג את הגדול או את הקטן* בן יומו, הרי זה נהרג עליו<sup style="color: gray;">483</sup> אם הרג בזדון<sup style="color: gray;">484</sup>, או גולה אם הרג בשגגה<sup style="color: gray;">485</sup>, שנאמר: מכה איש ומת מות ימות<sup style="color: gray;">486</sup>, אין לי אלא שהיכה את האיש, היכה את הקטן מנין<sup style="color: gray;">487</sup>, תלמוד לומר: ואיש כי יכה כל נפש אדם מות יומת<sup style="color: gray;">488</sup>, כל נפש, מכל מקום<sup style="color: gray;">489</sup>, להביא את שהיכה את הקטן<sup style="color: gray;">490</sup>. והוא שכלו לו חודשיו<sup style="color: gray;">491</sup>, אבל נולד לפחות מתשעה חודשים הרי הוא כנפל*, עד שישהה שלושים יום, וההורגו בתוך שלושים יום אינו נהרג עליו<sup style="color: gray;">492</sup>, שנאמר: מכה איש ומת מות יומת<sup style="color: gray;">493</sup>, מכה איש, להוציא נפל<sup style="color: gray;">494</sup>, שומע אני אף בן שמונה - שנולד בפחות מתשעה חודשים - במשמע<sup style="color: gray;">495</sup>, תלמוד לומר: מכה איש<sup style="color: gray;">496</sup>, מגיד שאינו חייב עד שיהרוג בן קיימא<sup style="color: gray;">497</sup> שראוי להיות איש<sup style="color: gray;">498</sup>.
על הפטוןר ממיתה בהריגת נפל*, ע"ע.
<h4>עובר</h4>
ישראל ההורג עובר במזיד פטור ממיתה<sup style="color: gray;">499</sup>, שנאמר: ואיש כי יכה כל נפש אדם מות יומת<sup style="color: gray;">500</sup>, וכל זמן שלא יצא לאויר העולם אינו בכלל "נפש אדם"<sup style="color: gray;">501</sup>.
<h4>גוסס</h4>
אחד ההורג את הבריא או את החולה הנוטה למות, ואפילו הרג את הגוסס* - במזיד, עדים והתראה<sup style="color: gray;">502</sup> - נהרג עליו<sup style="color: gray;">503</sup>. במה דברים אמורים, בגוסס בידי שמים<sup style="color: gray;">504</sup>, שבא זה וקרב את מיתתו<sup style="color: gray;">505</sup>, שלא נעשה בו מעשה בתחילה<sup style="color: gray;">506</sup> - בידי אדם - והרי הוא כחי<sup style="color: gray;">507</sup>, אף על פי שרוב גוססים למיתה<sup style="color: gray;">508</sup>, אבל הגוסס בידי אדם, כגון שהיכוהו עד שנטה למות והרי הוא גוסס, נחלקו בו תנאים<sup style="color: gray;">509</sup>: א) לדעת תנא קמא ההורגו פטור<sup style="color: gray;">510</sup>, שמדמה גוסס בידי אדם, שנעשה בו מעשה, לאדם טרפה*, וההורג את הטריפה פטור<sup style="color: gray;">511</sup>, ואינו מדמה אותו לגוסס בידי שמים, שכן הגוסס בידי שמים לא נעשה בו מעשה, וזה נעשה בו מעשה<sup style="color: gray;">512</sup>. ועוד, שנאמר: ואיש כי יכה כל נפש אדם<sup style="color: gray;">513</sup>, עד שתהיה כל הנפש<sup style="color: gray;">514</sup> ביד זה, ולא שניטלה מקצתה ביד אחר<sup style="color: gray;">515</sup>, וכיון שסייעו הראשונים בהריגתו, הרי אין כל הנפש מתה במכתו של זה<sup style="color: gray;">516</sup>. ב) ולדעת ר' יהודה בן בתירא - וסתם ברייתא<sup style="color: gray;">517</sup> - ההורג גוסס בידי אדם נהרג עליו<sup style="color: gray;">518</sup>, שמדמה גוסס בידי אדם לגוסס בידי שמים<sup style="color: gray;">519</sup>, ולא לטריפה, שהטריפה נחתכו סימני החיות<sup style="color: gray;">520</sup> וזה לא נחתכו סימניו<sup style="color: gray;">521</sup>. ועוד, שנאמר: כל נפש אדם<sup style="color: gray;">522</sup>, כל שהוא נפש<sup style="color: gray;">523</sup>.
להלכה פסקו ראשונים כתנא קמא<sup style="color: gray;">524</sup>, שאם היה גוסס בידי אדם כגון שהיכוהו עד שנטה למות והרי הוא גוסס, ההורג אותו אין בית דין ממיתים אותו<sup style="color: gray;">525</sup>.
אף לסוברים שאם שההורג את הגוסס בידי אדם, חייב<sup style="color: gray;">526</sup>, מכל מקום זה שהיכהו ועשהו גוסס, פטור<sup style="color: gray;">527</sup>, אף על פי שרוב גוססים למיתה<sup style="color: gray;">528</sup>, ונמצא שהגוסס הוא כאמוד למיתה, והרי אם היכה את חברו ואמדוהו בית דין שימות מחמת המכה ומת חייב מיתה<sup style="color: gray;">529</sup>, מכל מקום כיון שאף כשאמדוהו למיתה אין הורגים את המכה אותו כל זמן שהוא חי, ולפעמים יש שהוא נשאר בחיים אף שרובם מתים, לכן כשהגוסס לא מת מחמת עצמו, אלא בא אחר והרגו, פטור הראשון, שכל זמן שהוא חי הוא נחשב כחי לפטור את זה שעשהו גוסס<sup style="color: gray;">530</sup>.
<h4>טרפה</h4>
ההורג את הטרפה* - כגון שניקב הושט שלו<sup style="color: gray;">531</sup> או קרום המוח<sup style="color: gray;">532</sup>, אף על פי שהיה אוכל ושותה ומהלך בשוק כבריא<sup style="color: gray;">533</sup> - הרי זה פטור<sup style="color: gray;">534</sup> ממיתת-בית-דין*<sup style="color: gray;">535</sup>, שנאמר: מכה איש ומת מות יומת<sup style="color: gray;">536</sup>, מכה איש, להוציא טריפה<sup style="color: gray;">537</sup>. ואף לסוברים שההורג את הגוסס* בידי אדם, נהרג עליו<sup style="color: gray;">538</sup>, טריפה אינו כגוסס,לפי שהטריפה נחתכו סימניו<sup style="color: gray;">539</sup>, ואפילו "נפש כל שהיא" אינו<sup style="color: gray;">540</sup>, שהגוסס אפשר שיחיה, מה שאין כן הטריפה שאי אפשר לו לחיות<sup style="color: gray;">541</sup>, ואף לסוברים שטריפה חי שנים עשר חודש<sup style="color: gray;">542</sup>, סופו למות מחבלה זו<sup style="color: gray;">543</sup>.
בטעם שההורג טריפה פטור, כתבו ראשונים לפי שהטריפה חשוב הוא כמת, ואדם הרוג ("גברא קטילא") הרג<sup style="color: gray;">544</sup>, שכיון שחתיכת סימני חיותו ניכרת, אדם הרוג הוא<sup style="color: gray;">545</sup>. ויש שכתבו שאף על פי שהוא כחי לכל דבר, כיון שעתיד למות חשוב הוא לענין רציחה כאדם הרוג, מפני האמור: ואיש כי יכה כל נפש אדם<sup style="color: gray;">546</sup>. ויש שכתבו שההורג את הטריפה אינו בכלל ומכה אדם מות יומת, שכיון שלא יחיה הרי הוא בגדר מת ואינו בגדר אדם<sup style="color: gray;">547</sup>.
כל אדם בחזקת שלם הוא, וההורגו נהרג עליו, עד שיוודע בודאי שטריפה היה<sup style="color: gray;">548</sup>, שאין לנו לחשוש שמא טריפה היה, ואף אין צריך לבודקו בכך, לפי שהולכים אחר הרוב*<sup style="color: gray;">549</sup>.
על טרפה* באדם, שיש לו רפואה על ידי חתיכת מקום הטריפה, שההורגו נהרג עליו, ע"ע טרפה (א)<sup style="color: gray;">550</sup>. על טריפה מחמת יותרת, לסוברים שמרבה ימים ואף על פי כן חשובה טריפה בבהמה<sup style="color: gray;">551</sup>, אם חשוב הוא טריפה באדם לענין שההורגו פטור, ע"ע הנ"ל<sup style="color: gray;">552</sup>.
<h4>עבד כנעני</h4>
אחד ההורג את ישראל או ההורג עבד-כנעני* הרי זה נהרג עליו<sup style="color: gray;">553</sup> - אם הרגו במזיד<sup style="color: gray;">554</sup> - ואם הרג בשגגה גולה<sup style="color: gray;">555</sup>, שנאמר: מכה איש ומת מות יומת<sup style="color: gray;">556</sup>, ואחד ההורג את עבד אחרים או ההורג עבדו, הרי זה נהרג עליו<sup style="color: gray;">557</sup> - אף על פי שאינו נהרג על הריגת גוי*<sup style="color: gray;">558</sup> - שהעבד כבר קיבל עליו מצוות ונוסף על נחלת ה'<sup style="color: gray;">559</sup>. ומכל מקום יש חילוק בזה בין עבד כנעני שלו לעבד כנעני של אחרים<sup style="color: gray;">560</sup>, מה בין עבדו לעבד אחרים, שעבדו יש לו רשות להכותו<sup style="color: gray;">561</sup>, לפיכך אם היכהו - בין בשבט, בין בברזל, בין באגרוף או כל דבר<sup style="color: gray;">562</sup> - עהכאה שיש בה כדי להמית, ונטה למות, ועמד עשרים וארבע שעות ואחר כך מת אינו נהרג עליו, אף על פי שמת מחמת המכה<sup style="color: gray;">563</sup>, שנאמר: וכי יכה איש את עבדו או את אמתו בשבט ומת תחת ידו נקֹם ינקם, אך אם יום או יומים יעמֹד לא יֻקם כי כספו הוא<sup style="color: gray;">564</sup>, הוציאו הכתוב מכללו להקל עליו,שיהא נדון ביום או יומים<sup style="color: gray;">565</sup>, ומה הוא "יום או יומים" - אם על יום אחד הוא פטור, על יומים לא כל שכן, אלא<sup style="color: gray;">566</sup> - יום שהוא כיומים, שהוא מעת לעת<sup style="color: gray;">567</sup>, אבל המכה עבד שאינו שלו, אפילו מת לאחר כמה ימים מחמת המכה, הואיל והיכהו כדי להמית, הרי זה נהרג עליו, כשאר בני חורין<sup style="color: gray;">568</sup>.
דין זה אמור בעבד כנעני<sup style="color: gray;">569</sup> ובשפחה-כנענית*<sup style="color: gray;">570</sup>, ונאמר בו: "את עבדו או את אמתו"<sup style="color: gray;">571</sup>, לחייב על זה בפני עצמו ועל זה בפני עצמו<sup style="color: gray;">572</sup>. ושני לימודים לכך שהמדובר בעבד כנעני ולא בעבד עברי: א) הדבר נלמד בגזרה שוה "עבד ואמה" "עבד ואמה", נאמר כאן: את עבדו או את אמתו<sup style="color: gray;">573</sup>, ונאמר בעבד כנעני: מהם תקנו עבד ואמה<sup style="color: gray;">574</sup>, הקיש<sup style="color: gray;">575</sup> עבד לאמה ואמה לעבד, מה עבד שגדלו וקטנו עבד, אף אמה שגדלה וקטנה אמה, יצא עבד עברי, שאף על פי שגדלו עבד, אין קטנו עבד<sup style="color: gray;">576</sup>, יצאת אמה העבריה, שאף על פי שקטנה אמה, אין גדלה אמה<sup style="color: gray;">577</sup>. ב) נאמר: לא יֻקם כי כספו הוא<sup style="color: gray;">578</sup>, מה כספו שקניינו קנין עולם ורשותו גמורה לו, כך כל שקניינו קנין עולם ורשותו גמורה לו<sup style="color: gray;">579</sup>, יצא עבד עברי אף על פי שרשותו גמורה לו, אבל אין קניינו קניין עולם<sup style="color: gray;">580</sup>.
המכה את עבדו ואמדוהו למיתה ומת, צידדו ראשונים, שאינו בדין יום או יומים אלא אפילו מת לאחר שנה נהרג עליו<sup style="color: gray;">581</sup>, ולכן כתב התורה: בשבט<sup style="color: gray;">582</sup>, שלא נתנה לו תורה רשות להכותו אלא בשבט ומקל ורצועה וכיוצא בהן<sup style="color: gray;">583</sup>, שכן הדרך להכות עבד וליסרו למלאכתו<sup style="color: gray;">584</sup>, לא הכאת רציחה<sup style="color: gray;">585</sup>.
עבד של שני שותפים ועבד שחציו-עבד-וחציו-בן-חורין* אינם בדין יום או יומים ונהרג עליו כשאר העם<sup style="color: gray;">586</sup>. אם משום שנאמר "עבדו" ו"אמתו"<sup style="color: gray;">587</sup>, מה עבדו שכולו שלו, אף אמה שכולה שלו, יצא עבד של שני שותפים ועבד שחציו עבד וחציו בן חורין, שאין כולו שלו<sup style="color: gray;">588</sup>. או משום שנאמר: לא יֻקם כי כספו הוא<sup style="color: gray;">589</sup>, מה כספו שקניינו קנין עולם ורשותו גמורה לו, כך כל שקניינו קנין עולם ורשותו גמורה לו, יצא עבד של שני שותפים ועבד שחציו עבד וחציו בן חורין, שאף על פי שקנינו קנין עולם, אין רשותו גמורה לו<sup style="color: gray;">590</sup>, ואינו לאחד מהם כספו המיוחד לו<sup style="color: gray;">591</sup>.
המוכר עבדו לאחר ופסק המוכר עם הלוקח על מנת שישמשנו עוד שלושים יום, נחלקו בו תנאים<sup style="color: gray;">592</sup>: א) לדעת ר' מאיר, ראשון ישנו בדין יום או יומים, מפני שהוא תחתיו<sup style="color: gray;">593</sup>, שאם היכהו בתוך שלושים יום הללו ולא מת תחת ידו אלא עמד יום או יומים חי, אינו נהרג<sup style="color: gray;">594</sup>, שלדעתו קנין-פרות* - שהוא קנין לראשון<sup style="color: gray;">595</sup> -כקנין הגוף<sup style="color: gray;">596</sup>, שכיון שהוא תחתיו ויש לו כח לרדותו לעשות מלאכתו סברא* הוא שיהא בדין יום או יומים, מאחר שקנין פירות כקנין הגוף<sup style="color: gray;">597</sup>, ואנו קוראים בו "כספו"<sup style="color: gray;">598</sup>, ועוד, שהוא תחתיו<sup style="color: gray;">599</sup>, אבל שני אם היכהו בתוך שלושים יום הללו שהיה בבית ראשון אינו בדין יום או יומים ונהרג עליו, אפילו מת מחולי זה לסוף שלוש שנים<sup style="color: gray;">600</sup>, שכיון שקנין פירות כקנין הגוף הרי הוא של ראשון ולא של שני<sup style="color: gray;">601</sup>. ב) ולדעת ר' יהודה, שני ישנו בדין יום או יומים, מפני שהוא כספו<sup style="color: gray;">602</sup>, וראשון אינו בדין זה<sup style="color: gray;">603</sup>, שלדעתו קנין פירות אינו כקנין הגוף<sup style="color: gray;">604</sup>, שבכספו תלה הכתוב - שנאמר: לא יֻקם כי כספו הוא<sup style="color: gray;">605</sup> - למי שהוא לו עיקר הכסף<sup style="color: gray;">606</sup>. ג) ולדעת ר' יוסי, שניהם ישנם בדין יום או יומים, זה - הראשון<sup style="color: gray;">607</sup> - מפני שהוא תחתיו וזה - השני<sup style="color: gray;">608</sup> - מפני שהוא כספו<sup style="color: gray;">609</sup>, שהוא מסופק אם קנין פירות כקנין הגוף או אינו כקנין הגוף וספק-נפשות* להקל<sup style="color: gray;">610</sup>. ד) ולדעת ר' אליעזר, שניהם אינם בדין יום או יומים<sup style="color: gray;">611</sup>, זה - השני<sup style="color: gray;">612</sup> - לפי שאינו תחתיו וזה - הראשון<sup style="color: gray;">613</sup> - לפי שאינו כספו<sup style="color: gray;">614</sup>, שנאמר: כי כספו הוא<sup style="color: gray;">615</sup>, כספו המיוחד לו<sup style="color: gray;">616</sup>.
להלכה פסקו ראשונים שהמוכר את עבדו ופסק עימו שישמשנו שלושים יום והיכהו אחד מהם בתוך השלושים יום והמיתו, הרי זה נהרג עליו, ואינו בדין יום או יומים<sup style="color: gray;">617</sup>, שההלכה כר' אליעזר<sup style="color: gray;">618</sup>, לפי שאמוראים פירשו טעמו<sup style="color: gray;">619</sup>.
<h4>גוי</h4>
ישראל שהרג גוי* אינו נהרג בבית-דין*<sup style="color: gray;">620</sup>, והוא פטור מדיני בשר ודם<sup style="color: gray;">621</sup>, שנאמר: וכי יזִד איש על רעהו להרגו וגו' תקחנו למות<sup style="color: gray;">622</sup>, רעהו, להוציא את אחרים<sup style="color: gray;">623</sup>, או: על רעהו, פרט לאחרים<sup style="color: gray;">624</sup>, ודינו מסור לשמים<sup style="color: gray;">625</sup>. וכן ישראל שהרג גר-תושב* אינו נהרג עליו בבית דין<sup style="color: gray;">626</sup>, שנאמר: רעהו<sup style="color: gray;">627</sup>, פרט לגר תושב<sup style="color: gray;">628</sup>, ודינו מסור לשמים<sup style="color: gray;">629</sup>, ואינו דומה להורג עבד-כנעני* שנהרג עליו<sup style="color: gray;">630</sup>, שלא קיבל עליו מצוות ישראל ולא נוסף על נחלת ה'<sup style="color: gray;">631</sup>.
<h2>רחיצה</h2>
<b>הגדרת הערך</b> - רחיצת כל גופו ושטיפת איבריו, בשבת ויום טוב.
בערך זה ידונו דיני רחיצה ושטיפה בשבת* ויום-טוב*, וכן רחיצה במרחץ במוצאי-שבת*.
על המנהג שלא לרחוץ מראש-חדש* אב* ואילך, ע"ע בין המצרים<sup style="color: gray;">1</sup>. ביום-הכפורים* אסור לרחוץ, ועל כך ע"ע: איסור רחיצה. ושם<sup style="color: gray;">2</sup>, על הלימוד מהכתוב לאסור הרחיצה. ושם<sup style="color: gray;">3</sup>, שנחלקו ראשונים אם האיסור הוא מן התורה, אלא שהקלו חכמים בעינויים אלו, לפי שהוא מן הדברים שלא-מסרן-הכתוב-אלא-לחכמים*, או שהוא מדרבנן והלימוד מהכתוב אינו אלא אסמכתא*. על איסור רחיצה בתשעה-באב* ע"ע.
<h3><b>רחיצה בשבת ויום טוב</b></h3>
<h4>בשבת</h4>
רחיצה היינו כשמכניס גופו או איבריו בתוך המים ורוחץ שם<sup style="color: gray;">4</sup>, ואם משתטף כל גופו בתוך כלי, רחיצה היא, ואסורה בשבת*<sup style="color: gray;">5</sup> מגזרת חכמים<sup style="color: gray;">6</sup>.
מפני מה אסרו חכמים ליכנס לבית-המרחץ* בשבת<sup style="color: gray;">7</sup>, מפני הבלנים שהיו מחמים חמין בשבת ואומרים מערב שבת הוחמו<sup style="color: gray;">8</sup>, שבתחילה - קודם שגזרו על המרחצאות<sup style="color: gray;">9</sup> - היו - מחימים למרחץ מיום שישי<sup style="color: gray;">10</sup> - ורוחצים בחמים שהוחמו מערב שבת<sup style="color: gray;">11</sup>. התחילו הבלנים להחם בשבת, ואומרים מערב שבת הוחמו<sup style="color: gray;">12</sup>. ולא שהיו מחמים ממש בשבת<sup style="color: gray;">13</sup>, שהרי לא נחשדו ישראל על השבתות<sup style="color: gray;">14</sup>, אלא שהיו סותמים את הקמין - יש מפרשים: כבשן האש<sup style="color: gray;">15</sup>. ויש מפרשים: החלון שבו יוצא העשן<sup style="color: gray;">16</sup>. ויש מפרשים: קומקומים, כלים רחבים מלאים מים<sup style="color: gray;">17</sup>, שמחמים בהם חמין<sup style="color: gray;">18</sup>. ויש מפרשים: התנור שהיו שם החמין<sup style="color: gray;">19</sup>, שהיו סותמים אותו שלא יצא חומן<sup style="color: gray;">20</sup>. ויש מפרשים שבתי מרחצאות שלהם היו מסיקים אותם מלמטה<sup style="color: gray;">21</sup>, ודרך נקב שהיה נקרא קמין היה עולה החום להחם המים שבמרחץ<sup style="color: gray;">22</sup> - מערב שבת ורוחצים בשבת<sup style="color: gray;">23</sup>. ויש מהראשונים הגורסים: היו סותמים את החמין מערב שבת, ורוחצים בשבת<sup style="color: gray;">24</sup>. נחשדו להיות ממלאים אותו - תחת הקמין<sup style="color: gray;">25</sup> - עצים מערב שבת, והיא דולקת והולכת בשבת<sup style="color: gray;">26</sup>, דהיינו שהיו נותנים שם עצים מבערב סמוך לחשיכה והם מתבערים והולכים כל השבת<sup style="color: gray;">27</sup>, שכיון שנקביו פתוחים והוא דולק והולך בעודו רוחץ בו<sup style="color: gray;">28</sup>, ודאי יבואו לידי חיתוי<sup style="color: gray;">29</sup>, או שיש לחוש שמא יחתה בגחלים<sup style="color: gray;">30</sup>, ובתחילה אסרו בדולק בשבת והתירו בפוקק<sup style="color: gray;">31</sup>. ויש מהאחרונים שפירש, שאין איסור בדבר, אלא מפני החשד* שיחשדו שמא החמו המים בשבת<sup style="color: gray;">32</sup>. ויש מהראשונים החולק על כל זה ומפרש שהבלנים היו גוים<sup style="color: gray;">33</sup>, והחמו ממש את המים<sup style="color: gray;">34</sup>. כשהבינו חכמים שבאותו הדור הדברים<sup style="color: gray;">35</sup>, חזרו ואסרו אף בפוקק<sup style="color: gray;">36</sup>, אם סתמו נקביו מערב שבת<sup style="color: gray;">37</sup>, ואסרו להם רחיצה<sup style="color: gray;">38</sup> בחמין<sup style="color: gray;">39</sup>, לגמרי<sup style="color: gray;">40</sup>, והתירו להם זיעה<sup style="color: gray;">41</sup>, דהיינו שהוא עומד או יושב בבית המרחץ ואינו נותן מים עליו והוא מתחמם ומזיע<sup style="color: gray;">42</sup>. עדיין היו רוחצים בחמין - שהוחמו מבעוד יום<sup style="color: gray;">43</sup> - ואומרים מזיעים אנחנו, אסרו להם את הזיעה והתירו חמי-טבריה*, ועדיין היו רוחצים בחמי האור ואומרים בחמי טבריה רחצנו, אסרו להם חמי טבריה והתירו להן את הצונן<sup style="color: gray;">44</sup>. ראו שאין הדבר עומד להם - שלא היו ציבור יכולים לקבל, מתוך שאסרו להם את הכל<sup style="color: gray;">45</sup> - התירו להם חמי טבריה וזיעה במקומה עומדת<sup style="color: gray;">46</sup> לאיסור<sup style="color: gray;">47</sup>, שגזרו שלא יכנס אדם למרחץ בשבת אפילו להזיע<sup style="color: gray;">48</sup>, ומכל מקום בצונן מותר אפילו לרחוץ כל גופו יחד<sup style="color: gray;">49</sup>, ואפילו בבריכה<sup style="color: gray;">50</sup>. ויש החולקים וסוברים שלא התירו רחיצה בצונן, אלא שטיפה בלבד<sup style="color: gray;">51</sup>, ואסור לרחוץ בבריכה הדומה לכלי, שמופסקת מן הנהר<sup style="color: gray;">52</sup>.
בנהר, עולה מן התלמוד שמותר לרחוץ בשבת<sup style="color: gray;">53</sup>, וכן כתבו ראשונים להלכה<sup style="color: gray;">54</sup>, וביארו הטעם, שנראה כמיקר בנהר<sup style="color: gray;">55</sup>, אכן כתבו שיזהר מלשוט<sup style="color: gray;">56</sup>, ויש מהאחרונים שכתב שכן המנהג<sup style="color: gray;">57</sup>. ומכל מקום הרבה ראשונים ואחרונים כתבו שנהגו שלא לרחוץ כלל בשבת<sup style="color: gray;">58</sup>, אפילו בצונן<sup style="color: gray;">59</sup>, בין בנהר<sup style="color: gray;">60</sup> בין במקוה<sup style="color: gray;">61</sup>, שמצוי לבוא לידי סחיטת שיער<sup style="color: gray;">62</sup>, ומשום נושא ארבע-אמות* בכרמלית* מים שעליו ואלונטית במקום נהרות<sup style="color: gray;">63</sup>, ומשום שיטה על פני המים<sup style="color: gray;">64</sup>. וכתבו אחרונים שכן הנהיגו קדמונינו, ומנהג זה נתקבל מאבותינו ואבות אבותינו מכמה מאות שנים, וקיבלנו זה כאיסור חמור לבלי לרחוץ בנהרות ובאגמים ובמעיינות בשבת כלל וכלל<sup style="color: gray;">65</sup>. ומכל מקום כתבו ראשונים מותר לרחוץ ידיו בנהר בשבת<sup style="color: gray;">66</sup>, והוא הדין פניו ורגליו<sup style="color: gray;">67</sup>, לפי שהוא כמו כרמלית<sup style="color: gray;">68</sup>, ובלבד שלא יוציאם עם המים שעליהם חוץ לנהר ארבע אמות<sup style="color: gray;">69</sup>, דהיינו שינגב קודם שילך ארבע אמות<sup style="color: gray;">70</sup>. ואף על פי שיש לגזור משום נושא מים ארבע אמות חוץ לנהר אף ברוחץ פניו ידיו ורגליו, לא נהגו בזה איסור<sup style="color: gray;">71</sup>.
על הרחיצה בחמי-טבריה* בשבת, ע"ע חמי טבריה: ברחיצה. על טבילת אדם בשבת, ע"ע טבילה<sup style="color: gray;">72</sup>. על הרוחץ בנהר, שצריך שינגב גופו יפה כשעולה מהנהר, כדי שלא ישארו המים עליו ויטלטלם ארבע-אמות*, ע"ע כרמלית<sup style="color: gray;">73</sup>. על האיסור לשוט בשבת, ע"ע שבות.
<h4>ביום טוב</h4>
מים חמים שהוחמו מערב יום טוב, אסור לרחוץ בהם במרחץ<sup style="color: gray;">74</sup>, משום גזירת הבלנים שהיו מזלזלים בזה לעשות באיסור<sup style="color: gray;">75</sup>, שהגזירה שגזרו שלא לרחוץ במרחץ<sup style="color: gray;">76</sup>, היא אף ביום טוב<sup style="color: gray;">77</sup>, שעל שבת ויום טוב גזרו כאחד<sup style="color: gray;">78</sup>. ואפילו לשטוף פניו ידיו ורגליו, אסור, גזירה שמא יבוא לרחוץ כל גופו<sup style="color: gray;">79</sup>. ויש מהאחרונים הסוברים בדעת ראשונים שמותר לרחוץ ביום טוב במים חמים שהוחמו מערב יום טוב<sup style="color: gray;">80</sup>.
ולרחוץ בהם שלא במרחץ, נחלקו ראשונים: א) יש סוברים שמותר לרחוץ כל גופו ביום טוב במים חמים שהוחמו מערב יום טוב<sup style="color: gray;">81</sup>, שלא דבר שחייבים עליו משום שבות* ולא משום רשות ולא משום מצוה, אלא גזרה* היא<sup style="color: gray;">82</sup>, וכשגזרו גזרו בשבת אבל לא ביום טוב<sup style="color: gray;">83</sup>, שלדעתם מותר מן התורה להחם חמין לרחיצת כל הגוף ביום טוב<sup style="color: gray;">84</sup>. ב) ויש מהראשונים סוברים שאסור לרחוץ כל גופו ביום טוב במים שהוחמו מערב יום טוב<sup style="color: gray;">85</sup>, אם משום שלדעתם בזה הוא שנחלקו תנאים אם מותר לשטוף<sup style="color: gray;">86</sup>, והלכה כר' יהודה שבחמין אסור בצונן מותר<sup style="color: gray;">87</sup>. או משום שלדעתם אסור מן התורה להחם חמין ביום טוב לרחיצת כל הגוף<sup style="color: gray;">88</sup>, ולכן אסור לרחוץ כל גופו במים שהוחמו מערב יום טוב, גזירה ערב יום טוב משום יום טוב<sup style="color: gray;">89</sup>, שמא יחמם ביום טוב וירחץ כל גופו<sup style="color: gray;">90</sup>.
אף להלכה נחלקו הפוסקים: יש פוסקים שבמים שהוחמו מערב יום טוב, מחוץ למרחץ, מותר לרחוץ כל גופו אפילו כאחד<sup style="color: gray;">91</sup>. ויש אוסרים<sup style="color: gray;">92</sup>.
מרחץ שסתמו נקבים שלו מערב יום טוב, נכנס ביום טוב ומזיע ויוצא ורוחץ<sup style="color: gray;">93</sup>. ונחלקו תנאים: לדעת חכמים הדבר מותר אפילו אם אין החמין מחופים בנסרים<sup style="color: gray;">94</sup>. ולדעת ר' יהודה אין הדבר מותר אלא אם כן היו החמין שלו מחופים בנסרים<sup style="color: gray;">95</sup>, ולא היו צריכים לחוש שמא נתחממו בשבת מחומו של מרחץ<sup style="color: gray;">96</sup>. ומשתטפים בבית החיצון<sup style="color: gray;">97</sup>, שלפני המרחץ, ולא בתוך המרחץ, שלא יאמרו רוחץ הוא, שהרי אסרו את הרחיצה<sup style="color: gray;">98</sup>.
להלכה פסקו ראשונים שאם סתמו נקביו מערב יום טוב, למחר נכנס ורוחץ ומזיע ויוצא ומשתטף בצונן בבית החיצון<sup style="color: gray;">99</sup>, ואפילו לא היו המים החמים מחופים בנסרים, עד שלא יהא חום האור שולט בהם<sup style="color: gray;">100</sup>.
על טבילת אדם ביום טוב, ע"ע טבילה<sup style="color: gray;">101</sup>.
<h3><b>שטיפה בשבת ויום טוב</b></h3>
<h4>שטיפה בשבת בכלי</h4>
שטיפה בשבת*, דהיינו כששופך מים על גופו<sup style="color: gray;">102</sup>, ואינו דרך רחיצה<sup style="color: gray;">103</sup>, אלא לאחר שנתחמם אדם כנגד המדורה, הוא שוטף זיעתו וזוהמתו<sup style="color: gray;">104</sup> בחמין או בצונן<sup style="color: gray;">105</sup>, להעביר זוהמא וזיעה<sup style="color: gray;">106</sup>. אם יושב בכלי, ונותנים עליו מים חמים, אסור<sup style="color: gray;">107</sup> - אף אם הוחמו מערב שבת - שהרואה אומר היום הוחמו<sup style="color: gray;">108</sup>, שהוא נראה כמיחם שפינהו עכשיו מן האש, שכן דרך הרוחצים לעשות<sup style="color: gray;">109</sup>, ומוכח הדבר שתולדות האור הם, ויבואו להחם בשבת, כגון נותן צונן בחמין<sup style="color: gray;">110</sup>. או שהכל יודעים שאלו הוחמו מבערב לא היה חומם משתמר בהם כל כך<sup style="color: gray;">111</sup>, אבל לשטוף במים צונן, מותר<sup style="color: gray;">112</sup>. וכן שנינו בתוספתא: אמר ר' יהודה: מעשה בביתוס בן זונין<sup style="color: gray;">113</sup>, שהיו ממלאים לו דלי<sup style="color: gray;">114</sup> של צונן מערב שבת<sup style="color: gray;">115</sup>, ונותנים עליו בשבת, כדי שייקר<sup style="color: gray;">116</sup>. ויש מהראשונים סוברים שאף בצונן אסור לשטוף בכלי<sup style="color: gray;">117</sup>, דהיינו שעומד בכלי ונתנו עליו מים להעביר חומו וזהמתו<sup style="color: gray;">118</sup>, שמתוך שהמים מועטים נראה כמפשיר מים שעליו, אבל בקרקע שהמים צוננים מרובים<sup style="color: gray;">119</sup>, אז נראה כאילו אינו נכנס באלו המים אלא כדי להקר<sup style="color: gray;">120</sup>, ואינו כמפשיר מים<sup style="color: gray;">121</sup>, שאי אפשר למים מרובין להתחמם בכך<sup style="color: gray;">122</sup>.
אף אם שוטף במים חמים שהם בקומקום, אסור<sup style="color: gray;">123</sup>, שנוטל מן המים בכלי ושופך על גביו<sup style="color: gray;">124</sup>, משום החשד<sup style="color: gray;">125</sup>, שכן דרך הרוחצים לאחר שהזיעו שופכים עליהם מים חמים<sup style="color: gray;">126</sup>, ויבואו לחשוד שהוחמו היום, שיאמרו שאם הוחם מערב שבת אין דרך הכלי שישתמר בו כל כך<sup style="color: gray;">127</sup>.
ויש מהראשונים החולקים על כל זה, וגורסים שבכלי, לדברי הכל מותר לשטוף<sup style="color: gray;">128</sup>, ודחו דבריהם<sup style="color: gray;">129</sup>.
להלכה פסקו ראשונים שאסור לשפוך המים על גופו להשתטף כל גופו בשבת<sup style="color: gray;">130</sup>, בין בכלי בין בקרקע<sup style="color: gray;">131</sup>.
על שטיפת חלק מגופו, במים שהוחמו מערב שבת, עי' להלן<sup style="color: gray;">132</sup>.
<h4>שטיפה בשבת בקרקע</h4>
היו המים בקרקע<sup style="color: gray;">133</sup>, או שהיה יושב בקרקע<sup style="color: gray;">134</sup>, כגון אמבטאות של מרחצאות והן חמי האור<sup style="color: gray;">135</sup>, אם מותר לשטוף בשבת - לאחר גזירת המרחצאות<sup style="color: gray;">136</sup> - נחלקו תנאים<sup style="color: gray;">137</sup>:
א) לדעת ר' מאיר - וברייתא שבירושלמי<sup style="color: gray;">138</sup>. ויש הסוברים שכן דעת סתם משנה<sup style="color: gray;">139</sup> - לא ישתטף אדם - כל גופו<sup style="color: gray;">140</sup> בשבת<sup style="color: gray;">141</sup> - בין בחמין<sup style="color: gray;">142</sup>, ואפילו הוחמו בחול<sup style="color: gray;">143</sup>, מערב שבת<sup style="color: gray;">144</sup>, ובין בצונן<sup style="color: gray;">145</sup>, משום גזירת מרחץ<sup style="color: gray;">146</sup>, מפני שנראה שרחץ כבר בחמין, והוא משתטף עכשיו בצונן<sup style="color: gray;">147</sup>, שכן דרך הרוחצים להשתטף אחר כך בצונן<sup style="color: gray;">148</sup>. ואף על פי שהרחיצה עצמה מותרת בצונן<sup style="color: gray;">149</sup>, אסרו שטיפה משום מראית העין<sup style="color: gray;">150</sup>, וגוזרים צונן משום חמין<sup style="color: gray;">151</sup>.
ב) ור' שמעון - ויש הסוברים שכן דעת סתם משנה<sup style="color: gray;">152</sup> - מתיר<sup style="color: gray;">153</sup> לשטוף גופו, בין בצונן ובין בחמין<sup style="color: gray;">154</sup>, שכששוטף גופו, שופך המים על גופו, ואינו דרך רחיצה<sup style="color: gray;">155</sup>, ולא גזר בשטיפה כלל<sup style="color: gray;">156</sup>, ומותר לכתחילה<sup style="color: gray;">157</sup>, אפילו בחמין<sup style="color: gray;">158</sup>, כיון שהוחמו מערב שבת<sup style="color: gray;">159</sup>, ובשטיפה בקרקע אין משום גזירת מרחצאות<sup style="color: gray;">160</sup> שכיון שבקרקע הוא ואינו עושה אלא שטיפה, אינו נראה כמי שהוחמו בו ביום, שאפילו בצונן אדם משתטף כמה פעמים<sup style="color: gray;">161</sup>, ועוד שהוא בקרקע ונראה כצונן<sup style="color: gray;">162</sup>, שהרי טבע הוא באמבטיאות של מרחצאות להשתמר חמימותם יום או יומים<sup style="color: gray;">163</sup>. ויש מהראשונים הסובר שר' שמעון מתיר אפילו הוחמו המים בשבת עצמה<sup style="color: gray;">164</sup>, ודחו דבריו<sup style="color: gray;">165</sup>.
ג) ור' יהודה - ויש הסוברים שכן דעת סתם משנה<sup style="color: gray;">166</sup> - מחלק: בחמין אסור, בצונן מותר<sup style="color: gray;">167</sup>, שעושה שטיפת כל גופו כרחיצה גמורה<sup style="color: gray;">168</sup>, שיש לו גזירת מרחצאות דוקא בחמין<sup style="color: gray;">169</sup>, ולכן בחמין אסור אבל בצונן מותר<sup style="color: gray;">170</sup>, משום שהרבה פעמים אדם נותן עליו צונן כדי לקררו<sup style="color: gray;">171</sup>, ואין לו אותה גזירה בצונן שגזר ר' מאיר<sup style="color: gray;">172</sup>.
ד) ויש מהראשונים מפרשים שלדעת רב חסדא סתם משנה סוברת שבצונן אסור, ואפילו בקרקע, אבל בשטיפת חמין מותר, ולא גזרו בו משום גזירת מרחץ<sup style="color: gray;">173</sup>.
בתלמוד אמרו שהלכה כר' יהודה<sup style="color: gray;">174</sup>, וכן פסקו ראשונים<sup style="color: gray;">175</sup>, וכתבו להלכה שבחמין אסור בין בכלי בין על גבי קרקע<sup style="color: gray;">176</sup>, ובצונן מותר להשתטף כל גופו<sup style="color: gray;">177</sup>. ויש מהראשונים פוסקים שבחמין מותר בקרקע, אבל אסור בכלי, חוץ מפניו ידיו ורגליו<sup style="color: gray;">178</sup>.
<h4>איבר איבר</h4>
מים חמים שהוחמו מערב שבת, שגזרו חכמים שאסור להשתטף בהם<sup style="color: gray;">179</sup>, נחלקו בהם תנאים ואמוראים<sup style="color: gray;">180</sup>: בברייתא שנינו שלמחר רוחץ בהם פניו ידיו ורגליו, אבל לא כל גופו אבר אבר<sup style="color: gray;">181</sup>. וכן דעת שמואל<sup style="color: gray;">182</sup>. וביארו אחרונים שפניו ידיו ורגליו לאו דוקא, שהוא הדין לשאר אברים, שמותר, כל שאינו שוטף כל גופו<sup style="color: gray;">183</sup>, שלא גזרו ברחיצת איבריו, אם אינו רוחץ כל גופו<sup style="color: gray;">184</sup>, שאז חששו שיבוא להחם בשבת<sup style="color: gray;">185</sup>. ויש מהראשונים הסובר שאסור לרחוץ אפילו אבר אחד חוץ מפניו ידיו ורגליו<sup style="color: gray;">186</sup>. ולדעת רב חמין שהוחמו מערב שבת למחר רוחץ בהן כל גופו אבר אבר<sup style="color: gray;">187</sup>. ורבה שנה בשם רב, שחמין שהוחמו מערב שבת, למחר רוחץ בהם כל גופו ביחד, אלא שמשייר אבר אחד<sup style="color: gray;">188</sup>, ונדחו דבריו<sup style="color: gray;">189</sup>.
להלכה פסקו ראשונים ואחרונים שמותר לשטוף פניו ידיו ורגליו במים שהוחמו מערב שבת<sup style="color: gray;">190</sup>, או שאר איברים, כל שאינו רוחץ כל גופו<sup style="color: gray;">191</sup>, אבל אם שוטף כל הגוף ביחד, אפילו אבר אבר, אסור<sup style="color: gray;">192</sup>, שההלכה כשמואל<sup style="color: gray;">193</sup>, אף על פי שכשנחלקו רב ושמואל, הלכה כרב באיסורים<sup style="color: gray;">194</sup>, משום שבברייתא שנינו כשמואל<sup style="color: gray;">195</sup>. ויש מהראשונים הפוסק שאסור לרחוץ אפילו אבר אחד חוץ מפניו ידיו ורגליו<sup style="color: gray;">196</sup>.
שטף רוב הגוף, נחלקו בו אחרונים: יש סוברים שרוב גופו ככל גופו<sup style="color: gray;">197</sup>, ואסור<sup style="color: gray;">198</sup>. ויש סוברים שככל שאינו כל גופו, מותר<sup style="color: gray;">199</sup>.
<h4>שטיפה ביום טוב</h4>
לסוברים שאסור לרחוץ כל גופו במים חמים ביום טוב, אפילו במים שהוחמו מערב יום טוב<sup style="color: gray;">200</sup>, כל שכן לשטוף גופם במים חמים שהם בקומקום, אסור, שאף התנאים שנחלקו באיסור שטיפה ביום טוב - לדעתם<sup style="color: gray;">201</sup> - כולם מודים שאסור<sup style="color: gray;">202</sup>.
<h3><b>רחיצה במרחץ במוצאי שבת</b></h3>
<h4>במוצאי שבת</h4>
מרחץ שסתמו נקבים שלו מערב-שבת*, למוצאי-שבת* רוחץ בו מיד<sup style="color: gray;">203</sup>, ואין צריך להמתין בכדי שיעשו<sup style="color: gray;">204</sup>, שהרי לא נתחמם בשבת<sup style="color: gray;">205</sup>, ואף על פי שהרואה סבור שהוחם בשבת<sup style="color: gray;">206</sup>, שכיון שההמתנה במוצאי שבת עד שיעשו המלאכה האסורה בשבת הוא איסור דרבנן, אין גוזרים בו משום מראית עין<sup style="color: gray;">207</sup>. ואף לאחר שגזרו שאסור לרחוץ בשבת בחמין שהוחמו בערב שבת<sup style="color: gray;">208</sup>. ונחלקו ראשונים: א) יש מפרשים שסתמו נקביו של המרחץ, שלא יצא חמימותו<sup style="color: gray;">209</sup>, שכיון שנסגר חומו בתוכו מימיו מתחממים ואינם מצטננים<sup style="color: gray;">210</sup>, כדי שיהא ראוי לזיעה למחר<sup style="color: gray;">211</sup>, לפי שאי אפשר להסיק בשבת ולחתות ולהוסיף<sup style="color: gray;">212</sup>, ולא גזרו בו שמא יבואו לחתות בשבת<sup style="color: gray;">213</sup>, שהרי דרך המרחץ שסתום פיו<sup style="color: gray;">214</sup>. ב) ויש מפרשים שסתמו אותם נקבים שהמרחץ מתחמם על ידיהם<sup style="color: gray;">215</sup>, שהאש ניסקת מתחת למרחץ<sup style="color: gray;">216</sup>, שאצלם היה המרחץ נסוק מתחתיו, והיתה בקרקעית המרחץ נקבים שבהם נכנס החום, וכשפוקקים הנקבים אין החום נכנס למרחץ, ולכן כשפקקו הנקבים מערב שבת הלא לא נכנס החום בשבת ולכן במוצאי שבת פותח הנקבים ורוחץ בה מיד<sup style="color: gray;">217</sup>.
מרחץ שלא סתמו נקביו מערב שבת, אף על פי שמאליו הוחם בשבת - ואין שום איסור בזה מעצם הדין<sup style="color: gray;">218</sup> - צריך להמתין למוצאי שבת בכדי שיעשו, לפי שאסור לעשות כן, גזירה שמא יחתה בגחלים<sup style="color: gray;">219</sup> שתחת הקרקע, כדי שיצא החום יותר בחוזק<sup style="color: gray;">220</sup>, שאם לא יצטרך להמתין בכדי שיעשו, יבוא לחתות בגחלים בשבת לחממו, כדי שירחץ מיד, אבל אם נצריכנו להמתין בכדי שיעשו, לא יחתה, שהרי לא ירויח כלום<sup style="color: gray;">221</sup>.
<h2>ריאה</h2>
<b>הגדרת הערך</b> - איבר פנימי בגוף בעלי חיים.
<h3>מהותה וטבעה</h3>
הריאה מורכבת משמונה חלקים<sup style="color: gray;">1</sup>: שתי אומות, שהן עיקר הריאה, ושאר חלקי הריאה יונקים מהן<sup style="color: gray;">2</sup>, על פרטי ודיני האומות ע"ע אומא. וחמש אונות, שהן כעין כנפיים שנמתחות ונפרשות<sup style="color: gray;">3</sup>, שלש מצד ימין ושתים מצד שמאל<sup style="color: gray;">4</sup>, של הטבח, כשהיא תלויה ברגליה, וראשה למטה, ובני מעיה כלפי הטבח<sup style="color: gray;">5</sup>, על פרטי האונות, צורת כל אחת מהן, ודיני טרפה המיוחדים בהן ע"ע אונא. וורדא*, שנקראת גם עינוניתא, שהיא כעין אונא קטנה, שאינה עומדת בצד האונות<sup style="color: gray;">6</sup>, על פרטיה ודיניה ע"ע ורדא<sup style="color: gray;">7</sup>.
על הגרגרת* – היא הקנה – שנכנסת לתוך הריאה ומתחלקת שם לסמפונות<sup style="color: gray;">8</sup>, ע"ע גרגרת<sup style="color: gray;">9</sup>.
<h4>תלייתה בקנה</h4>
חיי ריאה תלויים בקנה<sup style="color: gray;">10</sup>. על פרטי הדבר ע"ע בני מעים<sup style="color: gray;">11</sup>.
<h4>שאיבתה משקים</h4>
ריאה שואבת כל מיני משקים<sup style="color: gray;">12</sup>, שאף על פי שהן נכנסין בכרס דרך הושט, הריאה מוצצתם ושואבתם מבעד לדופני הכרס<sup style="color: gray;">13</sup>.
על סירכא* שבריאה, שיש מפרשים שהיא נוצרת מחמת שהריאה שואבת משקים, ע"ע סירכא.
<h4>הארת העיניים באכילתה</h4>
למה נקרא שמה ריאה, שמאירה את העינים<sup style="color: gray;">14</sup>, כלומר, שכשמערבים אותה בסימנים אחרים המאירים את העינים, אף היא מסייעת עמהם<sup style="color: gray;">15</sup>. ואמרו שכשאווז נמכר בזוז, הריאה שלו נמכרת בארבעה<sup style="color: gray;">16</sup>, כשהסממנים מעורבים בה<sup style="color: gray;">17</sup>.
<h3>בטריפות</h3>
<h4>נקובה</h4>
ריאה נקובה היא טרפה<sup style="color: gray;">18</sup>, והיא אחת משבעים הטרפות שמנו ראשונים בבהמה וחיה<sup style="color: gray;">19</sup>. על פרטי הדין עי' להלן<sup style="color: gray;">20</sup>.
<h4>צבע</h4>
ריאה שצבעה שונה מהצבע הטבעי הראוי לה, יש מן הצבעים שפוסלים אותה ויש שאינם פוסלים אותה, עי' על כך להלן<sup style="color: gray;">21</sup>.
<h4>חסרה</h4>
ריאה שחסרה טרפה<sup style="color: gray;">22</sup>, והיא אחת משבעים הטרפות שמנו ראשונים בבהמה וחיה<sup style="color: gray;">23</sup>, ודוקא חסרון שמבחוץ, אבל חסרון שבפנים אינו נחשב חסרון<sup style="color: gray;">24</sup>, ולפיכך ריאה שנשפכה כקיתון כשרה<sup style="color: gray;">25</sup>, וכן מטעם זה ריאה שנמצאה בה מחט, אף על פי שהברזל אוכל סביבותיו כששוהה שם, ומחסרו<sup style="color: gray;">26</sup>, היא כשרה, לסוברים כן<sup style="color: gray;">27</sup>, לפי שהוא חסרון מבפנים<sup style="color: gray;">28</sup>. ויש אמוראים שנראה מדבריהם שחסרון שבפנים שמו חיסרון<sup style="color: gray;">29</sup>, וכן יש ראשונים שסוברים בדעת סתם גמרא שחסרון מבפנים שמו חסרון<sup style="color: gray;">30</sup>.
ריאה שיש בה קמט וסדק וחסרון, ונראית חסרה, אבל העור והבשר קיים, והיא עולה בנפיחה, יש ראשונים שכתבו שהיא טרפה משום חסרון<sup style="color: gray;">31</sup>, לפי שחסרון שנראה בחוץ, אפילו כשהוא מבפנים, פוסל, לפי שסופו להנקב<sup style="color: gray;">32</sup>, ויש שכתבו שטעות בידם<sup style="color: gray;">33</sup>. ויש שחילקו, שאם אחר הניפוח נראה החסרון ככף* פשוטה, היא כשרה, ואם הוא נראה ככף כפופה, הרי היא טרפה<sup style="color: gray;">34</sup>, ויש שהוסיפו שאף בחסרון הנראה ככף פשוטה אינה טרפה אלא כשאפשר להכניס אצבע אגודל בתוך הפגם<sup style="color: gray;">35</sup>.
על אונא* שחסרה ע"ע אונא<sup style="color: gray;">36</sup>; על אומא* שחסרה ע"ע אומא<sup style="color: gray;">37</sup>.
<h4>שנשפכה כקיתון</h4>
ריאה שנשפכה כקיתון - היינו שבשר הריאה נימוח בתוך הקרומים שלה, והוא נשפך מראשה לסופה ומסופה לראשה בתוך הקרומים<sup style="color: gray;">38</sup> - והקרום העליון שלה קיים בלא נקב<sup style="color: gray;">39</sup>, כשרה<sup style="color: gray;">40</sup>, ואף על פי שהוא חסרון בריאה, שבתחלה כולה מלאה, ועכשיו חציה ריקנית<sup style="color: gray;">41</sup> - וריאה שחסרה פסולה<sup style="color: gray;">42</sup> - החסרון הזה אינו מטריף, לפי שחסרון מבפנים אין שמו חסרון<sup style="color: gray;">43</sup>.
ריאה שנשפכה כקיתון אינה כשרה אלא כשהסימפונות קיימים<sup style="color: gray;">44</sup>, ולא נימוחו<sup style="color: gray;">45</sup>. וכיצד יודעים שלא נימוק אף אחד מן הסימפונות, מביאים קערה של חרס המחופה באבר<sup style="color: gray;">46</sup>, וכיוצא בו<sup style="color: gray;">47</sup>, שהיא חלקה, ורואים בה יפה<sup style="color: gray;">48</sup>, ונוקבים את הריאה ושופכים אותה לתוכה, אם רואים בה חוטים לבנים, בידוע שנימוקו הסמפונות, וטרפה, ואם לאו, בשר הריאה בלבד הוא שנימוק, וכשרה<sup style="color: gray;">49</sup>. וסמפון שנימוק הוא אחת משבעים הטרפות שמנו ראשונים בבהמה וחיה<sup style="color: gray;">50</sup>.
<h4>שנימוקה</h4>
ריאה שנימוקה וקרום שלה קיים - היינו שנתרוקנה מאליה מקצתה, ואינה נשפכת כקיתון, אבל במקצתה לא נשאר כלום<sup style="color: gray;">51</sup> - אפילו החסרון גדול, שחללו מחזיק רביעית* הלוג*, כשרה<sup style="color: gray;">52</sup>, לפי שחסרון מבפנים אין שמו חסרון<sup style="color: gray;">53</sup>. היה החסרון מחזיק יותר מרביעית הלוג, יש ראשונים שכתבו שהיא טרפה<sup style="color: gray;">54</sup>, ויש שכתבו שאינה טרפה<sup style="color: gray;">55</sup>.
<h4>שנמצאו בה מים עכורים או סרוחים</h4>
ריאה שנמצאו בה מים עכורים או סרוחים, יש סוברים שהיא טרפה<sup style="color: gray;">56</sup>, לפי שמים כאלה באים מחולי המפסיד, והריאה עתידה להנקב, וכל העומד להנקב כנקוב הוא<sup style="color: gray;">57</sup>, ויש מכשירים<sup style="color: gray;">58</sup>.
<h4>נקלפה</h4>
לסוברים שריאה שניקב הקרום העליון שלה כשרה<sup style="color: gray;">59</sup>, אפילו אם נקלף כל הקרום, ולא נשאר בה אלא הקרום התחתון האדום, היא כשרה<sup style="color: gray;">60</sup>, אלא כשכתבו גאונים שאינה כשרה אלא כשאינה מוציאה רוח<sup style="color: gray;">61</sup>, ופרשו ראשונים בדעתם שהיא צריכה בדיקה<sup style="color: gray;">62</sup>, וכתבו שאף על פי שבתלמוד סתמו שהיא כשרה, מכל מקום מאחר ונשתנית מברייתה, והקרום התחתון הוא דק, מסתבר שהיא צריכה בדיקה בנפיחה, שמא ניקבה<sup style="color: gray;">63</sup>, וכן יש ראשונים ואחרונים שפסקו להלכה, שהיא צריכה בדיקה<sup style="color: gray;">64</sup>. ויש חולקים וסוברים שאינה צריכה בדיקה<sup style="color: gray;">65</sup>.
<h4>יבשה</h4>
ריאה שיבשה מקצתה, טרפה<sup style="color: gray;">66</sup>, והיא אחת משבעים הטרפות שמנו ראשונים בבהמה וחיה<sup style="color: gray;">67</sup>. ומה הוא שיעור היובש, כדי שתהא נפרכת בציפורן<sup style="color: gray;">68</sup>. ויש שכתבו שאם משרטט בציפורן על בשר הריאה והשרטוט נראה בתוכה, הרי זה בכלל יבשה, וטרפה<sup style="color: gray;">69</sup>. בטעם פסול ריאה שיבשה כתבו ראשונים שהמקום היבש הוא כחסר, וריאה שחסרה היא טרפה<sup style="color: gray;">70</sup>, ויש שכתבו שהמקום היבש הוא כנקוב, והיא פסולה משום נקובה<sup style="color: gray;">71</sup>.
<h4>העשויה גלדים</h4>
ריאה שיש בה גלדים גלדים - היינו קליפות קליפות, כעין מכות<sup style="color: gray;">72</sup>, ויש שכתבו כעין נתק<sup style="color: gray;">73</sup> - כשרה<sup style="color: gray;">74</sup>, כל שהיא שלמה<sup style="color: gray;">75</sup>.
<h4>קשה כעץ</h4>
ריאה שהיא קשה כבקעת עץ, כתבו ראשונים בדעת לשון אחד בגמרא בדעת רפרם שהיא טרפה<sup style="color: gray;">76</sup>, וכן כתבו ראשונים ואחרונים להלכה<sup style="color: gray;">77</sup>.
<h4>דומה לחריות של דקל</h4>
ריאה שנמצאת נפוחה כמו עיקר חריות של דקל, יש ראשונים סוברים בדעת לשון אחד בגמרא בדעת רפרם שהיא טרפה<sup style="color: gray;">78</sup>, וכתבו בטעם הדבר, שזו תוספת משונה בגופה, ושמא התוספת בגוף נחשבת כחסרון<sup style="color: gray;">79</sup>, ואף להלכה כתבו ראשונים ואחרונים שאוסרים אותה מספק<sup style="color: gray;">80</sup>, והיא אחת משבעים הטרפות שמנו ראשונים בבהמה וחיה<sup style="color: gray;">81</sup>.
<h4>חלקה כעץ</h4>
על ריאה שהיא חלקה כעץ, שאין לה חיתוך אונות, ע"ע אונא<sup style="color: gray;">82</sup>.
<h4>שיש בה מקום אטום</h4>
היה בריאה מקום אטום, שאויר אינו נכנס שם, מביאים סכין וקורעים אותה, אם יש בה מוגלה, ודאי מחמת מוגלה הוא שלא נכנס האויר, והיא כשרה, ואם לא, מושיבים על המקום האטום לאחר שנקרע נוצה או רוק, אם הם מבצבצים – נעים<sup style="color: gray;">83</sup> - היא כשרה, שודאי נכנס בה רוח, ואם לא, היא טרפה<sup style="color: gray;">84</sup>, והיא אחת משבעים הטרפות שמנו ראשונים בבהמה וחיה<sup style="color: gray;">85</sup>. בטעם שאוטם פוסל כתבו ראשונים שהמקום האטום שהרוח אינה נכנסת בו הרי הוא כנקוב<sup style="color: gray;">86</sup>, ויש שכתבו בטעם, שהריאה רוחפת ומניפה על הלב, ואם היא אטומה אינה יכולה להכניס רוח ולהניף<sup style="color: gray;">87</sup>.
<h4>חרותה</h4>
חרותה – היינו בהמה שהריאה שלה צמקה<sup style="color: gray;">88</sup> - אם הדבר נעשה בידי שמים, כגון שנבעתה מקול רעמים וברקים<sup style="color: gray;">89</sup>, וברד<sup style="color: gray;">90</sup>, כשרה<sup style="color: gray;">91</sup>, לפי שהיא חוזרת ומבריאה<sup style="color: gray;">92</sup>, אבל אם הוא נעשה בידי אדם, כגון שהבעיתה אדם<sup style="color: gray;">93</sup>, או ששחטו בהמה אחרת לפניה<sup style="color: gray;">94</sup>, היא טרפה<sup style="color: gray;">95</sup>, לפי שאינה חוזרת ומבריאה<sup style="color: gray;">96</sup>, והיא אחת משבעים הטרפות שמנו ראשונים בבהמה וחיה<sup style="color: gray;">97</sup>. צמקה על ידי שאר הבריות, כגון שאגת אריה וקול שחל, ולא על ידי אדם, רבי שמעון בן אלעזר אומר שדינה כנעשית בידי אדם, והיא טרפה<sup style="color: gray;">98</sup>. וחכמים חולקים וסוברים שדינה כבידי שמים, והיא כשרה<sup style="color: gray;">99</sup>, וכן כתבו ראשונים ואחרונים להלכה<sup style="color: gray;">100</sup>.
וכיצד יודעים אם היא חרותה בידי שמים או בידי אדם, נותנים את הריאה במים מעת לעת, ואם היא חוזרת ללחותה, ודאי הוא בידי שמים, וכשרה, ואם לא, ודאי בידי אדם הוא, וטרפה<sup style="color: gray;">101</sup>, והבדיקה הזו, בקיץ עושים אותה בכלי חרס לבנים, שמילאום במים קרים<sup style="color: gray;">102</sup>, שיעמדו מעט בבית אחר שנשאבו<sup style="color: gray;">103</sup>, ובחורף עושים אותה בכלים שחורים<sup style="color: gray;">104</sup>, שאינם מצננים כל כך כלבנים<sup style="color: gray;">105</sup>, שמילאום במים פושרים<sup style="color: gray;">106</sup>, היינו שהם חמים כמו צוננים בימות הקיץ שעומדים מעט בבית<sup style="color: gray;">107</sup>, וצריך שהמים יהיו פושרים כל מעת לעת<sup style="color: gray;">108</sup>. ויש מהאחרונים שכתבו שאנו אין לנו לסמוך על בדיקה זו, לפי שאיננו בקיאים בה<sup style="color: gray;">109</sup>.
בהמה שידוע ששמעה רעמים וזוועות וכיוצא בזה, ושחטוה, ונמצאת שצמקה הריאה שלה, יש ראשונים שנסתפקו אם תולים שמחמת שנבהלה צמקה, והרי היא חרותה ידי שמים, וכשרה, או שלעולם צריך בדיקה<sup style="color: gray;">110</sup>. ויש שכתבו שכל שארע בה דבר שיכול לגרום להיותה חרותה בידי שמים אינה צריכה בדיקה<sup style="color: gray;">111</sup>, ולדעתם כמו כן כל שארע בה דבר שיכול לגרום לה להיות חרותה בידי אדם, כגון שהבעיתה אדם, היא טרפה ודאי, ולא תועיל לה בדיקה<sup style="color: gray;">112</sup>.
<h4>נתמסמסה</h4>
ריאה שנתמסמסה, אפילו היא נראית שלמה, אלא שכשתולים אותה היא מתפרקת ונופלת חתיכות חתיכות, היא טרפה<sup style="color: gray;">113</sup> - והיא אחת משבעים הטרפות שמנו ראשונים בבהמה וחיה<sup style="color: gray;">114</sup> - משום שכל בשר שמתמסמס עד שהרופא גורדו ומעמידו על בשר חי – כלומר שכשבא לרפאותו גורדו ומשליכו עד הבשר החי<sup style="color: gray;">115</sup> - רואים אותו כאילו אינו<sup style="color: gray;">116</sup>, והרי זו ריאה שחסרה<sup style="color: gray;">117</sup>.
<h4>הקפה בריאה</h4>
מקיפים בריאה<sup style="color: gray;">118</sup>, כלומר שאם נמצאה נקובה, ואין יודעים אם ניקבה קודם השחיטה או אחריה, נוקבים נקב אחר בצידו, ואם מראיהם שוה, כשרה, שבידוע שלאחר שחיטה ניקבה<sup style="color: gray;">119</sup>. ואמר רבא שדוקא באותה ערוגה מקיפים<sup style="color: gray;">120</sup>, היינו אותה דופן ריאה, ימני או שמאלי, אבל מערוגה לערוגה לא<sup style="color: gray;">121</sup>. והלכה שאפילו מערוגה לערוגה מקיפים<sup style="color: gray;">122</sup>. ואמרו בגמרא שמקיפים מדקה לדקה ומגסה לדקה, אבל לא מגסה לדקה, ולא מדקה לגסה<sup style="color: gray;">123</sup>, יש מפרשים שהכוונה בהמה גסה ודקה, כלומר שמקיפים מבהמה דקה לדקה ומגסה לגסה, אבל לא מדקה לגסה ומגסה לדקה<sup style="color: gray;">124</sup>, ויש מפרשים גסה ודקה אומא ואונא, שמקיפים מאומא* לאומא ומאונא* לאונא, ולא מאומא לאונא ומאונא לאונא, ולדעתם מבהמה לבהמה אין מקיפים כלל<sup style="color: gray;">125</sup>.
<h4>הקפה בזמן הזה</h4>
יש גאונים שכתבו, שהיום, מאחר ואיננו בקיאים בהקפות הללו, אין מקיפים כלל<sup style="color: gray;">126</sup>. ויש חולקים וסוברים שאף היום סומכים על הקפה<sup style="color: gray;">127</sup>.
<h4>הקפה בבועות</h4>
אף על פי שמקיפים בריאה<sup style="color: gray;">128</sup>, בבועות אין מקיפים<sup style="color: gray;">129</sup>, היינו בבועה* שיש בה נקב, ואין ידוע אם ניקבה קודם השחיטה או לאחריה, אין מביאים בועה אחרת לקרבה אצלה ולנקבה ולראות אם מראה הנקבים שוה, לפי שהבועה*, אין מראה ניכר בה, שעשוי להשתנות כל שעה, ושמא מראה אחר היה לה ונשתנה<sup style="color: gray;">130</sup>, ולפיכך היא טרפה בכל אופן<sup style="color: gray;">131</sup>.
<h4>ריאת העוף</h4>
העוף יש לו ריאה, ודיני טריפה שבריאות, נאמרו אף בריאת העוף<sup style="color: gray;">132</sup>. וחזקיה אמר שאין ריאה לעוף<sup style="color: gray;">133</sup>, ובדבריו נחלקו אמוראים: יש שבארו שדבריו נאמרו לענין דין נפולה*<sup style="color: gray;">134</sup>, שעוף שנפל מן הגג, אף על פי שצריך לבדקו שמא נטרף<sup style="color: gray;">135</sup>, את הריאה אין צריך לבדוק<sup style="color: gray;">136</sup>, וכן בארו דבריו לענין דין נחמר באש<sup style="color: gray;">137</sup>, שאף על פי שעוף שנפל לאש צריך לבדקו שמא הוריקו בני מעיו, את הריאה אין צריך לבדוק<sup style="color: gray;">138</sup>, ובטעמם אמר רב חנה, הואיל ורוב צלעותיה מגינות עליה<sup style="color: gray;">139</sup>, שהריאה נחבאת בין הצלעות<sup style="color: gray;">140</sup>, וכן פסקו ראשונים ואחרונים להלכה, שעוף שנפל לאש אין חוששים לריאה שלו<sup style="color: gray;">141</sup>. ויש אמוראים שהבינו את דברי חזקיה כפשוטן, שעוף אין לו ריאה כלל, ואמרו – בבדיחותא<sup style="color: gray;">142</sup> - שמדבריו ניכר שאינו בקי בתרנגולים<sup style="color: gray;">143</sup>, כלומר שאינו רגיל לאכלם, ולפיכך לא ידע אם יש להם ריאה<sup style="color: gray;">144</sup>, שהרי אנו רואים שיש לעוף ריאה<sup style="color: gray;">145</sup>, וכן פרש רבי יוחנן את דברי חזקיה, שלעוף אין ריאה כלל, ונחלק עליו ואמר שיש לעוף ריאה, וישנה כעלה של ורד בין אגפים<sup style="color: gray;">146</sup>, כלומר שהריאה היא דקה ואדומה ונמצאת בין כנפי העוף<sup style="color: gray;">147</sup>.
<h4>בדיקת כל ריאה</h4>
אם צריך לבדוק כל ריאה מטרפות, ע"ע בדיקת ריאה.
<h3>נקובה</h3>
<h4>נקובה</h4>
ריאה שניקבה – אפילו במשהו<sup style="color: gray;">148</sup> - היא טרפה<sup style="color: gray;">149</sup>, והיא אחת משבעים הטרפות שמנו ראשונים בבהמה וחיה<sup style="color: gray;">150</sup>. ורבי שמעון אומר שאינה טרפה עד שתינקב לבית הסימפונות<sup style="color: gray;">151</sup>, היינו לסמפון הגדול<sup style="color: gray;">152</sup>. ולהלכה יש אמוראים שאמרו בשם רבי יהושע בן לוי שהלכה כרבי שמעון<sup style="color: gray;">153</sup>, ויש שאמרו בשם רבי מלוך שאין הלכה כרבי שמעון<sup style="color: gray;">154</sup>, וכן הכריעו בגמרא שאין הלכה כרבי שמעון<sup style="color: gray;">155</sup>.
על סירכא*, שאוסרת משום נקובה, ע"ע סירכא.
<h4>ניקב קרום אחד</h4>
הריאה, יש לה שני קרומים, ודנו אמוראים כשלא ניקב אלא אחד מהם, אם הבהמה נעשית טרפה: ניקב הקרום העליון לבדו, והתחתון לא ניקב, רב ושמואל ורב אסי אמרו שהיא טרפה<sup style="color: gray;">156</sup>, ויש אמוראים שסוברים, וכן דעת רב נחמן, שאינה טרפה עד שינקב התחתון<sup style="color: gray;">157</sup> עמו<sup style="color: gray;">158</sup>, וכן הלכה<sup style="color: gray;">159</sup>. ניקב הקרום התחתון ולא העליון, נחלקו רב אחא ורבינא, אחד אמר שהעליון אינו מגן, והיא טרפה, ואחד אמר שהעליון מגן, ואינה טרפה<sup style="color: gray;">160</sup>, וכן הלכה<sup style="color: gray;">161</sup>.
ניקבו שני הקרומים זה שלא כנגד זה, יש ראשונים ואחרונים שכתבו שאינה טרפה<sup style="color: gray;">162</sup>, ויש שכתבו שהיא טרפה<sup style="color: gray;">163</sup>, לפי שהריאה מתכווצת ומתפשטת, ויתכן שהנקבים יגיעו להיות זה כנגד זה<sup style="color: gray;">164</sup>, או לפי שהרוח עוברת ויוצאת דרך שני הנקבים אפילו כשאינם זה כנגד זה<sup style="color: gray;">165</sup>.
<h4>ניקבה ודופן סותמתה</h4>
על ריאה שניקבה במקום שהדופן סמוכה ודחוקה אליה, והדופן סותמת את הנקב, ע"ע סירכא.
<h4>שנמצאה בה מחט</h4>
ריאה שנמצאה בה מחט - והריאה אינה נקובה מבחוץ, ואין רוח יוצאת ממנה<sup style="color: gray;">166</sup> - רבי יוחנן ורבי אלעזר ורבי חנינא מכשירים<sup style="color: gray;">167</sup>, וכן דעת רבי אמי<sup style="color: gray;">168</sup>, לפי שלדעתם המחט באה דרך הסימפונות<sup style="color: gray;">169</sup>, ונקבה אותם ויצאה לבשר הריאה, ולא נקבה את הקרום החיצוני של הריאה, ואף על פי שאין דרך הקנה לבלוע, מאחר והריאה לפנינו ואין רואים בה נקב, תולים שנכנסה דרך הסימפון ואין מחזיקים רעותא שאין רואים<sup style="color: gray;">170</sup>, ומטעם נקיבת הסמפון אין להטריף, שהרי נקיבת סימפון אינה אוסרת אלא כשניקב לחברו<sup style="color: gray;">171</sup>, וכל שאין רואים שניקב לחברו, אין חוששים לזה<sup style="color: gray;">172</sup>. ורבי שמעון בן לקיש ורבי מני בר פטיש ורבי שמעון בן אליקים חולקים ומטריפים ריאה שנמצאה בה מחט, לפי שלדעתם חוששים שהמחט לא באה דרך הסימפונות, אלא נקבה ובאה<sup style="color: gray;">173</sup>, דרך הושט ונקבה את הדקים ואת קרום הריאה, וכך נכנסה לריאה – והרי היא טרפה מחמת נקיבת הדקין<sup style="color: gray;">174</sup> ומחמת נקיבת הריאה<sup style="color: gray;">175</sup> - ואין תולים שנכנסה דרך הקנה, לפי שאין דרך הקנה לבלוע<sup style="color: gray;">176</sup>, ולדעתם מחזיקים רעותא מספק<sup style="color: gray;">177</sup>.
להלכה פסקו ראשונים ואחרונים שריאה שנמצאה בה מחט אינה טרפה<sup style="color: gray;">178</sup>, אלא שכתבו ראשונים שאין מכשירים אותה אלא אם בדקו אותה בנפיחה וראו שאין יוצאת ממנה רוח<sup style="color: gray;">179</sup>. ויש חולקים וסוברים שההיא כשרה אף בלי נפיחה<sup style="color: gray;">180</sup>.
יש סוברים שמחט שנמצאה בבשר הריאה לעולם אוסרת, משום שהיא גורמת לחסרון בבשר, ולדעתם חסרון מבפנים שמו חסרון<sup style="color: gray;">181</sup>.
נמצאה מחט בתוך הסמפון הגדול של הריאה, האוסרים במחט שנמצאה בריאה, לא אמרו בה לא איסור ולא היתר, היתר לא אמרו, כשיטתם, שחוששים במחט שנמצאה שמא נכנסה דרך הושט וניקבה את הדקין* ואת קרום הריאה<sup style="color: gray;">182</sup>, ומאידך אף איסור לא אמרו, לפי שמאחר ונמצאה בסימפון הגדול, מי כיוונה לאותו סימפון אם דרך ושט נכנסה, הלכך דברים ניכרים שנכנסה דרך הקנה לסמפון, ולא נקבה את קרום הריאה<sup style="color: gray;">183</sup>. ולהלכה כתבו ראשונים ואחרונים שהיא כשרה<sup style="color: gray;">184</sup>, ואפילו בדיקה אין צריך<sup style="color: gray;">185</sup>.
<h4>בריאה שנחתכה</h4>
אף המכשירים ריאה שנמצאה בה מחט – ואף המכשירים בלא בדיקה - לא הכשירו אלא כשהריאה שלמה, ואין רואים בה נקב, שנראים הדברים שהמחט לא נכנסה דרך הושט אלא דרך הקנה<sup style="color: gray;">186</sup>, אבל ריאה שכבר נחתכה ונמצאה בה מחט, מאחר ואילו היתה כולה לפנינו, יתכן שהיינו רואים שהיא נקובה, לדברי הכל היא טרפה<sup style="color: gray;">187</sup>, לפי שרוב הנכנסים, דרך הושט נכנסים, ולא דרך הקנה, ואף זו מסתבר שנכנסה דרך הקנה, ונקבה את הדקין והריאה<sup style="color: gray;">188</sup>.
<h4>סמפון שניקב</h4>
ריאה שניקב הסמפון שלה, טרפה<sup style="color: gray;">189</sup>, והיא אחת משבעים הטרפות שמנו ראשונים בבהמה וחיה<sup style="color: gray;">190</sup>, ודוקא כשניקב לחברו<sup style="color: gray;">191</sup>, היינו שניקב אצל הפיצול שמתפצל מחברו אצל דופן חברו, שהיא קשה, ועומדת כנגד הנקב ואינה סותמתו, אבל ניקב אחר הפיצול, ברחוק, בשר הריאה המקיף את הסמפון, שהוא רך, נכנס לנקב ומגין עליו, ולפיכך אינה טרפה<sup style="color: gray;">192</sup>. ואם אין ידוע אם ניקב לחברו או לא, כתבו ראשונים שאין חוששים, אלא תולים שלא ניקב לחברו, לפי שאין מחזיקים רעותא במקום שלא התחזקה<sup style="color: gray;">193</sup>.
<h4>מחט שנמצאה בחתיכת כבד</h4>
על מחט שנמצאה בחתיכה של כבד, אם חוששים שהגיעה דרך הריאה ונקבה אותה, ע"ע כבד וע' נקובה.
<h4>גרעין שנמצא במרה</h4>
על גרעין של תמרה או של זית, שנמצא במרה*, אם חוששים שהגיע דרך הריאה ונקב אותה, ע"ע נקובה וע' מרה.
<h4>נקב שאפשר לתלות שארע אחר השחיטה</h4>
ריאה שניקבה במקום שיד השמש ממשמשת, ואפשר לתלות שהנקב לא היה מחיים, אלא נוצר על ידי הטבח אחר שחיטה, כגון שהוא נמצא במיצר החזה, שמתוך הדחק יש לומר שהיד קרעתו בצפרנים<sup style="color: gray;">194</sup>, רב אדא – או אחא<sup style="color: gray;">195</sup> - בר נתן אמר שתולים את הנקב בטבח, והבהמה כשרה, וכן סברו רבי אבהו ורב משרשיא<sup style="color: gray;">196</sup>, וכן הלכה<sup style="color: gray;">197</sup>, ומר זוטרא בריה דרב מרי אמר שאין תולים<sup style="color: gray;">198</sup>.
אף לסוברים שתולים ביד הטבח, יש ראשונים שכתבו שאין תולים אלא נקב ארוך, אבל נקב עגול, מאחר ואין דרך הנקבים שנעשים על ידי הטבח להיות עגולים, ודאי נקב ישן הוא, וטרפה<sup style="color: gray;">199</sup>.
תולים בזאב<sup style="color: gray;">200</sup>, שאם לקח זאב את הריאה אחר השחיטה, והחזירה נקובה, היא כשרה, ואין אומרים שהזאב נקבו במקום שהיה שם נקב מחיים<sup style="color: gray;">201</sup>. ויש מן הראשונים שסוברים שאף על פי שנקב שבבני-מעים*, תולים אותו בזאב<sup style="color: gray;">202</sup>, נקב שבריאה, מאחר והיא עלולה אצל סירכות ונקבים, אין תולים בזאב<sup style="color: gray;">203</sup>.
תולעת שיצאה מן הריאה ונקבה אותה, ואין ידוע אם אם נקבה אותה מחיים, והטריפתה, או שנקבה לאחר שחיטה, נחלקו רב יוסף בר דוסאי ורבנן, אחד אמר שהבהמה טרפה, לפי שהתלעת פרשה קודם השחיטה, ונקבה את הריאה והטריפתה, ואחד אמר שהבהמה כשרה, לפי שלאחר שחיטה פרשה<sup style="color: gray;">204</sup>, וכן הלכה<sup style="color: gray;">205</sup>.
היה הנקב אדום סביביו, כתבו אחרונים שודאי היה כבר קודם השחיטה, ולעולם אין תולים שנעשה אחר השחיטה, ולפיכך היא טרפה<sup style="color: gray;">206</sup>, וכן אם מצאו אדום בדופן, בצלעות, כנגד הנקב, ודאי הנקב נעשה קודם השחיטה, והיא טרפה<sup style="color: gray;">207</sup>.
יש ראשונים שכתבו שכל נקב שהוא פתוח, אין תולים שנעשה אחר השחיטה, אלא ודאי נעשה קודם השחיטה, וטרפה<sup style="color: gray;">208</sup>.
<h4>נקיבתה לאחר שחיטת הקנה</h4>
שחט את הקנה, ולאחר מכן, קודם שחיטת הושט, ניקבה הריאה, כשרה, לפי שאחר שחיטת הקנה, הריאה היא כמונחת בסל<sup style="color: gray;">209</sup>, וכאילו ניטלה כולה מן הבהמה, ולפיכך שוב אי אפשר להטריפה<sup style="color: gray;">210</sup>, ואמר רבא בטעם הדבר, שחיי הריאה תלוים בקנה<sup style="color: gray;">211</sup>, על גדר הדבר ופרטיו ע"ע בני מעים<sup style="color: gray;">212</sup>.
<h4>קרום שעלה מחמת מכה</h4>
קרום שעלה מחמת מכה בריאה, אינו קרום<sup style="color: gray;">213</sup>, כלומר אינו מועיל לסתום נקב שבה<sup style="color: gray;">214</sup>, לפי שסופו להסתר<sup style="color: gray;">215</sup>.
<h4>שמוטת גף בעוף</h4>
שמוטת גף – היינו הפרק העליון המחובר בגב<sup style="color: gray;">216</sup> - בעוף - מעיקרו<sup style="color: gray;">217</sup> - אמר רב יהודה בשם רב שהיא טרפה, משום שחוששים שמא ניקבה הריאה<sup style="color: gray;">218</sup>, לפי שהיא נחבאת בין הצלעות, וקרום הבשר רך ודק בין צלע לצלע, וכששומטת גפה מתנתקת הריאה עם הגף<sup style="color: gray;">219</sup>, ויש ראשונים שפסקו כן להלכה<sup style="color: gray;">220</sup>. ושמואל ורבי יוחנן אמרו שתיבדק<sup style="color: gray;">221</sup>, כלומר שבודקים את הריאה על ידי שמכניסים קנה דק בגרגרת ונופחים בה, ואם הרוח יוצא הרי היא טרפה, ואם לאו היא כשרה<sup style="color: gray;">222</sup>, וכן כתבו ראשונים ואחרונים להלכה<sup style="color: gray;">223</sup>.
<h4>בדיקת ריאה שמשמיעה קול בנפיחה</h4>
ריאה שכשנופחים אותה היא משמיעה קול, כאילו רוח יוצא ממנה, אם יודעים מהיכן נשמע הקול, מניחים באותו מקום נוצה או רוק או קש, ואם הם מבצבצים – נעים<sup style="color: gray;">224</sup> - מחמת הנפיחה, בידוע שיש שם נקב שהרוח יוצא ממנו, והבהמה טרפה משום ריאה שניקבה, ואם אינם מבצבצים, הבהמה כשרה<sup style="color: gray;">225</sup>. ואם אין ידוע מהיכן נשמע הקול, מביאים כלי מלא מים פושרים – כהפשרת המים שנשאבו בימות הקיץ, שעמדו בבית קצת ונפשרו בחום היום<sup style="color: gray;">226</sup> - ונותנים את הריאה בתוכו ונופחים בה, אם המים מבצבצים, הרי היא טרפה, ואם לא, הרי היא כשרה, לפי שהקרום התחתון ניקב והעליון לא ניקב, והקול נשמע מחמת הרוח שבין שני הקרומים<sup style="color: gray;">227</sup>, אבל במים חמים אין עושים בדיקה זו, לפי שהם מכווצים את הריאה, והנקב נסתם, ואין זו בדיקה יפה, וכן אין עושים אותה במים קרים, לפי שהם מקשים אותה כאבן<sup style="color: gray;">228</sup>, ואם אין נקב בקרום העליון ויש בתחתון, יקרע העליון מחמת שהוא קלוש והמים הקרים מותחים אותה כשמתקשה<sup style="color: gray;">229</sup>, או שהמים הקרים מקשים אותה וסותמים את הנקב<sup style="color: gray;">230</sup>.
נתנו את הריאה פעם אחת במים חמים או קרים, שוב אין לה בדיקה בפושרים, לפי שהנקבים נסתמו<sup style="color: gray;">231</sup>.
<h4>נקב בקנה שהולך לריאה</h4>
הקנה, אחר שנכנס לחזה, יש שכתבו שהוא מתפצל לשלשה חלקים<sup style="color: gray;">232</sup>, ואחד מהם הולך לריאה, ומתחלק בתוכה, והן הן הסמפונות<sup style="color: gray;">233</sup>. ונחלקו אמוראים בקנה ההולך לריאה, מה דינו לענין נקב: אמימר אמר בשם רב נחמן שדינו כריאה<sup style="color: gray;">234</sup>, שנקב פוסל בו במשהו<sup style="color: gray;">235</sup>, וכן דעת רבי יוחנן ורבי שמעון בן לקיש<sup style="color: gray;">236</sup>, וכן כתבו ראשונים ואחרונים להלכה<sup style="color: gray;">237</sup>, ומר בר חייא אמר שדינו ככבד<sup style="color: gray;">238</sup>, שאינו פוסל עד שינטל כולו<sup style="color: gray;">239</sup>.
<h3>מראות</h3>
<h4>המראות הכשרות והפסולות</h4>
חמש מראות אסורות יש בריאה: שחור, ירוק ככשות, ירוק ככרכום, ירוק כחלמון ביצה ודומה לבשר. וארבע מראות מותרות: ירוק ככרתי, ככחול, אדום ודומה לכבד<sup style="color: gray;">240</sup>.
ריאה שיש בה מראה פסול, נופחים אותה וממרסים אותה ביד, אם המראה עמד בעיניו, היא אסורה, אבל אם נשתנתה למראה המותר, הרי היא מותרת<sup style="color: gray;">241</sup>, לפי שאינה אלא ליחה על הריאה, ועל ידי המירוס והניפוח היא עוברת, והריאה נשארת בגוונה הטבעי<sup style="color: gray;">242</sup>.
המראות הפסולות בריאה, כתבו ראשונים שטעם פסולן הוא משום שכל לקותא סופה להינקב, והרי היא טרפה משום נקובה<sup style="color: gray;">243</sup>.
ריאה שנשתנה המראה שלה היא אחת משבעים הטרפות שמנו ראשונים בבהמה וחיה<sup style="color: gray;">244</sup>.
<h4>שחור</h4>
ריאה שהיא שחורה כדיו, היא טרפה<sup style="color: gray;">245</sup>, לפי שהשחור, אדום הוא, אלא שלקה<sup style="color: gray;">246</sup>, ומאחר שהוא לקוי, סופו להרקב ולהינקב<sup style="color: gray;">247</sup>.
<h4>ירוק</h4>
ריאה ירוקה היא כשרה<sup style="color: gray;">248</sup>, לפי שהיא חוזרת ומבריאה<sup style="color: gray;">249</sup>, ודוקא בירוקה ככרתי<sup style="color: gray;">250</sup>, אבל ירוקה הדומה לכשות ולכרכום ולחלמון ביצה, טרפה<sup style="color: gray;">251</sup>. ושאר גווני ירוק, כגון הירוקה כעשבים, כתבו ראשונים שכל שאינה דומה לכשות ולכרכום ולביצה, כשרה<sup style="color: gray;">252</sup>.
<h4>דומה לבשר</h4>
ריאה שהמראה שלה דומה לבשר, טרפה<sup style="color: gray;">253</sup>, לפי שהוא מראה של לקות<sup style="color: gray;">254</sup>.
<h4>ככחול</h4>
ריאה שהיא כמראה הכחול – שהוא דומה לצבע רקיע<sup style="color: gray;">255</sup> - כשרה<sup style="color: gray;">256</sup>.
<h4>אדום</h4>
ריאה שהאדימה – ע"ע אדום<sup style="color: gray;">257</sup> - אמר רבא שאם לא האדימה אלא מקצתה, כשרה, לפי שהיא חוזרת ומבריאה, אבל אם האדימה כולה, טרפה, לפי שאינה חוזרת ומבריאה<sup style="color: gray;">258</sup>. ורבינא חולק וסובר שאין חילוק בין האדימה מקצתה להאדימה כולה<sup style="color: gray;">259</sup>, ובדעתו נחלקו ראשונים: יש סוברים שבכל ענין כשרה<sup style="color: gray;">260</sup>, וכן אמר רבי נתן שריאה אדומה כשרה, לפי שהיא חוזרת ומבריאה<sup style="color: gray;">261</sup>, וכן כתבו גאונים וראשונים ואחרונים להלכה<sup style="color: gray;">262</sup>. ויש סוברים שבכל ענין היא טרפה<sup style="color: gray;">263</sup>, ולדעתו מה שאמר רבי נתן שריאה אדומה כשרה, אין אלא כשמתלבנת על ידי נפיחה<sup style="color: gray;">264</sup>. ויש שמחלקים בין אדומה קצת לאדומה ביותר, שאדומה ביותר אינו אלא מחמת לקותא, ולפיכך היא טרפה, אבל אדומה סתם היא מתולדתה, שלא נבלע בה דמה, וכשרה<sup style="color: gray;">265</sup>. ויש מחלקים בין אדומה מחמת מכה בדופן כנגדה, שהיא טרפה משום שהדם נצרר מחמת המכה, וסוף העור להנקב, לבין אדמומיות שנעשתה ממילא, שכשרה<sup style="color: gray;">266</sup>.
<h4>דומה לכבד</h4>
ריאה שהמראה שלה דומה לכבד, כשרה<sup style="color: gray;">267</sup>, לפי שאינו מראה של לקות<sup style="color: gray;">268</sup>.
<h4>לבנה כעץ</h4>
ריאה שנעשתה לבנה כבקעת עץ, כתבו ראשונים בדעת לשון אחד בגמרא בדעת רפרם שהיא טרפה<sup style="color: gray;">269</sup>, וכן כתבו ראשונים ואחרונים להלכה<sup style="color: gray;">270</sup>.
<h4>כחריות של דקל</h4>
ריאה שהמראה שלה דומה לחריות של דקל, יש ראשונים סוברים בדעת לשון אחד בגמרא בדעת רפרם שהיא טרפה<sup style="color: gray;">271</sup>, ואף להלכה כתבו ראשונים ואחרונים שאוסרים אותה מספק<sup style="color: gray;">272</sup>.
<h4>שיש בה גוונים ומראות</h4>
ריאה שיש בה גוונים או כתמים שונים, כשרה<sup style="color: gray;">273</sup>, ונחלקו ראשונים באלו כתמים מדובר: יש שכתבו שמדובר דוקא בכתמים בגוונים שאינם מטריפים - כגון כחול או אדום או ירוק<sup style="color: gray;">274</sup> - אבל מראה שחור, אפילו כתם או גוון במקום אחד מטריף<sup style="color: gray;">275</sup>, לפי ששחור אדום הוא אלא שלקה, ומאחר שהוא על ידי לקותא, מה לי רובה ומה לי מקצתה<sup style="color: gray;">276</sup>. ויש חולקים וסוברים שכתמים או גוונים אפילו כשהם במראה פוסל, כשהם על חלק מן הריאה בלבד, אינם מטריפים<sup style="color: gray;">277</sup>, משום שלא אמרו שצבע פוסל אלא כשהוא ברוב הריאה<sup style="color: gray;">278</sup>, ויש שכתבו דוקא דוקא כשהוא בכל הריאה<sup style="color: gray;">279</sup>.
על בועות בריאה, ועל ריאה שעלו בה צמחים או "כנדי" או " טינרי", ע"ע בועא.
על חסיר, יתיר וחליף באונות, ע"ע אונא.
על ריאה, אם היא חשובה חתיכה-הראויה-להתכבד, ע"ע חתיכה הראויה להתכבד<sup style="color: gray;">280</sup>.
<h2>רכילות</h2>
<b>הגדרת הערך</b> - המספר לאדם שפלוני רוצה לעשות לו דבר מה, באופן שיוכל להתחדש מזה שנאה ותחרות.
<h3><b>שמו, מהותו וגדרו</b></h3>
<h4>מהותו</h4>
המרגל - המרכל<sup style="color: gray;">1</sup> - בחבירו - דהיינו שמספר לראובן ששמעון אמר עליו דבר מסויים, או ששמעון רוצה לעשות לראובן דבר מה<sup style="color: gray;">2</sup>, באופן שיוכל להתחדש מזה שנאה ותחרות<sup style="color: gray;">3</sup> - עובר בלא-תעשה*<sup style="color: gray;">4</sup>, שנאמר: לא תלך רכיל בעמיך<sup style="color: gray;">5</sup>, זו רכילת לשון-הרע*<sup style="color: gray;">6</sup>, ונמנה לאו זה במנין-המצות*<sup style="color: gray;">7</sup>. לאו זה הוא הלאו המיוחד בתורה לאיסור זה, ומלבד זה עובר המרכל על עוד לאוים ועשים<sup style="color: gray;">8</sup>.
על הלאו שעובר המקבל את הרכילות, עי' להלן: שמיעתו וקבלתו<sup style="color: gray;">9</sup>.
<h4>גדרו</h4>
איזהו רכיל, זה שטוען דברים והולך<sup style="color: gray;">10</sup> מזה לזה<sup style="color: gray;">11</sup>, ומספר דברים מאיש אחד לאיש אחר<sup style="color: gray;">12</sup>, ואומר: כך אמר פלוני, כך וכך שמעתי על פלוני<sup style="color: gray;">13</sup>, שעשה לך או רוצה לעשות לך<sup style="color: gray;">14</sup> דבר רע<sup style="color: gray;">15</sup>, ומגלה לחבירו דברים שדיבר ממנו אדם בסתר<sup style="color: gray;">16</sup>, באופן שתוכל להתחדש בזה שנאה ותחרות ביניהם<sup style="color: gray;">17</sup>.
על גדר קבלת רכילות, עי' להלן: שמיעתו וקבלתו<sup style="color: gray;">18</sup>.
<h4>שמו</h4>
בביאור השם רכילות, מצינו מספר ביאורים:
א) בתורת כהנים שנינו: שלא תהיה כרוכל, שהוא מטעין דברים והולך<sup style="color: gray;">19</sup>, שמוליך מיני תכשיטים מעיר לעיר<sup style="color: gray;">20</sup>. וכן שנינו בברייתא שבירושלמי: שלא תהא כרוכל הזה מטעין דבריו של זה לזה ושל זה לזה<sup style="color: gray;">21</sup>. וכן יש מהראשונים ואחרונים שכתבו שנקרא רכילות, מלשון רוכל המחזר בעיירות<sup style="color: gray;">22</sup>, שמספר בעיר זאת מה שראה בעיר אחרת<sup style="color: gray;">23</sup>.
ב) ויש מהראשונים המפרשים, שנקרא רכילות על שם שכל משלחי מדנים ומספרי לשון הרע הולכים בבתי רעיהם, לרגל מה יראו רע או מה ישמעו רע לספר בשוק, ולכן נקראים הולכי רכיל, שהוא כמו: הולכי רגיל<sup style="color: gray;">24</sup>, שלשון רכיל לשון הולך ומרגל, שהכ"ף נחלפת בגימ"ל, שכל האותיות שמוצאיהם ממקום אחד מתחלפות זו בזו<sup style="color: gray;">25</sup>.
ג) ויש מהראשונים המפרשים אותה שאמרו בתורת כהנים: לא תלך רכיל בעמיך, שלא תהיה רך דברים לזה וקשה לזה<sup style="color: gray;">26</sup>, שאף הוא פירוש לשם רכילות<sup style="color: gray;">27</sup>, שהוא מלשון "רך"<sup style="color: gray;">28</sup>, שהוא רך לזה שמספר לו, ובזה נעשה קשה לזה שמספר עליו<sup style="color: gray;">29</sup>.
יש שרכילות נכלל בשם לשון-הרע*<sup style="color: gray;">30</sup>.
<h4>גודל העוון</h4>
עוון רכילות עוון גדול הוא וגורם להרוג נפשות רבות מישראל, לכך נסמך לו: לא תעמֹד על דם רעך<sup style="color: gray;">31</sup>, כי כשתאמר: איש פלוני מוציא עליך שם רע, קשה עליו והורגו<sup style="color: gray;">32</sup>, ויחזקאל פירש: אנשי רכיל היו בָך למען שפך דם<sup style="color: gray;">33</sup>, הרי שהרוכלים מביאים לידי שפיכות דמים<sup style="color: gray;">34</sup>. צא ולמד מה אירע לדואג האדומי<sup style="color: gray;">35</sup>, שעל ידי שהלשין על אחימלך למלך שאול, הרג את כל כהני נוב<sup style="color: gray;">36</sup>, ונהרגו שאול ובניו<sup style="color: gray;">37</sup>, ואף דואג נטרד מן העולם ואין לו - לסוברים כן, וכן הלכה<sup style="color: gray;">38</sup> - חלק לעולם-הבא*<sup style="color: gray;">39</sup>, משום שהרג נוב עיר הכהנים<sup style="color: gray;">40</sup>.
<h4>מלקות</h4>
אין לוקים על הלאו של רכילות<sup style="color: gray;">41</sup>, שהוא לאו-שאין-בו-מעשה*, וכל לאו שאין בו מעשה - לסוברים כן<sup style="color: gray;">42</sup>, וכן הלכה<sup style="color: gray;">43</sup> - אין לוקים עליו<sup style="color: gray;">44</sup>.
על תיקונו של מי שעבר וריכל, עי' להלן: סיפורו<sup style="color: gray;">45</sup>.
<h3><b>סיפורו</b></h3>
אסור לספר רכילות אפילו בפני יחיד, וכל שכן בפני רבים<sup style="color: gray;">46</sup>, ואין אנו אומרים כיון שסיפר בפני רבים, אם כן ידע בודאי שיבוא הדבר לאזני האיש שסיפר עליו הרכילות, והוא כאילו אמר לו בפניו: אתה דיברת על האיש הזה כך וכך, משום שגם זה רכילות גמורה היא<sup style="color: gray;">47</sup>.
<h4>בפניו ושלא בפניו</h4>
אסור לספר רכילות, אפילו שלא בפניו, ואפילו אם הוא יודע בעצמו שהיה אומר דבר זה אף בפניו, גם כן אסור. וכל שכן אם הוא מעיז פניו לומר לו בפניו ממש: אתה דיברת עליו או עשית לו כך וכך, שאסור, ועוונו גדול הרבה יותר, שבזה הוא מכניס שנאה חזקה בלבו של הנידון על זה, כי מעתה יתקבל הדבר אצלו לאמת גמור, שבודאי יאמר אילולא שהדבר אמת גמור לא היה זה מעיז פניו לאמר לו בפניו ממש. ועוד, לבד זה הוא מכניס את עצמו ואת אלו השנים לעבור על ידי רכילות כזו על כמה לאוים ועשים המפורשים בתורה<sup style="color: gray;">48</sup>.
<h4>כשאין גנות</h4>
איסור רכילות הוא אף על פי שאותו דבר אינו גנות על מי שמספר<sup style="color: gray;">49</sup>, אף לפי דברי הרוכל<sup style="color: gray;">50</sup>, ואילו היו שואלים לו בעצמו, לא היה מכחיש<sup style="color: gray;">51</sup>, או משום שהאמת והצדק איתו<sup style="color: gray;">52</sup>, או משום שהתכוין באלו הפעולות והדיבורים כונה אחרת, למרות זאת נקרא רכיל<sup style="color: gray;">53</sup>, כמו בהלשנת דואג שאמר על אחימלך שנתן לחם וחרב גלית לדוד<sup style="color: gray;">54</sup>, ואילו נשאל לאחימלך לא היה מכחיש, שאין בזה גנות לו, שאדרבה חשב שעושה עבודה לשאול, כמו שהתנצל בדבריו<sup style="color: gray;">55</sup> לשאול אחר כך: ומי בכל עבדיך כדוד נאמן וחתן המלך וגו'<sup style="color: gray;">56</sup>, למרות זאת, כיון שידע דואג את לב שאול, נקרא רכיל<sup style="color: gray;">57</sup>.
<h4>אמת</h4>
איסור רכילות הוא אפילו כשהוא אמת<sup style="color: gray;">58</sup> גמור, שאין בו תערובת שקר<sup style="color: gray;">59</sup>.
<h4>כשהיו שונאים כבר לזה</h4>
אין צריך לומר שאם היו אוהבים זה לזה מתחילה והולך ומרגל מזה לזה, שנקרא רשע, אלא אפילו אם בלא זה היו שונאים זה לזה מאוד, ושומע שאחד מדבר רעה על חבירו, והוא הולך ומרגל, נקרא רכיל<sup style="color: gray;">60</sup>.
<h4>כשאין מתכוונים להכניס שנאה</h4>
איסור רכילות הוא אפילו אם אין מתכוין ברכילותו להכניס שנאה בלבו על אותו פלוני<sup style="color: gray;">61</sup>, ואפילו אם גם לפי דעתו כדין עשה פלוני שדיבר עליו או עשה לו המעשה הזה<sup style="color: gray;">62</sup>, למרות זאת אם הוא משער שעל ידי זה תכנס שנאה בלב השומע, נקרא רכיל<sup style="color: gray;">63</sup>.
<h4>כשהפצירו בו</h4>
אין חילוק באיסור סיפור רכילות, בין אם סיפר לו מעצמו ברצונו, ובין אם חבירו הבין קצת מעצמו בדבר ועמד עליו והפצירו שיספר לו מה שדיבר פלוני לפניו על אודותו, ואפילו אביו או רבו הפצירוהו שיספר להם מה שדיבר פלוני לפניו על אודותם, אסור<sup style="color: gray;">64</sup>.
<h4>כשיבוא לידי הפסד</h4>
אפילו אם הוא רואה שעל ידי זה שלא יגלה - דבר רע שאמר האחד על חבירו, או שעשה לו - יסובב לו הפסד גדול בעניניו, כגון שהוא תחת רשות אחרים, וכשהם מבינים את הדבר ועומדים עליו שיגלה להם והוא אינו רוצה, יחשדוהו שגם ידו הוא עם פלוני, ועבור זה יסלקוהו ממשמרתו ולא יהיה לו אחר כך במה לפרנס את בני ביתו, אף על פי כן אסור, ככל שאר חיבי-לאוין* שמחויב ליתן כל אשר לו ולא לעבור עליהן<sup style="color: gray;">65</sup>.
<h4>כשאינו אומר שם האיש</h4>
אפילו אם אינו אומר לו בפירוש שם האיש ההוא שמרכל עליו<sup style="color: gray;">66</sup>, רק הוא מספר לו סתם, ועל ידי סיפורו ממילא נתודע לו אחר כך שם האיש ההוא, אסור<sup style="color: gray;">67</sup>. וכן אם עצם הענין מה שדיברו עליו או שנעשה לו ידע מעצמו<sup style="color: gray;">68</sup>, אך לא ידע מי עשה לו או דיבר עליו זה, ובא זה והראה לו בדרך רמז שיבין מי הוא, אסור<sup style="color: gray;">69</sup>.
<h4>דרך רמאות</h4>
אסור לספר רכילות דרך רמאות<sup style="color: gray;">70</sup>, והוא שיודע שעל ידי אחד נסבב מכבר רעה או גנות לחבירו, והיה ביניהם מריבה עבור זה, והוא רוצה עתה לעורר את המחלוקת הישנה שהיתה ביניהם עבור זה, ורצונו שלא יכיר הנידון בזה, על כן הוא מסבב בשפתיו החלקלקות ומזכיר את ענין הרעה או הגנות שהיה לו לזה מכבר וכאלו מסיח לפי תומו ואינו יודע מי עשה לו דבר זה, ועל ידי זה זוכר הנידון בעצמו שפלוני עשה לו דבר זה<sup style="color: gray;">71</sup>.
<h4>במכתב</h4>
אין חילוק באיסור רכילות, בין אם הוא מספר לו בפירוש מה שאחד עשה לו או דיבר עליו, ובין על ידי מכתב<sup style="color: gray;">72</sup>.
<h4>שדיבר עם אחר עליו</h4>
אם ראובן דיבר על שמעון בפני לוי, והלך לוי וסיפר הדברים לשמעון, אסור לשמעון לומר אחר כך לראובן: איך דיברת עלי בפני לוי, כי על ידי זה גם הוא עובר על איסור רכילות מחמת לוי. ואפילו אם לא יזכיר לו בפירוש את שם לוי, ויאמר לו סתם: ששמעתי שדיברת עלי כך וכך, אם על ידי זה ממילא יבין ראובן מי היה המגלה לו, אסור<sup style="color: gray;">73</sup>.
<h4>כשמספר ללוי דברי שמעון על ראובן</h4>
אפילו לא אמר בפני הנוגע לו, דהיינו שאומר בפני לוי, כך וכך שמעתי על ראובן שהיה אומר על שמעון, נקרא רכילות<sup style="color: gray;">74</sup>, כי דברים כאלו גורמים אם נשמעו איש מפי איש לעורר מדנים בין ראובן האומר ובין שמעון הנאמר עליו<sup style="color: gray;">75</sup>, וצריך ליזהר מלספר ענין כזה אפילו אם ירצה להזהיר לחבירו שלא לגלות הספור הזה לשום אדם, ואפילו אם הוא יודע בבירור שיקיים את דברו, כי על פי רוב נשמע ממילא בעת הסיפור גנות על ראובן או על שמעון<sup style="color: gray;">76</sup>, והוא בכלל איסור לשון-הרע*<sup style="color: gray;">77</sup>. וכל שכן שאסור לספר לו מה שפלוני דיבר על בניו וקרוביו<sup style="color: gray;">78</sup>, או על אביו ואימו<sup style="color: gray;">79</sup>, שטבע האדם להיות מיצר בזה, ונקרא רכיל<sup style="color: gray;">80</sup>, ואפילו הזהירו מלגלות זה לבנו, רכילות גמורה היא, כי תיכף ינקוט בליבו על אותו פלוני, כידוע כי האב שונא למי שמדבר על בנו, בכל אופן שידבר עליו<sup style="color: gray;">81</sup>.
אם סיפר ללוי שראובן אמר דבר מה על שמעון, והזהיר אותו שלא לגלות לאחר, ולא נודע ממנו הדבר, לא עבר על איסור רכילות<sup style="color: gray;">82</sup>.
<h4>כשהגנות על סחורתו</h4>
אין חילוק באיסור רכילות, בין אם הוא מספר לו שפלוני גינה אותו בעצמו, או שמספר לו שפלוני גינה את סחורתו, כיון שעל ידי זה מכניס שנאה בלבו עליו<sup style="color: gray;">83</sup>.
<h4>כשאינו מגלה דבר חדש</h4>
איסור הרכילות הוא אפילו אם אין מגלה לו דבר חדש, שגם הוא ידע כי כן וכן דיבר פלוני אודותיו, או עשה ענין פלוני שהוא נוגע לו, רק שהוא בעצמו לא התבונן עדיין בזה על פלוני שעשה עולה בזה, והרוכל הזה מעורר לו על זה<sup style="color: gray;">84</sup>, כגון שיצא ראובן חייב בדין, ופגע בו שמעון ושאל מאתו מה נעשה בדינך, והשיב ראובן נתחייבתי כך וכך, ואמר לו שמעון לא יפה דנו אותך<sup style="color: gray;">85</sup>, למרות זאת נקרא רכילות, כיון שעל ידי דיבורו נולד ענין חדש, שגורם בזה להכניס שנאה בלבו על אותו פלוני<sup style="color: gray;">86</sup>.
אם ראובן גינה את שמעון בפני שנים, ועבר אחד מהן על איסור רכילות וגילה את הדבר לשמעון, אף על פי כן יזהר השני שלא לגלות דבר זה לשמעון, וכל שכן אם הוא מטעים את הדבר יותר שאסור, ורוכל נקרא עבור זה<sup style="color: gray;">87</sup>. ולא רק אם מבין משמעון שעדיין מסתפק בזה, כגון ששמעון שאלו אם אמת הוא מה שסיפר לי חברך שראובן גינה אותי בפניכם, שבודאי אסור לו לגלות לו, אלא אפילו בסתם לא יגלה לו, כי בדבריו הוא מחזיק יותר השנאה שבלבו על ראובן, שיתקבל אצלו יותר כשישמע מפי שנים משאם היה שומע רק מפי אחד<sup style="color: gray;">88</sup>. וגם פעמים שיבואו גם כן למריבה על ידי זה השני שנתעורר הרכילות מחדש<sup style="color: gray;">89</sup>.
<h4>בפני שלושה</h4>
דברי גנות שסיפר אדם על חבירו בפני שלושה אנשים, יש מהראשונים הסוברים שאין בו משום רכילות אם יחזרו - דהיינו שיחזור אחד משלושה האנשים הללו<sup style="color: gray;">90</sup> - ויאמרו לו: פלוני דיבר עליך כך וכך<sup style="color: gray;">91</sup>, אם מספר הדבר בדרך אקראי, אבל לא שיתכוין להעביר הקול ולגלות יותר<sup style="color: gray;">92</sup>, משום שהוא דבר העשוי להתגלות לבסוף, שחברך יש לו חבר, וזה מגלה לזה וזה לזה עד שיודע, ולא אסרה התורה בזה משום רכילות<sup style="color: gray;">93</sup>. וכתבו אחרונים שאין לסמוך על דעה זו למעשה<sup style="color: gray;">94</sup>, שהוא תלוי במחלוקת הראשונים<sup style="color: gray;">95</sup>.
<h4>עבר וריכל</h4>
הרכיל אין לו רפואה<sup style="color: gray;">96</sup> ותקנה<sup style="color: gray;">97</sup>, כי ישלח ריב בין אנשים<sup style="color: gray;">98</sup>, אם לא יבקש מחילה<sup style="color: gray;">99</sup>, ויפייס לכל אשר ריכל עליהם<sup style="color: gray;">100</sup>, ולא יעסוק ברכילות עוד<sup style="color: gray;">101</sup>, וגם יעשה תשובה למקום על אשר עבר על הלאו של לא תלך רכיל בעמיך<sup style="color: gray;">102</sup>, ויעסוק במצוות<sup style="color: gray;">103</sup> ובעסק השלום<sup style="color: gray;">104</sup>. ויש שהוסיפו שיתענה הרבה ימים וילקה כל ימי חייו<sup style="color: gray;">105</sup>.
בקשת המחילה היא כשנתגנה חבירו על ידי זה בידי השומעים, אבל אם השומעים דחו דבריו ולא נתגנה חבירו על ידי זה כלל בעיניהם, לא נשאר עליו כי אם העוון שבין אדם למקום, ותקנתו שיתחרט על העבר ויתוודה ויקבל על עצמו בלב שלם על להבא, שלא לעשות כן<sup style="color: gray;">106</sup>.
<h3><b>סיפורו לתועלת</b></h3>
השומע אדם מדבר רע בחבירו, מותר לו ללכת אליו ולספר לו הדבר - או לספר הדבר לאחרים<sup style="color: gray;">107</sup> - כשהכוונה לסלק הנזקים ולהשבית ריב<sup style="color: gray;">108</sup>, וכדי שיהיה הדבר בכלל זה, נצרכים חמישה תנאים<sup style="color: gray;">109</sup>: א) יזהר מאוד שלא יחליט תיכף את הענין בדעתו לענין רע, רק יתבונן היטב מתחלה אם הוא בעצם רע<sup style="color: gray;">110</sup>. ב) שלא יגדיל בסיפורו את הענין לרע יותר ממה שהוא<sup style="color: gray;">111</sup>. ג) שיכוין רק לתועלת, דהיינו, לסלק הנזקים מזה, ולא מצד שנאה על השכנגדו<sup style="color: gray;">112</sup>. ד) שאינו יכול לסבב את התועלת מבלי לגלות הענין<sup style="color: gray;">113</sup>. ה) שעל ידי הסיפור לא ירעו לזה שמספרים עליו, ואפילו הרעה שהיא כפי הדין<sup style="color: gray;">114</sup>, רק שתוסר ממנו על ידי זה הטובה שהיה עושה עימו השכנגדו<sup style="color: gray;">115</sup>. ויש מאוד ליזהר שלא להורות לעצמו היתר תיכף בעניינים אלו, עד שיתבונן היטב מתחילה אם נשלמו בו כל התנאים<sup style="color: gray;">116</sup>, שאם לא כן, עלול מאוד שיעבור על ידי זה על איסור לאו מן התורה של רכילות<sup style="color: gray;">117</sup>.
<h4>כששואל מעימו</h4>
בחמש התנאים הנצרכים להיתר סיפור לתועלת, אין חילוק בין אם חבירו שואל ודורש מאתו שיאמר לו, ובין לומר לו מעצמו, שאם נמלאו כל התנאים הנ"ל<sup style="color: gray;">118</sup>, אפילו אם אין דורש מאיתו דבר צריך להגיד לו, ואם לא נמלאו התנאים, לעולם הדבר אסור<sup style="color: gray;">119</sup>. אף אם נעשה דבר לראובן שלא כהוגן, אך לא נודע לו מי עשה לו את הדבר, ובא ראובן ושאל לשמעון מי עשה לי את הדבר הזה, אף שהוא מבין שראובן חושדו בזה, אסור לגלות לו את שם העושה, אף שהוא ראה בעצמו, רק ישיב לו: אני לא עשיתי את הדבר<sup style="color: gray;">120</sup>, אם לא שהוא דבר אשר אפילו אם לא היה חושדו כלל בזה, ולא היה שואלו, היה גם כן צריך לספר לו מעצמו, שנתמלאו התנאים הנ"ל<sup style="color: gray;">121</sup>.
<h4>השומע שפלוני רוצה להזיק</h4>
השומע לראובן שאמר: אם אפגוש את שמעון אכנו, או אחרפנו ואגדפנו, או ששמע ממנו שרצונו להזקינו בענין ממון והאיש מחוחזק לעניןזה מכבר, שכמה פעמים עשה כן לאנשים אחרים, או שהוא מכיר לפי הענין שלא יצא כן מפיו בדרך גוזמא ובודאי יעשה כן, צריך לגלות דבר זה לשמעון, אולי יוכל להיזהר ממנו בכדי שלא יגיעו לו ממנו ביוש או היזק, אם יש בו חמישה התנאים הנ"ל<sup style="color: gray;">122</sup>. וכל זה אם הוכיחו<sup style="color: gray;">123</sup>, ולא קיבל תוכחתו, או הוא משער שתוכחתו לא תועיל לו, אבל בסתם צריך להוכיחו מתחילה על זה שרוצה להרע , אן בדברי ריצוי, אולי על ידי זה יוסר כעסו ממנו<sup style="color: gray;">124</sup>. ומכל מקום אין למהר לספר ענין כזה, כי אם אחר שיתבונן לפי הענין, שעל ידי סיפורו ישמור השומע את עצמו<sup style="color: gray;">125</sup>, אבל אם כשיספר לו יתגבר כעסו על ראובן ויקדים עצמו נגדו לריב עימו ותבוא על ידו מחלוקת גדולה יותר, לא יספר<sup style="color: gray;">126</sup>.
אם לא שמע הדבר מראובן עצמו, ונתמלאו כל התנאים הנ"ל<sup style="color: gray;">127</sup>, מותר לו לספר הדבר לשמעון<sup style="color: gray;">128</sup>, רק שבזה צריך ליזהר בלשון האמירה, שלא יספר לו סתם, רק יאמר: שמעתי כך וכך, ופן אמת הדבר על כן נכון לך לחוש לזה ולשמור את עצמך<sup style="color: gray;">129</sup>.
<h3><b>האישים האסורים</b></h3>
<h4>המספר</h4>
איסור סיפור רכילות הוא בין אם המספר איש או אשה*<sup style="color: gray;">130</sup>, ואף אם המספר קרוב למי שמספרים עליו<sup style="color: gray;">131</sup>, ואפילו אם שמע לאחד שדיבר דברי גנאי על אביו ואימו - או רבו<sup style="color: gray;">132</sup> - ומחמת שהצר לו מאוד על כבודם, גילה להם את הדבר, גם כן בכלל רכילות הוא<sup style="color: gray;">133</sup>.
על איסור קבלת רכילות, שהוא מכל אדם, עי' להלן: קבלתו ושמיעתו<sup style="color: gray;">134</sup>.
<h4>מי שמספרים עליו</h4>
איסור סיפור רכילות, הוא בין אם זה שמספרים עליו הוא איש או אשה*, גדול או קטן*<sup style="color: gray;">135</sup>, שנאמר:
לא תלך רכיל בעמיך<sup style="color: gray;">136</sup>, וכולם בכלל "עמיך", אף הקטן<sup style="color: gray;">137</sup>. וכן עם-הארץ* אסור לרכל עליו, שגם הוא בכלל "עמיך"<sup style="color: gray;">138</sup>. ומכל מקום עוון גדול יותר לספר רכילות על תלמיד-חכם*, מחמת שלושה טעמים<sup style="color: gray;">139</sup>: א) מצד עצם הרכילות, שאם ברכילות שסיפר על חברו היתה תערובת שקר בודאי עונשו חמור יותר משאם היה אמת<sup style="color: gray;">140</sup>, ועל פי הרוב רכילות על תלמיד חכם היא רכילות של שקר<sup style="color: gray;">141</sup>, כי תלמיד חכם מן הסתם אינו מגנה ואינו עושה רעה לאדם בחנם, ויש לנו לתלות שכדין עשה מה שעשה, על כן ההולך ומספר עליו דבר זה לעוולה, הוא רכילות של שקר<sup style="color: gray;">142</sup>. ב) מצד עצמיות האיש ההוא, שהרי ציותה לנו התורה להתדבק בהם בכל מיני חיבור<sup style="color: gray;">143</sup>, ולנהוג בהם כבוד הרבה<sup style="color: gray;">144</sup>, ועל אחת כמה וכמה שלא לעורר מדנים עליו, שדבר זה גורם היפוך כל זה<sup style="color: gray;">145</sup>. ג) מצד הסיבה הצומחת מסיפורו, כי ידוע הוא שלא יתפעל אדם כל כך כשאחד מעם הארץ גינה אותו או עשה לו שום דבר עוולה, אבל אם יספר לו אחד שתלמיד חכם גינה אותו בודאי יותר תכנס שנאה בלבו עליו, ורגיל מאוד להתעורר מדנים על ידי זה, ובפרט אם מספר על הרב שבעיר בודאי רגיל לבוא על ידי זה קלקולים גדולים עד מאוד, וכמה פעמים יורד עמו לחייו ממש על ידי זה<sup style="color: gray;">146</sup>.
על איסור קבלת רכילות, שהוא על כל איש מישראל מלבד אפיקורס*, עי' להלן: קבלתו ושמיעתו<sup style="color: gray;">147</sup>.
<h4>מי שמספרים לו</h4>
אין חילוק באיסור רכילות, בין אם הוא מרגיל - מרכל<sup style="color: gray;">148</sup> - על ישראל בפני ישראל, ובין אם הוא מרגיל על ישראל בפני נכרים<sup style="color: gray;">149</sup>, והמרגיל על ישראל בפני נכרים עוונו גדול בזה הרבה יותר מסתם רכילות, שמצוי יותר שיסובב לחבירו על ידי זה היזק וצער<sup style="color: gray;">150</sup>.
אף על פי שהמספר ללוי מה ששמעון דיבר על ראובן, והזהירו שלא לגלות, ולא נודע הדבר, לא עבר על איסור רכילות<sup style="color: gray;">151</sup>, אם סיפר הדבר לאשת ראובן וקרוביו, עובר על איסור רכילות, אפילו הזהירם שאל יודע מהם דבר, כי בודאי ירע בעיניהם וינקטו בליבם על שמעון עבור זה<sup style="color: gray;">152</sup>.
<h3><b>קבלתו ושמיעתו</b></h3>
<h4>איסור קבלה וגדרו</h4>
אסור מן התורה לקבל רכילות<sup style="color: gray;">153</sup>, דהיינו להאמין בליבו שמה סיפר לו שכך וכך עשה לו פלוני, או דיבר עליו פלוני, הוא אמת<sup style="color: gray;">154</sup>, והמקבל עובר על איסור לא-תעשה*, שנאמר: לא תשא שמע שוא<sup style="color: gray;">155</sup>, ועוד לאוים ועשים המצטרפים לזה<sup style="color: gray;">156</sup>.
אסור לקבל רכילות משום אדם, ואפילו מאשתו<sup style="color: gray;">157</sup>, ואביו ואימו<sup style="color: gray;">158</sup>. וכן אסור לקבל רכילות על שום אדם מישראל<sup style="color: gray;">159</sup>, חוץ מאפיקורס* - שיצא מכלל ישראל <sup style="color: gray;">160</sup> - שיצא מכלל "עמיך"<sup style="color: gray;">161</sup>.
כששמע שאחד דיבר עליו, או עשה לו כך וכך, או רוצה לעשות לו כך וכך, שאסור להאמין לדבר<sup style="color: gray;">162</sup>, מותר לחוש לו<sup style="color: gray;">163</sup>, לשמור את עצמו ממנו, ולא בגדר ספק, שמעמידים לאדם בחזקת-כשרות* ומן הסתם לא עשה לו רעה ולא גינהו<sup style="color: gray;">164</sup>, אלא רק לענין לשמור את עצמו על להבא, שלא יבוא לידי היזק ממנו, אבל בענין אחר אסור לחוש כלל<sup style="color: gray;">165</sup>.
אפילו אם נתברר לו שהוא אמת מה שסיפרו לו שאחד דיבר עליו או עשה מעשה נגד רצונו, אך יש בדבר הזה לשופטו לצד הטוב ולצד הזכות, שלא היתה כוונתו להקניטו בזה, רק ענין אחר<sup style="color: gray;">166</sup>, שלפי הענין ההוא לא תהיה עוולה עליו<sup style="color: gray;">167</sup>, שמצוה מן הדין לדון אותו לכף זכות, והוא על ידי שלא רצה לדון אותו לכף זכות ממילא נשתרבב עליו ענין זה לעוולה מה שדיבר עליו או עשה מעשה נגדו, ונקט לו בליבו עליו עבור זה, לכן נקרא משום זה בשם מקבל רכילות<sup style="color: gray;">168</sup>.
על כך שיש לדון כל אדם לכף זכות, ע"ע דרך ארץ<sup style="color: gray;">169</sup>. על כך שמותר לחוש כששומע לשון הרע, ועל המקור לכך מהכתוב, ע"ע לשון הרע<sup style="color: gray;">170</sup>.
<h4>בפרסום</h4>
אסור לקבל רכילות אפילו אם המספר סיפר את הדבר בפרסום לפני כמה אנשים<sup style="color: gray;">171</sup>, אף על פי כן אין להחליט מחמת זה שהדבר אמת, רק יש לחוש אחר זה ולחקור את הדבר, אם נוגע לו זה על להבא<sup style="color: gray;">172</sup>.
<h4>בפניו</h4>
אסור להאמין לרכילות, אפילו אמר המספר בפני מי שמספרים עליו: אתה דיברת עליו כך וכך, ואפילו אם שותק עתה בשעה שסיפר עליו הרכילות בפניו, אסור להאמין, ואין ליקח מזה שום ראיה שהדבר אמת<sup style="color: gray;">173</sup>, ואפילו אם טבעו של זה האיש שלא לשתוק בשאר דברים ובזה הוא שותק, אף על פי כן אין זו ראיה להחליט שהדבר אמת<sup style="color: gray;">174</sup>.
<h4>משנים וכשיצא קול</h4>
איסור קבלת רכילות הוא אפילו אם שמע משנים ויותר, או שיצא קול* בעיר שפלוני דיבר עליו או עשה לו כך וכך, למרות זאת אסור לקבל ולהחליט הדבר בלבו שהוא אמת, אפילו אם כוונת המספרים לפי דבריהם הם לטובתו של זה על להבא<sup style="color: gray;">175</sup>.
<h4>נאמן כשנים</h4>
איסור קבלת רכילות הוא אפילו מאיש שנאמן עליו כשנים<sup style="color: gray;">176</sup>, ואפילו אם אין בדבר ההוא שום צד זכות עליו<sup style="color: gray;">177</sup>, ואין לו אלא לחוש בלבד<sup style="color: gray;">178</sup>.
<h4>מסיח לפי תומו</h4>
איסור קבלת רכילות הוא אפילו ממסיח לפי תומו, דהיינו שהוא רואה שהמספר לא כוון בזה לעורר מדנים על חבירו, רק שבמקרה יצא דבר זה מפיו<sup style="color: gray;">179</sup>.
<h4>עבר וקיבל</h4>
עבר וקיבל רכילות, תיקונו שיתחזק להוציא הדבר מלבו שלא להאמינם, ואפילו אם קשה לו הדבר לחשוב שהמספר בדה את כל הדברים מלבו, יחשוב אולי הוסיף המספר, או גרע איזה פרט מהמעשה, או איזה תיבות מהדיבור שאמר פלוני עליו, או אמר בניגון אחר שעל ידי זה נשתנה הענין מטוב לרע, ויקבל על עצמו על להבא שלא לקבל עוד לשון-הרע* ורכילות על אדם מישראל, ויתודה על זה<sup style="color: gray;">180</sup>, ובזה יתקן האיסור שעבר, אם לא סיפר הדבר עדיין לאחרים<sup style="color: gray;">181</sup>.
על תיקונו של מי שסיפר הרכילות לאחרים, עי' לעיל: סיפורו<sup style="color: gray;">182</sup>.
<h4>היתר קבלה</h4>
אם ראה דברים הניכרים, שנראה על ידם שאמת הוא מה שסיפרו שפלוני עשה לו או דיבר עליו כך וכך, מותר להאמין לדברים<sup style="color: gray;">183</sup>, אם מתקיימים כל ארבע התנאים דלהלן<sup style="color: gray;">184</sup>: א) שהענין שהדברים הניכרים מורים עליו שהוא אמת, לא יהיה בו במה לשפטו לצד הזכות, שאם לא כן מה שייך בזה דברים ניכרים שהוא אמת, אפילו אם הוא אמת אין להחליט בלב על הנידון משום זה לרע<sup style="color: gray;">185</sup>. ב) שיהא דבר הניכר ממש הנוגע לענין הסיפור, לא דבר הניכר קצת<sup style="color: gray;">186</sup>. ג) שיראה את הדברים הניכרים בעצמו, ולא שישמע אותם מפי אחרים<sup style="color: gray;">187</sup>. ד) דוקא אם יוכל להיות לו מידיעת הסיפור הזה תועלת על להבא, שאם לא כן אסור להטות אזנו ולשמוע את הסיפור<sup style="color: gray;">188</sup>.
היתר זה אינו נוגע רק לענין להאמין בליבו שהדבר הוא אמת, אבל לא לילך ולספר דבר זה לאחרים, וכל שכן לא להפסידו על ידי זה<sup style="color: gray;">189</sup>.
<h4>איסור שמיעה</h4>
אף על שמיעת רכילות בלבד - בלא להאמין לדברים - יש איסור גדול, אף שבעת השמיעה לא נגמר עדיין בדעתו אם יאמין או לא<sup style="color: gray;">190</sup>, אך היכן היכן שהוא מבין מתחילת הסיפור שתהיה ידיעת דבר זה נוגע לו על להבא אם אמת הוא<sup style="color: gray;">191</sup>, כגון שהוא רואה שחבירו רוצה לספר לו איך שפלוני רוצה להזיקו בגופו או בממונו וכיוצא בזה, מותר לשמוע לכתחילה כדי לידע איך לחוש ולהישמר ממנו<sup style="color: gray;">192</sup>, אך לא להאמין לדבר, רק דרך חשש<sup style="color: gray;">193</sup>.
על איסור שמיעת לשון הרע, בלא להאמין לדברים, ומקורו בכתוב, ע"ע לשון הרע<sup style="color: gray;">194</sup>.
<h4>חקירה כשרואה סימן שחפץ להזיקו</h4>
הרואה בחבירו דברים הניכרים שהוא רוצה להזיקו בגופו או בממונו, אפילו לא שמע עליו עד עתה דבר זה משום אדם, מכל מקום מותר לדרוש ולחקור אחר זה אצל אנשים אם מחשבתו להזיקו בענין פלוני ופלוני כדי לידע איך להישמר ממנו, ואין לו לחוש שעל ידי זה יסובב שיספרו בני אדם בגנותו<sup style="color: gray;">195</sup>.
<h3><b>אבק רכילות</b></h3>
<h4>מהותו</h4>
בכלל אבק* לשון-הרע*<sup style="color: gray;">196</sup>, נכלל אבק רכילות<sup style="color: gray;">197</sup>, כגון המספר לחבירו, איך ששאלו מאחד אודותו, והשיב על זה: שתקו איני רוצה להודיע מה אירע, ומה יהיה, וכל כיוצא בזה, שמספר לו איך שמדברי פלוני נרמז עליו שלא כהוגן, בכלל אבק רכילות הוא<sup style="color: gray;">198</sup>. וכן המשבח את אחד בפני חבירו במקום שעל ידי זה יוכל להעלות בלב חבירו תרעומות עליו, ועל ידי זה יוכל להסבב לו רעה, בכלל אבק רכילות הוא<sup style="color: gray;">199</sup>. וכן המבקש מאת חבירו שייטיב עמו באיזה דבר, והוא משיבו שאינו יכול למלאות בקשתו בזה, אם שואלו למה עשית טובה זו לפלוני שהוא בעצמו סיפר לי את הדבר, הוא אבק רכילות, כי מצוי הוא על ידי דבר כזה גם כן להעלות תרעומות בלב חבירו על אותו פלוני על שגילה את הדבר לאנשים<sup style="color: gray;">200</sup>. וכן המספר מה שאמר פלוני עליו, כשאינו דבר גנאי, רק דבר שדרך בני אדם להקפיד קצת כשאומרים לו בפניו<sup style="color: gray;">201</sup>.
<h4>האיסור</h4>
אסור לספר אבק רכילות אפילו בפני יחיד, וכל שכן בפני רבים<sup style="color: gray;">202</sup>.
<h4>כשיש שני פנים</h4>
אם הדיבור שלו שמספר לו מה שאמר פלוני עליו יש לו שני פנים, אם הוא אומרה באופן שמוכח שכוונת הראשון היתה לגנותו, בודאי אסור, ואפילו אם הוא מוציא זה מלשונו בענין שנוטה יותר כפירוש האחר שיש בדבריו, שכוונת הראשון לא היתה לגנותו, אף על פי כן אם הוא מכיר את טבעו של זה השני שהוא איש נרגן - היינו שהוא דן את חבירו לכף חוב תמיד, וכל מה שחבירו עושה או מדבר הוא אומר שכוון רק להתנגד לו בזה<sup style="color: gray;">203</sup> - או שיש לבד זה קצת שנאה ביניהם מכבר, ואיש כזה אינו צריך רק למצוא עלילה על חבירו, אסור<sup style="color: gray;">204</sup>.
המספר אבק רכילות, בלשון שנשמע לשני פנים, ואינו נוטה לכאן יותר מכאן, הסתפקו אחרונים אם מותר לספרו, או שהדבר אסור, שיש לחוש פן השומע אותו לכף חוב, ויחשוב שבודאי כונתו היתה לגנות אותו<sup style="color: gray;">205</sup>.
<h4>סוד</h4>
חייב האדם להסתיר הסוד אשר יגלה אליו חברו דרך סתר, אף על פי שאין בגילוי הסוד ההוא ענין רכילות<sup style="color: gray;">206</sup>, והוא חמור הרבה יותר מסתם אבק* לשון-הרע* ורכילות<sup style="color: gray;">207</sup>, כי יש בגילוי הסוד נזק לבעליו וסיבה להפר מחשבתו<sup style="color: gray;">208</sup>, כמו שנאמר: הפר מחֲשבות באין סוד<sup style="color: gray;">209</sup>. ועוד, כי בגילוי הסוד הוא יוצא מדרך הצניעות והוא מעביר על דעת בעל הסוד<sup style="color: gray;">210</sup>, ואמר שלמה עליו השלום: גולה סוד הולך רכיל<sup style="color: gray;">211</sup>, רצונו לומר: אם תראה איש שאיננו מושל ברוחו לשמור לשונו מגלוי הסוד, אף על פי שאין במחשוף הסוד ההוא ענין רכילות בין אדם לחברו, תביאהו המדה הזאת להיות הולך רכיל שהוא מארבע כתות הרעות, אחרי אשר אין שפתיו ברשותו לשומרם<sup style="color: gray;">212</sup>.
<h2>רפואה</h2>
<b>הגדרת הערך</b> - ריפוי חולה*.
<h3><b>היתר רפואה ומיני רפואה הנזכרים בתלמוד</b></h3>
<h4>היתר רפואה</h4>
נתנה התורה רשות לרופא* לרפאות<sup style="color: gray;">1</sup>, שנאמר: ורפֹּא ירפא<sup style="color: gray;">2</sup>, שלכן נכתב שני פעמים, ולא נכתב רק "ירפא"<sup style="color: gray;">3</sup>, ללמד שאף על פי שהקדוש ברוך הוא הוא המכה יש לנו רשות לרפאות<sup style="color: gray;">4</sup>, ועל כך ע"ע רופא. ושם, שניתן רשות לרפא אף בשכר, ואף בחולי פנימי. וע"ע הנ"ל, שיש הסוברים שלא בא הלימוד מורפֹּא ירפא, ללמד שאפילו לכתחילה מותר לרופא לרפאותו ולא חוששים פן יהרגנו על ידי משקה או סם, והרשות לרפא נלמד מהכתוב: לא תעמֹד על דם רעך<sup style="color: gray;">5</sup>.
יש מהראשונים שכתבו שהצדיקים בזמן הנבואה, גם כי יקרם עון שיחלו לא ידרשו ברופאים רק בנביאים, כענין חזקיהו בחלותו<sup style="color: gray;">6</sup>, ואמר הכתוב - על אסא - וגם בחליו לא דרש את ה' כי בָּרופאים<sup style="color: gray;">7</sup>, ואילו היה דבר הרופאים נהוג בהם, מה טעם שיזכיר הרופאים, אין האשם רק בעבור שלא דרש ה', שלא ניתנה רשות לחולה להתרפאות, אלא כיון שחלה החולה ובא להתרפאות כי נהג ברפואות והוא לא היה מעדת ה' שחלקם בחיים, אין לרופא לאסור עצמו מרפואתו<sup style="color: gray;">8</sup>. וביארו אחרונים שהרפואה האמיתית היא על פי בקשת רחמים<sup style="color: gray;">9</sup>, שמהשמים יש לו רפואה, כמו שנאמר: מחצתי ואני ארפא<sup style="color: gray;">10</sup>, אלא שאין האדם זוכה לכך, אלא צריך לעשות רפואה על פי טבע העולם, והוא יתברך הסכים על זה ונתן הרפואה על ידי טבע הרפואות, וכיון שכבר בא האדם לידי כך יש חיוב על הרופא לעשות רפואתו<sup style="color: gray;">11</sup>. ויש מהראשונים שכתבו שאין ההיתר להתרפאות, אלא אם לא יסיר בטחונו תמיד מה' ושיהיה בלבו שהכל תלוי ברצונו ויתפל תמיד לעזור לרופא שלא יטעה בו, ושירפאהו על ידו, שהוא שלוחו של מקום, ולא יהיה מאשר נאמר עליו: וגם בחליו לא דרש את ה' כי בָּרופאים<sup style="color: gray;">12</sup>, ובזה סר בטחונו מה' ושם בשר זרועו ומן ה' יסור לבו<sup style="color: gray;">13</sup>.
להלכה כתבו אחרונים שבזמן הזה חייב החולה* להתנהג בדרך העולם לקרות רופא שירפאנו<sup style="color: gray;">14</sup>, וחיוב בדבר ומצוה היא<sup style="color: gray;">15</sup>, ואין לסמוך על הנס, ולומר כי הוא גדול מכמה חסידי הדורות שנתרפאו על ידי רופאים, וכמעט איסור יש בדבר, אם משום יוהרא, ואם משום לסמוך על הנס במקום סכנה ולהזכיר עוונותיו בשעת חוליו<sup style="color: gray;">16</sup>, ומכל מקום ידבק לבו בה' ובו יבטח דוקא<sup style="color: gray;">17</sup>.
דבר מדרכי-האמורי* שיש בו משום רפואה, נחלקו בו תנאים אם מותר לעשותו, ועל כך ע"ע דרכי האמורי<sup style="color: gray;">18</sup>.
<h4>רפואה מאיסור</h4>
מתרפאים בכל איסורים שבתורה, במקום סכנה, חוץ מעבודה-זרה* וגילוי-עריות* ושפיכות-דמים*, שאפילו במקום סכנה<sup style="color: gray;">19</sup> אין מתרפאים בהם<sup style="color: gray;">20</sup>, שאין לך דבר שעומד בפני פקוח-נפש*, חוץ מעבודה זרה וגילוי עריות ושפיכות דמים<sup style="color: gray;">21</sup>, ועל כך ע"ע יהרג ואל יעבור; יעבור ואל יהרג<sup style="color: gray;">22</sup>.
על חולה שעבר ונתרפא באחת משלש עבירות, אם הוא פטור, לפוטרים כשאנסוהו לעבור באיום מיתה<sup style="color: gray;">23</sup>, או שעונשים אותו בעונש הראוי לעבירה שעבר, ע"ע אונס (א)<sup style="color: gray;">24</sup> וע' פקוח נפש.
<h4>עניני רפואה הנזכרים בתלמוד</h4>
ענייני רפואה נזכרים במספר מקומות בתלמוד<sup style="color: gray;">25</sup>, וכתבו גאונים שחכמים לא רופאים הם, וסתם דברים שראו בזמנם, וכאחד החולים אמרום ולא דברי מצוה הם, ולכן אין לסמוך על הרפואות הללו<sup style="color: gray;">26</sup>, ואין עושה בהם דבר אלא לאחר שיבדוק וידע בודאי מרופאים בקיאים שאותה רפואה לא מזיקה, ולא יביא עצמו לידי סכנה, וכך לימדו אותנו אבותינו ואבות אבותינו, שלא להשתמש בתרופות הללו אלא במה שברור כי המשתמש בהם אינו ניזוק<sup style="color: gray;">27</sup>. ויש מהאחרונים שכתב שהרפואות הנזכרים בגמרא זה גדר חלק מן תורה שבעל פה המסור לנו בקבלה<sup style="color: gray;">28</sup>. ומכל מקום כתבו ראשונים שנשתנו הרפואות שבתלמוד, שאינן טובות בזמן הזה<sup style="color: gray;">29</sup>, ומצינו להם אומרים שלא נתאמת ולא נתקיימו בגמרא דברי הרפואות<sup style="color: gray;">30</sup>, וכתבו אחרונים שאף בזמנם, רפואת והנהגת מלכות בבל, שבה היו חכמי הגמרא, משונה משאר ארצות<sup style="color: gray;">31</sup>. וכתבו ראשונים שכל הרפואות שבכל התלמוד אסור לנסות אותם, משום שאין אדם יכול לעמוד על עיקרם, וכי לא יעלו בידם ילעגו וילגלגו על דברי חכמים<sup style="color: gray;">32</sup>. וכן כתבו אחרונים שיש חרם* הקדמונים שאין לסמוך על רפואות התלמוד, כדי שלא להוציא לעז על חכמים הקדמונים, ולא ידעו שיש שינוי במקומות, וכל שכן בזמנים<sup style="color: gray;">33</sup>, ואי אפשר להשתמש ברפואות שזכרו רבותינו זכרונם לברכה, הן מצד העדר ידיעת פירוש המילים, הם שמות העשבים שזכרו, הן מצד העדר ידיעת כמותם ותשמישם<sup style="color: gray;">34</sup>, הן מצד שנשתנו הדורות והטבעים<sup style="color: gray;">35</sup>. וכתבו אחרונים עוד, שדברים רבים מעיקרי הסודות ירמזום חכמינו בענינים מן הטבע או התכונות, וישתמשו מן הלימודים שהיו מלמדים בדורות ההם אנשי החכמה הטבעית והתכונה, ואמנם אין העיקר להם הענין ההוא הטבעיי או התכוניי, אלא הסוד שרצו לרמוז בזה, ועל כן לא יוסיף ולא יגרע על אמיתת הענין הנרמז, היות הלבוש המשליי ההוא אשר הלבישוהו אמיתי או לא, כי הכוונה היתה להלביש הסוד ההוא במה שהיה מפורסם בדורות ההם בין החכמים<sup style="color: gray;">36</sup>.
יש מהראשונים מפרשים ששלמה המלך חיבר ספר רפואות בחכמתו<sup style="color: gray;">37</sup>, שנאמר: וידבר על העצים מן הארז אשר בלבנון ועד האזוב אשר יֹצא בקיר<sup style="color: gray;">38</sup>, שסיפר, לזה העשב יש כח זה ומועיל לחולי זה<sup style="color: gray;">39</sup>. ועליו שנינו שחזקיהו גנז ספר רפואות<sup style="color: gray;">40</sup>, וביארו ראשונים בטעמו, שהוא כדי שיבקשו רחמים<sup style="color: gray;">41</sup>, לפי שלא היה לבם נכנע על חוליים<sup style="color: gray;">42</sup>, ולא היו מתפללים עליהם לה'<sup style="color: gray;">43</sup>, אלא בוטחים על הסממנים ועל העשבים<sup style="color: gray;">44</sup>, ומתרפאים מיד<sup style="color: gray;">45</sup>. ועל מעשה זה אמר חזקיהו לה' בתפילתו: והטוב בעיניך עשיתי<sup style="color: gray;">46</sup>, והודו לו חכמים על גניזתו<sup style="color: gray;">47</sup>, והסכימה דעתו לדעת המקום<sup style="color: gray;">48</sup>. וכתבו אחרונים שמכל מקום כתבו חכמי התלמוד ענייני רפואה<sup style="color: gray;">49</sup>, שודאי ניתן רשות לרפאות ולידע רפואות כל חלאים, אלא שאין אין ראוי לגלות כולם לכל אדם, משום אנשים שאינם ראויים, שלא יבטחו בה' אלא ברפואתם, וכפי שהותר לכתוב התלמוד עצמו למרות שדברים שבעל פה אסור לכותבם, משום שנתרבה השכחה בדורות האחרונים<sup style="color: gray;">50</sup>, הותר להם לכתוב הרפואות ולגלותם לרבים כיון שאי אפשר לזוכרם בעל פה, ופן ישתכחו מכל אדם<sup style="color: gray;">51</sup>.
<h3><b>רפואת אדם ובהמה בשבת ומועדים</b></h3>
<h4>רפואת אדם בשבת</h4>
אסור לבריא להתרפאות בשבת<sup style="color: gray;">52</sup>, דהיינו שמי שיש לו מיחוש, שאין בו חשש סכנה, והוא מתחזק והולך כבריא, אסור להתרפאות בשבת<sup style="color: gray;">53</sup>, אפילו על ידי שינוי<sup style="color: gray;">54</sup>, ואפילו על ידי גוי*<sup style="color: gray;">55</sup>, והיא שבות*<sup style="color: gray;">56</sup>, גזירה משום שחיקת סממנים<sup style="color: gray;">57</sup>, שבדברי רפואה גזרו חכמים, שאם תתיר שום רפואה תבוא להתיר שחיקת סממנים<sup style="color: gray;">58</sup>, שמא מתוך שאדם בהול על רפואתו, כשיהיה מותר לעסוק ברפואות ישחוק סממנים<sup style="color: gray;">59</sup>, והוא איסור מן התורה, שהוא טוחן*<sup style="color: gray;">60</sup>, שאדם, הוא חשוב ומפקחים עליו את הגל לחלל שבת אם יש בו סכנה, ולכן חששו שיבוא לידי שחיקת סממנים אפילו בחולה שאין בו סכנה, שמא יבוא לידי סכנה<sup style="color: gray;">61</sup>.
כל רפואה אסורה לעשות בשבת<sup style="color: gray;">62</sup>, שאפילו להתרפאות מבלעדי סממנים - שאין בהם מלאכה ולא כלום בעולם<sup style="color: gray;">63</sup> - אסרו, משום רפואה שעל ידי סממנים<sup style="color: gray;">64</sup>. ויש מהראשונים הסובר שעל זה אמר רב נחמן בר יצחק שמחלוקת תנאים בדבר<sup style="color: gray;">65</sup>, שלדעת תנא קמא בהמה שאכלה כרשינים הרבה<sup style="color: gray;">66</sup>, שהוא מאכל ערב לבהמה<sup style="color: gray;">67</sup>, ועל ידי אכילה מרובה אחזה חולי וצריכה להשתלשל ולהוציא רעי<sup style="color: gray;">68</sup>, ואינה יכולה להוציא<sup style="color: gray;">69</sup>, לא יריצנה בחצר בשביל שתתרפה<sup style="color: gray;">70</sup>, דהיינו שיהיו מעיה רפויים בשלשול ותוציא רעי<sup style="color: gray;">71</sup>, גזירה בכל רפואה משום שחיקת סממנים<sup style="color: gray;">72</sup>. ור' יאשיה מיקל<sup style="color: gray;">73</sup>, שלא גזר שאר רפואות משום שחיקת סממנים<sup style="color: gray;">74</sup>. ומכל מקום אף לדעתם, להלכה חכמים גזרו על כל רפואה -הניכרת<sup style="color: gray;">75</sup> - בשבת, משום שחיקת סממנים<sup style="color: gray;">76</sup>.
במה דברים אמורים, במקום שאין סכנה<sup style="color: gray;">77</sup>, אבל מי שיש לו חולי של סכנה, מצוה לחלל עליו את השבת<sup style="color: gray;">78</sup>, ואפילו במלאכה דאורייתא<sup style="color: gray;">79</sup>, והזריז, הרי זה משובח<sup style="color: gray;">80</sup>, ואין צריך ליטול רשות מבית-דין*<sup style="color: gray;">81</sup>, והנשאל, מגונה<sup style="color: gray;">82</sup>, והשואל, הרי זה שופך דמים<sup style="color: gray;">83</sup>.
<h4>בכלל חולה שיש בו סכנה</h4>
כל מכה של חלל - בחלל גופו<sup style="color: gray;">84</sup>, דהיינו באיברים הפנימיים<sup style="color: gray;">85</sup>, כל שהיא בחלל הגוף ולפנים<sup style="color: gray;">86</sup>, בין בפיו בין במעיו בין בכבדו וטחולו או בשאר מקומות<sup style="color: gray;">87</sup> - מחללים עליה את השבת<sup style="color: gray;">88</sup>, שהוא חולה שיש בו סכנה<sup style="color: gray;">89</sup>.
בחלל גופו, היינו מן השפה ולפנים<sup style="color: gray;">90</sup>. בתלמוד הסתפקו ב"ככי" ו"שיני" - חניכיים ושיניים<sup style="color: gray;">91</sup>. או: השיניים הגדולות והשיניים הקטנות<sup style="color: gray;">92</sup> - אם מרפאים אותם בשבת, שכיון שהם בפנים כמכה של חלל דומים, או שכיון שקשים הם, כמכה שבחוץ הם ואין מרפאים אותם בשבת, ולא פשטו הספק<sup style="color: gray;">93</sup>. ובירושלמי נחלקו אמוראים בכך: לדעת חברייא בשם ר' בא בר זבדא, כל שהוא מן השפה ולפנים מרפאים אותו בשבת<sup style="color: gray;">94</sup>, ואף השיניים<sup style="color: gray;">95</sup>. ולדעת ר' זעירא בשם ר' בא בר זבדא, כל שהוא מן החלל ולפנים מרפאים אותו בשבת<sup style="color: gray;">96</sup>, ושיניים אינם בכלל החלל<sup style="color: gray;">97</sup>.
להלכה פסקו ראשונים שאף השיניים בכלל מכה שמותר לחלל עליה את השבת<sup style="color: gray;">98</sup>, שספק נפשות להקל<sup style="color: gray;">99</sup>.
יש מהראשונים המפרש שחלל גופו, היינו שכנגד חלל הגוף<sup style="color: gray;">100</sup>, ואפילו היכן שהמכה מבחוץ, אלא שהיא כנגד החלל מחללים עליה השבת<sup style="color: gray;">101</sup>.
במה דברים אמורים שמחללים על מכה של חלל את השבת, בשנתקלל אחד מן האיברים הפנימיים מחמת מכה - שנשבר עצם מעצמיו<sup style="color: gray;">102</sup> - או בועה, וכיוצא בזה, אבל מיחושים אין נקראים מכה<sup style="color: gray;">103</sup>, ואין מחללים עליהם את השבת<sup style="color: gray;">104</sup>, ואף על פי שהוא מן השפה ולפנים<sup style="color: gray;">105</sup>. אכן החושש בשיניו - ואין בו מכה ובועה, ואינו רשאי לעשות מלאכה בשבת עבור רפואתו<sup style="color: gray;">106</sup>, וחלה ממנו כל גופו<sup style="color: gray;">107</sup> - ומצטער עליו - הרבה, עד שרוצה<sup style="color: gray;">108</sup> - להוציאו, כתבו ראשונים ואחרונים שאומר לגוי להוציאה<sup style="color: gray;">109</sup>, אף על פי שהוצאת שן אסורה משום חובל<sup style="color: gray;">110</sup>, וכל שכן שמותר לומר לגוי לעשות לו מיני רפואה<sup style="color: gray;">111</sup>, שכל שאין בו סכנה אומר לגוי ועושהו<sup style="color: gray;">112</sup>. ואף שהישראל ממציא לו שינו ומסייע קצת בהוצאתו אין בכך כלום שמסייע אין בו ממש לפי שאף אם לא היה הישראל מסייעו סיוע זה אלא שלא היה מעכב על ידו היה הנכרי יכול לעשות דבר זה בלבדו<sup style="color: gray;">113</sup>. ויש מהאחרונים סוברים שאסור לומר לגוי להוציא שן בשבת<sup style="color: gray;">114</sup>, שדוקא להטיל סם שהוא רפואה ודאית מחללים, אפילו במלאכה דאוריתא, אבל הוצאת השן הוא סכנת נפשות<sup style="color: gray;">115</sup>. וכתבו אחרונים שכן המנהג<sup style="color: gray;">116</sup>, ומכל מקום יש שכתבו שיש להקל בזה<sup style="color: gray;">117</sup>.
מכה שעל גב היד וגב הרגל - אף על פי שאינם של חלל<sup style="color: gray;">118</sup> - הרי הם כמכה של חלל ומחללים עליהם את השבת<sup style="color: gray;">119</sup>.
הבולע עלוקה, מותר להחם לו מים חמים בשבת<sup style="color: gray;">120</sup>, ועושים לו כל צרכי רפואה<sup style="color: gray;">121</sup>, מפני שהוא סכנת נפשות<sup style="color: gray;">122</sup>.
מי שנשכו כלב שוטה, הרי הוא כמכה של חלל<sup style="color: gray;">123</sup>, ואפילו ספק אם ממית אם לאו<sup style="color: gray;">124</sup>, עושים כל צרכי רפואה להצילו<sup style="color: gray;">125</sup>, שכן ספק נפשות דוחה שבת<sup style="color: gray;">126</sup>.
מי שנשכו אחד מזוחלי עפר הממיתים, הרי הוא כמכה של חלל<sup style="color: gray;">127</sup>, ואפילו ספק אם ממית אם לאו<sup style="color: gray;">128</sup>, עושים כל צרכי רפואה להצילו<sup style="color: gray;">129</sup>, שכן ספק נפשות דוחה שבת<sup style="color: gray;">130</sup>.
מחללים שבת - על ידי ישראל, אפילו במלאכה דאוריתא<sup style="color: gray;">131</sup> - על מכת חרב<sup style="color: gray;">132</sup>, והוא הדין לכל מכה שנעשית מחמת ברזל<sup style="color: gray;">133</sup>, אפילו שלא על גבי היד וגב הרגל<sup style="color: gray;">134</sup>, ואפילו אינה בחלל הגוף<sup style="color: gray;">135</sup>. יש מהאחרונים שנסתפקו אם הוא דוקא הכאה הבאה מחמת כח, או אפילו היתה ההכאה בנחת<sup style="color: gray;">136</sup>. ויש שהכריעו שהוא דוקא אם היתה בכח<sup style="color: gray;">137</sup>.
מחללים שבת - על ידי ישראל, אפילו במלאכה דאוריתא<sup style="color: gray;">138</sup> - על "עינבתא"<sup style="color: gray;">139</sup> - מורסא<sup style="color: gray;">140</sup>, דהיינו אבעבועות<sup style="color: gray;">141</sup>. ויש מפרשים: שחין הבא בפי הטבעת<sup style="color: gray;">142</sup> - ועל "סימטא"<sup style="color: gray;">143</sup> - יש מפרשים נפח העומד באדם<sup style="color: gray;">144</sup>, שבא על הבשר שלא בדרך בועה<sup style="color: gray;">145</sup>. ויש מפרשים: שחין<sup style="color: gray;">146</sup> - ולהלכה כתבו הפוסקים שהולכים בספק נפשות לקולא, ומחללים השבת על אחד מהחולאים שיש המפרשים שנזכרו בתלמוד<sup style="color: gray;">147</sup>.
מחללים שבת - על ידי ישראל, אפילו במלאכה דאוריתא<sup style="color: gray;">148</sup> - על "אישתא צמירתא"<sup style="color: gray;">149</sup>. יש מפרשים: מי שיש בו קדחת חם ביותר<sup style="color: gray;">150</sup>, ש"צמירתא" הוא חום<sup style="color: gray;">151</sup>. ויש מפרשים להיפך: חום שמסמר הבשר<sup style="color: gray;">152</sup>, קדחת עם קרירות<sup style="color: gray;">153</sup>, מלשון תסמר שערת בשרי<sup style="color: gray;">154</sup>. ולהלכה כתבו הפוסקים שני האופנים<sup style="color: gray;">155</sup>. וכתבו אחרונים שאין זה בקדחת המצוי לא עלינו, שידוע שאין זה סכנת נפשות, ותחילתו קר וסופו חם<sup style="color: gray;">156</sup>, ורק על ידי גוי מותר לחלל עליו את השבת<sup style="color: gray;">157</sup>, ואין זה בכלל חולה שיש בו סכנה<sup style="color: gray;">158</sup>, אלא זה מדובר שבשעה אחת בא עליו החמימות או הקרירות<sup style="color: gray;">159</sup>.
קדחת שהיא בת יומה או ביומה הרביעי, נחלקו בה ראשונים: יש סוברים שהיא חולי שיש בה סכנה<sup style="color: gray;">160</sup>. ויש סוברים שהיא חולי שאין בו סכנה<sup style="color: gray;">161</sup>.
החולה המוטל במיטה בחמימות הוא חולה שיש בו סכנה, שידוע שעד הזיעה עומד בסכנה, וגם אחר כך עד שיקום ממיטתו הוא חולה, ואם כפי הראות עדיין לא נשלמה זיעתו, הוא כיש בו סכנה<sup style="color: gray;">162</sup>.
אדם שאחזו דם, מעמידים אותו במים בשביל שיצטנן<sup style="color: gray;">163</sup>. ומי שאחזו דם - ויש בו סכנת נפש<sup style="color: gray;">164</sup> - מקיזים אותו דם - אף על ידי ישראל<sup style="color: gray;">165</sup> - מפני הסכנה<sup style="color: gray;">166</sup>, אפילו הולך על רגליו, ואפילו ביום הראשון<sup style="color: gray;">167</sup>. ואם אחזו דם במקצת, וניכר שהוא מיחוש בעלמא, אסור<sup style="color: gray;">168</sup> לו שום רפואה עד הערב, אלא אם כן הרופא אומר צריך<sup style="color: gray;">169</sup>.
עין שמרדה - שרוצה לצאת, כאדם המורד ויוצא<sup style="color: gray;">170</sup> - מותר לכוחלה בשבת<sup style="color: gray;">171</sup>, ואפילו לשחוק סממנים בשבת, ולהביא דרך רשות-הרבים*<sup style="color: gray;">172</sup>, שמאור העיניים מעורה ואחוז בעורקי הלב<sup style="color: gray;">173</sup>, והוא סכנה ללב<sup style="color: gray;">174</sup>, ויש סכנת נפש<sup style="color: gray;">175</sup>, ומחללים שבת על חולי העין<sup style="color: gray;">176</sup>. לסוברים - וכן הלכה<sup style="color: gray;">177</sup> - שאין מחללים את השבת באיסור דאוריתא על סכנת איבר<sup style="color: gray;">178</sup>, שונה דין העין משום הסכנה המיוחדת שבו<sup style="color: gray;">179</sup>.
על איזה חולי העין מחללים שבת<sup style="color: gray;">180</sup>, כגון שנוטפת עינו ריר<sup style="color: gray;">181</sup> תמיד<sup style="color: gray;">182</sup>, או "דיצא"<sup style="color: gray;">183</sup> - נעיצה ותחיבה<sup style="color: gray;">184</sup>, שנוקב בו הצער כמו מחט<sup style="color: gray;">185</sup>, שכואבת כאילו נועצים דבר בעין<sup style="color: gray;">186</sup>. ויש גורסים: ריצא<sup style="color: gray;">187</sup>, ומפרשים שהוא לשון נעיצה ותחיבה<sup style="color: gray;">188</sup>. ויש גורסים: צירא<sup style="color: gray;">189</sup>, ומפרשים: שהיתה באחת מעיניו ציר<sup style="color: gray;">190</sup> - או שיש דם בעין<sup style="color: gray;">191</sup>, דהיינו שהוא שותת דם<sup style="color: gray;">192</sup>, או שעינו דומעת<sup style="color: gray;">193</sup> תמיד<sup style="color: gray;">194</sup>, מרוב כאב<sup style="color: gray;">195</sup>, או שיש בעיניו חמימות<sup style="color: gray;">196</sup>, וכיוצא בחולאים האלו<sup style="color: gray;">197</sup>. ולא נאמרו הסימנים הללו<sup style="color: gray;">198</sup> אלא בתחילת החולי<sup style="color: gray;">199</sup> של כל אלו<sup style="color: gray;">200</sup>, או באמצעו<sup style="color: gray;">201</sup>, שכואב הרבה ויש סכנה<sup style="color: gray;">202</sup>, אבל אם הוא בסוף החולי<sup style="color: gray;">203</sup>, שכבר נתרפא ועדיין קודחת מעט<sup style="color: gray;">204</sup>, שעבר הכאב ונשתייר מעט שאוכל לו<sup style="color: gray;">205</sup>, ואינו כוחל אלא להאיר מאור עיניו<sup style="color: gray;">206</sup>, לפתח את העין, לברר את המאור<sup style="color: gray;">207</sup>, אסור לכוחלה בשבת<sup style="color: gray;">208</sup>.
<h4>סכנת איבר</h4>
המסוכן לאבד אחד מאיבריו, אם מחללים עליו את השבת באיסור דאוריתא, נחלקו ראשונים: א) יש סוברים שאין מחללים עליו את השבת<sup style="color: gray;">209</sup>, אלא אם כן יש בדבר סכנת מיתה<sup style="color: gray;">210</sup>, שלא אמרו שמחללים את השבת על עין שמרדה, אלא משום שמאור העיניים מעורה ואחוז בעורקי הלב<sup style="color: gray;">211</sup>, אבל משום סכנת עיורון בלחוד, לא<sup style="color: gray;">212</sup>. ב) ויש סוברים שאפילו על איבוד אחד מאיבריו מחללים עליו את השבת<sup style="color: gray;">213</sup>, שכן הדין במכה של חלל שמחללים עליה את השבת<sup style="color: gray;">214</sup>, אף על פי שרוב אינם מתים<sup style="color: gray;">215</sup>. או שמעין שמרדה, שמחללים עליה את השבת<sup style="color: gray;">216</sup>, למדים שכל סכנת איבר כסכנת נפשות<sup style="color: gray;">217</sup>, שמה שנאמר בעין, יש לומר בשאר איברים שתולים ביחד עם איבר שהחיות תלוי בו, וכיון שספק נפשות דוחה שבת, אם כן בכל סכנת איבר צריכים להתיר מספק<sup style="color: gray;">218</sup>. ולא אמרו בעין שמרדה הטעם שמאור העיניים מעורה ואחוז בעורקי הלב, אלא לומר שהפסד סכנת האיבר קרובה לבוא<sup style="color: gray;">219</sup>.
להלכה כתבו הפוסקים שאין מחללים את השבת באיסור דאורייתא על סכנת איבר<sup style="color: gray;">220</sup>.
אף לסוברים - וכן הלכה<sup style="color: gray;">221</sup> - שאין מחללים את השבת באיסור דאוריתא על סכנת איבר<sup style="color: gray;">222</sup>, מכל מקום מחללים את השבת באיסור דרבנן<sup style="color: gray;">223</sup>, ואפילו על ידי ישראל<sup style="color: gray;">224</sup>, שהרי אמרו בתלמוד, בעין שמרדה, שיש בה סכנת נפשות<sup style="color: gray;">225</sup>, שהיו שהבינו בטעות שאין בה סכנת נפשות, ולכן פירשו ההיתר לכוחלה בשבת<sup style="color: gray;">226</sup>, בשחיקת סממנים<sup style="color: gray;">227</sup> מאתמול<sup style="color: gray;">228</sup>, שאז איסור הריפוי אינו אלא מדרבנן, מגזירת שחיקת סממנים<sup style="color: gray;">229</sup>. ויש המחלקים: אין עושים על סכנת איבר שבות שיש בו עיקר מלאכה שהוא נסמך לה, כגון כוחל, שאסור מפני שהוא ככותב*, או לעשות שום רפואה בסם, שיש לחוש משום שחיקת סממנים, אבל שבות שאין לו עיקר מלאכה שהוא נסמך עליה, מותר אפילו על ידי ישראל, ומטעם זה התירו להעלות אזנים<sup style="color: gray;">230</sup> ואונקלי<sup style="color: gray;">231</sup> ולהחזיר את השבר<sup style="color: gray;">232</sup>, שדברים אלו לא נאסרו מפני שהם דומים למלאכה, וגם אין לגזור בהם משום שחיקת סממנים, שאין דברים הללו נעשים בסממנים<sup style="color: gray;">233</sup>, וכן כתבו הפוסקים להלכה<sup style="color: gray;">234</sup>.
<h4>העלאת אזנים</h4>
מעלים אזנים בשבת<sup style="color: gray;">235</sup>, שגידי אזנים פעמים שיורדים למטה ומתפרקים הלחיים, וצריך להעלותם<sup style="color: gray;">236</sup>. ונחלקו לשונות התלמוד: ללשון הראשון ההיתר הוא ביד, אבל לא בסם<sup style="color: gray;">237</sup>, הואיל ואפשר ביד<sup style="color: gray;">238</sup>. וללשון השני, להיפך, ההיתר הוא בסם, אבל לא ביד<sup style="color: gray;">239</sup>, הואיל - שבשעת עשייתו ביד<sup style="color: gray;">240</sup> - הוא חורץ חריץ<sup style="color: gray;">241</sup>, שנבקע הבשר ונמחץ<sup style="color: gray;">242</sup>, דהיינו שהוא עושה חבורה, ויש חילול שבת יותר, אבל קשירת סם אין שם חילול דאורייתא<sup style="color: gray;">243</sup>. ויש הגורסים, שללשון הראשון ההיתר הוא בין ביד בין בכלי<sup style="color: gray;">244</sup>, וללשון השני ההיתר הוא ביד, אבל לא בכלי<sup style="color: gray;">245</sup>, אבל בסם לעולם מותר, שאין דרך להעלותם בסם, ואין לגזור בו משום שחיקת סממנים<sup style="color: gray;">246</sup>.
להלכה נחלקו ראשונים: א) יש הפוסקים כלשון הראשון<sup style="color: gray;">247</sup>, שמותר להעלות אזנים בין ביד בין בכלי בשבת<sup style="color: gray;">248</sup>, ולדעתם הוא חולי שאין בו סכנה<sup style="color: gray;">249</sup>, ואין עושים לו אלא דברים שאין בהם מלאכה<sup style="color: gray;">250</sup>, ולכן בסם אסור<sup style="color: gray;">251</sup>, משום שחיקת סממנים, אבל ביד מותר, שאין זו מלאכה<sup style="color: gray;">252</sup>. ב) ויש הפוסקים אף הם כלשון הראשון<sup style="color: gray;">253</sup>, אלא שלדעתם מעלים האזנים בשבת, אפילו בסם<sup style="color: gray;">254</sup>, אף על פי שיש בו שחיקת סממנים, וכל שכן ביד, ואין חוששים לעשיית חבורה<sup style="color: gray;">255</sup>, שיש סכנה בדבר אם לא מעלה האזנים<sup style="color: gray;">256</sup>, ואחר שסכנה היא הכל מותר<sup style="color: gray;">257</sup>. או שמעלים האזנים אפילו בסם<sup style="color: gray;">258</sup>, אף על פי שאין בו סכנה, שאין דרך להעלותם בסם, ואין לגזור בו משום שחיקת סממנים<sup style="color: gray;">259</sup>. ג) ויש מהראשונים פוסקים כלשון השני<sup style="color: gray;">260</sup>, שמעלים אזנים בשבת בסם, אבל לא ביד<sup style="color: gray;">261</sup>.
למעשה כתבו הפוסקים שמותר להעלות אזנים בין ביד בין בכלי<sup style="color: gray;">262</sup>, אבל לא בסם<sup style="color: gray;">263</sup>.
<h4>העלאת אונקלי</h4>
מעלים אונקלי - תנוך שכנגד הלב, שפעמים שנכפף צד פנים ומעכב את הנשימה<sup style="color: gray;">264</sup> - בשבת<sup style="color: gray;">265</sup>, אף על פי שאין בו סכנה, שאין בזה עשיית מלאכה<sup style="color: gray;">266</sup>, אבל לא בסממנים, כדי שנחוש לשחיקה ויש לו צער מהם<sup style="color: gray;">267</sup>.
<h4>כשאין בו סכנה</h4>
חולה שנפל מחמת חוליו למשכב ואין בו סכנה - או שיש לו מיחוש שמצטער וחלה ממנו כל גופו שאז אף על פי שהולך, דומה לנפל למשכב<sup style="color: gray;">268</sup> - אומרים לגוי לעשות לו רפואה<sup style="color: gray;">269</sup>, אבל אין מחללין עליו את השבת באיסור דאורייתא<sup style="color: gray;">270</sup>. ובחילול בשבות* שיש בו מעשה, נחלקו ראשונים: יש סוברים שמותר לחלל עליו שבת בשבות<sup style="color: gray;">271</sup>. ויש סוברים שצריך שיעשנו בשינוי, אבל בלא שינוי אסור<sup style="color: gray;">272</sup>. ויש סוברים שאסור לחלל עליו שבת בשבות<sup style="color: gray;">273</sup>.
חולה חושש, שאין בו אפילו סכנת איבר, ואין חוליו כבד עליו לנפול למשכב, חושש בעלמא הוא זה, ואפילו לומר לגוי לעשות אסור, שאמירה-לנכרי-שבות*, ולא התירו שבות בחושש<sup style="color: gray;">274</sup>, וכן שנינו: החושש בשיניו לא יגמע בהן את החומץ אבל מטבל הוא כדרכו ואם נתרפא נתרפא<sup style="color: gray;">275</sup>.
<h4>שאלה בבקיאים</h4>
מכה של חלל אינה צריכה אומד<sup style="color: gray;">276</sup> אם יש באותו חולי בכדי להמית אם לאו<sup style="color: gray;">277</sup>, שאפילו אין שם בקיאים וחולה אינו אומר כלום, עושים לו כל שרגילים לעשות לו בחול<sup style="color: gray;">278</sup>, ממאכלים ורפואות שהם יפים לחולה, ומחללים שבת, ואין נשאלים כלל<sup style="color: gray;">279</sup>, אבל כשיודעים ומכירים באותו חולי שממתין ואין צריך חילול, אסור לחלל עליו, אף על פי שהיא מכה של חלל<sup style="color: gray;">280</sup>.
מכה שאינה של חלל, אם שאלנו לרופא ואמר שיש בו סכנה, מחללים עליו את השבת, שספק נפשות להקל<sup style="color: gray;">281</sup>, ונשאלים בבקי ובחולה, ואין מחללין עליו שבת, עד שיאמר אחד מהם שהוא צריך לחילול<sup style="color: gray;">282</sup>, או שיעשה אצל אחד מהם ספק סכנת נפשות<sup style="color: gray;">283</sup>.
באמירת החולה, נחלקו ראשונים: יש סוברים דוקא כשנראה לחולה שימות, ואם אמר החולה לא אסתכן בכך למות, אסור לחלל שבת עבורו<sup style="color: gray;">284</sup>. ויש סוברים שאף על פי שאין החולים נביאים או בקיאים, כיון שיודע החולה שהוא שבת, ואומר צריך ואינו יכול לסבול מחמת החולי מרפאים אותו<sup style="color: gray;">285</sup>, וכן כתבו הפוסקים להלכה<sup style="color: gray;">286</sup>.
אף באמירת הרופא, נחלקו ראשונים: יש סוברים דהיינו דוקא רופא אומן של אותו מקום<sup style="color: gray;">287</sup>, הרגיל לרפאות בעיר לכל אדם, אותם שמחזיקים מומחה להתרפאות מהם חולי שיש בו סכנה<sup style="color: gray;">288</sup>. ויש סוברים שאין צריך מומחה<sup style="color: gray;">289</sup>, שכל בני אדם חשובים מומחים קצת<sup style="color: gray;">290</sup>, וספק נפשות להקל<sup style="color: gray;">291</sup>.
להלכה יש מהפוסקים שכתבו שאין צריך מומחה<sup style="color: gray;">292</sup>. ויש מהפוסקים שכתבו שאם אפשר לעשות על ידי גוי, יעשה<sup style="color: gray;">293</sup>.
רופא זה, כתבו ראשונים ואחרונים שהיינו אפילו רופא גוי<sup style="color: gray;">294</sup>. ויש שנראה מדבריהם שהוא דוקא רופא ישראל<sup style="color: gray;">295</sup>.
לסוברים שאין צריך מומחה כדי לומר על מכה שאינה של חלל שהיא מסוכנת<sup style="color: gray;">296</sup>, יש מהראשונים ואחרונים שכתבו שהיינו דוקא סתם ישראל ולא סתם גוי<sup style="color: gray;">297</sup>, שסתם גוי שאינו רופא אין מחזיקים אותו כבקיא<sup style="color: gray;">298</sup>, ודוקא ישראל נאמן, שכיון שהוא מצווה על השבת ואומר לחללו ודאי סומך על המחאתו<sup style="color: gray;">299</sup>. ויש שנראה מדבריהם שאף גוי בכלל זה<sup style="color: gray;">300</sup>.
הרופא הנאמן לומר על מכה שאינה של חלל שהיא מסוכנת<sup style="color: gray;">301</sup>, צריך שיאמר שמכיר באותו החולי<sup style="color: gray;">302</sup>.
לסוברים שאין צריך מומחה כדי לומר על מכה שאינה של חלל שהיא מסוכנת<sup style="color: gray;">303</sup>, כתבו אחרונים שעל כל פנים צריך שיאמר שמכיר באותו חולי<sup style="color: gray;">304</sup>, ואינו נאמן להכחיש המומחה, אפילו להקל<sup style="color: gray;">305</sup>, ואפילו אומר שמכיר החולי<sup style="color: gray;">306</sup>. ויש סוברים שכל אדם מומחה קצת, ונחשב לספק נגד הרופא שאומר שאין צריך<sup style="color: gray;">307</sup>.
רופא אחד אומר צריך לחלל עליו את השבת, ורופא אחד אומר לא צריך לחלל עליו את השבת, מחללים עליו את השבת<sup style="color: gray;">308</sup>, שספק נפשות להקל<sup style="color: gray;">309</sup>, והיכן שרופא אחד אומר צריך, אף על פי שהחולה אומר לא צריך, אנו שומעים לרופא<sup style="color: gray;">310</sup>. חולה אומר צריך אני לתרופה פלונית ורופא אומר שיזיקהו, שומעים לרופא, אבל כשאמר הרופא שאין צריך, שומעים לחולה<sup style="color: gray;">311</sup>.
רופא אחד אומר צריך, והרבה אומרים אינו צריך, נחלקו גאונים וראשונים: יש סוברים שבאומדנא של ספק נפשות הולכים אחר רוב דעות<sup style="color: gray;">312</sup>. ויש סוברים שבאומדנא של ספק נפשות אין הולכים אחר רוב דעות, אלא שומעים לרופא שאומר שצריך<sup style="color: gray;">313</sup>. וע"ע רוב.
<h4>כשאינו רוצה לחלל שבת</h4>
חולה שצריכים לחלל עליו את השבת, ואינו רוצה, כופים אותו, שהוא חסידות של שטות<sup style="color: gray;">314</sup>.
<h4>שתי שבתות</h4>
ספק נפשות הדוחה את השבת, לא ספק שבת זו בלבד, אלא אפילו ספק שבת אחרת<sup style="color: gray;">315</sup>, לא שיהא ספק הנפשות לשבת זו, אלא אפילו אין הספק לשבת זו, שפשוט לנו שהיום לא ימות, אלא ספק שאם לא יעשו לו היום, שמא ימות לשבת הבאה<sup style="color: gray;">316</sup>. כגון שאמדוהו שצריך לעשות לו רפואה ידועה שיש בה מלאכת חילול שבת שמונה ימים<sup style="color: gray;">317</sup>, והיום שבת<sup style="color: gray;">318</sup>, אין אומרים נמתין עד הלילה<sup style="color: gray;">319</sup> ונמצא שלא לחלל עליו אלא שבת אחת<sup style="color: gray;">320</sup>, אלא יעשו מיד, אף על פי שצריך לחלל עליו שתי שבתות<sup style="color: gray;">321</sup>, ומחללים עליו אפילו מאה שבתות, כל זמן שהוא צריך ויש בו סכנה או ספק סכנה מחללים<sup style="color: gray;">322</sup>.
<h4>החזרת שבר</h4>
במשנה שנינו שאין מחזירים את השבר - עצם שנשבר<sup style="color: gray;">323</sup>, דהיינו עצם אחד שנשבר לשנים<sup style="color: gray;">324</sup> ונישוף ממקומו<sup style="color: gray;">325</sup> - בשבת<sup style="color: gray;">326</sup>, שכל רפואה אסורה משום שחיקת סממנים<sup style="color: gray;">327</sup>. ולהלכה אמר שמואל בתלמוד שמחזירים את השבר בשבת<sup style="color: gray;">328</sup>, שיש בשיהוי הדבר סכנת איבר<sup style="color: gray;">329</sup>. יש מהראשונים מפרשים שלדעת שמואל יש לשנות כן במשנה<sup style="color: gray;">330</sup>. ויש מהראשונים מפרשים שאין הלכה כמשנה זו<sup style="color: gray;">331</sup>, שמסורת בידי שמואל שהמשנה שנויה כיחיד וחכמים חלוקים עליו<sup style="color: gray;">332</sup>. ויש מהאחרונים שפירש ששמואל היה רופא, וידע שלפי טבע אנשי דורו אם לא יחזירו את השבר יהיה סכנה<sup style="color: gray;">333</sup>, ולכן שינה מדין המשנה<sup style="color: gray;">334</sup>.
להלכה כתבו ראשונים שמחזירים את השבר בשבת<sup style="color: gray;">335</sup>. ויש מהם שכתבו שעצם שיצא ממקומו - דהיינו שנפרד ממקום חיבורו<sup style="color: gray;">336</sup> - מחזירים אותו<sup style="color: gray;">337</sup>, שאין לחלק בין יצא ממקומו לנשבר, ואם עצם שנשבר שצריך בקיאות גדולה מבנשמט ויצא ממקומו, מותר להחזירו בשבת, קל וחומר שמותר להחזיר עצם שיצא ממקומו<sup style="color: gray;">338</sup>, ויש מהאחרונים שפסקו כן להלכה<sup style="color: gray;">339</sup>. ויש מהאחרונים שפסקו שעצם שיצא ממקומו אין מחזירים אותו<sup style="color: gray;">340</sup>, שאינו שונה ממי שנשמטה פרק ידו ממקומו<sup style="color: gray;">341</sup>, ואין ההיתר אלא בעצם הנשבר<sup style="color: gray;">342</sup>, ומכל מקום אם הרופא אומר שנפרק בחזקה ויוכל לבוא לידי סכנת איבר, מותר למשוך ולהחזירו למקומו כדרך שעושה בחול<sup style="color: gray;">343</sup>. ויש מחלקים בין יצא מעט, שרשאי להחזיר, לנפרק לגמרי, שאינו רשאי<sup style="color: gray;">344</sup>. ויש מחלקים להיפך: יצא לגמרי, רשאי להחזיר, שחשוב סכנת איבר אם לא יחזירנו מייד, ואם יצא מעט, אינו רשאי להחזיר<sup style="color: gray;">345</sup>.
<h4>נשמט פרק ידו או רגלו</h4>
מי שנפרקה ידו ורגלו - שננקעה<sup style="color: gray;">346</sup>, יצא העצם מפרק שלו<sup style="color: gray;">347</sup>, נשמט פרק ידו או רגלו ממקומו<sup style="color: gray;">348</sup> - לא יטרפם - ישפשף הרבה<sup style="color: gray;">349</sup> על מקום השבר<sup style="color: gray;">350</sup> - בצונן<sup style="color: gray;">351</sup>, שזהו רפואתו<sup style="color: gray;">352</sup>, שלא יעשה כדרך חול<sup style="color: gray;">353</sup>, אבל רוחץ הוא כדרכו, ואם נתרפא נתרפא<sup style="color: gray;">354</sup>.
<h4>יום טוב</h4>
רפואה - לחולה שאינו גמור<sup style="color: gray;">355</sup> - שיש בה משום עשיית מלאכה דאורייתא או דרבנן אסורה ביום טוב<sup style="color: gray;">356</sup>. וברפואה שאין בה איסור מלאכה ושאיסורה בשבת הוא רק משום גזירת שחיקת סממנים<sup style="color: gray;">357</sup>, נחלקו ראשונים ואחרונים:
א) יש סוברים שלא נאסרה רפואה ביום טוב<sup style="color: gray;">358</sup>, שכיון שביום טוב מותר לשחוק פלפלים ותבלין לצורך יום טוב, לא נאסרה רפואה ביום טוב, שאין לאסור משום שחיקת סממנים<sup style="color: gray;">359</sup>, שכיון שעיקר הגזירה מכח שמא יבוא לידי שחיקת סממנים, והרי ביום טוב מותר שחיקת סממנים לצורך אוכל נפש, ואם כן שייך בו מתוך שהותרה לצורך הותרה אף שלא לצורך, ואם כן אין בשחיקת סממנים איסור מדאוריתא, ואין לגזור בו ביום טוב<sup style="color: gray;">360</sup>. או שביום טוב אין גזירת איסור רפואה כלל, שלא גזרו על שבות* במקום צער ביום טוב<sup style="color: gray;">361</sup>.
ב) ויש סוברים שנאסרה רפואה ביום טוב<sup style="color: gray;">362</sup>, ואף במקום צער אין להתיר<sup style="color: gray;">363</sup>. אם משום שאף על פי שחיקת סממנים הותרה לצורך ביום טוב, היינו רק כשהוא ראוי לתקן התבשיל<sup style="color: gray;">364</sup>, או משום שיש לגזור על יום טוב משום שבת<sup style="color: gray;">365</sup>. וכן שנינו: שותים מי זבלים ומי דקלים וכוס עיקרים במועד<sup style="color: gray;">366</sup>, משמע שביום טוב אסור<sup style="color: gray;">367</sup>.
בחולי גמור, מותר לרפאות ביום טוב, כפי דינו בשבת<sup style="color: gray;">368</sup>.
לגבי הכתוב ביום טוב: אך אשר יֵאכל לכל נפש הוא לבדו יֵעשה לכם<sup style="color: gray;">369</sup>, יש מהראשונים שהביא לימוד: יֵאכל, אבל לא לרפואה<sup style="color: gray;">370</sup>. וביאור אחרונים שהוא אף בחולה שאין בו סכנה<sup style="color: gray;">371</sup>, שאסור לרפאותו כדי שלא יביא אותו הדבר להפר שמחת יום טוב<sup style="color: gray;">372</sup>, ומטעם זה אסרו רפואה ביום טוב, ולא משום שחיקת סממנים<sup style="color: gray;">373</sup>.
<h4>יום טוב שני של גליות</h4>
ביום-טוב-שני-של-גליות* מותר לעשות רפואה<sup style="color: gray;">374</sup>, ולא גזרו על רפואה ביום טוב שני משום שחיקת סממנים<sup style="color: gray;">375</sup>. וכתבו אחרונים שכיון שאף ביום טוב יש הסוברים שמותר<sup style="color: gray;">376</sup>, ברור להתיר בשני<sup style="color: gray;">377</sup>.
<h4>חול המועד</h4>
אין מונעים רפואה מאדם בחול-המועד*<sup style="color: gray;">378</sup>, וכל מאכלות ומשקים שאינם מאכל בריאים, אלא לרפואה, מותר לאדם לאכלם ולשתותם במועד<sup style="color: gray;">379</sup>. וכן שנינו בתוספתא, שבא ר' עקיבא ולימד ששותים מי זבלים ומי דקלים וכוס עיקרים - מיני מים השותים לרפואה<sup style="color: gray;">380</sup> - במועד<sup style="color: gray;">381</sup>, כיון שיש בהם רפואה<sup style="color: gray;">382</sup>, ואין חוששים משום גזירה של שחיקת סממנים<sup style="color: gray;">383</sup>. שבראשונה היו אומרים אין שותים מי זבלים ומי דקלים וכוס עיקרים במועד<sup style="color: gray;">384</sup>, אף על פי שהוא לרפואה, כיון שיכול לאחר אותה עד לאחר המועד, ויש בהן טרחה יתירה לתקן<sup style="color: gray;">385</sup>.
<h4>רפואת בהמה בשבת</h4>
אסור לעשות בשביל רפואת בהמה בשבת שום מלאכה דאוריתא<sup style="color: gray;">386</sup> או דרבנן<sup style="color: gray;">387</sup>, אפילו היא קרובה למות<sup style="color: gray;">388</sup>.
ברפואת בהמה בשבת - שאין בה מלאכה<sup style="color: gray;">389</sup> - אם גוזרים בה משום שחיקת סממנים, נחלקו ראשונים:
א) יש סוברים שבזהו שאמר רב נחמן בר יצחק, שנחלקו תנאים<sup style="color: gray;">390</sup>, שלדעת תנא קמא בהמה שאכלה כרשינים הרבה, לא יריצנה בחצר בשביל שתתרפה<sup style="color: gray;">391</sup>, שלדעתו גוזרים אף בבהמה משום שחיקת סממנים<sup style="color: gray;">392</sup>. ור' יאשיה מיקל<sup style="color: gray;">393</sup>, משום צער הבהמה<sup style="color: gray;">394</sup>, ולדעתו לא גזרו על רפואת הבהמה משום שחיקת סממנים<sup style="color: gray;">395</sup> כמו שגזרו על רפואת אדם<sup style="color: gray;">396</sup>, שאין אדם בהול כל כך על רפואת בהמתו שיביא סממנים<sup style="color: gray;">397</sup>, ובמקום צער לא גזרו בדבר שאין בו מלאכה<sup style="color: gray;">398</sup>. ומה ששנינו בברייתא: בהמה שאחזה דם אין מעמידים אותה במים בשביל שתצטנן<sup style="color: gray;">399</sup>, וביארו בתלמוד דהיינו גזירה משום שחיקת סממנים<sup style="color: gray;">400</sup>, היינו כדעת תנא קמא<sup style="color: gray;">401</sup>.
ב) ויש מהראשונים סוברים שכשיש הוכחה גדולה שעושה דבר לרפואה, אסור לרפאות אף בהמה בשבת<sup style="color: gray;">402</sup>, ומה ששנינו: בהמה שאחזה דם אין מעמידים אותה במים בשביל שתצטנן<sup style="color: gray;">403</sup>, שנויה לדברי הכל<sup style="color: gray;">404</sup>, ולא נחלקו תנא קמא ור' יאשיה אלא בהולכה בחצר, שאין ניכר כל כך משום רפואה, שעל זה אמר רב נחמן בר יצחק שנחלקו אמוראים בגזירה משום שחיקת סממנים<sup style="color: gray;">405</sup>.
אף להלכה נחלקו ראשונים: א) יש פוסקים שכל צער של בהמה מותר ואין חוששים לשחיקת סממנים<sup style="color: gray;">406</sup>, ומותר להריץ בהמה בחצר בשביל שתתרפה<sup style="color: gray;">407</sup>, שהלכה כר' יאשיה<sup style="color: gray;">408</sup>, שכן בתלמוד אמרו שדרש רבא: הלכה כר' יאשיה<sup style="color: gray;">409</sup>, ומזה שדרש רבא הלכה כמותו, אתה שומע מזה שהיא הלכה ומורים כן, שאם לא כן לא היה דורשו בדרשה ברבים<sup style="color: gray;">410</sup>, ולשון "מיקל" מורה אפילו לדרשה ברבים<sup style="color: gray;">411</sup>. ובהמה שאחזה דם מעמידים אותה במים בשביל שתצטנן<sup style="color: gray;">412</sup>, שהברייתא האוסרת שנויה - לסוברים כן<sup style="color: gray;">413</sup> - כדעה החולקת על ר' יאשיה<sup style="color: gray;">414</sup>. ב) ויש פוסקים שאם ניכר שהוא לרפואה, אסור<sup style="color: gray;">415</sup>, שרפואה גמורה אסור לעשות לבהמה בשבת<sup style="color: gray;">416</sup>, ולכן אסור להעמיד הסוס במים כדי לצנן<sup style="color: gray;">417</sup>, גזירה משום שחיקת סממנים<sup style="color: gray;">418</sup>, שאף על פי שההלכה כר' יאשיה<sup style="color: gray;">419</sup>, אף הוא מודה בזה - לסוברים כן<sup style="color: gray;">420</sup> - שאסור<sup style="color: gray;">421</sup>, ובהמה שאכלה כרשינים הרבה מותר להריצנה בחצר<sup style="color: gray;">422</sup>, שאין ניכר כל כך שהוא לרפואה<sup style="color: gray;">423</sup>, והלכה כר' יאשיה<sup style="color: gray;">424</sup>. ג) ויש מהראשונים החולקים על כל זה וסוברים - שאף בבהמה גזרו משום שחיקת סממנים, ואסור להריץ בהמה בחצר כדי שתתרפה או להעמידה במים כדי שתצטנן - שאין הלכה כר' יאשיה<sup style="color: gray;">425</sup>, שמזה ששנינו: ר' יאשיה "מיקל", ולא "מתיר", משמע שהלכה ואין מורים כן<sup style="color: gray;">426</sup>.
להלכה כתבו הפוסקים שבהמה שאכלה כרשינים הרבה ומצטערת מותר להריצה בחצר<sup style="color: gray;">427</sup>, שההלכה כר' יאשיה<sup style="color: gray;">428</sup>, ואם אחזה דם, יכול להעמידה במים כדי שתצטנן<sup style="color: gray;">429</sup>, ולא גזרו משום שחיקת סממנים<sup style="color: gray;">430</sup>, שאין אדם בהול על רפואת בהמתו ולא יבוא לידי שחיקת סממנים<sup style="color: gray;">431</sup>, ור' יאשיה חלוק על הברייתא האוסרת<sup style="color: gray;">432</sup>.
היה ירא שמא תמות, נחלקו הפוסקים: יש סוברים - שיש לחוש שיהיה בהול על בהמתו וישחוק סממנים - ולפיכך אסור להריצה בחצר<sup style="color: gray;">433</sup>, ולא נחלקו תנא קמא ור' יאשיה במריצה בחצר<sup style="color: gray;">434</sup>, בספק שמא תמות<sup style="color: gray;">435</sup>. ויש סוברים שאף אם היא קרובה למיתה מחמת זה, שאז בודאי בהול, מותר<sup style="color: gray;">436</sup>, שאם לא תתיר לו יבוא לידי שחיקת סממנים ושאר מלאכה דאוריתא<sup style="color: gray;">437</sup>, ואסור לעשות מלאכה בשבת עבור רפואת בהמה<sup style="color: gray;">438</sup>.
<h4>רפואת בהמה בחול המועד</h4>
אין מונעים רפואה לבהמה בחולו של מועד<sup style="color: gray;">439</sup>, ואפילו ברפואה שיש בה מלאכה<sup style="color: gray;">440</sup> מדאורייתא<sup style="color: gray;">441</sup>, שהרי רפואה שאין בה איסור מלאכה, רק גזירה משום שחיקת סממנים, אפילו בשבת - לסוברים כן<sup style="color: gray;">442</sup>, וכן הלכה<sup style="color: gray;">443</sup> - מותר לעשותה לבהמה<sup style="color: gray;">444</sup>.
<h3><b>תפילות וברכות</b></h3>
<h4>תפילה לפני הקזת דם</h4>
הנכנס להקיז דם, אומר: יהי רצון מלפניך ה' אלהי - ויש גורסים: אלהי ואלהי אבותי<sup style="color: gray;">445</sup>. ויש גורסים: אלהינו<sup style="color: gray;">446</sup>. ויש גורסים: אלהינו ואלהי אבותינו<sup style="color: gray;">447</sup> - שיהא עסק זה לי לרפואה<sup style="color: gray;">448</sup>. יש שאינם גורסים כאן תוספת<sup style="color: gray;">449</sup>. ויש גורסים שמוסיף: שלמה<sup style="color: gray;">450</sup>. ויש גורסים: לחיים ולשלום<sup style="color: gray;">451</sup>. ויש גורסים: ותרפאני, כי אל רופא רחמן אתה ורפואתך שלמה<sup style="color: gray;">452</sup>, ויש הראשונים שכתב כן להלכה<sup style="color: gray;">453</sup>. ויש גורסים כעין זה: ותרפאני, כי אל רופא נאמן אתה ורפואתך אמת<sup style="color: gray;">454</sup>. ויש גורסים: ותרפאני רפואה שלמה לחיים, כי אל רופא ורחמן אתה<sup style="color: gray;">455</sup>. ויש גורסים: ותרפאני, כי אל רחמן אתה<sup style="color: gray;">456</sup>. ויש גורסים: ותרפאני, כי רופא חינם אתה<sup style="color: gray;">457</sup>, וביארו ראשונים שלפי שדרך הרופאים לרפאות בשכר אומר להקדוש ברוך הוא: רופא חינם<sup style="color: gray;">458</sup>. ויש גורסים: כי רופא חינם אתה ורפואתך אמת<sup style="color: gray;">459</sup>, וביארו ראשונים שהוא כפי שנאמר: מחצתי ואני ארפא<sup style="color: gray;">460</sup>. ויש גורסים: כי אל רופא חינם אתה<sup style="color: gray;">461</sup>. ויש גורסים: כי רופא חינם אתה<sup style="color: gray;">462</sup>, וכן כתבו רוב הראשונים להלכה<sup style="color: gray;">463</sup>.
בסיום התפילה נחלקו אמוראים: א) לדעת רב אחא מוסיף: לפי שאין דרכן של בני אדם לרפאות, אלא שנהגו<sup style="color: gray;">464</sup>, כלומר: לא היה להם לעסוק ברפואות אלא לבקש רחמים<sup style="color: gray;">465</sup>, וביארו אחרונים שהוא מתנצל למה מבקש רפואה על ידי ההקזה, שהוא לפי הטבע אף שאינו מן הראוי לעשות כן אלא לבקש רחמים להנצל על ידי רחמים של מעלה<sup style="color: gray;">466</sup>, מכל מקום מאחר שכבר נהגו לעשות רפואה על ידי הטבע, גם אני עושה כן, ועל כל פנים אני מודה שהכל בא על ידך כי אל רופא נאמן אתה<sup style="color: gray;">467</sup>. ב) ולדעת אביי אין לומר כן, שהרי ניתנה רשות לרופא לרפאות<sup style="color: gray;">468</sup>. וביארו אחרונים הטעם, שגם התורה הסכימה על זה שיהא רפואה על פי הטבע, כי ירדה תורה לסוף דעת האדם שלא יהיה זכאי כל כך שתבוא רפואתו על ידי נס מן השמים, ובזמן הזה חיוב בדבר ומצוה היא, כיון שלפי מעשה האדם חיותו תלוי בכך<sup style="color: gray;">469</sup>.
להלכה כתבו הפוסקים - כדעת אביי - שאין לומר תוספת זו, וכדעת אביי<sup style="color: gray;">470</sup>.
תפילה זו אינה פותחת בברוך ואינה חותמת בברוך<sup style="color: gray;">471</sup>, ובטעמה כתבו ראשונים, שההקזה היא סכנה שמא יחתוך וורידי הדם וימות<sup style="color: gray;">472</sup>, וכתבו אחרונים שהיא תקנת חכמים דרך שבח והודאה להקדוש ברוך הוא, כמו ברכות התפילה, שאף על פי שאינו נהנה באותה שעה צריך להתפלל<sup style="color: gray;">473</sup>, ועל ידי תפילה זו ישים בטחונו בה' ויבקש ממנו שתהיה לו לרפואה<sup style="color: gray;">474</sup>.
<h4>תפילה קודם נטילת רפואה</h4>
כתבו אחרונים שבכל דברי הרפואה יאמר התפילה הנאמרת קודם הקזת דם<sup style="color: gray;">475</sup>, ואף על פי שבשאר דברי רפואה, כשאין סכנה אין אומרים הברכה שלאחר הקזת דם - לסוברים כן<sup style="color: gray;">476</sup> - אמירת התפילה בשאר עניני רפואה אינו מזיק ואין בו איסור<sup style="color: gray;">477</sup>.
<h4>תפילה לאחר הקזת דם</h4>
כשיוצא - ויש גורסים: כשעומד<sup style="color: gray;">478</sup> - מלהקיז דם<sup style="color: gray;">479</sup>, אומר - בהזכרת שם ומלכות<sup style="color: gray;">480</sup> - ברוך רופא חולים<sup style="color: gray;">481</sup>. ויש גורסים: ברוך רופא חינם<sup style="color: gray;">482</sup>. ויש גורסים: ברוך רופא חיים<sup style="color: gray;">483</sup>. ויש סוברים שאינו מזכיר שם ומלכות, אלא אומר: ברוך אתה ה'<sup style="color: gray;">484</sup>, שאינה אלא בקשה בעלמא, ונמשך ליהי רצון שביקש קודם הקזה<sup style="color: gray;">485</sup>, ודומה לתפִלת-הדרך*, שלא נמצא לאחד מן הפוסקים שיסברו שצריך שיחתום ברוך אתה ה' מלך העולם שומע תפילה, אלא ברוך אתה ה' שומע תפילה<sup style="color: gray;">486</sup>. ויש מהאחרונים שכתבו שאין בברכה זו כלל חתימה בשם<sup style="color: gray;">487</sup>.
להלכה כתבו הפוסקים שאומר בשם ומלכות<sup style="color: gray;">488</sup>: ברוך - אתה ה' אלהינו מלך העולם<sup style="color: gray;">489</sup> - רופא חולים<sup style="color: gray;">490</sup>. ויש מהאחרונים סוברים שאין לאומרה בשם ומלכות<sup style="color: gray;">491</sup>.
<h4>תפילה לאחר פעולת רפואה</h4>
בפעולת רפואה שאינה הקזת דם, יש מהאחרונים שכתבו שאומרים הברכה הנאמרת לאחר הקזת דם<sup style="color: gray;">492</sup>. ויש שכתבו שאין לאומרה, כשאין חשש סכנה<sup style="color: gray;">493</sup>, שדוקא בהקזה תיקנו כן, שהיא סכנה<sup style="color: gray;">494</sup>. ויש שחילקו: אם בפעולת הרפואה אין בה חשש סכנה, כמו שיש בהקזת דם, שיש בה חיתוך ורידים, מברך בלא הזכרת שם ומלכות<sup style="color: gray;">495</sup>, שלא להכניס בספק ברכות<sup style="color: gray;">496</sup>, אבל מי שעושים לו ניתוח, מברך בשם ומלכות כמו - שמברך, לסוברים כן<sup style="color: gray;">497</sup> - בהקזת דם<sup style="color: gray;">498</sup>.
כל האוכלים והמשקים שאדם אוכל ושותה לרפואה, אם יש לו הנאה מהם צריך לברך עליהם, ועל כך ע"ע ברכות הנהנין<sup style="color: gray;">499</sup>.
<h2>רציעה</h2>
<b>הגדרת הערך</b> - רציעת עבד עברי שאינו רוצה לצאת בשש.
<h3>פתיחה</h3>
עבד-עברי* יוצא בשש, ואם אינו רוצה לצאת רבו רוצע את אזנו ועובד אותו עד היובל*, ועל כך ע"ע עבד עברי. על עבד המוכר את עצמו אם נרצע, ע"ע הנ"ל, וע' מוכר עצמו<sup style="color: gray;">1</sup>. על שאר תנאים ואיזה עבדים שאינם נרצעים, ע"ע עבד עברי<sup style="color: gray;">2</sup>. הערך שלפנינו דן בדיני הרציעה.
<h3>הבאה לבית דין</h3>
יש לאדון להביא את העבד אל בית דין<sup style="color: gray;">3</sup>, של שלשה<sup style="color: gray;">4</sup>, שנאמר: והגישו אדניו אל האלהים<sup style="color: gray;">5</sup>, כדי להימלך בבית דין<sup style="color: gray;">6</sup>, שמכרו לו את העבד בתחילה<sup style="color: gray;">7</sup> - שהם כבעליו וצריכים רשותם לרציעה<sup style="color: gray;">8</sup>, או לפי שצריכים בית דין לברר אם אינו צריך עוד להימכר על גניבה אחרת<sup style="color: gray;">9</sup> - ואומר – העבד<sup style="color: gray;">10</sup> - דבריו – היינו "אהבתי את אדוני את אשתי ואת בני לא אצא חפשי"<sup style="color: gray;">11</sup> - בפניהם<sup style="color: gray;">12</sup>. בטעם הדבר שצריך שלשה יש מן הראשונים שכתבו לפי ש"אלוקים" הוא לשון רבים ראוי שיהיו הדיינים שנים, ולפי שאם יחלקו בדבר לא יהיה מכריע יחוייב שיהיו שלשה<sup style="color: gray;">13</sup>. על מוכר עצמו לסוברים שנרצע<sup style="color: gray;">14</sup>, אם אין צריך לילך לבית דין קודם רציעתו, ע"ע מוכר עצמו<sup style="color: gray;">15</sup>.
<h3>הגשה לדלת או למזוזה</h3>
יש - לאדון<sup style="color: gray;">16</sup>, ויש אומרים לבית הדין<sup style="color: gray;">17</sup> - להגיש את העבד אל הדלת או אל המזוזה, שנאמר: והגישו אל הדלת או אל המזוזה<sup style="color: gray;">18</sup>. ר' שמעון בן רבי היה דורש את המקרא הזה כמין חומר: מה נשתנה דלת ומזוזה מכל כלים שבבית, אמר הקב"ה דלת ומזוזה שהיו עדים במצרים בשעה שפסחתי על המשקוף ועל שתי המזוזות<sup style="color: gray;">19</sup>, ואמרתי: כי לי בני ישראל עבדים<sup style="color: gray;">20</sup>, ולא עבדים לעבדים<sup style="color: gray;">21</sup>, והוצאתים מעבדות לחירות והלך זה וקנה אדון לעצמו ירצע בפניהם<sup style="color: gray;">22</sup>. ודוקא בדלת שאינה עקורה ועומדת בבנין, שנאמר: אל הדלת או אל המזוזה, הוקש דלת למזוזה מה מזוזה מעומד - שבאינו עומד בבנין אינו נקרא מזוזה<sup style="color: gray;">23</sup> - אף דלת מעומד<sup style="color: gray;">24</sup>. ובין דלת ומזוזה של אדון ובין של כל אדם<sup style="color: gray;">25</sup>, ויש מפרשים דלת ומזוזה של שער בית דין<sup style="color: gray;">26</sup>, כדי לפרסם הדבר לעיני כל העוברים שמשעבד עצמו בשביל שפחה כנענית, ושעליו לעבוד עבודתו עד היובל<sup style="color: gray;">27</sup>.
<h3>הרציעה</h3>
האדון נוקב את אזנו של העבד במרצע עד שמגיע לדלת שנאמר: ורצע אדניו את אזנו במרצע<sup style="color: gray;">28</sup>, וכן כתוב: ולקחת את המרצע ונתתה באזנו ובדלת<sup style="color: gray;">29</sup>. דרש רבן יוחנן בן זכאי: מה נשתנה אוזן מכל אברים שבגוף, אמר הקדוש ברוך הוא אוזן ששמעה קולי על הר סיני בשעה שאמרתי כי לי בני ישראל עבדים<sup style="color: gray;">30</sup> ולא עבדים לעבדים<sup style="color: gray;">31</sup>, והלך זה וקנה אדון לעצמו, ירצע<sup style="color: gray;">32</sup>. עוד שנינו: היה רבן יוחנן בן זכאי אומרה כמין חומר: אזן ששמעה לא תגנוב, והלך וגנב, היא תרצע מכל אבריו<sup style="color: gray;">33</sup>.
<h3>הימנית</h3>
האזן שרוצע, היא אזן הימנית<sup style="color: gray;">34</sup>, ולמדו כן בגזרה שוה ממה שנאמר בטהרת מצורע: על תנוך אזן המטהר הימנית<sup style="color: gray;">35</sup>, מה להלן ימין אף כאן ימין<sup style="color: gray;">36</sup>.
<h3>המקום באוזן</h3>
מקום הרציעה באוזן, נחלקו בו תנאים: ר' מאיר וחכמים אומרים שהוא בגובה של אוזן<sup style="color: gray;">37</sup>, היינו הסחוס<sup style="color: gray;">38</sup>, שהרי עבד כהן לדעתם אינו נרצע, לפי שנעשה בעל מום ברציעה<sup style="color: gray;">39</sup>, ואם אין רוצעים בגובה של אוזן אין מום ברציעה<sup style="color: gray;">40</sup>. ור' יהודה ור' אלעזר יודן בריבי אומרים שאינו אלא במילתא<sup style="color: gray;">41</sup>, היינו אליה של אוזן בבשר ולא בתנוך<sup style="color: gray;">42</sup>, שאם היו רוצעים בגובה של אוזן היו עושים עבד כהן בעל מום – לדעתם שעבד כהן נרצע<sup style="color: gray;">43</sup> - לפיכך לא התיר הכתוב לרצוע אלא במילתא<sup style="color: gray;">44</sup>. להלכה רוצעים בגובה של אוזן<sup style="color: gray;">45</sup>.
<h3>שיעור הרציעה</h3>
בשיעור הרציעה נחלקו בדבר: א) יש סוברים שצריך נקב גדול כדי כרשינה<sup style="color: gray;">46</sup>, וכן שנינו: המרצע, מרצע הגדול<sup style="color: gray;">47</sup>, והיינו שהוא עב וגס ועושה נקב גדול כמלא כרשינה<sup style="color: gray;">48</sup>. מהם יש סוברים שהוא לעיכובא<sup style="color: gray;">49</sup>, ומהם יש סוברים שאינו לעיכובא אלא למצוה<sup style="color: gray;">50</sup>. ב) ויש סוברים שדי בנקב כל שהוא<sup style="color: gray;">51</sup>.
<h3>המרצע</h3>
המרצע שאמר הכתוב שרוצעים בו<sup style="color: gray;">52</sup>, הוא של מתכת<sup style="color: gray;">53</sup>, שסתם מרצע של מתכת<sup style="color: gray;">54</sup>. ובשאר כלים נחלקו תנאים: רבי סובר שבכל מיני מתכות יכולים לרצוע<sup style="color: gray;">55</sup>, שלמדים מהכתוב: ולקחת את המרצע ונתתה באזנו ובדלת<sup style="color: gray;">56</sup>, כלל-ופרט-וכלל*, ולקחת כלל, מרצע פרט, באזנו ובדלת חזר וכלל, מה הפרט של מתכת אף כל של מתכת<sup style="color: gray;">57</sup>. ר' יוסי בר יהודה סובר שיכולים לרצוע בכל דבר שניקח ביד, כגון: הסול – כעין קוץ מעץ שנעשה בידי אדם<sup style="color: gray;">58</sup> - והסירא – קוץ מעץ<sup style="color: gray;">59</sup> - והמחט והמקדח והמכתב<sup style="color: gray;">60</sup>, אך אין רוצעים בסם, שלמדים מהכתוב: ולקחת מרצע באזנו ובדלת, ריבוי-מיעוט-וריבוי*, ולקחת ריבה, מרצע מיעט, באזנו ובדלת חזר וריבה, ריבה הכל, ומיעט סם<sup style="color: gray;">61</sup>, שאינו דומה למרצע, שאינו עושה את הנקב מכח אדם אלא מאליו<sup style="color: gray;">62</sup>. וכן שנינו: במרצע<sup style="color: gray;">63</sup>, אין לי אלא במרצע, מנין אפילו בסול אפילו בקוץ אפילו בזכוכית, תלמוד לומר: ורצע<sup style="color: gray;">64</sup>, ולא כתב ונתן את המרצע באזנו<sup style="color: gray;">65</sup>. ור' ישמעאל אמר שמהלכה-למשה מסיני* כשר בסול ובקוץ ובזכוכית, והוא אחד מג' מקומות שהלכה עוקפת את את המקרא<sup style="color: gray;">66</sup>, שהתורה אמרה: במרצע, והלכה ריבתה אף סול וקוץ וזכוכית<sup style="color: gray;">67</sup>.
<h3>הרוצע</h3>
האדון רוצע, שנאמר: ורצע אדניו<sup style="color: gray;">68</sup>. שליח האדון אם יכול לרצוע, נחלקו בדבר: יש סוברים שאינו רוצע<sup style="color: gray;">69</sup>, שהכתוב: אדניו<sup style="color: gray;">70</sup>, ממעט שלוחו של האדון<sup style="color: gray;">71</sup>, ובנו<sup style="color: gray;">72</sup>, ושליח בית דין<sup style="color: gray;">73</sup>. ויש סוברים ששליח האדון רוצע<sup style="color: gray;">74</sup>, ואף על פי שלדעתם בכל התורה אין שליחות מועיל<sup style="color: gray;">75</sup>, ריבה כאן הכתוב: ורצע<sup style="color: gray;">76</sup>, לרבות את השליח<sup style="color: gray;">77</sup>, או שריבה הכתוב: אדניו<sup style="color: gray;">78</sup>, כל שבא מחמת אדניו<sup style="color: gray;">79</sup>.
<h3>רציעה בבית דין</h3>
הרציעה אם צריכה להיות בפני בית דין, נחלקו בדבר: יש סוברים שצריך בית דין<sup style="color: gray;">80</sup>, ויש מן האחרונים שפירשו הטעם לפי שלא הותרה חבלת הרציעה אלא בבית דין, ולפיכך אף מוכר-עצמו אין רציעתו אלא בבית דין<sup style="color: gray;">81</sup>, ויש שפירשו הכתוב: ונתת באזנו ובדלת<sup style="color: gray;">82</sup>, דהיינו בדלת של בית דין<sup style="color: gray;">83</sup>. ויש שכתבו שנחלקו תנאים בדבר, שתנא קמא סובר שצריך בית דין ורבי סובר שאין צריך בית דין<sup style="color: gray;">84</sup>. ויש מחלקים, שמכרוהו בית דין רציעתו בפני בית דין, שכן אמר הכתוב: והגישו אדניו אל האלוהים, ואילו מוכר עצמו - לדעתם שנרצע<sup style="color: gray;">85</sup> - אין צריך בפני בית דין, שכן אמר הכתוב: והגישו אל הדלת<sup style="color: gray;">86</sup>.
<h3>זמן הרציעה</h3>
בזמן הרציעה, יש שכתבו שהוא דוקא בתוך שש<sup style="color: gray;">87</sup>, שנאמר: ורצע אדניו<sup style="color: gray;">88</sup>, צריך שיהיה אדניו בשעת רציעה<sup style="color: gray;">89</sup>, או מהכתוב: אמר יאמר העבד<sup style="color: gray;">90</sup>, שיאמר כשהוא עבד<sup style="color: gray;">91</sup>. ויש שכתבו שהוא אף לאחר שש<sup style="color: gray;">92</sup>.
<h3>בלילה</h3>
בלילה אין רוצעים<sup style="color: gray;">93</sup>, שנאמר בפרשת עבד עברי: על כן אנכי מצוך את הדבר הזה היום<sup style="color: gray;">94</sup>. ויש שכתבו שלסוברים שאין רציעה אלא בבית דין<sup style="color: gray;">95</sup>, אין רציעה בלילה מטעם שאין דין אלא ביום<sup style="color: gray;">96</sup>. ויש סוברים שרוצעים בלילה<sup style="color: gray;">97</sup>.
על הסוברים שאין להעמיד שני עבדים לרציעה ביחד, ע"ע אין עושין מצוות חבילות חבילות<sup style="color: gray;">98</sup>.
<h2>רשות היחיד</h2>
<b>הגדרת הערך</b> - מקום שאסור להוציא ממנו או לתוכו חפץ בשבת מרשות-הרבים* ומכרמלית*, ושאם יש בו ספק אם נטמא אדם, ויש בו דעת להישאל, ואינו יודע אם נטמא, ספיקו טמא באופנים מסויימים.
<h3>פתיחה</h3>
מן התורה אסור להוציא בשבת* דבר מרשות היחיד לרשות-הרבים*, ולהיפך, ועל כך ע"ע מוציא<sup style="color: gray;">1</sup>. ומדברי חכמים אסור אף להוציא דבר מכרמלית* לרשות היחיד ומרשות היחיד לכרמלית, ועל כך ע"ע הנ"ל<sup style="color: gray;">2</sup>. היה ספק ברשות היחיד, אם נטמא אדם, ויש בו דעת להישאל, ואינו יודע אם נטמא, הרי הוא טמא, אם היו שם שניים, ועל כך ע"ע ספק-טֻמאה. ושם, שאם אין בו דעת להישאל, ספיקו טהור, ושאם היו שם שלושה, ספיקו טהור<sup style="color: gray;">3</sup>.
על האיסור לזרוק דבר מרשות היחיד לרשות הרבים, או להיפך, ע"ע זורק. על האיסור מדברי חכמים להוציא ולהכניס בשבת מכרמלית* לרשות היחיד, או להיפך, ועל האיסור להעביר דבר מרחק של ארבע אמות בתוך כרמלית, ע"ע כרמלית<sup style="color: gray;">4</sup>. על האיסור להושיט מרשות היחיד לרשות היחיד דרך רשות הרבים, ע"ע מושיט.
<h3>מהותו</h3>
איזהו רשות היחיד, מקום המוקף מחיצות גבוהות עשרה טפחים, ויש בו ארבעה טפחים על ארבעה טפחים או יותר<sup style="color: gray;">5</sup>, אפילו יש בו כמה מילים<sup style="color: gray;">6</sup>, וכן חריץ - דהיינו בור<sup style="color: gray;">7</sup> או גומא, ברשות-הרבים*<sup style="color: gray;">8</sup> - עמוק עשרה ורחב ארבעה על ארבעה<sup style="color: gray;">9</sup>, וכן תל<sup style="color: gray;">10</sup> גבוה עשרה<sup style="color: gray;">11</sup> ורחב ארבעה על ארבעה<sup style="color: gray;">12</sup>, וכן גדר - כותל<sup style="color: gray;">13</sup> - שהוא גבוה עשרה ורחב ארבעה על ארבעה<sup style="color: gray;">14</sup>. ואינו רשות היחיד אלא אם כן הוא דבר מסויים<sup style="color: gray;">15</sup>.
יש הסוברים שאינו רשות היחיד עד שיהיה בו ארבע על ארבע הן ואלכסונן<sup style="color: gray;">16</sup>, דהיינו ריבוע של חמש טפחים ושלושה חומשים<sup style="color: gray;">17</sup>, ולא נזכר בכל מקום ארבע אלא על שם האלכסון<sup style="color: gray;">18</sup>. ויש הסוברים שדי שיהיה ארבעה על ארבעה<sup style="color: gray;">19</sup>.
מקום המוקף מחיצות, באופן שהוא רשות היחיד<sup style="color: gray;">20</sup>, אם הוא פחות מבית סאתיים הרי הוא רשות היחיד אפילו אם הוקף שלא לדירה<sup style="color: gray;">21</sup>, ואם הוא יותר מבית סאתיים, מדין תורה דינו כרשות היחיד ומדרבנן דינו ככרמלית*<sup style="color: gray;">22</sup>, ועל כך ע"ע כרמלית<sup style="color: gray;">23</sup>.
מקום המוקף מחיצות, באופן שהוא רשות היחיד<sup style="color: gray;">24</sup>, במספר המחיצות שנצרך כדי שיהיה רשות היחיד, נחלקו ראשונים: יש הסוברים שדי שיהיו לו שלוש מחיצות<sup style="color: gray;">25</sup>. ויש הסוברים שאינו רשות היחיד עד שיהיו לו שלוש מחיצות ולחי*, שהלחי הוא כמחיצה ברוח רביעית<sup style="color: gray;">26</sup>, וכשיש לו שלוש מחיצות בלבד הרי זה מן התורה מקום-פטור*<sup style="color: gray;">27</sup>.
בור ברשות הרבים העמוק עשרה ורחב ארבעה, שהוא רשות היחיד<sup style="color: gray;">28</sup>, הדברים אמורים אפילו היה הבור מלא מים<sup style="color: gray;">29</sup>, ואין אומרים שכיון שמלא הוא, אינו רשות היחיד, שמבטל המחיצות<sup style="color: gray;">30</sup>, שאין המים מבטלים המחיצות<sup style="color: gray;">31</sup>, שהמחיצות עדיין ניכרות<sup style="color: gray;">32</sup>, והוא הדין דברים שאדם מסתכל ורואה בתוכו ונראים המחיצות<sup style="color: gray;">33</sup>. אבל היה הבור מלא פירות, הרי הוא רשות הרבים<sup style="color: gray;">34</sup>, שהפירות מבטלות המחיצות<sup style="color: gray;">35</sup>, שאינן ניכרות<sup style="color: gray;">36</sup>, והוא הדין כשמלא בשאר דברים היבשים<sup style="color: gray;">37</sup>, וכל שאין המחיצות ניכרות בעומק ורוחב, אינו רשות היחיד<sup style="color: gray;">38</sup>, ולכן אם היה הבור מלא חציו בפירות, מבטל רשות היחיד, אבל אם היה גרעין אחד או דבר מועט אינו מבטל רשות היחיד<sup style="color: gray;">39</sup>.
הפירות שמבטלים הבור מלהיות רשות היחיד<sup style="color: gray;">40</sup>, נחלקו בהם ראשונים: יש מפרשים, דהיינו מן התורה, אבל חכמים גזרו שכל דבר הניטל בשבת אינו ממעט, ולכן אסור מדרבנן לזרוק מרשות הרבים לתוכו<sup style="color: gray;">41</sup>. ויש מפרשים, שאפילו מדרבנן אין בזה איסור, שכל שאין המחיצות ניכרות אינו רשות היחיד, ואפילו אם דעתו לפנותם משם<sup style="color: gray;">42</sup>. ויש מפרשים, שהפירות מבטלים המחיצות רק כשביטלם שם ואין דעתו לפנותו<sup style="color: gray;">43</sup>. ויש מהראשונים מחלקים: בפירות המותרים באכילה, שמותר לפנותם משם, המחיצות אינן בטלות, והרי הבור רשות היחיד, ובפירות טבל*, שאסור לפנותם משם בשבת, המחיצות בטלות והרי הבור רשות הרבים<sup style="color: gray;">44</sup>.
להלכה כתבו הפוסקים שכל שהבור מלא פירות, הרי זה רשות הרבים, אפילו אם דעתו לפנותם משם<sup style="color: gray;">45</sup>.
על רשות היחיד, שיש שעשאוהו חכמים ככרמלית*, ע"ע כרמלית: כרמלית ברשות היחיד. על איסור הטלטול במבוי* סתום, הפתוח מרוח רביעית, ע"ע מבוי: דינו. על תיקון המבוי כך שיותר לטלטל בו, ע"ע הנ"ל: תיקונו. על ההיתר לטלטל במבוי בשבת, על ידי שיתוף מאכל בין בני המבוי קודם לשבת, ע"ע שתופי מבואות.
<h3>כתלים</h3>
כתלים המקיפים רשות היחיד, על גביהם רשות היחיד<sup style="color: gray;">46</sup>, אפילו אינם רחבים ארבעה<sup style="color: gray;">47</sup>, וקל-וחֹמר* הוא, לאחרים עושה מחיצה, לעצמו לא כל שכן<sup style="color: gray;">48</sup>.
<h3>חורים שבכתלים</h3>
חורים שבכתלי רשות היחיד - שכלפי רשות היחיד<sup style="color: gray;">49</sup> - הם רשות היחיד<sup style="color: gray;">50</sup>, שהחורים שבכותל שלצד רשות היחיד, בין שהם חורים גדולים בין קטנים, בין גבוהים בין נמוכים, דינם כרשות היחיד, לפי שבעל החצר משתמש שם תשמישיו והוא כחצר עצמו<sup style="color: gray;">51</sup>, ואפילו אם הם פתוחים אף מרשות הרבים, כשמפולשים לרשות היחיד, דינם כחורי רשות היחיד<sup style="color: gray;">52</sup>.
במה דברים אמורים, בחורים שהם למעלה מעשרה טפחים<sup style="color: gray;">53</sup>, אבל חורים שהם למטה מעשרה טפחים, נחלקו בהם ראשונים ואחרונים: יש סוברים שהם כרשות הרבים, שאין בני רשות היחיד משתמשים בהם מפני בני רשות הרבים שמשתמשים בהם<sup style="color: gray;">54</sup>. ויש סוברים שאף למטה מעשרה טפחים הם רשות היחיד<sup style="color: gray;">55</sup>. ויש הסוברים שמחלוקת אמוראים היא<sup style="color: gray;">56</sup>, ולהלכה הם רשות היחיד<sup style="color: gray;">57</sup>.
היו החורים שבכתלי רשות היחיד, כלפי חוץ, ואינם עוברים כלפי פנים, נידונים לפי גובהם ורוחבם<sup style="color: gray;">58</sup>, היינו אם הם גבוהים עשרה טפחים ורחבים ארבעה, הם רשות היחיד, ואם אינם גבוהים עשרה טפחים, אז אם הם ברוחב ארבעה, הם כרמלית*, ואם לא, הם מקום-פטור*<sup style="color: gray;">59</sup>.
<h3>אויר רשות היחיד</h3>
אויר רשות היחיד הוא רשות היחיד עד לרקיע<sup style="color: gray;">60</sup>, שכל אויר שכנגד רשות היחיד, בין אויר חצר בין אויר עמוד ברשות הרבים גבוה עשר ורחב ארבעה, כנגדו עד לרקיע שם רשות היחיד עליו<sup style="color: gray;">61</sup>, ולכן אם נעץ קנה ברשות היחיד וזרק ונח על גביו, אפילו גבוה מאה אמה, חייב<sup style="color: gray;">62</sup>.
<h3>כלים</h3>
אפילו כלים - כגון ספינה<sup style="color: gray;">63</sup>, ותיבה<sup style="color: gray;">64</sup> או מגדל<sup style="color: gray;">65</sup> של עץ<sup style="color: gray;">66</sup> וכוורת<sup style="color: gray;">67</sup> וכיוצא בהן<sup style="color: gray;">68</sup> - אם יש בהן -לרבע בו<sup style="color: gray;">69</sup> - ארבעה על ארבעה בגובה עשרה או יתר על זה<sup style="color: gray;">70</sup>, הרי הן רשות היחיד גמורה<sup style="color: gray;">71</sup>, שכל מקום שגבוה עשרה ורחב ארבע על ארבע חולק רשות לעצמו ורשות היחיד הוא<sup style="color: gray;">72</sup>.
שולי הכלי מצטרפים עם האויר לענין הגובה להחשיבו עשרה טפחים לעשותו רשות היחיד<sup style="color: gray;">73</sup>. עובי כותלי הכלי, אם מצטרף לשיעור הכלי לעשותו רשות היחיד, כתבו ראשונים שאינם מצטרפים לשיעור<sup style="color: gray;">74</sup>. ויש הסוברים שמצטרפים לשיעור<sup style="color: gray;">75</sup>.
<h2>רשות הרבים</h2>
<b>הגדרת הערך</b> - מקום שאסור להוציא ממנו או לתוכו חפץ בשבת מרשות-היחיד* ומכרמלית*, ואסור לטלטל בו חפץ ארבע-אמות*, ושאם יש בו ספק אם נטמא אדם, ויש בו דעת להישאל, ואינו יודע אם נטמא, ספיקו טהור.
<h3>פתיחה</h3>
מן התורה אסור להוציא בשבת* דבר מרשות הרבים לרשות-היחיד*, ולהיפך, ועל כך ע"ע מוציא<sup style="color: gray;">1</sup>. ומדברי חכמים אסור אף להוציא דבר מכרמלית* לרשות הרבים ומרשות הרבים לכרמלית, ועל כך ע"ע הנ"ל<sup style="color: gray;">2</sup>. כמו כן מן התורה אסור להעביר דבר מרחק של ארבע-אמות* ברשות הרבים,ועל כך ע"ע מעביר ארבע אמות ברשות הרבים. על ספק-טֻמאה ברשות הרבים, שספיקו טהור, ע"ע ספק טֻמאה.
על האיסור לזרוק דבר מרשות היחיד לרשות הרבים, או להיפך, וכן על האיסור לזורקו מרחק של ארבע אמות ברשות הרבים, ע"ע זורק. על האיסור מדברי חכמים להוציא ולהכניס בשבת מכרמלית* לרשות הרבים, או להיפך, ע"ע כרמלית<sup style="color: gray;">3</sup>. על האיסור להושיט מרשות היחיד לרשות היחיד דרך רשות הרבים, ע"ע מושיט.
<h3>גדרו</h3>
איזהו רשות הרבים, רחובות<sup style="color: gray;">4</sup> הרחבים שש עשרה אמה<sup style="color: gray;">5</sup>, ואינם מקורים<sup style="color: gray;">6</sup> - מכוסים<sup style="color: gray;">7</sup> - ואין להם חומה<sup style="color: gray;">8</sup>, או שיש להם חומה אבל הם מפולשים - שפתחיהם מכוונים זה כנגד זה<sup style="color: gray;">9</sup> - משער לשער<sup style="color: gray;">10</sup>, ואין דלתותיהם נעולות בלילה<sup style="color: gray;">11</sup>. וכל מקום שהוא רחב שש עשרה אמה על שש עשרה אמה<sup style="color: gray;">12</sup>, ומתקבצים שם בני אדם לסחורה ולעשות שם צרכיהם<sup style="color: gray;">13</sup>, כשווקים שבערים<sup style="color: gray;">14</sup>, ואף על פי שדלתות העיר ננעלות בלילה<sup style="color: gray;">15</sup>.
רוחב רשות הרבים שהוא שש עשרה אמה<sup style="color: gray;">16</sup>, נלמד מהמשכן<sup style="color: gray;">17</sup>, שעגלות, תחתיהם וביניהם וצידיהם, רשות הרבים<sup style="color: gray;">18</sup>, שכן רוחב כל עגלה חמש אמות<sup style="color: gray;">19</sup>, ושתי עגלות ההולכות זו בצד זו, הרי עשר, וחמש אמות ריוח שבין עגלה לעגלה<sup style="color: gray;">20</sup>, הרי חמש עשרה<sup style="color: gray;">21</sup>, ועוד צריך להיות ברוחב הדרך עודף אמה<sup style="color: gray;">22</sup>, שתיתן חצי אמה לכאן וחצי אמה לכאן לשני צדדים החיצוניים של שתי עגלות<sup style="color: gray;">23</sup>, ובאויר שביניהם<sup style="color: gray;">24</sup> היה עומד שם בן לוי, אם היה אחד מהקרשים נופל<sup style="color: gray;">25</sup>, שאם היה רואה אחד הקרשים זז, היה רץ לתוך בליטת הקרשים שבצדדים<sup style="color: gray;">26</sup>, עד שמגיע לאמת האויר שביניהם, ודוחק עצמו לעמוד בחצי אמה עד שיחזיר הנשלפת למקומה ועל סדרה<sup style="color: gray;">27</sup>.
רשות הרבים שאינה אלא כשהיא אינה מקורה<sup style="color: gray;">28</sup>, הדבר נלמד מדגלי מדבר<sup style="color: gray;">29</sup>.
רשות הרבים שאינה אלא כשהיא מפולשת<sup style="color: gray;">30</sup>, הדבר נלמד מדגלי המדבר<sup style="color: gray;">31</sup>.
רחובות המפולשים שהם רשות הרבים, אם אין דלתותיהם ננעלות בלילה<sup style="color: gray;">32</sup>, הטעם הוא שאין רשות הרבים אלא הנמסר לרבים בכל שעה<sup style="color: gray;">33</sup>.
<h3>שישים ריבוא</h3>
רשות הרבים, אם צריכים שיעברו בה שישים ריבוא, נחלקו ראשונים: א) יש מהראשונים הסוברים, שאינו רשות הרבים עד שיעברו בו שישים ריבוא<sup style="color: gray;">34</sup>, כפי שהיה בדגלי מדבר<sup style="color: gray;">35</sup>, שכל שאינו דומה לדגלי המדבר אינו חשוב רשות הרבים<sup style="color: gray;">36</sup>, ואם אין שישים ריבוא עוברים בה, הרי זו כרמלית*<sup style="color: gray;">37</sup>, ואף על פי שהיו במדבר כפלי כפלים, שהרי היו בו אנשים ונשים וטף וערב רב - ואף בגברים לא נמנה אלא מבן עשרים עד שישים<sup style="color: gray;">38</sup> - כיון שמהמשכן אנו למדים לכל ענייני שבת, אנו למדים מן המנין שהוזכר בתורה<sup style="color: gray;">39</sup>. ב) ויש מהראשונים הסוברים שאף אם אין עוברים בו שישים ריבוא, הרי זה רשות הרבים<sup style="color: gray;">40</sup>, שאין לנו ללמוד מדגלי מדבר אלא לענין רשות הרבים ממש שלא תהא מקורה ושיהא בה שש עשרה אמה ושתהא מפולשת, אבל לא לענין מנין הדורסים בה<sup style="color: gray;">41</sup>, וגם לא הוזכר זה בשום מקום לא בתלמוד שלנו<sup style="color: gray;">42</sup> ולא בירושלמי<sup style="color: gray;">43</sup>.
אף להלכה נחלקו הפוסקים: יש הפוסקים שאף אם אין שישים ריבוא עוברים בה, הרי זו רשות הרבים<sup style="color: gray;">44</sup>. ויש הפוסקים שכל שאין שישים ריבוא עוברים בה, הרי זו כרמלית<sup style="color: gray;">45</sup>.
לסוברים שאינו רשות הרבים עד שיעברו בו שישים ריבוא<sup style="color: gray;">46</sup>, כשהיתה הדרך בתור העיר, נחלקו הדעות: יש מפרשים שצריכים שיעברו באותה הדרך שישים ריבוא<sup style="color: gray;">47</sup>. ויש מפרשים דהיינו שיש בעיר שישים ריבוא שיכולים לעבור בו<sup style="color: gray;">48</sup>. ויש מפרשים שיכנסו בעיר שישים ריבוא, כאלו הכרכים והעיירות שהם פתוחים למקומות הרבה ורגילים בהם סוחרים וכיוצא בהם<sup style="color: gray;">49</sup>. ויש מפרשים, שתהא דרך מפולש לרבים שיהא ביכולת לעבור בו גם שישים ריבוא<sup style="color: gray;">50</sup>.
אף לדעת הסוברים שאינו רשות הרבים עד שיעברו בו שישים ריבוא<sup style="color: gray;">51</sup>, יש המצדדים שמסילה שעוברים בה רבים מעיר לעיר אין מדקדקים בה שיעברו עליה שישים ריבוא<sup style="color: gray;">52</sup>.
<h3>בזמן הזה</h3>
בזמן הזה, יש מהראשונים ואחרונים שכתבו שאין לנו רשות הרבים גמור, שכל רשות הרבים שלנו כרמלית<sup style="color: gray;">53</sup>, שהרי אין מבואות שלנו רחבות שש עשרה אמה - ורשות הרבים אינו אלא כשהוא רחב שש עשרה אמה<sup style="color: gray;">54</sup> - ולא שישים ריבוא בוקעים בו<sup style="color: gray;">55</sup>, ורשות הרבים אינו אלא - לסוברים כן<sup style="color: gray;">56</sup> - כששישים ריבוא עוברים בו.
@@@ רמב"ם מדבר מ"מ ב"י
<h3>כשאינו רחב ט"ז אמה</h3>
אף על פי שרשות הרבים אינו אלא כשהוא רחב שש עשרה אמה<sup style="color: gray;">57</sup>, יש מהראשונים הסוברים שבאופנים מסויימים רשות הרבים היא אף בפחות משש עשרה אמה:
א) מבואות<sup style="color: gray;">58</sup> הרחבות שש עשרה אמה, אף על פי שמקצתם מתקצרים ואין בו שש עשרה אמה, יש מהראשונים סוברים, שאם אורכם לרשות הרבים הרי הם רשות הרבים<sup style="color: gray;">59</sup>, כיון שרבים בוקעים בו<sup style="color: gray;">60</sup>, שאי אפשר לרשות הרבים להתלקט במלקט<sup style="color: gray;">61</sup>, והדברים אמורים כשהמבוי מפולש משני צידיו לרשות הרבים<sup style="color: gray;">62</sup>. ויש שכתבו שכל שאורכם לאורך רשות הרבים, אפילו אינם רחבים שש עשרה אמה בשום מקום מהם, הרי הם רשות הרבים<sup style="color: gray;">63</sup>.
ב) מבואות הרחבים שלוש עשרה אמות ושליש, ושני ראשיהם מפולשים לרשות הרבים שהוא רחב שש עשרה, יש מהראשונים סוברים שהוא רשות הרבים<sup style="color: gray;">64</sup>, כיון שרבים בוקעים בהם<sup style="color: gray;">65</sup>.
<h3>דבר נמוך הנמצא ברשות הרבים</h3>
כל דבר שהוא ברשות הרבים, אם אינו גבוה שלושה טפחים, חשוב כקרקע והוא רשות הרבים<sup style="color: gray;">66</sup>. היה הדבר גבוה שלוש, ומשלוש עד תשעה בכלל, אינו רשות הרבים, שאין דורסים עליו ואין מכתפים עליו<sup style="color: gray;">67</sup>, לפיכך אם הוא רחב ארבע על ארבע הוא כרמלית*, ואם אינו רחב ארבע על ארבע הוא מקום-פטור*<sup style="color: gray;">68</sup>. היה הדבר גבוה תשעה טפחים מצומצמים ורבים מכתפים עליו, הרי זה רשות הרבים, אפילו אינו רחב ארבעה<sup style="color: gray;">69</sup>, שמפני שצורך הרבים הוא, אין משגיחים על מידת אורכו ומידת רוחבו<sup style="color: gray;">70</sup>. היה גבוה מתשעה ועד עשרה ורבים מכתפים עליו, נחלקו בו ראשונים: יש סוברים שאם הוא רחב ארבע על ארבע הוא כרמלית, ואם אינו רחב ארבע על ארבע הוא מקום פטור<sup style="color: gray;">71</sup>, ולא אמרו שאם רבים מכתפים עליו הוא רשות הרבים<sup style="color: gray;">72</sup>, אלא בתשעה טפחים מצומצמים, לא פחות ולא יותר<sup style="color: gray;">73</sup>, שאינו לא גבוה ולא נמוך<sup style="color: gray;">74</sup>. ויש סוברים שכל שהוא גבוה מתשעה ועד עשרה ורבים מכתפים עליו, הרי זה רשות הרבים, אפילו אינו רחב ארבעה<sup style="color: gray;">75</sup>.
היו קוצים - שאין דורסים עליהם רבים<sup style="color: gray;">76</sup>, שלא יזוקו<sup style="color: gray;">77</sup> - והם אינם גבוהים שלושה טפחים, נחלקו בהם אמוראים: לדעת אביי ורבא, הרי הם מקום פטור<sup style="color: gray;">78</sup>. ולדעת חייא בר רב ורב אשי - ויש גורסים: רב מנשיא<sup style="color: gray;">79</sup> - הרי הם רשות הרבים<sup style="color: gray;">80</sup>, אם משום שדורסים עליהם בסנדליהם<sup style="color: gray;">81</sup>. או שאף על פי שאין דורסים עליהם חשובים כקרקע<sup style="color: gray;">82</sup>, שכל פחות משלושה הרי הוא לבוד* עם הקרקע, ועוד, שאי אפשר לרשות הרבים להיות שוה כולו כמתלקט במלקט<sup style="color: gray;">83</sup>. וכן הלכה<sup style="color: gray;">84</sup>.
היתה צואה*, שאינה גבוהה שלושה טפחים, נחלקו בה אמוראים: לדעת חייא בר רב - ואביי ורבא<sup style="color: gray;">85</sup> - הרי היא מקום פטור<sup style="color: gray;">86</sup>, שאין דורסים עליה אפילו בסנדליהם<sup style="color: gray;">87</sup>. ולדעת רב אשי - ויש גורסים: רב מנשיא<sup style="color: gray;">88</sup> - הרי הם רשות הרבים<sup style="color: gray;">89</sup>, שאף על פי שאין דורסים עליה, היא חשובה כקרקע<sup style="color: gray;">90</sup>, שכל פחות משלושה הרי הוא לבוד עם הקרקע, ועוד, שאי אפשר לרשות הרבים להיות שוה כולו כמתלקט במלקט<sup style="color: gray;">91</sup>.
אף להלכה נחלקו ראשונים: יש הפוסקים שצואה שאינה גבוהה שלושה טפחים היא רשות הרבים<sup style="color: gray;">92</sup>, אם משום שגורסים בתלמוד רב אשי<sup style="color: gray;">93</sup> - והלכה כמותו כנגד האמוראים שקדמו לו<sup style="color: gray;">94</sup> - או שפוסקים כן, למרות שגורסים בתלמוד "רב מנשיא"<sup style="color: gray;">95</sup>, וכן הלכה<sup style="color: gray;">96</sup>. ויש מהראשונים הפוסקים שצואה שאינה גבוהה שלושה טפחים היא מקום פטור<sup style="color: gray;">97</sup>, שכן גרסו בתלמוד "רב מנשיא"<sup style="color: gray;">98</sup>, וכיון שאביי ורבא וחייא בר רב שוים בצואה, אין הלכה כרב מנשיא שהוא יחיד ובטל במיעוטו<sup style="color: gray;">99</sup>.
<h3>גומא</h3>
גומא ברשות הרבים, נחלקו בה אמוראים: א) לדעת רב יוסף לעולם היא רשות הרבים<sup style="color: gray;">100</sup>, שאף אם עמוקה הרבה משתמשים בה על ידי הדחק<sup style="color: gray;">101</sup>, ומניחים בה בני רשות הרבים חפצים שבידם עד שיחזרו ויבואו דרך שם ויטלו אותם, ונמצא שצריכים לה רבים, הלכך רשות הרבים היא<sup style="color: gray;">102</sup>. ויש המפרשים שרב יוסף לא דן אלא בגומא שהיא עמוקה תשעה טפחים בצמצום<sup style="color: gray;">103</sup>, שהרי היא כרשות הרבים, כפי הדין בעמוד שהוא רשות הרבים דוקא - לסוברים כן<sup style="color: gray;">104</sup> - כשגובהו תשעה טפחים בצמצום<sup style="color: gray;">105</sup>. ב) ולדעת רבא, אם הגומא אינה עמוקה שלוש, הרי היא רשות הרבים<sup style="color: gray;">106</sup>, שכן רבים הדורסים אותה<sup style="color: gray;">107</sup>, ומכאן ואילך אינה רשות הרבים, שכן תשמיש על ידי הדחק אין שמו תשמיש<sup style="color: gray;">108</sup>, אלא היא כרמלית*<sup style="color: gray;">109</sup> אם היא רחבה ארבעה טפחים על ארבעה טפחים, ואם לא, הרי היא מקום-פטור*<sup style="color: gray;">110</sup>, וכן הלכה<sup style="color: gray;">111</sup>.
<h3>אויר רשות הרבים</h3>
אף על פי שאסור להעביר חפץ ארבע אמות ברשות הרבים<sup style="color: gray;">112</sup>, הזורק - ברשות הרבים דבלה שמנה ונדבקה<sup style="color: gray;">113</sup> - בכותל, וזרקה ארבע אמות למעלה מעשרה טפחים, כזורק באויר<sup style="color: gray;">114</sup>, שאין אויר רשות הרבים למעלה מעשרה<sup style="color: gray;">115</sup>, שרשות הרבים אינה תופסת אלא עד עשרה<sup style="color: gray;">116</sup>, ואויר רשות הרבים אינו כרשות הרבים אלא עד עשרה טפחים<sup style="color: gray;">117</sup>, וכל למעלה מעשרה ברשות הרבים מקום-פטור* הוא<sup style="color: gray;">118</sup>, והרי האויר מקום פטור<sup style="color: gray;">119</sup>, ולא ברשות הרבים נח<sup style="color: gray;">120</sup>, שאף אינו רשות-היחיד*, שאין רשות היחיד אלא דבר המסויים ורחב ארבעה<sup style="color: gray;">121</sup>.
<h3>חורים שבכתלים</h3>
חורים שבכתלי רשות הרבים - הפונים כלפי רשות הרבים<sup style="color: gray;">122</sup> - נחלקו בהם אמוראים: לדעת אביי, הם כרשות הרבים<sup style="color: gray;">123</sup>, שכן נוח תשמישם<sup style="color: gray;">124</sup>. ולדעת רבא, אינם כרשות הרבים<sup style="color: gray;">125</sup>, אלא רשות לעצמם הם<sup style="color: gray;">126</sup>, ונידונים לפי מידותיהם<sup style="color: gray;">127</sup>: אם יש בהם ארבעה על ארבעה טפחים וגבוהים עשרה, הם רשות-היחיד*<sup style="color: gray;">128</sup>, ואם יש בהם ארבעה על ארבעה<sup style="color: gray;">129</sup>, ואינם גבוהים עשרה<sup style="color: gray;">130</sup> הם כרמלית<sup style="color: gray;">131</sup>, ואם אין בהם ארבעה על ארבעה - אף על פי שהם גבוהים עשרה<sup style="color: gray;">132</sup> - הם מקום-פטור*<sup style="color: gray;">133</sup>, וכן הלכה<sup style="color: gray;">134</sup>.
במה דברים אמורים, כשהחורים גבוהים שלושה טפחים, אבל אם אינם גבוהים שלושה טפחים - אפילו רחבים ארבעה על ארבעה<sup style="color: gray;">135</sup> - כל הפחות משלושה מדין לבוד* הרי הוא כארץ, והם כרשות הרבים<sup style="color: gray;">136</sup>.
<h3>מדבר</h3>
מדבר, נחלקו בו ראשונים בדעת תנאים ואמוראים: א) יש מפרשים שהמדבר היה רשות הרבים<sup style="color: gray;">137</sup>, בזמן שהיו ישראל במדבר<sup style="color: gray;">138</sup>, ואינו רשות הרבים<sup style="color: gray;">139</sup> בזמן הזה<sup style="color: gray;">140</sup>, אלא כרמלית*<sup style="color: gray;">141</sup>, שאינו מקום הילוך לרבים, שהולכי מדברות אינם מצויים<sup style="color: gray;">142</sup>, וכרמלית הוא מקום שאין בו הילוך תמידי לרבים<sup style="color: gray;">143</sup>, ואם היו רבים מצויים שם תדיר, הרי הוא בכלל רשות הרבים<sup style="color: gray;">144</sup>. ב) ויש מהראשונים המפרשים להיפך, שהמדבר דינו כרשות הרבים<sup style="color: gray;">145</sup> בזמן הזה<sup style="color: gray;">146</sup>, שאין ישראל דרים בו אלא כל מי שירצה הולך ועובר בתוכו<sup style="color: gray;">147</sup>, ואף על פי שאין רבים הולכים בו<sup style="color: gray;">148</sup>, שלדעתם אין צורך שיהיו שישים ריבוא מהלכים ברשות הרבים<sup style="color: gray;">149</sup>, ומדבר לא היה דינו כרשות הרבים<sup style="color: gray;">150</sup>, אלא ככרמלית<sup style="color: gray;">151</sup>, בזמן שהיו ישראל במדבר<sup style="color: gray;">152</sup>, שהיו מחנותיהם סדורים בו<sup style="color: gray;">153</sup>, שהיה לגביהם כמו בקעה ושדה שדינם ככרמלית<sup style="color: gray;">154</sup>. ויש שכתבו החילוק לדעה זו, שבזמן שהיו ישראל במדבר היה המדבר מצמיח מה שזורעים בו, ולא יכלו להלך בו רבים, והוא כרמלית, ובזמן הזה שאין המדבר מצמיח, יכולים להלך בו, והוא רשות הרבים<sup style="color: gray;">155</sup>.
להלכה נראה מדברי הפוסקים שמדבר דינו ככרמלית<sup style="color: gray;">156</sup>.
<h3>יערות</h3>
לדעת הסוברים - וכן הלכה<sup style="color: gray;">157</sup> - שמדבר דינו בזמן הזה ככרמלית*<sup style="color: gray;">158</sup>, אף יערות דינם ככרמלית<sup style="color: gray;">159</sup>, שכל שאין בו הילוך תמידי לרבים ולא תשמיש רשות היחיד הרי זה כרמלית<sup style="color: gray;">160</sup>. ולדעת הסוברים שמדבר דינו בזמן הזה כרשות הרבים<sup style="color: gray;">161</sup>, אף יערות דינם כרשות הרבים<sup style="color: gray;">162</sup>, ואינם דומים לים שהוא כרמלית<sup style="color: gray;">163</sup>, שהים אין תשמישו נוח כיער, ואינם דומים לבקעה שהיא כרמלית<sup style="color: gray;">164</sup>, שאף על פי שיש רשות לרבים להיכנס לתוכה, אין להם צורך בה כיער, שהכל צריכים לעצים, ולהם דרך עליו כמדבר<sup style="color: gray;">165</sup>.