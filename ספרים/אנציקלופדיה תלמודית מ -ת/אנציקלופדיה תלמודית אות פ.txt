<h1>אנציקלופדיה תלמודית אות פ</h1>

<h2>פ (האות)</h2>
<b>הגדרת הערך</b> - האות השבע עשרה מכ"ב האותיות* של האל"ף-בי"ת, ואחת מחמש אותיות מנצפ"ך.
<h3><b>פתיחה</b></h3>
צורת האות פ"א<sup style="color: gray;">1</sup> מהאל"ף בי"ת שבכתב-אשורי* נוגעת להלכה לכתיבת ספר תורה ותפילין ומזוזה<sup style="color: gray;">2</sup>, וגט אשה<sup style="color: gray;">3</sup>.
הפ"א היא מאותיות מנצפ"ך*, שיש להם שתי צורות אחת כשהיא בתחילת ובאמצע התיבה, והשניה כשהיא בסוף התיבה<sup style="color: gray;">4</sup>, האחת כפופה והשניה פשוטה<sup style="color: gray;">5</sup>, ורומזת שפעמים שאדם צריך לפתוח את הפה ופעמים שצריך לסותמו<sup style="color: gray;">6</sup>. בתחילת התיבה הפ"א כפופה, ועל כך עי' להלן: צורת פ"א כפופה. ובסוף התיבה הפ"א פשוטה, ועל כך עי' להלן: צורת פ"א פשוטה. על הכותב בסת"ם או בגט אשה בתחילת התיבה או באמצעה פ"א פשוטה, או שכותב בסופה פ"א כפופה, ע"ע מנצפ"ך<sup style="color: gray;">7</sup>.
<h3><b>צורת פ"א כפופה</b></h3>
הפ"א מורכבת משתי חלקים, גוף שיש בו גג צואר ומושב, וקו היורד מהגג ונכנס לתוך הגוף<sup style="color: gray;">8</sup>. והיא בצורת פה האדם<sup style="color: gray;">9</sup>. גוף הפ"א, יש שכתבו שצורתה כאות כ"ף<sup style="color: gray;">10</sup>. ויש שכתבו שהיא כצורת האות בי"ת<sup style="color: gray;">11</sup>. הקו היורד לתוכה, יש שכתבו שצורתה כאות וא"ו מהופכת<sup style="color: gray;">12</sup>. ויש שכתבו שהיא אות יו"ד מהופכת<sup style="color: gray;">13</sup>. צורת פנים הפ"א, יש שכתבו שהיא כאות בי"ת<sup style="color: gray;">14</sup>. ויש שכתבו שהיא כאות כ"ף<sup style="color: gray;">15</sup>.
<h4>גגה</h4>
בגגה לצד ימין, יש סוברים שיהיה לה זוית<sup style="color: gray;">16</sup> קטן<sup style="color: gray;">17</sup>, ואף על פי שצורתה כאות כ"ף<sup style="color: gray;">18</sup>, כיון שעגולה למטה<sup style="color: gray;">19</sup>, נראית ככ"ף<sup style="color: gray;">20</sup>. ויש סוברים שצריכה להיות עגולה כי צורתה כ"ף<sup style="color: gray;">21</sup>. ולא יעשה בגגה – בצד ימין – עקב<sup style="color: gray;">22</sup>.
<h4>צוארה</h4>
צוארה עגולה מבחוץ שמשוכה קצת לאחוריה<sup style="color: gray;">23</sup>, כי צורתה ככ"ף<sup style="color: gray;">24</sup>. יש עושים בה עקב אחר ירידתה מגגה, שבולטת לימינה<sup style="color: gray;">25</sup>, ועושים כן כדי להטיב את צורת הבי"ת שבפנים הפ"א<sup style="color: gray;">26</sup>. ויש שכתבו שאין לעשות כן, לפי שהיא אות שבורה<sup style="color: gray;">27</sup>. ושיעור אורך גגה עם צוארה עד ירכה, כשיעור אות בי"ת<sup style="color: gray;">28</sup>.
<h4>מושבה</h4>
מושבה לצד ימין, יש סוברים שיש לעשותה עגולה<sup style="color: gray;">29</sup>, שתהא נראית ככ"ף<sup style="color: gray;">30</sup>, או לפי שאין חילוק בין שתי צורות האות פ"א, אלא כפיפותם ופשיטותם, לפיכך תהא עגולה שאפשר לפושטה<sup style="color: gray;">31</sup>. ויש שכתבו שתהיה מרובעת<sup style="color: gray;">32</sup>.
<h4>תוכה</h4>
תוך הפ"א, יש סוברים שעגולה היא לפי שצורתה כאות כ"ף<sup style="color: gray;">33</sup>. ויש סוברים שצורתה כאות בי"ת<sup style="color: gray;">34</sup>, ולפיכך עושים לה מלמעלה בצד ימין - לכתחילה<sup style="color: gray;">35</sup> - זוית<sup style="color: gray;">36</sup>. וכן למטה בצד ימין, יהיה לה זוית כמו בי"ת<sup style="color: gray;">37</sup>, והסופר יעשה אותה על ידי שיתפוס הקולמוס באלכסון, וכאשר תמשך מעט לאחוריה יעשה לה זוית מבפנים<sup style="color: gray;">38</sup>. ושיעור חללה כקולמוס וחצי<sup style="color: gray;">39</sup>, כדי שיכנס בה הנקודה ולא תגע בה<sup style="color: gray;">40</sup>, שרוחב הנקודה קולמוס<sup style="color: gray;">41</sup>.
<h4>הקו היורד לתוכה</h4>
בגגה בסוף צד השמאלי יורד עוקץ המחובר לה נקודה הנכנסת לתוך האות, כצורת אות וי"ו הפוכה, או כיו"ד הפוכה<sup style="color: gray;">42</sup>. ויש שנסתפקו אם יכולה הנקודה לצאת לצד שמאל לחוץ ולא לתוכה<sup style="color: gray;">43</sup>. העוקץ יעבור למעלה מן הגג, כדי שיראה כוא"ו מהופך<sup style="color: gray;">44</sup>, וירד דוקא מסוף הצד השמאלי<sup style="color: gray;">45</sup>, שכך צורת האות<sup style="color: gray;">46</sup>, וכן כדי שיראה כוי"ו<sup style="color: gray;">47</sup>, ואם יורד שלא בסוף הגג, אלא קצת בתוכו בצד ימין, יש שנסתפקו אם כשרה<sup style="color: gray;">48</sup>. יהא מחובר לראשו במקום ירידתו<sup style="color: gray;">49</sup>, ואם אינו מחובר פסול<sup style="color: gray;">50</sup>. ויש שאין מחברים אותו<sup style="color: gray;">51</sup>. הנקודה תהא עגולה בשמאלה<sup style="color: gray;">52</sup>, ותעמוד באמצע האות, לא קרוב לגג ולא לירך<sup style="color: gray;">53</sup>, ולא תגע לא בגג ובירך<sup style="color: gray;">54</sup>, ואם נוגעת פסולה<sup style="color: gray;">55</sup>. אם לא ניכר הראש אלא קו ישר היורד מגגה, פסולה<sup style="color: gray;">56</sup>.
<h4>בכתיבה ספרדית</h4>
בכתיבה ספרדית, הקו היורד בתוכה יש לו עוקץ למטה בשמאלו<sup style="color: gray;">57</sup>. ויש שכתבו שאינו בצורת וי"ו אלא כיו"ד<sup style="color: gray;">58</sup>. ויש שכתבו בצורת גופה שהיא ככ"ף מבחוץ ומבפנים<sup style="color: gray;">59</sup>.
<h3><b>צורת פ"א פשוטה</b></h3>
פ"א פשוטה צריך לכותבה ארוכה שאם יכפלנה תהיה ראויה להיות פ"א כפופה<sup style="color: gray;">60</sup>, לפחות שיעור חמשה קולמסין וחצי עם גגה<sup style="color: gray;">61</sup>. ויש שכתבו שלא יאריך אותה יותר מכפיפת הפ"א<sup style="color: gray;">62</sup>. וצריכה להיות עגולה<sup style="color: gray;">63</sup>, כפ"א הכפופה, לסוברים כן<sup style="color: gray;">64</sup>, שדומות הפשוטות והכפופות<sup style="color: gray;">65</sup>. ויש שכתבו שלא תהיה עגולה אלא ישרה<sup style="color: gray;">66</sup>. ויש שכתבו שתהיה או עגולה או ישרה<sup style="color: gray;">67</sup>. ונקודת הפ"א ועוקצה הוא כמו בכפופה<sup style="color: gray;">68</sup>, ותהא כפופה לפנים לצד רגלה ולא לחוץ כבאות תי"ו<sup style="color: gray;">69</sup>.
<h3><b>פיי"ן מיוחדות</b></h3>
בין האותיות הגדולות מוזכר פ הראשון של פן יפתה לבבכם<sup style="color: gray;">70</sup>, או של ופתלתל<sup style="color: gray;">71</sup>, או הפ"א השני של באדין מלכא בשפרפרא<sup style="color: gray;">72</sup>, וף פשוטה של ובהעטיף הצאן<sup style="color: gray;">73</sup>. בין האותיות הקטנות<sup style="color: gray;">74</sup>, מוזכר פ של וכפר אדמתו עמו<sup style="color: gray;">75</sup>, ופ הראשון של בשפרפרא<sup style="color: gray;">76</sup>.
<h4>פי"ן משונות</h4>
בין האותיות המשונות שנהגו בהן הסופרים<sup style="color: gray;">77</sup>, נמנו שמונים ושלשה פיי"ן כפופות שיש בהם שלשה תגים<sup style="color: gray;">78</sup>, וכן הוזכרו פיי"ן מלופפות, והם עיגולים קטנים בתוך האות<sup style="color: gray;">79</sup>, וכן יש שנהגו עוד פיי"ן משונות<sup style="color: gray;">80</sup>. וכן נמנו אחת עשרה פיי"ן פשוטות שיש בהם שלשה תגים<sup style="color: gray;">81</sup>.
<h3><b>הברתה ושימושה</b></h3>
פ"א כפופה היא מן האותיות הכפולות בהברתן, קשה ורכה<sup style="color: gray;">82</sup>, היינו דגושה ורפויה<sup style="color: gray;">83</sup>. וכן אמרו בקריאת-שמע*, שצריך לדקדק באותיותיה<sup style="color: gray;">84</sup>, שלא ירפה החזק ולא יחזק הרפה<sup style="color: gray;">85</sup>. פ"א פשוטה אינה דגושה אלא רפויה<sup style="color: gray;">86</sup>, בשמות אנשים יש בסוף התיבה פ"א שהיא דגושה<sup style="color: gray;">87</sup>. אות פ"א היא מאותיות השפתיים "בומ"ף"<sup style="color: gray;">88</sup>, לפיכך לפעמים היא מתחלפת עם בי"ת, ככל אותיות שמוצאיהן ממקום אחד<sup style="color: gray;">89</sup>, כמו בכתוב: בזר עמים<sup style="color: gray;">90</sup>, שפירושו: פזר עמים<sup style="color: gray;">91</sup>, וכן: לפני אפרים<sup style="color: gray;">92</sup>, במקום "לבני אפרים"<sup style="color: gray;">93</sup>. והברתה נעשית כשהשפתיים נעות על ידי חלק הפנימי של השפתיים<sup style="color: gray;">94</sup>.
באותיות שבתורת מספרים, אות פ"א כפופה משמשת במקום שמונים<sup style="color: gray;">95</sup>. אות פ"א פשוטה משמשת במקום שמונה מאות<sup style="color: gray;">96</sup>.
<h2>פאה</h2>
<b>הגדרת הערך</b> - המצוה להניח לעניים חלק מגידולי השדה.
הערך עוסק בדינים המיוחדים למצות פאה. על הדינים הנוהגים בלקט-שכחה-ופאה*, ע"ע לקט-שכחה-ופאה. על הדינים הנוהגים בכל מתנות-עניים*, ע"ע מתנות-עניים.
<h3><b>מצותה וגדרה</b></h3>
<h4>מצותה</h4>
מצוה להניח פאה מן התבואה והאילנות והדומים להם<sup style="color: gray;">1</sup>, וענין הפאה הוא שלא יקצור האדם כל השדה כולה, אלא יניח בסופה מעט קמה לעניים<sup style="color: gray;">2</sup>, וכן באילנות, לא יאסוף כל פירותיהם, אלא יניח מעט לעניים<sup style="color: gray;">3</sup>.
על מקומות שאין בהם עניים, שבהם אין צריך להניח פאה ע"ע לקט-שכחה-ופאה<sup style="color: gray;">4</sup>.
הפאה היא אחת מארבע מתנות-עניים* שבכרם, ושלש שבתבואה ושתים שבאילן<sup style="color: gray;">5</sup>. על שאר המתנות ע"ע לקט-שכחה-ופאה וע' מתנות-עניים.
<h4>הלאוים והעשים</h4>
כמה עשים ולאוים נאמרו במצות פאה:
בפאת השדה נאמרו בתורה לאו ועשה<sup style="color: gray;">6</sup>, שנאמר: ובקצכם את קציר ארצכם לא תכלה פאת שדך בקצרך וגו' לעני ולגר תעזוב אותם<sup style="color: gray;">7</sup>, וכן נאמר: ובקצרכם את קציר ארצכם לא תכלה פאת שדך לקצר וגו' לעני ולגר תעזוב אותם<sup style="color: gray;">8</sup>. הלאו והעשה שבפאת השדה נמנו במנין המצוות<sup style="color: gray;">9</sup>.
בפאת אילן הזית יש מצות לא תעשה מיוחדת, שנאמר: כי תחבֹט זיתך לא תפאר אחריך<sup style="color: gray;">10</sup>, ודרשו: שלא תטול תפארתו ממנו<sup style="color: gray;">11</sup>.
דין פאה בכרם לא נתפרש בתורה, וכן אמרו בתלמוד וכן כתבו ראשונים שפאת הכרם אינה מצוה מיוחדת, אלא היא נלמדת נלמדת מפאת הזית<sup style="color: gray;">12</sup>. ויש ראשונים שכתבו על פי הספרי והירושלמי שיש לאו ועשה מיוחדים לפאת הכרם, שנאמר: כי תבצר כרמך לא תעולל אחריך לגר ליתום ולאלמנה יהיה<sup style="color: gray;">13</sup>, ונאמר: וכרמך לא תעולל וגו' לעני ולגר תעזוב אותם<sup style="color: gray;">14</sup>, והכוונה שלא לסיים את בצירת הכרם, אלא להשאיר בסופו חלק לעניים<sup style="color: gray;">15</sup>, ולדעתם העשה נמנה למצוה מיוחדת במנין מצוות עשה<sup style="color: gray;">16</sup>, והלאו נמנה יחד עם הלאו שבזיתים ללאו אחד, בנוסף על הלאו שבפאת השדה<sup style="color: gray;">17</sup>.
בשאר אילנות לא נאמרו עשים ולאוים בפאה, אלא הם נלמדים מדרשה<sup style="color: gray;">18</sup>.
<h4>ברכה</h4>
על הנחת פאה אין מברכים ברכת-המצוות*, על טעם הדבר ע"ע ברכת המצוות<sup style="color: gray;">19</sup> וע' לקט-שכחה-ופאה<sup style="color: gray;">20</sup>.
<h4>החייבים</h4>
מצות פאה נוהגת מן התורה בין בזכרים ובין בנקבות, ונוהגת בין בישראל ובין בכהן ובלוי<sup style="color: gray;">21</sup>.
<h4>הזוכים בה</h4>
על האישים שלוקחים את הפאה, ועל אותם שאסור להם לקחתה, ע"ע לקט-שכחה-ופאה: המלקטים והליקוט<sup style="color: gray;">22</sup>.
על הזמן שממנו כל בני אדם מותרים בפאה ע"ע לקט-שכחה-ופאה<sup style="color: gray;">23</sup>.
<h4>הזכיה בה</h4>
על עני שנטל מקצת הפאה וזרק על השאר, או שנפל עליה, או שפירס טליתו עליה, אם קונה, והקנס שקנסו אותו ע"ע גלוי דעת<sup style="color: gray;">24</sup> וע' לקט-שכחה-ופאה<sup style="color: gray;">25</sup>.
על מי שלקח את הפאה ואמר הרי זו לפלוני עני, אם זכה העני, ע"ע כל-מלתא-דאמר-רחמנא-לא-תעביד-אי-עבד וכו'<sup style="color: gray;">26</sup> וע' לקט-שכחה-ופאה<sup style="color: gray;">27</sup>.
<h4>לאו הניתק לעשה</h4>
על מחלוקת התנאים והאמוראים במי שעבר על לאו של כלוי פאת השדה, אם הוא חייב לתת פאה אחר שקצר, והלאו הוא לאו-הניתק-לעשה*, או שהעובר על הלוי אינו חייב לתת פאה מן הקצור, והלאו אינו ניתק לעשה, ע"ע לאו הניתק לעשה<sup style="color: gray;">28</sup> וע' לקט-שכחה-ופאה<sup style="color: gray;">29</sup>.
<h4>מלקות</h4>
על האופנים שבהם עוברים על הלאו של כלוי הפאה, ודינו של מי שעבר על הלאו, אם הוא לוקה, ע"ע חייבי מלקויות<sup style="color: gray;">30</sup> וע' לאו הניתק לעשה<sup style="color: gray;">31</sup> וע' לקט-שכחה-ופאה<sup style="color: gray;">32</sup>.
<h4>זמן חלות החיוב</h4>
השדה אינה מתחייבת בפאה עד שיתחיל בקצירה, ומשקצר את השיבולת הראשונה, נתחייבה השדה<sup style="color: gray;">33</sup>.
<h4>חיובה בשיבולת הראשונה</h4>
השיבולת הראשונה, אין חייבים לתת ממנה קצת לפאה<sup style="color: gray;">34</sup>, ואפילו קצר את כל שאר השדה ולא הפריש פאה, שמעתה חייב להפריש מן העומרים – לסוברים כן<sup style="color: gray;">35</sup> - והשיבולת הראשונה נתערבה בשאר השיבולים הקצורות, אינו צריך להפריש על השיבולת הראשונה<sup style="color: gray;">36</sup>.
<h4>קריאת שם</h4>
אין פאה אלא שיש לה שם<sup style="color: gray;">37</sup>, כלומר שהבעלים קרא לה שם פאה, אבל כל עוד לא קרא לה שם, אין דין פאה עליה, ועדיין היא חייבת במעשר<sup style="color: gray;">38</sup>, ואין לעניים כלום בה<sup style="color: gray;">39</sup>.
פועלים הקוצרים את השדה אצל בעל הבית, אינם קוראים שם לפאה, אלא מניחים בסוף השדה כשיעור פאה, ועדיין אין לעניים בה כלום, עד שבעל הבית יפרישנה מדעתו<sup style="color: gray;">40</sup>, לפיכך עני שראה פאה בסוף שדה, אסור לו ליגע בה, שמא הפועלים הם שהותירוה, וטרם נקרא לה שם, עד שיודע לו שהיא מדעת בעל הבית<sup style="color: gray;">41</sup>.
<h4>איסור אכילה קודם נתינתה</h4>
הפאה אינה טובלת את התבואה, כלומר שכשלא הפרישה אין התבואה נאסרת משום טבל*<sup style="color: gray;">42</sup>.
<h4>בחוץ לארץ</h4>
מן התורה, פאה אינה נוהגת אלא בארץ ישראל<sup style="color: gray;">43</sup>, שנאמר: ובקצרכם את קציר ארצכם<sup style="color: gray;">44</sup>, ודרשו: ולא קציר חוץ לארץ<sup style="color: gray;">45</sup>, על פרטי הדין, ומקורות נוספים, ואם יש חיוב מדרבנן בחוץ לארץ, ע"ע לקט-שכחה-ופאה<sup style="color: gray;">46</sup> וע' חוץ לארץ<sup style="color: gray;">47</sup>.
<h3><b>שיעורה ומקומה</b></h3>
<h4>שעור הקרקע לחיוב פאה</h4>
בשיעור הקרקע החייבת בפאה נחלקו תנאים: א) רבי אליעזר אומר קרקע בית רובע - שהוא בערך עשר אמות ומחצה על עשר אמות ומחצה<sup style="color: gray;">48</sup> - חייבת בפאה<sup style="color: gray;">49</sup>, שנאמר בפאה: שדך<sup style="color: gray;">50</sup>, ונאמר בכלאים: שדך<sup style="color: gray;">51</sup>, מה שדך שנאמר בכלאים בית רובע<sup style="color: gray;">52</sup>, אף כאן בית רובע<sup style="color: gray;">53</sup>. ב) רבי יהושע אומר קרקע העושה סאתים<sup style="color: gray;">54</sup>, שנאמר בפאה: שדך, ונאמר להלן: ושכחת עֹמר בשדה<sup style="color: gray;">55</sup>, מה שדה שנאמר להלן שתים, כלומר שעומר שיש בו סאתים ושכחו אינו שכחה, לפי שאינו חשוב עומר אלא שדה<sup style="color: gray;">56</sup>, אף כאן שתים, כלומר ששדה שעושה סאתים חייבת בפאה<sup style="color: gray;">57</sup>. ג) רבי טרפון אומר ששה על ששה טפחים<sup style="color: gray;">58</sup>, ומקורו מערוגה, ששיעורה לזרוע בה חמשה זרעונים הוא ששה על ששה טפחים<sup style="color: gray;">59</sup>. ד) רבי יהודה בן בתירה אומר כדי לקצור ולשנות<sup style="color: gray;">60</sup>, בקצירה שהיא כדרך הקוצרים, שנאמר: שלא מלא כפו קוצר וחצנו מעמר<sup style="color: gray;">61</sup>, שדרך הקוצרים היא שאוחז מלא כפו מן הקמה, וקוצר בידו השניה, ואם יש בקמה כדי למלאות את כפו שני פעמים חייב בפאה<sup style="color: gray;">62</sup>. ה) רבי עקיבא אומר קרקע כל שהוא<sup style="color: gray;">63</sup>, שכן הוא מפרש את הכתוב: שדך, אפילו כל שהוא<sup style="color: gray;">64</sup>.
להלכה, במשנה אמרו שהלכה כרבי יהודה בן בתירה, ששיעור הקרקע לחיוב פאה הוא בכדי לקצור ולשנות<sup style="color: gray;">65</sup>. אבל ראשונים פסקו כרבי עקיבא, ששיעורה בכל שהוא<sup style="color: gray;">66</sup>.
<h4>שיעור הפאה</h4>
פאה היא מהדברים שאין להם שיעור<sup style="color: gray;">67</sup> מן התורה<sup style="color: gray;">68</sup>, לא למטה, כלומר שניתן להפטר אפילו בשיבולת אחת, ולא למעלה, שיכול לעשות כל שדהו פאה חוץ משיבולת אחת<sup style="color: gray;">69</sup>, וכן שנינו: מנין שאם רוצה לעשות כל שדהו פאה – אחר שקצר שיבולת אחת<sup style="color: gray;">70</sup> - עושה, תלמוד לומר: פאת שדך<sup style="color: gray;">71</sup>, כלומר שמזה שכתוב פאת שדך ולא פאה שבשדך, משמע שאפילו כל השדה יכולה להיות פאה<sup style="color: gray;">72</sup>.
חכמים תקנו שעור לפאה, ואמרו שאין פוחתים לה משישים<sup style="color: gray;">73</sup>, ואנשי בית נמר, שהיו נותנים פאה אחד ממאה בלבד, הזכירו אותם על כך לגנאי<sup style="color: gray;">74</sup>. ואפילו פאה בחוץ לארץ, שחיובה אינו אלא מדרבנן<sup style="color: gray;">75</sup>, לא יפחות לה משישים<sup style="color: gray;">76</sup>.
<h4>הוספה על השיעור</h4>
אף על פי ששיעור פאה מדרבנן הוא בשישים, שנינו עוד בענין השיעור שהכל לפי גודל השדה, ולפי רוב העניים<sup style="color: gray;">77</sup>, ונחלקו בירושלמי: יש סוברים שצריך לתת לעניים על הצד היותר טוב<sup style="color: gray;">78</sup>, שאם היתה השדה גדולה והעניים מועטים, נותן לפי גודל השדה, ואם היתה השדה קטנה והעניים מרובים, נותן לפי רוב העניים<sup style="color: gray;">79</sup>, אף יותר משישים<sup style="color: gray;">80</sup>, וכן כתבו ראשונים להלכה<sup style="color: gray;">81</sup>. ויש חולקים בירושלמי וסוברים להפך, שהולכים לקולא של בעל הבית, שאם השדה מרובה ועניים מועטים, נותן מעט לפי העניים, אף פחות משיעור אחד משישים, ואם השדה מעוטה והעניים מרובים, נותן מעט לפי השדה, אחד משישים<sup style="color: gray;">82</sup>.
ועוד שנינו בענין שיעור הפאה: הכל לפי רוב הענוה<sup style="color: gray;">83</sup>, יש מפרשים לפי עניית השדה, אם תעשה תבואה מרובה או מועטת<sup style="color: gray;">84</sup>, שאם זרע מעט ונתברך, יוסיף על השיעור לפי הברכה<sup style="color: gray;">85</sup>, ויש מפרשים מלשון ענוה, שלפי ענוותו ונדבת לבו יוסיף וירבה לעניים<sup style="color: gray;">86</sup>, ויש גורסים: לפי רוב הענבה<sup style="color: gray;">87</sup>, כלומר גודל הגרגרים וטובם, או קוטנם ורעתם<sup style="color: gray;">88</sup>, ויש מפרשים לפי הענבה, שבשדה שחיטיה יפות בצד אחד ורעות בצד אחר, או שמגדלת במקום אחד יותר מבצדה האחר, שלא יתן שישים מן הרע שבה על הכל, אלא ישער לרע וליפה<sup style="color: gray;">89</sup>.
התוספת על הפאה, אין לה שיעור, וכל תוספת יש בה מצוה<sup style="color: gray;">90</sup>, ומוסיפים לו שכר<sup style="color: gray;">91</sup>.
<h4>הוספה כשאין הרבה עניים</h4>
היה צריך להפריש לפאה יותר משיעור אחד משישים - כגון כשנתברך שדהו<sup style="color: gray;">92</sup> - והיו שם עניים מועטים בלבד, שנמצא שאם יפריש הרבה, יגיע לכל עני הרבה תבואה, עד שצריך להביא גמלים ולטעון, אין צריך ליתן יותר מן השיעור, שלא אמרו שיוסיף אלא כשיש הרבה עניים, ואם יתן כשיעור לא יגיע לכל אחד אלא דבר מועט<sup style="color: gray;">93</sup>.
<h4>הוספת פאה נוספת</h4>
השאיר פאה אחת כשיעור, ולאחר מכן אמר על קמה נוספת שאף היא תהיה פאה, שתיהן פאה<sup style="color: gray;">94</sup>. וכתבו ראשונים בדעת רבי יהודה, שדוקא אם הפאה השניה היא מן המחובר, יש לה שם פאה לענין פטור מן המעשר, אבל אם היא מן התלוש, אינה פטורה ממעשר<sup style="color: gray;">95</sup>. ובדעת רבי שמעון במשנה, וכן בדעת רבי יסא בירושלמי, כתבו ראשונים שאף הנוסף מן התלוש, יש לו שם פאה<sup style="color: gray;">96</sup>.
בעל הבית שנתן פאה לעניים, ואמרו לו תן לנו מצד זה, ונתן להם, זו וזו פאה<sup style="color: gray;">97</sup>, שכיון שקרא לשתיהן שם פאה, ונתן את שתיהן, הרי שתיהן פאה<sup style="color: gray;">98</sup>.
בעל הבית שהניח פאה מצד אחד, ובאו עניים ונטלו פאה מצד אחר – וחזר בעל הבית וזכה בפאה שנתן מתחלה<sup style="color: gray;">99</sup> - זה וזה פאה<sup style="color: gray;">100</sup>, לענין ששתיהן פטורות מן המעשר<sup style="color: gray;">101</sup>, על טעם הדבר ע"ע הפקר<sup style="color: gray;">102</sup>.
<h4>כל השדה</h4>
העושה כל שדהו פאה, אינה פאה<sup style="color: gray;">103</sup>, אבל אחר שקצר שיבולת אחת, יכול לעשות את כל שאר השדה פאה<sup style="color: gray;">104</sup>, וכן שנינו: מנין שאם רוצה לעשות כל שדהו פאה – משקצר שיבולת אחת<sup style="color: gray;">105</sup> - עושה, תלמוד לומר: פאת שדך<sup style="color: gray;">106</sup>, כלומר שמזה שכתוב פאת שדך ולא פאה שבשדך, משמע שאף כל השדה – אחר שנקצרה שיבולת אחת - יכולה להיות פאה<sup style="color: gray;">107</sup>.
קצר שיבולת אחת, ונשרפה, אין אומרים שהיא כאילו לא היתה, וכאילו עושה כל שדהו פאה, אלא לעולם יכול לעשות את כל השאר פאה<sup style="color: gray;">108</sup>.
<h4>השאיר פחות מהשיעור, חיובו במעשר</h4>
השאיר פאה פחות מהשיעור שקבעו חכמים, ולאחר מכן הוסיף עוד פאה עד לשיעור שישים, נחלקו תנאים אם הפאה חייבת במעשרות: תנא אחד סובר שכל מה שנתן, בין מה שנתן בתחלה ובין מה שהוסיף, חייב במעשרות, ואין פאה נפטרת ממעשר עד שיתן את כל השיעור שקבעו חכמים בבת אחת<sup style="color: gray;">109</sup>. ותנא אחר חולק וסובר שכשנתן פחות מששים, ולאחר מכן השלים, מה שנתן בתחלה פטור מן המעשר, ומה שהוסיף אחר כך חייב במעשר<sup style="color: gray;">110</sup>.
<h4>נתינתה בסוף השדה</h4>
לכתחלה צריך להשאיר את הפאה בסוף קצירת השדה, ולא בתחלתה ובאמצעה<sup style="color: gray;">111</sup>, שנאמר: לא תכלה פאת שדך<sup style="color: gray;">112</sup>, הרי שהחיוב הוא בשעת הכילוי, וכן הלשון: פאה, משמעה סוף<sup style="color: gray;">113</sup>. ואמר רבי שמעון שמפני ארבע דברים לא יתן פאה אלא בסוף<sup style="color: gray;">114</sup>: מפני גזל-עניים*, שלא יראה שעה שאין אדם, ויאמר לקרובו עני בא וטול לך פאה זו<sup style="color: gray;">115</sup>, ומפני ביטול עניים, שלא יהו עניים יושבים ומשמרים כל היום ואומרים: עכשיו נותן פאה, עכשיו נותן פאה, אלא מתוך שנותנה בסוף, הולך העני ועושה מלאכתו, ובא ונוטלה באחרונה<sup style="color: gray;">116</sup>, ומפני מראית העין, שלא יהיו העוברים והשבים אומרים ראו היאך קצר איש פלוני את שדהו ולא הניח פיאה לעניים<sup style="color: gray;">117</sup>, ומפני הרמאים<sup style="color: gray;">118</sup>, שלא יאמרו כבר נתננו, או שלא יניח מן היפה ויתן מן הרע<sup style="color: gray;">119</sup>.
על ראשונים שסוברים בדעת תנאים שניתן להשאיר פאה בתחילת השדה ובאמצעה אפילו לכתחלה, עי' להלן<sup style="color: gray;">120</sup>.
<h4>בתחלת השדה ובאמצעה</h4>
נתן פאה בתחיל השדה ובאמצעה, נחלקו תנאים אם יצא ידי חובה: א) תנא קמא סובר שנותנים פאה אף מתחילת השדה ומאמצעה<sup style="color: gray;">121</sup> - אפילו לכתחלה<sup style="color: gray;">122</sup>, ויש שכתבו שדוקא בדיעבד<sup style="color: gray;">123</sup> - ויש לה שם פאה, ופטורה מן המעשר<sup style="color: gray;">124</sup>, ואמר רבי יוסי בשם רבי שמעון בן לקיש בירושלמי שמקורו מן הכתוב: ובקצרכם את קציר ארצכם לא תכלה פאת שדך לקצֹר<sup style="color: gray;">125</sup>, מה תלמוד לומר לקצֹר, אלא אפילו יש לו כמה לקצור<sup style="color: gray;">126</sup>, כלומר שאף כשיש לו עוד לקצור, ומה שהשאיר אינו בסוף השדה, יש לו דין פאה<sup style="color: gray;">127</sup>. וכעין זה דרש רבי יונה בשם רבי שמעון בן לקיש בירושלמי: מה תלמוד לומר לקצֹר, אחד בתחלה אחד בסוף<sup style="color: gray;">128</sup>, כלומר שבכל מקום שיתן פאה ייפטר השדה<sup style="color: gray;">129</sup>. ב) רבי שמעון סובר שנותנים פאה בתחילת השדה ובאמצעה, ובלבד שיתן בסוף כשיעור<sup style="color: gray;">130</sup>, כלומר שאף מה שהשאיר בתחלה ובאמצע חשוב פאה<sup style="color: gray;">131</sup>, אלא שאינו נפטר ממצותו עד שיוסיף וישאיר בסוף<sup style="color: gray;">132</sup>, וכמה ישאיר בסוף, לא כשיעור כל השדה, שהרי הפאה הראשונה, שאף לה יש שם פאה, פטרה חלק מן השדה, אלא ישאיר כשיעור השדה שטרם נקצר בזמן שהשאיר את הפאה הראשונה<sup style="color: gray;">133</sup>. ויש אחרונים שכתבו בדעת ראשונים שצריך להשאיר בסוף פאה לפי שיעור לכל השדה כולה<sup style="color: gray;">134</sup>. ג) ובדעת רבי יהודה, שאמר שאם שייר קלח אחד, סומך לו משום פאה, ואם לאו, אינו נותן אלא משום הפקר<sup style="color: gray;">135</sup>, יש ראשונים שפרשו שכל מה שהשאיר בתחילת השדה ובאמצעה אינו פאה, ואינו אלא הפקר – המותר לכל אדם, ולא דוקא לעניים, כפאה<sup style="color: gray;">136</sup> - אלא אם כן השאיר בסוף השדה אפילו קלח אחד, שאז כל מה שהושאר במקום אחר נספח לאותו הקלח ונעשה הכל פאה<sup style="color: gray;">137</sup>. הקלח שאמר רבי יהודה שישאיר בסוף השדה, נחלקו בו אמוראים בירושלמי: רבי חייא אמר בשם רבי יוחנן שסומך על קלח דוקא אם השאירו במחובר, ורבי יסא אמר בשם רבי יוחנן שאפילו אם נשאר קלח אחד תלוש, שהונח ולא נאסף עם שאר הקלחים<sup style="color: gray;">138</sup>.
להלכה כתבו ראשונים שאם הניח פאה בתחלת השדה ובאמצעה, הרי זו פאה, וצריך שיניח בסוף השדה כשיעור הפאה הראויה למה שנשאר בשדה אחר שהפריש את הראשונה<sup style="color: gray;">139</sup>.
<h3><b>השדה והגידולים</b></h3>
<h4>המינים החייבים</h4>
כלל אמרו בפאה כל שהוא אוכל חייב בפאה<sup style="color: gray;">140</sup>, להוציא ספיחי סטיס וקוצה, שאינם אוכל<sup style="color: gray;">141</sup>, וכל שגידוליו מן הארץ חייב בפאה<sup style="color: gray;">142</sup>, להוציא כמהים ופטריות, שאין גידולם מן הארץ<sup style="color: gray;">143</sup>, וכל שלקיטתו כאחד חייב בפאה<sup style="color: gray;">144</sup>, להוציא תאנה, שאין לקיטתה כאחד<sup style="color: gray;">145</sup>, וכל שמכניסו לקיום חייב בפאה<sup style="color: gray;">146</sup>, להוציא ירק*, שאין מכניסים אותו לקיום<sup style="color: gray;">147</sup>. לפיכך אין חייב בפאה אלא הדומה לקציר בדרכים אלו<sup style="color: gray;">148</sup>, כגון התבואה והקטניות<sup style="color: gray;">149</sup>, והחרובים והאגוזים והשקדים והרמונים והענבים והזיתים והתמרים<sup style="color: gray;">150</sup>, בין יבשים בין רכים, וכן כל כיוצא באלו<sup style="color: gray;">151</sup>.
על הכללים ומקורותיהם ע"ע לקט-שכחה-ופאה: המינים החייבים<sup style="color: gray;">152</sup>.
<h4>מקור החיוב בכל מין</h4>
דין פאה בתבואת השדה, מפורש בתורה, עי' על כך לעיל<sup style="color: gray;">153</sup>. וכן דין פאה בזית מפורש בתורה, עי' על כך לעיל<sup style="color: gray;">154</sup>.
דין פאה בכרם, בספרי ובירושלמי אמרו, וכן יש ראשונים שכתבו שהוא נדרש מכתוב מיוחד, שנאמר: כי תבצר כרמך לא תעולל אחריך לגר ליתום ולאלמנה יהיה<sup style="color: gray;">155</sup>, ונאמר: וכרמך לא תעולל וגו' לעני ולגר תעזוב אותם<sup style="color: gray;">156</sup>, והכוונה שלא יסיים את הבצירה אלא ישאיר לעניים<sup style="color: gray;">157</sup>. ובבבלי אמרו, וכן יש ראשונים שכתבו שהוא נלמד בגזרה שוה "אחריך אחריך" מפאת הזית, שבזית נאמר: לא תפאר אחריך<sup style="color: gray;">158</sup>, ובכרם נאמר: לא תעולל אחריך<sup style="color: gray;">159</sup>.
חיוב פאה בשאר אילנות – מלבד כרם וזית – אמרו בספרא ובירושלמי שנדרש מן הכתוב: ובקצרכם את קציר ארצכם לא תכלה פאת שדך וגו'<sup style="color: gray;">160</sup>, אין לי אלא תבואה, אילנות מנין, תלמוד לומר שדך<sup style="color: gray;">161</sup>. ויש שלמדו בירושלמי את חיוב פאה בשאר האילנות, מכרם וזית: מה זית וכרם מיוחדים שלקיטתן כאחת ומכניסן לקיום, וחייבים בפאה, אף כל אילן שלקיטתו כאחת ומכניסו לקיום חייב בפאה, אי מה כרם וזית מיוחדים שהם חייבים בביכורים וחייבים בפאה, אף כל דבר שחייב בביכורים חייב בפאה, תלמוד לומר: קצירך<sup style="color: gray;">162</sup>, אפילו קציר אורז ודוחן, שאינם חייבים בביכורים, חייבים בפאה<sup style="color: gray;">163</sup>.
חיוב פאה בקטנית, דרשו בספרא ובירושלמי מן הכתוב: ובקצרכם את קציר ארצכם לא תכלה פאת שדך וגו'<sup style="color: gray;">164</sup>, אין לי אלא תבואה, קטנית מנין, תלמוד לומר: בארצכם, כל שגידוליו מן הארץ<sup style="color: gray;">165</sup>.
הדרשות שבספרא ובירושלמי, לחייב פאה בקטנית ובאילנות, יש ראשונים שכתבו שאינם אלא אסמכתאות, ומן התורה אין חייבים בפאה אלא דגן ויצהר, המפורשים בכתובים<sup style="color: gray;">166</sup>, וכן כרם, שנלמד מגזרה שוה או מכתוב מיוחד<sup style="color: gray;">167</sup>, אבל שאר גידולים, שחיובם אינו אלא מדרשה, חיובם מדרבנן<sup style="color: gray;">168</sup>. ויש חולקים וסוברים שהדרשות אינן אסמכתאות, וחיוב פאה בכל הגידולים הוא מן התורה<sup style="color: gray;">169</sup>.
<h4>שיעור גדילת התבואה</h4>
על הזמן ששדה מתחייבת בפאה, אם הוא בהבאת-שליש* או אחריה, והדין כשחלק מן השדה הביאה שליש וחלק לא הביאה, ע"ע הבאת שליש<sup style="color: gray;">170</sup>.
על קצירת שחת, אם מפסיקה לפאה עי' להלן<sup style="color: gray;">171</sup>.
<h4>שדה הפקר</h4>
כלל אמרו בפאה, כל שהוא נשמר חייב בפאה<sup style="color: gray;">172</sup>, להוציא הפקר<sup style="color: gray;">173</sup>. על פרטי הכלל ומקורו ע"ע לקט-שכחה-ופאה: השדות שחייבים בהם<sup style="color: gray;">174</sup>.
<h4>שדה הקדש</h4>
שדה הקדש* אינה חייבת בפאה<sup style="color: gray;">175</sup>.
על מי שהקדיש קמה ופדה קמה, או שהקדיש קמה ופדה עומרים, או שהקדיש עומרים ופדה עומרים, אם חייב בפאה, ע"ע הקדש<sup style="color: gray;">176</sup>.
<h4>קצר חצי שדה ומכר או הקדיש חציה</h4>
קצר חצי שדה ומכר חציה, הלוקח נותן פאה לכל, וכן קצר חציה והקדיש חציה, הפודה מיד הגזבר הוא נותן פאה לכל<sup style="color: gray;">177</sup>, לפי שחובת הפאה מהחצי הראשון נשארה בחצי השני, והרי זה כאילו לא קנה ולא פדה אלא מה שנשאר בשדה אחר שיוציאו ממנה הפאה שראוי להוציא ממנה<sup style="color: gray;">178</sup>.
קצר חציה והקדישו או מכרו, מניח מן הנשאר פאה הראויה לכל<sup style="color: gray;">179</sup>.
על המוכר או הקונה, כשהם עניים, אם מותר להם לזכות בפאה, ע"ע לקט-שכחה-ופאה<sup style="color: gray;">180</sup>.
<h4>בשדה שותפים</h4>
אף על פי שנאמר בתורה: לא תכלה פאת שדך<sup style="color: gray;">181</sup>, בלשון יחיד, מאחר ונאמר: ובקצרכם את קציר ארצכם<sup style="color: gray;">182</sup>, בלשון רבים, אף שדה השותפים חייבת בפאה<sup style="color: gray;">183</sup>.
על פרטים נוספים בדין פאה בשותפים ע"ע לכם<sup style="color: gray;">184</sup>.
<h4>שותפים שחלקו</h4>
האחים שחלקו נותנין שתי פאות<sup style="color: gray;">185</sup>, לפי שכל אחת ואחת נקראת: שדך<sup style="color: gray;">186</sup>. חזרו ונשתתפו נותנין פאה אחת<sup style="color: gray;">187</sup>.
שותפים שקצרו חצי שדה בשותפות, וחלקו, שאחד לקח את החצי הקצור, ואחד לקח את הקמה, זה שלקח את הקצור אינו מפריש משלו, לא בתחלה, כשחלקו, ולא בסוף, אחר שהשותף השני כילה לקצור<sup style="color: gray;">188</sup>, אלא השני, שלקח את הקמה, יתן על החצי שלו בלבד<sup style="color: gray;">189</sup>, לפי שהנחת הפאה נעשית בסוף, בשעת קצירת החצי השני, ואז לא היה לראשון חלק בו, ולשני לא היה חלק במה שכבר נקצר תחלה<sup style="color: gray;">190</sup>. חזרו ונשתתפו אחר שחלקו, וקצרו את החצי השני בשותפות, ושוב חלקו בתבואה, כל אחד מהן מפריש מחלקו שבחצי השני, על חלקו ועל חלק חבירו שבחצי השני<sup style="color: gray;">191</sup>, אבל על החצי הראשון אינם צריכים להפריש<sup style="color: gray;">192</sup>, לפי שהוא נפטר כשחלקו, ואינו שב לחיובו<sup style="color: gray;">193</sup>.
<h4>שותפים באילן</h4>
שנים שלקחו את האילן נותנין פאה אחת<sup style="color: gray;">194</sup>. לקח זה צפונו וזה דרומו, אף על פי שאילן אחד הוא, מאחר ומעולם לא היו שותפים, אלא כל אחד בעלים בחלק אחר<sup style="color: gray;">195</sup>, זה נותן פאה לעצמו וזה נותן פאה לעצמו<sup style="color: gray;">196</sup>.
אחים שחלקו את האילן, זה לקח צפונו וזה לקח דרומו, צדדו ראשונים לומר שנותנים פאה אחת<sup style="color: gray;">197</sup>.
<h4>מוכר קלחי אילן בשדהו</h4>
המוכר קלחי אילן בתוך שדהו, ולא מכר את הקרקע, אלא הלוקח לוקט את פירות האילנות ולאחר מכן עוקרם<sup style="color: gray;">198</sup> -– והמוכר לא שייר אילנות לעצמו, אלא מכר את כולם<sup style="color: gray;">199</sup>, ובכך הסתלק מפאת האילנות<sup style="color: gray;">200</sup> - המוכר אינו מפריש פאה, אלא הלוקח<sup style="color: gray;">201</sup>. וכשהלוקח נותן פאה, הוא נותן בנפרד מכל אילן ואילן<sup style="color: gray;">202</sup>, שמאחר ואין לו חלק בקרקע, הקרקע אינה מצרפת את האילנות, אלא כל אחד נחשב שדה בפני עצמה<sup style="color: gray;">203</sup>.
שייר המוכר אילנות לעצמו, הוא נותן פאה אף על האילנות שמכר<sup style="color: gray;">204</sup>, ואמר רב חסדא שזה דוקא כשהתחיל בעל הקרקע לקצור<sup style="color: gray;">205</sup> – קודם שמכר את הקלחים<sup style="color: gray;">206</sup> - שאז כבר נתחייב בפאת כל השדה, שנאמר: ובקצרכם את קציר ארצכם<sup style="color: gray;">207</sup>, משמע בתחילת קצירה<sup style="color: gray;">208</sup>, אבל אם מכר תחלה, ואחר כך התחיל לקצור, הלוקח מפריש על מה שלקח, ובעל השדה מפריש על מה ששייר<sup style="color: gray;">209</sup>, וכן הלכה<sup style="color: gray;">210</sup>. אבל הירושלמי חולק וסובר שאף כשלא התחיל בעל הבית לקצור, כל ששייר אילנות לעצמו, הוא נותן פאה על הכל<sup style="color: gray;">211</sup>, וטעם הדבר אמרו בירושלמי שאינו משום כללי דיני פאה, שחובת הקציר בקמה הנשארת בסוף, אלא משום שהוא כמוכר לו חוץ מחובתו, כלומר שזה כאילו התנו ביניהם שחובת הפאה תהיה מוטלת לעולם על המוכר, ולפיכך אם הפריש הקונה פאה על הכל, אף על פי שמצד חיוב פאה יצאו ידי חובתם, ואין להם תביעה זה על זה, המוכר חייב לשלם דמיה לקונה מחמת התחייבותו לתת פאה בכל מקרה, וכן אם נשרף חלקו של מוכר, אף על פי שכעת מצד דיני פאה הוא אינו חייב, והקונה חייב, מחמת התחייבותו בתנאי המכירה המוכר חייב<sup style="color: gray;">212</sup>.
<h4>שדה של גוי</h4>
שדה של גוי פטורה מפאה, על פרטי הדין והטעמים ע"ע לקט-שכחה-ופאה<sup style="color: gray;">213</sup>; על גוי שמכר קמתו לישראל ע"ע הנ"ל<sup style="color: gray;">214</sup>.
<h4>גר</h4>
נכרי שקצר שדהו ואחר כך נתגייר, פטור מן הפאה<sup style="color: gray;">215</sup>. על פרטי הדין והטעמים ע"ע לקט-שכחה-ופאה<sup style="color: gray;">216</sup>.
<h4>שותפות עם גוי</h4>
שדה שישראל שותף בה עם גוי*, בתלמוד אמרו שפטורה מפאה, שנאמר: שדך<sup style="color: gray;">217</sup>. ובתוספתא ובירושלמי נחלקו תנאים, תנא קמא סובר שחלקו של גוי פטור וחלקו של ישראל חייב<sup style="color: gray;">218</sup>, ובארו אחרונים בדעתו שיש-ברירה*, ובחלק הישראל אין מעורב חלק גוי, ולפיכך חלק הישראל חייב<sup style="color: gray;">219</sup>. ורבי ישמעאל חולק וסובר שאם הגוי ממחה, הישראל פטור מן הפאה, ואם אינו ממחה, הישראל חייב בפאה<sup style="color: gray;">220</sup>, ובארו אחרונים בדעתו שאין-ברירה, ולפיכך בכל קלח וקלח יש חלק של גוי, שפטור מפאה, אלא שאם הגוי אינו מוחה, ומרשה לתת פאה מחלקו, חייב הישראל לתת משום חלקו שחייב בפאה<sup style="color: gray;">221</sup>.
<h4>אמהות של בצלים</h4>
האמהות של בצלים - שהם בצלים גדולים שמניחים אותם לזרע<sup style="color: gray;">222</sup>, ומתוך שמשתהים בארץ אינם ראוים לאכילה אלא על ידי הדחק<sup style="color: gray;">223</sup>, ויש מפרשים שכשעוקרים הבצלים נשאר מן השורשים בארץ, ועמהם מן הבצל, וחוזר וצומח<sup style="color: gray;">224</sup> - שמי שיש לו הרבה בצלים אין דרכו להכניסן לקיום, ומי שאין לו אלא מעט בצלים, דרכו להכניסן לקיום<sup style="color: gray;">225</sup>, תנא קמא סובר שחייבות בפאה<sup style="color: gray;">226</sup>, לפי שלדעתו הן נחשבות דבר שמכניסים אותו לקיום<sup style="color: gray;">227</sup> – שדינו שהוא חייב בפאה<sup style="color: gray;">228</sup> - ורבי יוסי פוטר<sup style="color: gray;">229</sup>, לפי שלדעתו הן נחשבות דבר שאין מכניסים אותו לקיום<sup style="color: gray;">230</sup>, שדינו שהוא פטור מן הפאה<sup style="color: gray;">231</sup>.
הלכה שהאמהות של בצלים חייבות בפאה<sup style="color: gray;">232</sup>.
<h3><b>הקציר המחייב</b></h3>
<h4>חיובה בעוקר ותולש וקוטף</h4>
אף על פי שחיוב פאה נאמר בתורה בקצירה, שנאמר: ובקצרכם את קציר ארצכם לא תכלה פאת שדך לקצֹר ולקט קצירך לא תלקט<sup style="color: gray;">233</sup>, ונאמר: ובקצרכם את קציר ארצכם לא תכלה פאת שדך בקצרך ולקט קצירך לא תלקט<sup style="color: gray;">234</sup>, אף העוקר, עם השורשים<sup style="color: gray;">235</sup>, והתולש, ביד בלא השורשים<sup style="color: gray;">236</sup>, חייב בפאה, שכן דרשו: קציר, אין לי אלא קציר, עוקר מנין, תלמוד לומר: לקצֹר, תולש מנין, תלמוד לומר: בקוצרך<sup style="color: gray;">237</sup>, ובספרא ובירושלמי דרשו: אין לי אלא קוצר, תולש מנין, תלמוד לומר: לקצֹר, קוטף מנין, תלמוד לומר: קצירך<sup style="color: gray;">238</sup>. וכן כתבו ראשונים שאחד הקוצר ואחד התולש חייב<sup style="color: gray;">239</sup>. על פרטי דין פאה בתולש ע"ע לקט-שכחה-ופאה<sup style="color: gray;">240</sup>.
<h4>קציר שלא בידי אדם</h4>
שדה שקרסמוה נמלים, או ששברתה הרוח או בהמה, פטורה מפאה<sup style="color: gray;">241</sup>, על טעם הדבר ע"ע לקט-שכחה-ופאה<sup style="color: gray;">242</sup>.
<h4>נקצרה על ידי גוים או לסטים</h4>
שדה שקצרוה גוים או לסטים פטורה מפאה<sup style="color: gray;">243</sup>. על פרטי הדין והטעמים, והדין כשנקצרה שלא לצורך הבעלים, וכשנקצרה לצורך הבעלים, וכשנקצרה לאיבוד, ע"ע לקט-שכחה-ופאה<sup style="color: gray;">244</sup>.
קצר חציה וקצרו לסטים חציה, פטורה, שחובת הפאה בקמה<sup style="color: gray;">245</sup>, כלומר שחובת הפאה של זה, הניחה בקמה<sup style="color: gray;">246</sup>, ואף על פי שאם היה מכלה את הקציר, ולא מניח פאה, היה חייב לתת מן העומרים, לסוברים כן<sup style="color: gray;">247</sup>, אין זה אלא כשמכלה הוא בעצמו<sup style="color: gray;">248</sup>.
קצרו לסטים חציה וקצר הוא חציה, נותן פאה ממה שקצר<sup style="color: gray;">249</sup>, כשיעור מה שקצר<sup style="color: gray;">250</sup>.
<h4>קצירה שלא כדרך</h4>
על הקוצר שלא כדרך קצירה, אם חייב בפאה, ע"ע לקט-שכחה-ופאה<sup style="color: gray;">251</sup>.
<h4>קצירה שלא על מנת לגמור מלאכה</h4>
קצר שלא על מנת לגמור מלאכת הדבר הנקצר, כגון שקצר שיבולים על מנת לאכלן מלילות, ולא לגמור מלאכתן בעשיית עיסה, או שקצר ענבים על מנת לאכלם, ולא לגמור מלאכתם בעשיית יין, פטור מן הפאה<sup style="color: gray;">252</sup>, לפי שקצירתם אינה כדרך קצירה<sup style="color: gray;">253</sup>.
<h4>קצירה מעט מעט</h4>
הקוטף מלילות מעט מעט ומכניס לביתו, אפילו קטף כך כל השדה, פטור מפאה<sup style="color: gray;">254</sup>.
כרם שבוצרים ממנו מעט ענבים ומניחים השאר לדריכה או לצמוקים, או שבוצרים מעט כדי כדי להקל על הגפן כדי שימצאו שאר האשכולות ריוח ויוסיפו, אם הבצירה נעשית מעט מכאן ומעט מכאן, ולא הכל במקום אחד, והענבים הנבצרים נמכרים בשוק, ואין מכניסים אותם לבית - או שמכניסים אותם לבית אבל אוכלים אותם ראשון ראשון, ואין דורכים אותם<sup style="color: gray;">255</sup> - יש ראשונים שכתבו שהבצירה חשובה בצירת עראי, והענבים הנבצרים פטורים מפאה<sup style="color: gray;">256</sup>, וכתבו אחרונים בדעתם שהוא הדין כשבצר כל הכרם מעט מעט לאכול ראשון ראשון, הרי זו בצירת עראי, ופטור מפאה<sup style="color: gray;">257</sup>. היה כל המעט שבצר מרוח אחת, הרי זו בצירה קבועה, ומחייבת בפאה, לפיכך נותן מהנשאר על הכל<sup style="color: gray;">258</sup>. הכניס את הענבים הנבצרים לביתו כדי לדורכם, בצירתם אינה חושבה בצירת עראי, אלא בצירת קבע, ונותן מן המשויר על הכל<sup style="color: gray;">259</sup>.
על פרטי דין קצירת מעט מעט ע"ע לקט-שכחה-ופאה<sup style="color: gray;">260</sup>.
<h4>המדל</h4>
המדל - פרשו ראשונים שמוציא חלק מן הבצלים הזרועים בצפיפות, כדי להרויח המקום לאחרים<sup style="color: gray;">261</sup> - אם את הבצלים שהוא מוציא הוא מוכר בשוק<sup style="color: gray;">262</sup>, נותן מן המשואר על מה ששייר<sup style="color: gray;">263</sup>, כלומר שאותם שעקירתם אינה אלא לתקנת הנשארים, עקירתם אינה נחשבת קצירה לענין חיוב פאה, לפיכך נותן פאה מן הנשאר לבד, והנקצר פטור<sup style="color: gray;">264</sup>, ואם את הבצלים שהוא מוציא הוא לוקח לגורן, נותן מן המשויר על הכל<sup style="color: gray;">265</sup>, לפי שבאופן זה אף קצירתם חשובה קצירה המחייבת בפאה<sup style="color: gray;">266</sup>. ואמר רבי זעירא שהחילוק בין המדל למכור בשוק לבין מדל לגורן אינו אלא בשעיבה על מנת להדל, כלומר שזרעם צפופים על מנת לעקור את חלקם, אבל עיבה על מנת שלא להדל, אפילו כשמדל לשוק, נותן מן המשואר על הכל<sup style="color: gray;">267</sup>.
<h3><b>המפסיקים לפאה</b></h3>
<h4>חיובה בכל שדה בנפרד</h4>
פאה, נותנים אותה על כל שדה ושדה בפני עצמה, ואין נותנים מאחת על חברתה<sup style="color: gray;">268</sup>, וכן דרשו בספרא ובירושלמי: פאת שדך<sup style="color: gray;">269</sup>, לחייב על כל שדה ושדה<sup style="color: gray;">270</sup>. הפריש משדה על חברתה, אינה פאה<sup style="color: gray;">271</sup>, ואף אינה פטורה מן המעשר<sup style="color: gray;">272</sup>.
<h4>נחל</h4>
ואלו מפסיקין לפאה, בשדה של זרעים<sup style="color: gray;">273</sup>: הנחל<sup style="color: gray;">274</sup> - היינו נחל מים<sup style="color: gray;">275</sup>, ויש מפרשים קרקע קשה מלאה צרורות ואבנים ואינה ראויה לזריעה<sup style="color: gray;">276</sup> - אפילו כשאינו מחובר, כלומר שאינו בהמשכה אחת, אלא יש הפסקות באמצעו<sup style="color: gray;">277</sup>. והוא מפסיק אף על פי שאינו מושך<sup style="color: gray;">278</sup>,
<h4>שלולית ואמת מים</h4>
השלולית – יש אמוראים שפרשו שהיא מקום שמי גשמים שוללים שם<sup style="color: gray;">279</sup>, ויש שפרשו שהיא אמת המים שמחלקת שלל לאגפיה<sup style="color: gray;">280</sup> - מפסיקה לפאה<sup style="color: gray;">281</sup>, בשדה של זרעים<sup style="color: gray;">282</sup>, ובירושלמי העמידוה בשלולית שהיא מושכת<sup style="color: gray;">283</sup>, היינו שהולכת על כל השדה בלא הפסקה<sup style="color: gray;">284</sup>. ובדעת רבי יהודה יש ראשונים שחילקו, שאם השדה יכולה להקצר כאחת – כלומר שכשעומד בצד זה מגיע לקצור בצד השני<sup style="color: gray;">285</sup> - השלולית אינה מפסקת, ואם השדה אינה יכולה להקצר כאחת, מפסקת<sup style="color: gray;">286</sup>.
אמת המים, רבי יהודה אומר שכל שאינה יכולה להקצר כאחת מפסקת<sup style="color: gray;">287</sup>, בשדה של זרעים<sup style="color: gray;">288</sup>, ומהי קצירה כאחת, ביארו בירושלמי שעומד בצד זה וקוצר בצד אחר, אבל אם כשעומד בצד זה אינו קוצר בצד אחר, אף אם כשעומד באמצע קוצר מכאן ומכאן, נחשבת שאינה יכולה להקצר כאחת, והיא כשתי שדות<sup style="color: gray;">289</sup>. ובספרא ובירושלמי שנינו שתנא קמא חולק וסובר שאמת המים אפילו כשיכולה להקצר כאחת, אם היא קבועה, מפסקת<sup style="color: gray;">290</sup>. וכן יש ראשונים שכתבו בדעת תנאים שאמת המים לעולם מפסקת<sup style="color: gray;">291</sup>.
הלכה שאמת המים מפסקת אם אינה נקצרת כאחת<sup style="color: gray;">292</sup> והיא מושכת<sup style="color: gray;">293</sup> וקבועה<sup style="color: gray;">294</sup>.
<h4>דרכים ושבילים</h4>
דרך* היחיד<sup style="color: gray;">295</sup>, ודרך הרבים<sup style="color: gray;">296</sup>, מפסיקות לפאה<sup style="color: gray;">297</sup>, בשדה של זרעים<sup style="color: gray;">298</sup>. וכן שביל הרבים<sup style="color: gray;">299</sup>, הקבוע בימות החמה ובימות הגשמים<sup style="color: gray;">300</sup>, ושביל היחיד<sup style="color: gray;">301</sup> הקבוע בימות החמה ובימות הגשמים, מפסיקים לפאה<sup style="color: gray;">302</sup>, בשדה של זרעים<sup style="color: gray;">303</sup>.
<h4>בור וניר</h4>
הבוּר, היינו שדה שאינה זרועה<sup style="color: gray;">304</sup>, ואינה חרושה<sup style="color: gray;">305</sup>, והניר, היינו שדה חרושה<sup style="color: gray;">306</sup>, שאינה זרועה<sup style="color: gray;">307</sup>, מפסיקים לפאה<sup style="color: gray;">308</sup>, בשדה של זרעים<sup style="color: gray;">309</sup>. ומה שיעור הבור והניר שמפסיקים, רב אמר בית רובע<sup style="color: gray;">310</sup>, שהוא בערך עשר אמות ומחצה על עשר אמות ומחצה<sup style="color: gray;">311</sup>, והעמידוהו בירושלמי בשדה בינונית, שהיא גדולה יותר מבית רובע, ויתכן שיהיה בתוכה בור וניר בשיעור בית רובע<sup style="color: gray;">312</sup>. ורבי יוחנן אמר ששיעור הבור והניר הוא שלשה תלמים של פתיח<sup style="color: gray;">313</sup>, והעמידוהו בירושלמי בשדה צרה וארוכה, חמישים אמות על שתי אמות, שבה לא יתכן שיהיה בור וניר בשיעור בית רובע, ולפיכך שיעור הבור והניר בה קטן יותר, כשיעור שלשה תלמים<sup style="color: gray;">314</sup>.
<h4>זרע אחר</h4>
זרע אחר מפסיק לפאה<sup style="color: gray;">315</sup>, בשדה של זרעים<sup style="color: gray;">316</sup>. ואמר רב בירושלמי ששיעורו בכל שהוא<sup style="color: gray;">317</sup>, והעמידוהו בירושלמי בשדה בינונית<sup style="color: gray;">318</sup>, ורבי יוחנן אמר ששיעורו בשלשה תלמים של פתיח<sup style="color: gray;">319</sup>, והעמידוהו בירושלמי בשדה צרה וארוכה, חמישים אמות על שתי אמות, שכיון שהיא שדה קטנה, אין ההפסק ניכר בה כשהוא בכל שהוא, אלא כשיש בו שיעור שלשה תלמים<sup style="color: gray;">320</sup>.
<h4>מצר השדות</h4>
מצר שבין השדות, מפסיק לפאה<sup style="color: gray;">321</sup>, בשדה של זרעים<sup style="color: gray;">322</sup>.
<h4>קצירת שחת</h4>
שטח שקצרוהו לשחת, בין קצרו לאדם ובין קצרו לבהמה<sup style="color: gray;">323</sup>, מפסיק – בשדה של זרעים<sup style="color: gray;">324</sup> - דברי רבי מאיר<sup style="color: gray;">325</sup>, שלדעתו קצירה לשחת אינה חשובה קצירה, ולפיכך אינה נחשבת התחלת קצירת כל השדה, אלא היא נעשית מקום בפני עצמו<sup style="color: gray;">326</sup>, וחכמים אומרים אינו מפסיק אלא אם כן חרש<sup style="color: gray;">327</sup>, לפי שקצירת שחת חשובה קצירה, והרי היא תחילת קצירת השדה<sup style="color: gray;">328</sup>, וכן הלכה<sup style="color: gray;">329</sup>. ובגמרא יש שרצו להעמיד את מחלוקתם בתבואה שהביאה שליש, שאף קצירתה לרבי מאיר אינה חשובה קצירה<sup style="color: gray;">330</sup>, ונדחו דבריהם, והעמידוה דוקא בתבואה שלא הביאה שליש, אבל תבואה שהביאה שליש, אף רבי מאיר מודה שקצירתה חשובה קצירה, ואינה מפסיקה<sup style="color: gray;">331</sup>, על פרטי המחלוקת ע"ע הבאת-שליש: בפאה.
<h4>אכילת חגב, נמלים או רוח</h4>
שדה שבאמצעה אכלה חגב, או קרסמוה נמלים, או שברתהו הרוח – או בהמה<sup style="color: gray;">332</sup> - ובכך נעשתה כשתי שדות, אם חרש את המקום הריק שבאמצע, הרי הוא מפסיק – בשדה של זרעים<sup style="color: gray;">333</sup> - ומחלק את השדה לשתים לענין פאה, ואם לא חרש אינו מפסיק<sup style="color: gray;">334</sup>, ובגמרא העמידוה כשהתבואה הביאה שליש, ולפיכך קרסומה או שבירתה חשובה תחילת קצירה, ואינה מפסיקה, אלא אם כן חרש<sup style="color: gray;">335</sup>.
<h4>מצר וחצב</h4>
המצר והחצב, שהם מפסיקים לענין נכסי הגר<sup style="color: gray;">336</sup>, רב אסי אמר בשם רבי יוחנן שאינם מפסיקים לפאה, ורבין אמר בשם רבי יוחנן, שאף לפאה הם מפסיקים<sup style="color: gray;">337</sup> – בשדה של זרעים<sup style="color: gray;">338</sup> - וכן אמר רבי יוסי בר חנינא בירושלמי<sup style="color: gray;">339</sup>.
<h4>הרים</h4>
שטח הררי, שיש בו גבשושיות ותלוליות, ואי אפשר לחרשו בכלי חרישה בקו ישר, אלא חורשים אותו מקומות מקומות, הגבוה בפני עצמו והנמוך בפני עצמו, כתבו ראשונים שהרי הוא כשדה אחת, ונותן פאה אחת בסופו<sup style="color: gray;">340</sup>.
הר, ולצדו בקעה, יש ראשונים שכתבו שאף על פי שאינם נחרשים יחד, שהרי הבקר וכליו אינם יכולים לחרוש בהר, מאחר ואף ההר נעדר על ידי אדם במעדר, הכל נחשב שדה אחת, ונותנים פאה אחת<sup style="color: gray;">341</sup>.
<h4>סלע</h4>
היה סלע באמצע השדה על פני כולה, אם כדי לחרוש את כולה צריך לעקור את המחרשה מצד זה וליתנה בצד אחר, הרי זה מפסיק, וחייב שתי פאות – בשדה של זרעים<sup style="color: gray;">342</sup> - אבל אם יכול לחרוש סביב באבן בלא לעקור את המחרשה, הרי הכל נחשב שדה אחת, וחייב פאה אחת<sup style="color: gray;">343</sup>.
<h4>מדרגות</h4>
מדרגות שהן גבוהות עשרה טפחים, כגון שדה שהיא בשיפוע ההר, והתלמים עשוים כמן מדרגות זו למעלה מזו בשיפוע<sup style="color: gray;">344</sup>, נותנים פאה מכל אחת ואחת<sup style="color: gray;">345</sup>, ואם היו ראשי שורות מעורבים, כלומר שהיה תלם אחד הולך מראש ההר עד תחתיתו על כל ראשי המדרגות<sup style="color: gray;">346</sup>, נותן פאה מאחת על הכל<sup style="color: gray;">347</sup>. היו המדרגות פחות מעשרה, אף על פי שאין ראשי השורות מעורבים, נותן מאחת על הכל<sup style="color: gray;">348</sup>, ואם אי אפשר לחרוש בלא לעקור את המחרשה ממדרגה למדרגה, אפילו שהמדרגות פחות מעשרה, אמרו בירושלמי שנותן פאה מכל אחת ואחת<sup style="color: gray;">349</sup>, ומדברי ראשונים נראה שנותן פאה אחת על הכל<sup style="color: gray;">350</sup>.
<h4>הפסק בשדה אילן</h4>
כל הדברים האמורים, המפסיקים בשדה של זרעים<sup style="color: gray;">351</sup>, אינם מפסיקים באילנות, שאין מפסיק לאילנות אלא גדר<sup style="color: gray;">352</sup> גבוהה<sup style="color: gray;">353</sup> עשרה טפחים<sup style="color: gray;">354</sup>, מלבד בעצי זיתים וחרובים, שפעמים שאף גדר אינה מפסיקה בהם<sup style="color: gray;">355</sup>. היה שער כותש, כלומר שנוף האילנות מתערב מעל הגדר<sup style="color: gray;">356</sup>, אף גדר אינה מפסיקה, אלא נותן פאה אחת לכל<sup style="color: gray;">357</sup>. ואיזה מרחק יהיה בין האילנות שמשני צידי הגדר כדי שיהא שער כותש מערבם, חילקו בירושלמי בין שדה של אילנות צעירים, נטיעות, שהדרך לנטוע אותם עשרה בבית סאה, לבין אילנות זקנים, שהדרך לנטעם שלשה בבית סאה, שבאילנות זקנים כל שהאילנות שבשני צידי הגדר הם בתוך ארבע-אמות*, שער כותש מחברם, אבל בנטיעות, מאחר והדרך לנטעם בצפיפות, שער כותש מחברם דוקא כשנוף האילן שבצד זה ונוף האילן שבצד זה הם בתוך עשרה טפחים<sup style="color: gray;">358</sup>.
<h4>בחרובים</h4>
חרובים, כל הרואים זה את זה - כלומר שהעומד ליד חרוב זה יראה את החרוב השני<sup style="color: gray;">359</sup>, ויש מפרשים שהעומד בראש חרוב זה רואה את החרוב השני<sup style="color: gray;">360</sup> - אף על פי שיש כותל ביניהם<sup style="color: gray;">361</sup>, ואפילו כשיש גדרות הרבה ביניהם<sup style="color: gray;">362</sup>, נותנים פאה אחת לכולם<sup style="color: gray;">363</sup>, לפי שמאחר ועצי החרוב הם גבוהים ומסובכים הרבה, לעולם כל שרואים זה את זה הם נחשבים שדה אחת<sup style="color: gray;">364</sup>. היו אילנות החיצונים רואות את האמצעי, אבל אינם רואים אלו את אלו, נותן מן החיצונים על האמצעי, וממנו עליהם, אבל לא מן החיצונים זה על זה<sup style="color: gray;">365</sup>.
ורבי אליער בר צדוק אמר בשם רבן גמליאל, שבית אביו של רבן גמליאל נהגו לתת פאה אחת לחרובים שהיו להם בכל העיר<sup style="color: gray;">366</sup>, אף על פי שאין רואים זה את זה<sup style="color: gray;">367</sup>, ואין הלכה כדבריו<sup style="color: gray;">368</sup>.
<h4>בזיתים</h4>
זיתים, אמר רבן גמליאל שבית אביו היו נוהגים לתת פאה אחת לזיתים שהיו להם בכל רוח<sup style="color: gray;">369</sup>, כלומר שנתנו פאה אחת לכל הזיתים שבצד מזרח, ואחת לכל הזיתים שבצד מערב, וכן לארבע רוחות של העיר<sup style="color: gray;">370</sup>, אף כשהאילנות אינם רואים זה את זה, ואף כשגדר מפסיקה ביניהם<sup style="color: gray;">371</sup>, לפי שכל הזיתים שבאותו צד הם כשדה אחת<sup style="color: gray;">372</sup>, וכן הלכה<sup style="color: gray;">373</sup>. בטעם הדבר יש שכתבו שעצי הזית הם גבוהים ומסובכים, לפיכך נחשבים כולם שבאותו הצד כשדה אחת<sup style="color: gray;">374</sup>, ויש שכתבו שהם שכיחים בארץ ישראל ביותר, ולא רצו להטריח לתת מכל עץ בפני עצמו<sup style="color: gray;">375</sup>.
<h4>שתי גרנות</h4>
הזורע את שדהו מין אחד, אף על פי שהוא עושהו שתי גרנות, נותן פאה אחת<sup style="color: gray;">376</sup>.
זרע שני מיני חיטים - כגון אחת שחמתית ואחת לבנה<sup style="color: gray;">377</sup>, או אחת שגרגיריה גדולים ואחת שגרגיריה קטנים<sup style="color: gray;">378</sup> - עשאן גורן אחת, נותן פאה אחת, עשאן שתי גרנות, נותן שתי פאות<sup style="color: gray;">379</sup>, ודבר זה הוא קבלה מהלכה-למשה-מסיני*<sup style="color: gray;">380</sup>. וכן הדין בשני מיני שעורים, שאם עשאן גורן אחת, נותן פאה אחת, ואם עשאן שתי גרנות, נותן שתי פאות<sup style="color: gray;">381</sup>.
זרע שני מיני חיטים, והתחיל לקצור משניהם על מנת לעשותם גורן אחד, ובאמצע הקצירה נמלך לעשות שתי גרנות – וסיים את קצירת שני המינים<sup style="color: gray;">382</sup> - ועשה שתי גרנות, הולכים אחר מה שעשה בסוף, ולא אחר מחשבתו שבתחלה, לפיכך אינו מפריש ממין אחד על חברו<sup style="color: gray;">383</sup> בין בתחלה בין בסוף<sup style="color: gray;">384</sup>, כלומר לא דוקא כשמפריש אחר שנמלך לעשות שתי גרנות, אלא אפילו אם הפריש פאה אחת בתחלה, בשעה שהיה בדעתו לעשותם גורן אחד, אינו מועיל ממין על חבירו, וצריך שתי פאות<sup style="color: gray;">385</sup>. וכן להפך, אם התחיל לקצור על דעת לעשות שתי גרנות, ונמלך לעשות גורן אחד – וסיים את קצירת שני המינים<sup style="color: gray;">386</sup> – וכן עשה, הולכים אחר מה שעשה בסוף, ומפריש ממין על חברו<sup style="color: gray;">387</sup>, בין בתחלה בין בסוף<sup style="color: gray;">388</sup>, כלומר בין התבואה שקצר קודם שחזר בו, ובין התבואה שקצר אחר שחזר בו, יכול לתת ממין על חבירו<sup style="color: gray;">389</sup>.
פעמים שהולכים אחר מחשבתו, וזה כשלא נמלך עד אחר שסיים את קצירת שני המינים, לפיכך אם קצר הכל על דעת לעשות גורן אחד, ואחר הקצירה נמלך ועשה שתי גרנות, הולכים מחשבתו שבסיום הקצירה, ונותן פאה אחת ממין על חברו, ועוד, שאפילו לא סיים לגמרי את הקצירה קודם שחזר בו, אלא קצר מין אחד כולו וחצי מהמין השני, חשוב כמי שסיים את הקצירה, ולפיכך אם עד אז חשב לעשות גורן אחד, אפילו אם לאחר מכן נמלך ועשה שתי גרנות, הולכים אחר מחשבתו הראשונה, ונותן פאה מהמין שטרם כילה לקצרו, על הכל<sup style="color: gray;">390</sup>.
היה בדעתו לעשות גורן אחד משני המינים, ועדיין לא סיים את קצירת שניהם, אפילו סיים לקצור מין אחד, אינו מפריש פאה כלל, אפילו מהמין שקצר על עצמו<sup style="color: gray;">391</sup>, שמא יטעה להפריש ממנו אף על המין השני, שהרי דעתו לעשותם גורן אחד, ושמא בסוף יימלך לעשות שתי גרנות, ויסמוך על הפאה הראשונה שנתן מהמין האחד<sup style="color: gray;">392</sup>.
<h4>המחליק בצלים</h4>
שדה שזרעה בצלים או פולים או אפונים וכיוצא בהן, וקצר מקצתם למכרם לחים בשוק, ומניח מקצת השדה יבש ויעשה ממנו גורן, חייב להניח פאה לזה שמוכר לח בפני עצמו ולזה שקוצר אותו יבש בפני עצמו<sup style="color: gray;">393</sup>, לפי שהם כשני מיני חיטים שעשאם שתי גרנות, שחייבים בשתי פאות<sup style="color: gray;">394</sup>. והמחליק מאחת יד, כלומר שקוצר בענין אחד, או כולו לגורן או כולו לשוק<sup style="color: gray;">395</sup> נותן פאה אחת מן המשויר על הכל<sup style="color: gray;">396</sup>.
<h4>שני מינים</h4>
הזורע את שדהו שני מינים, אף על פי שעשאן גורן אחת, נותן שתי פאות<sup style="color: gray;">397</sup>.
על הזורע שני מינים של אותו זרע, כגון שני מיני חיטה, עי' לעיל<sup style="color: gray;">398</sup>.
<h4>מלבנות תבואה שבין אילנות</h4>
מלבנות – ערוגות<sup style="color: gray;">399</sup> - התבואה שבין הזיתים, שאינן מתערבות זו בזו, אלא כל אחת בפני עצמה<sup style="color: gray;">400</sup>, וכן מלבנות התבואה שבין שאר אילנות<sup style="color: gray;">401</sup>, בית שמאי אומרים פאה מכל אחת ואחת<sup style="color: gray;">402</sup>, ובית הלל אומרים מאחת על הכל<sup style="color: gray;">403</sup>, וכן הלכה<sup style="color: gray;">404</sup>. בטעמם של בית שמאי אמרו בירושלמי שאין דרך בני אדם להכניס זרעים בין האילנות<sup style="color: gray;">405</sup>, וזה שעשה כן, ודאי דעתו היה לעשותן שדה שדה בפני עצמה<sup style="color: gray;">406</sup>, ובטעמם של בית הלל כתבו ראשונים שמן הסתם דעתו היתה לעשות שדה אחת, ולא נחלקה אלא מפני מקום האילנות<sup style="color: gray;">407</sup>.
המרחק בין האילנות, שביניהם נמצאות הערוגות, שבהם נחלקו בית שמאי ובית הלל<sup style="color: gray;">408</sup>, אמרו בירושלמי שהוא המרחק שיש כשנוטעים עשר אילנות בבית-סאה*, אבל אם היו האילנות צפופים יותר או מרווחים יותר, הדין שונה<sup style="color: gray;">409</sup>, ונחלקו בזה ראשונים בגירסת הירושלמי: יש גורסים שאם היו האילנות מרווחים יותר, לדברי הכל נותנים פאה מכל ערוגה וערוגה, ואם היו האילנות צפופים יותר, לדברי הכל נותנים פאה מאחת על הכל<sup style="color: gray;">410</sup>, וכן כתבו ראשונים להלכה<sup style="color: gray;">411</sup>, וטעם הדבר, שכשהאילנות צפופים ביותר, הרי כל ערוגה היא קטנה, ואינה ראויה להחשב שדה בפני עצמה, וכשהאילנות מרווחים ביותר, כל ערוגה היא גדולה, וראויה להיות שדה בפני עצמה<sup style="color: gray;">412</sup>, ועוד, שכשהאילנות מרוחקים זה מזה, בהכרח שלא מפני האילנות זרע מלבנות מלבנות, אלא רצה לעשותן כמה שדות נפרדות<sup style="color: gray;">413</sup>. ויש גורסים להפך, שבאילנות מרווחים יותר לדברי הכל נותנים פאה אחת לכל, ובאילנות צפופים יותר לדברי הכל נותנים פאה מכל ערוגה וערוגה<sup style="color: gray;">414</sup>, וטעם הדבר, שכשהאילנות מפוזרים אין חלוקתם ניכרת, ונראה שכל הערוגות הן שדה אחת, וכשהאילנות רצופים, חלוקת הערוגות ניכרת, ונראות שדות נפרדות<sup style="color: gray;">415</sup>.
היו ראשי שורות המלבנות מעורבות זו בזו, הכל מודים שנותנים פאה מאחת על הכל<sup style="color: gray;">416</sup>. ונסתפקו בירושלמי אם דוקא כשמעורבים מכאן ומכאן, או אפילו במעורבים מצד אחד<sup style="color: gray;">417</sup>. וכן נסתפקו בכמה הם מעורבים, אם דוקא בשלשה תלמים של פתיח, או אפילו כל שהוא<sup style="color: gray;">418</sup>.
<h4>מלבנות בצלים בין הירק</h4>
מלבנות הבצלים שבין הירק, רבי יוסי אומר פאה מכל אחת ואחת<sup style="color: gray;">419</sup>, שהרי אין דרך בני אדם להיות מכניס בצלים בין הירק<sup style="color: gray;">420</sup>, ולפיכך הבצלים נחשבים זרע אחר<sup style="color: gray;">421</sup>, שדינו שמפסיק לפאה<sup style="color: gray;">422</sup>. וחכמים חולקים וסוברים שנותן פאה מאחת על הכל<sup style="color: gray;">423</sup>, וכן הלכה<sup style="color: gray;">424</sup>.
<h4>המנמר שדהו</h4>
המנמר את שדהו, כלומר שקצר שורה ושייר שורה<sup style="color: gray;">425</sup>, ובכך עשה את השדה כנמר, שעורו בהרות בהרות<sup style="color: gray;">426</sup>, ושייר קלחים לחים, שלא נתבשלו עדיין כל צרכם<sup style="color: gray;">427</sup>, רבי עקיבא אומר נותן פאה מכל אחד ואחד<sup style="color: gray;">428</sup>, כלומר שנותן פאה אחת על מה שנימר עתה, ופאה אחרת כשיגמור לקצור הנותרים<sup style="color: gray;">429</sup>, לפי שלדעתו הנימור אינו נחשב התחלת קצירת כל השדה, אלא הוא מחלק את השדה לשתים<sup style="color: gray;">430</sup>. וחכמים אומרים שנותן מאחד על הכל<sup style="color: gray;">431</sup>, לפי שלדעתם הנימור אינו מפסיק<sup style="color: gray;">432</sup>, וכן הלכה<sup style="color: gray;">433</sup>.
בדעת רבי עקיבא, שאמר שנותן פאה מכל אחד ואחד, נחלקו אמוראים: רב יהודה אמר בשם שמואל שרבי עקיבא לא אמר כן אלא במנמר לקליות, כלומר שהקלחים הנקצרים עתה טרם בישלו כל צרכם, אבל במנמר לאוצר, שהקלחים בישלו כל צרכם, לדברי הכל נותן מאחת על הכל, ורבי יוחנן אמר שרבי עקיבא מחייב פאה מכל אחד ואחד אף במנמר לאוצר<sup style="color: gray;">434</sup>.
בדעת חכמים, שאמרו שהמנמר נותן מאחד על הכל, נסתפקו בירושלמי אם זה דוקא כשהקלחים הלחים נמצאים באמצע השדה, והיבשים, שמהם מתחיל לנמר, בצד, שאז כשמתחיל לקצור מן הצד, נראה כמתחיל לקצור את כל השדה, אבל כשהקלחים הלחים בצד והיבשים באמצע, כשמתחיל לקצור מן האמצע, מאחר ואין זה נראה כהתחלת קצירת השדה, מודים חכמים שאינו נותן פאה אחת על הכל, או שאין חילוק בדבר, ובכל אופן חכמים החשיבו את הנימור כתחילת קצירת השדה, ויתן פאה אחת על הכל<sup style="color: gray;">435</sup>, ויש ראשונים שכתבו שהספק לא נפשט<sup style="color: gray;">436</sup>, ויש שנראה מדבריהם שנפשט, וכן דעתם להלכה, שדוקא כשהיבש בצדדים, נותן מאחת על הכל, אבל כשהיבש באמצע מניח מן היבש בפני עצמו ומן הלח בפני עצמו<sup style="color: gray;">437</sup>.
<h4>שבת או חרדל בכמה מקומות</h4>
זרע שבת או חרדל<sup style="color: gray;">438</sup> בשלשה מקומות, נותן פאה מכל אחד ואחד<sup style="color: gray;">439</sup>, ונחלקו אמוראים בטעם: שמואל אמר מפני שאין הראשון שבהם ממתין לאחרון שבהם, כלומר שאינם מתבשלים ונלקטים כאחת<sup style="color: gray;">440</sup>, ולפי טעם זה צריך להפריש מכל קלח וקלח, אפילו באותה הערוגה<sup style="color: gray;">441</sup>, ורבי יסא בשם רבי יוחנן אמר משום שדרכם להיזרע ערוגות ערוגות, ולפיכך כל אחת חשובה שדה פני עצמה<sup style="color: gray;">442</sup>, ולפי טעם זה, באותה ערוגה מפריש פאה אחת, מקלח על חבירו, ולא אמרו שנותן פאות אלא כמספר הערוגות<sup style="color: gray;">443</sup>, וכן הלכה<sup style="color: gray;">444</sup>.
<h3><b>דיניה</b></h3>
<h4>נתינתה במחובר</h4>
הפאה ניתנת במחובר לקרקע<sup style="color: gray;">445</sup>, והעניים תולשים אותה<sup style="color: gray;">446</sup>. ובדלית – עץ הגפן<sup style="color: gray;">447</sup> שמודלה על גבי עצים או אילנות אחרים<sup style="color: gray;">448</sup> - ובדקל, בעל הבית מוריד ומחלק לעניים<sup style="color: gray;">449</sup>. בטעם שהפאה ניתנת בדרך כלל במחובר, ושבדלית ובדקל בעל הבית מוריד ומחלק, אמרו בירושלמי שנאמר: לא תכלה פאת שדך בקצרך<sup style="color: gray;">450</sup>, שמשמע שיניחנה במחובר, והעניים יקצרו בעצמם את חלקם<sup style="color: gray;">451</sup>, יכול אף בדלית ובדקל, תלמוד לומר קציר, מה קציר מיוחד שהקטן מושל בו כגדול, כלומר שהקטן יכול להגיע ולקחת כמו הגדול, יצאו הדלית והדקל שאין הקטן מושל בו כגדול<sup style="color: gray;">452</sup>. ויש בירושלמי שלמדו מן הכתוב: תעזֹב<sup style="color: gray;">453</sup>, שדרשו: הנח לפניהם, תבואה בְקָשָה, תלתן בעמיר, תמרים במכבדות<sup style="color: gray;">454</sup>, יכול בדלית ובדקל כן, תלמוד לומר: אותם<sup style="color: gray;">455</sup>, מה ראית לרבות את אלו ולהוציא את אלו, אחר שריבה הכתוב ומיעט, מרבה אני את אלו שאינן של סכנה, ומוציא אני את אלו שהן של סכנה<sup style="color: gray;">456</sup>, כלומר שיש סכנה בעליה עליהם<sup style="color: gray;">457</sup>. רבי שמעון אומר אף בחליקי אגוזים – מין ממיני האגוזים שעצו גבוה<sup style="color: gray;">458</sup> - בעל הבית מוריד ומחלק לעניים<sup style="color: gray;">459</sup>, שאף בו יש סכנה<sup style="color: gray;">460</sup>. ורבי מאיר אמר שבכל האילנות בעל הבית מוריד ומחלק, לפי שבכולם יש סכנה<sup style="color: gray;">461</sup>.
להלכה כתבו ראשונים שדלית ודקל בלבד בעל הבית מוריד ומחלק, ושאר הפאה ניתנת במחובר<sup style="color: gray;">462</sup>.
בדלית ובדקל, שהבעלים מוריד ומחלק, נסתפקו בירושלמי היכן קורא שם פאה, אם למעלה, קודם שהוריד מן העץ, או למטה, אחר שהוריד, ומכל מקום, אף אם קורא שם למעלה, תקנו חכמים שההוצאה והטרחה של ההורדה עליו, מפני הסכנה<sup style="color: gray;">463</sup>, שמא יעלו עניים ויפלו<sup style="color: gray;">464</sup>.
על פרטי דיני נתינה במחובר, ע"ע לקט-שכחה-ופאה<sup style="color: gray;">465</sup>.
<h4>קרא שם וכילה</h4>
אף על פי שעיקר מצות נתינת פאה היא במחובר, אין אומרים שבקריאת שם פאה במחובר יצא ידי פאה, ושוב אם יכלה אותה ויתן לעניים תבואה אחרת לא יעבור על הלאו: לא תכלה, אלא עדיין, אף אחר קריאת השם, הוא מחויב שלא לכלות עד שיקחו העניים<sup style="color: gray;">466</sup>.
<h4>בזיזה וחלוקה</h4>
פאה הניתנת במחובר<sup style="color: gray;">467</sup>, בוזזים אותה, ולא מחלקים, ואפילו תשעים ותשעה אומרים לחלק, ואחד אומר לבוז, שומעים לזה שאמר לבוז, לפי שאמר כהלכה<sup style="color: gray;">468</sup>, ומכל מקום אם רצו כולם לחלוק ביניהם ולא לבזוז, חולקים<sup style="color: gray;">469</sup>. ופאה הניתנת בתלוש, כגון דלית ודקל, שהבעלים תולשים אותם<sup style="color: gray;">470</sup>, אין בוזזים אותם, אלא הבעלים מחלקים אותם, ואפילו תשעים ותשעה אומרים לבוז, ואחד אומר לחלק, לזה שומעים, שאמר כהלכה<sup style="color: gray;">471</sup>, ומכל מקום אם הסכימו כולם לבוז, בוזזים<sup style="color: gray;">472</sup>.
על פרטי דיני הבזיזה והחלוקה ע"ע לקט-שכחה-ופאה<sup style="color: gray;">473</sup>.
<h4>עבר ולא השאיר בקמה</h4>
על מחלוקת התנאים והאמוראים במי שעבר ולא השאיר פאה בקמה, אם צריך להשאיר מן העומרים ומן הגדיש ומן הכרי, ע"ע כל-מלתא-דאמר-רחמנא-לא-תעביד-אי-עבד וכו'<sup style="color: gray;">474</sup> וע' לאו הניתק לעשה<sup style="color: gray;">475</sup> וע' לקט-שכחה-ופאה<sup style="color: gray;">476</sup>; אם כבר עשה עיסה או שאפה פת, אם צריך להפריש, ע"ע לקט-שכחה-ופאה<sup style="color: gray;">477</sup>.
על הנותן פאה אחר שמירח את הכרי, דינו לענין מעשר, ע"ע לקט-שכחה-ופאה<sup style="color: gray;">478</sup>.
<h4>מן הקציר על הקמה</h4>
אף על פי שבדרך כלל משאירים פאה במחובר<sup style="color: gray;">479</sup>, פעמים שמפרישים פאה מן הקציר על הקמה, והוא כשקצר חלק משדהו, והחליט שמה שנשאר יהיה פאה, בין אם הנשאר הוא כשיעור פאה, ובין כשהוא יותר משיעור פאה, ואחר כך נמלך לקצור את הקמה, כיון שקצר שיבולת הראשונה מהקמה, חזרה פאה לעומרים, ומפריש מן הקציר על הקמה<sup style="color: gray;">480</sup>.
<h4>לקיחתה כשבעל השדה אינו נמצא</h4>
על האיסור לקחת פאה משדה בעת שבעליה אינו נמצא בתוכה, ע"ע לקט-שכחה-ופאה<sup style="color: gray;">481</sup>.
<h4>זמני נתינתה</h4>
שלש אבעיות ביום<sup style="color: gray;">482</sup>, אבעיות לשון גלוי<sup style="color: gray;">483</sup>, כלומר שלש פעמים בעל הבית מתגלה בשדהו כדי שהעניים יקחו פאה<sup style="color: gray;">484</sup>, בשחר ובחצות* ובמנחה*<sup style="color: gray;">485</sup>, בשחר מפני המניקות<sup style="color: gray;">486</sup>, שהן צריכות לאכול בבוקר<sup style="color: gray;">487</sup>, או שבניהן ישנים בשחר, והן פנויות לבא ללקט<sup style="color: gray;">488</sup>, ובחצות מפני התינוקות<sup style="color: gray;">489</sup>, היינו הנערים הצעירים, שהם ישנים בבוקר, והולכים לאטם עד חצות היום<sup style="color: gray;">490</sup>, ובמנחה מפני הנמושות<sup style="color: gray;">491</sup>, היינו הזקנים שהולכים לאטם, ואינם מגיעים מן העיר עד אותה העת<sup style="color: gray;">492</sup>.
רצה בעל הבית לתת פאה יותר או פחות פעמים ביום, נחלקו ראשונים: רבן גמליאל אומר, לא אמרו שלשה זמנים הללו אלא כדי שלא יפחתו מהם<sup style="color: gray;">493</sup>, כדי ששלשת הכיתות האמורות ימצאו בבואם את בעל הבית בשדה<sup style="color: gray;">494</sup>, אבל אם רצה להוסיף מוסיף<sup style="color: gray;">495</sup>, וכן מצינו באנשי בית נמר, שהיו מלקטים על החבל ונותנים פאה מכל אומן ואומן<sup style="color: gray;">496</sup>, כלומר שהניחו פאה בסוף כל שורה שבשדה<sup style="color: gray;">497</sup>, כדי שהעניים יוכלו לקחת מכל שורה ושורה, ולא יצטרכו להמתין ולצפות אימתי יניח הפאה<sup style="color: gray;">498</sup>, ועל זה הזכירו אותם לשבח<sup style="color: gray;">499</sup>. ורבי עקיבא אומר להפך, לא אמרו אלא כדי שלא יוסיפו<sup style="color: gray;">500</sup>, כדי שלא יקבע זמן לעניים מיודעיו<sup style="color: gray;">501</sup>, אבל אם רצה לפחות, יפחות<sup style="color: gray;">502</sup>. ואין הלכה לא כרבן גמליאל ולא כרבי עקיבא, אלא הלכה שאין נותנים פאה אלא בשחר ובחצות ובמנחה, אין פוחתים מהם ואין מוסיפים עליהם, כדי שיהיו עתים ידועים שיתאספו בהם העניים<sup style="color: gray;">503</sup>.
<h4>הפרי והטפל לו</h4>
אף על פי שאין חייב בפאה אלא דבר שהוא אוכל<sup style="color: gray;">504</sup>, כשמניח לעניים פירות או תבואה, צריך להניח להם אף את החלק שאינו ראוי לאכילה, כשהוא טפל לפרי ומחובר אליו, ואינו רשאי לומר להם טלו זרע ותנו פשתן, טלו תמרים ותנו מכבדות<sup style="color: gray;">505</sup>, וכן דרשו בספרא ובירושלמי: תעזוב<sup style="color: gray;">506</sup>, הנח לפניהם תבואה בקשיה, תלתן בעמיר, תמרים במכבדות<sup style="color: gray;">507</sup>, ואפילו אם נפרדו מן הפרי אחר שהפרישם, חייב לתתם לענים, שכשם שזכו בהם כך זכו בעיציהם שהיו מחוברים בשעת ההפרשה<sup style="color: gray;">508</sup>. נפרדו מן הפרי קודם שהפרישם, אינו צריך לתת אלא את החלק הראוי לאכילה<sup style="color: gray;">509</sup>, שנאמר: תעזוב אותם<sup style="color: gray;">510</sup>.
<h4>חיובה בתרומות ומעשרות</h4>
על פטור פאה מתרומות ומעשרות, והחילוק בין פאה שהופרשה קודם מירוח לשהופרשה אחר מירוח, ע"ע לקט-שכחה-ופאה<sup style="color: gray;">511</sup>.
<h4>קצירתה במגלות וקרדומות</h4>
פאה, אין קוצרים אותה במגלות, ואין עוקרים אותה בקרדומות, כדי שהעניים לא יכו איש את רעהו<sup style="color: gray;">512</sup>, אלא העניים בוזזים אותה בידם<sup style="color: gray;">513</sup>.
<h4>יד לפאה</h4>
אם יש יד לפאה, ע"ע ידות.
<h4>בל תאחר</h4>
על בל-תאחר* בפאה ע"ע בל תאחר<sup style="color: gray;">514</sup>.
<h4>פועלים גוים</h4>
על שאין שוכרים פועלים גוים לקצור מאחר ואינם בקיאים בפאה ע"ע לקט-שכחה-ופאה<sup style="color: gray;">515</sup>.
<h4>נתינתה על ידי קטן</h4>
על נתינת פאה על ידי קטן* מופלא-הסמוך-לאיש* ע"ע מופלא-הסמוך-לאיש.
<h4>ספק פאה</h4>
על ספק פאה, ע"ע לקט-שכחה-ופאה<sup style="color: gray;">516</sup>.
<h2>פגול</h2>
<b>הגדרת הערך</b> - קרבן, מן הצומח או מן החי, שנפסל מחמת מחשבת המקריב לאוכלו או להקריבו חוץ לזמנו, שהאוכלו במזיד חייב כרת* ובשגגה חייב מלקות*.
<h3>מהותו</h3>
פיגול הוא קרבן<sup style="color: gray;">1</sup> שחשב עליו הכהן - אפילו במחשבה בלבד, לסוברים כן<sup style="color: gray;">2</sup>. או בדיבור דוקא, הנקרא בלשון חכמים "מחשבה", לסוברים כן<sup style="color: gray;">3</sup> - המקריב מחשבת פסול בשעת זביחה או הקרבה<sup style="color: gray;">4</sup>.
על דיני מחשבת הכהן המפגל* הקרבן, ע"ע מחשבה בקדשים וע' מפגל. על העבודה שמחשבה פוסלת בה, עי' להלן<sup style="color: gray;">5</sup>. על המחשבה הפוסלת וגורמת לקרבן להיות פיגול, עי' להלן<sup style="color: gray;">6</sup>. על הקרבנות המתפגלים, עי' להלן<sup style="color: gray;">7</sup>. על מובן אחר שמצינו במקרא לפיגול, עי' להלן<sup style="color: gray;">8</sup>.
<h3>שמו</h3>
בפירוש המילה פיגול, נחלקו הדעות: א) יש מפרשים שהוא מלשון ריחוק<sup style="color: gray;">9</sup>, תיעוב<sup style="color: gray;">10</sup>, כמו: וּמרק פִּגֻּלים<sup style="color: gray;">11</sup>, דהיינו רוטב נתעב<sup style="color: gray;">12</sup>. ב) ויש מפרשים שפיגול הוא לשון פסול<sup style="color: gray;">13</sup>. ג) ויש מפרשים שפיגול הוא לשון שינוי<sup style="color: gray;">14</sup>, בשר שנשתנה ריחו<sup style="color: gray;">15</sup> ומראהו<sup style="color: gray;">16</sup>, וכן אמרו - לסוברים כן<sup style="color: gray;">17</sup> - פיגול טעון עבור-צורה*<sup style="color: gray;">18</sup>, שאינו נשרף<sup style="color: gray;">19</sup> עד שתועבר צורתו<sup style="color: gray;">20</sup>. ד) ויש מפרשים שפיגול היינו לא טהור, שמואסים אותו ושסותמים הניחריים שלא יריחו הסירחון<sup style="color: gray;">21</sup>, ומורה גם בשר של כל נבלות וטומאות<sup style="color: gray;">22</sup>, ומורה גם בשר שהתחיל להתעפש<sup style="color: gray;">23</sup>.
על פרטי ודיני עִבור-צורה*, ע"ע.
<h3>העבודה שמחשבה פוסלת בה</h3>
מחשבת פסול המפגלת הקרבן, היא כשחושבה בשחיטה*, זריקה* וקבלה*<sup style="color: gray;">24</sup>. ונחלקו תנאים אם פוסלת אף בהולכה*, ועל כך עי' להלן<sup style="color: gray;">25</sup>.
מחשבת פיגול פוסלת בזריקה<sup style="color: gray;">26</sup>, שנאמר: המקריב אֹתו לא יֵחָשֵׁב לו פגול יהיה<sup style="color: gray;">27</sup>, המקריב, דהיינו בשעת הקרבה, והיא זריקה, שהיא עיקר ההקרבה<sup style="color: gray;">28</sup>. ועוד שנאמר שם: לא יֵרצה<sup style="color: gray;">29</sup>, והריצוי הוא בדם, שהרי נאמר: ונרצה לו<sup style="color: gray;">30</sup>. ושתי דרשות מצינו לריבוי שחיטה וקבלה: א) יכול אין מחשבה - מחשבת פיגול<sup style="color: gray;">31</sup> - פוסלת אלא בזריקה - במחשב בשעת זריקה על מנת לאכול מזבחו ביום השלישי<sup style="color: gray;">32</sup> - מנין לרבות שחיטה וקיבול הדם<sup style="color: gray;">33</sup>, תלמוד לומר: ואם הֵאָכֹל יֵאכל<sup style="color: gray;">34</sup>, לרבות שחיטה וקיבול הדם<sup style="color: gray;">35</sup>, שמכיון שמכתוב זה אנו למדים שמחשבת פיגול מפגלת<sup style="color: gray;">36</sup>, הרי שיש לדרוש כאילו נכתב "ואם חשוב יחשב", ומכיון שלשונות ריבויין הן, ולא דיברה תורה כלשון בני אדם - לסוברים כן<sup style="color: gray;">37</sup> - יש לדרוש הריבוי לומר שבכל עבודה מהעבודות שיחשב פיגל ולא ירצה<sup style="color: gray;">38</sup>. ב) יכול לא תהא מחשבה מועלת אלא בזריקה בלבד, מנין לרבות שחיטה וקבלה, תלמוד לומר: ואם הֵאָכֹל יֵאכל מבשר זבח שלמיו וגו' לא יֵרצה<sup style="color: gray;">39</sup>, שהוציא הכתוב המחשבה בלשון אכילה, לומר שזמני המחשבה המפגלת הם לכל הדברים המביאים הקרבן לידי היתר אכילה, ושחיטה וקבלה אף הם מביאים לזבח לידי אכילה, שאם לא ישחוט ויקבל הדם לזרקו לא הוכשר הזבח לאכילה<sup style="color: gray;">40</sup>.
מחשבת פיגול, אם פוסלת בהולכה*, נחלקו תנאים: א) לדעת תנא קמא - ור' מאיר<sup style="color: gray;">41</sup>, וסתם משנה<sup style="color: gray;">42</sup> - מחשבת פיגול פוסלת בהולכה<sup style="color: gray;">43</sup>, לפי שאי אפשר לעבודה - לזריקה<sup style="color: gray;">44</sup> - בלא הילוך<sup style="color: gray;">45</sup>, אף על פי שאפשר לבטל עבודה זו, אם ישחוט בצד המזבח ויזרוק, אבל עכשיו ששחט רחוק מהמזבח מוכרח להוליכו למזבח, ושמה עבודה<sup style="color: gray;">46</sup>, שהרי עכשיו לא ביטלה<sup style="color: gray;">47</sup>, ומפגל את הקרבן במחשבה, שהולכה לא יצאה מכלל קבלה<sup style="color: gray;">48</sup>. ב) ולדעת ר' שמעון, אין מחשבה פוסלת בהולכה, שאי אפשר לעבודה שלא בשחיטה ושלא בקבלה, אבל אפשר לה בלא הילוך, שאם רצה שוחט בצד המזבח וזורק<sup style="color: gray;">49</sup>, ואין צריך להולכה כלל<sup style="color: gray;">50</sup>.
להלכה פסקו ראשונים שמחשבת פסול פוסלת בהולכה<sup style="color: gray;">51</sup>, שאין הלכה כר' שמעון<sup style="color: gray;">52</sup>.
בשפיכת שירי-הדם*<sup style="color: gray;">53</sup> והקטרת אימורים<sup style="color: gray;">54</sup> - ואכילת בשר<sup style="color: gray;">55</sup> - אין מחשבת פיגול פוסלת<sup style="color: gray;">56</sup>, שאם שפך שירי הדם ליסוד על מנת לאכול בשר חוץ לזמנו או הקטיר אימורים במחשבה זו<sup style="color: gray;">57</sup>, אין הקרבן פיגול<sup style="color: gray;">58</sup>, שנאמר: לא יֵרצה המקריב אֹתו לא יֵחָשֵׁב<sup style="color: gray;">59</sup>, היינו זריקה שהיא מרצה<sup style="color: gray;">60</sup> - או משום שנאמר שם: המקריב<sup style="color: gray;">61</sup>, והיינו בשעת הקרבה שהיא הזריקה<sup style="color: gray;">62</sup> - זריקה בכלל היתה - בכלל דברים המתירים אכילה<sup style="color: gray;">63</sup> - ולמה יצאה, להקיש<sup style="color: gray;">64</sup> אליה, לומר לך: מה זריקה מיוחדת שהיא עבודה ומעכבת כפרה, אף כל עבודה ומעכבת כפרה, יצאו שפיכת שיריים והקטרת אימורים - ואכילת בשר<sup style="color: gray;">65</sup> - שאין מעכבים את הכפרה<sup style="color: gray;">66</sup>.
על פרים-ושעירים-הנשרפים*, שדמון טעון הזאה* בפנים, כלומר במזבח שהיה בהיכל, שאף ר' שמעון מודה שהולכה במחשבת פסול פסולה, שהרי זו עבודה שאינו יכול לבטלה, שבעל כורחו הוא שוחטם בעזרה ומוליך דמם בהיכל לזריקה, ע"ע הולכה<sup style="color: gray;">67</sup>. על ר' אליעזר שאמר המהלך במקום שצריך להלך מחשבה פוסלת, מקום שאין צריך להלך אין מחשבה פוסלת<sup style="color: gray;">68</sup>, ועל מחלוקת האמוראים והראשונים בביאור דבריו, ע"ע הנ"ל<sup style="color: gray;">69</sup>. על הולכת הקומץ של המנחה, שאף בה נחלקו תנאים אם מחשבה פוסלת בה, כפי שנחלקו בהולכת הדם, ע"ע הנ"ל<sup style="color: gray;">70</sup>. על הולכה של מתן כלי, כשמוליך את הקומץ ממקום קמיצתו ליתנו בכלי שרת, אם היא עבודה, ע"ע הנ"ל<sup style="color: gray;">71</sup>.
<h3>בעוף ומנחה</h3>
בעוף* פסול מחשבה הוא בשני דברים: במליקה* ובמצוי* הדם<sup style="color: gray;">72</sup>.
המנחות* הנקמצות, פסול המחשבה פוסל בהם בארבע עבודות<sup style="color: gray;">73</sup>: בקמיצה<sup style="color: gray;">74</sup>, ובנתינת הקומץ בכלי שרת, ובהולכת הקומץ למזבח, ובזריקתו על האש<sup style="color: gray;">75</sup>, שכן הן כארבע העבודות שבקורבן, שמחשבת פסול - לסוברים שכן הדין אף בהולכה*<sup style="color: gray;">76</sup>, וכן הלכה<sup style="color: gray;">77</sup> - מפגלת בהם<sup style="color: gray;">78</sup>, קומץ היינו שוחט - שזה נוטל ומפריש חלק לגבוה מחלק כהנים, וכן זה<sup style="color: gray;">79</sup> - מוליך היינו מוליך, מקטיר היינו זורק<sup style="color: gray;">80</sup>, ונותן בכלי דומה לקבלה<sup style="color: gray;">81</sup>.
על המנחות שאינן נשרפות, שאין בהם פיגול, עי' להלן<sup style="color: gray;">82</sup>.
<h3>המחשבה הפוסלת</h3>
קרבנות, שחשב בהם מחשבת הזמן - שהיא אחת משלוש מחשבות הפוסלים את הקרבנות<sup style="color: gray;">83</sup> - כגון ששחט את הקרבן לשמו, על מנת לזרוק דמו<sup style="color: gray;">84</sup> לאחר שקיעת-החמה*, שאינו זמן זריקתו<sup style="color: gray;">85</sup>, או להקטיר ממנו<sup style="color: gray;">86</sup> למחר, אחר עולת-השחר*, שאינו זמן הקטרתו<sup style="color: gray;">87</sup>, או לאכול ממנו דבר הראוי לאכילה<sup style="color: gray;">88</sup>, לאחר זמן הראוי לאכילתו<sup style="color: gray;">89</sup>, זו היא מחשבת הזמן, וקרבנות הללו הם הנקראים פיגול בכל מקום, וזהו פיגול האמור בתורה<sup style="color: gray;">90</sup>. מפי השמועה למדו שזה שנאמר בתורה - לגבי פיגול - ואם הֵאָכֹל יֵאכל מבשר זבח שלמיו ביום השלישי<sup style="color: gray;">91</sup> - והשלמים* אינם נאכלים אלא לשני ימים ולילה אחד<sup style="color: gray;">92</sup> - אינו מדבר אלא במחשב בשעת הקרבה שיאכל ממנו בשלישי<sup style="color: gray;">93</sup>. ומספר לימודים מצינו לכך שכתוב זה מלמדנו על פסילה במחשבה: א) אף על פי שפשט הכתוב באוכל, על כורחך אינו מדבר באוכל ממש, שכן אחר שהקרבן היה כשר, ודאי לא יחזור ויפסל מפני שנאכל לאחר זמנו<sup style="color: gray;">94</sup>. ב) נאמר שם: המקריב<sup style="color: gray;">95</sup>, בשעת הקרבה הוא נפסל ואינו נפסל בשלישי<sup style="color: gray;">96</sup>. ג) נאמר שם: לא יֵחָשֵׁב<sup style="color: gray;">97</sup>, במחשבה הוא נפסל, ואין נפסל בשלישי<sup style="color: gray;">98</sup>. ד) נאמר שם: לא יֵרצה<sup style="color: gray;">99</sup>, ולשון לא ירצה קרבן הוא<sup style="color: gray;">100</sup>, שהרי אין לשון "לא יֵרצה" שייך בפסול כהן לעבודה*<sup style="color: gray;">101</sup>.
<h3>להקריב לאחר זמנו</h3>
אף המחשב להקטיר מן הקרבן במזבח דבר הראוי להקטרה לאחר זמן הראוי להקטרה, למדו מפני השמועה שהקרבן פיגול<sup style="color: gray;">102</sup>, שנאמר: ואם הֵאָכֹל יֵאכל<sup style="color: gray;">103</sup>, בשתי אכילות הכתוב מדבר<sup style="color: gray;">104</sup>, אחד אכילת אדם ואחד אכילת מזבח<sup style="color: gray;">105</sup>, שמחשבת שתיהן פוסלת<sup style="color: gray;">106</sup>.
<h3>לאוכלו ולהקריבו חוץ למקומו</h3>
השוחט את הזבח - במחשבת חוץ למקומו<sup style="color: gray;">107</sup> - לזרוק דמו<sup style="color: gray;">108</sup> בחוץ, או מקצת דמו בחוץ, להקטיר אימוריו<sup style="color: gray;">109</sup> בחוץ, או מקצת אימוריו בחוץ, לאכול בשרו<sup style="color: gray;">110</sup> בחוץ, או כזית* מבשרו בחוץ, או לאכול כזית מעור האליה בחוץ, פסול<sup style="color: gray;">111</sup>, שכן שני כתובים כתובים<sup style="color: gray;">112</sup>, כשהוא אומר שלישי בפרשת קדושים תהיו - ואם הֵאָכֹל יֵאכל ביום השלישי פגול הוא לא יֵרצה<sup style="color: gray;">113</sup> - שאין תלמוד לומר, שהרי כבר נאמר: ואם הֵאָכֹל יֵאכל מבשר זבח שלמיו ביום השלישי וגו' פגול יהיה<sup style="color: gray;">114</sup>, אם אינו ענין לחוץ לזמנו - שכבר למדנוהו מואם הֵאָכֹל יֵאכל מבשר זבח שלמיו<sup style="color: gray;">115</sup> - תנהו לענין חוץ למקומו<sup style="color: gray;">116</sup>. ונחלקו ראשונים: יש הסוברים שפסול של מחשבת חוץ למקומו אינו בכלל פיגול<sup style="color: gray;">117</sup>. ויש הסוברים שהוא בכלל פיגול<sup style="color: gray;">118</sup>, שהרי קרא הכתוב אף לזה פיגול<sup style="color: gray;">119</sup>, ולכן בלשון חכמים שניהם נקראו פיגול<sup style="color: gray;">120</sup>.
על המערב במחשבתו מחשבת הזמן עם מחשבת שינוי השם, אם הקרבן פסול באכילה, ע"ע מחשבה בקדשים.
<h3>הקרבן שנוהג בו</h3>
אף על פי שלמדנו מהכתוב לפסול מחשבת חוץ לזמנו בשלמים<sup style="color: gray;">121</sup>, אין דין זה נוהג בשלמים בלבד, אלא הוא הדין לכל קרבן שחשב עליו בשעת מעשיו שיאכל ממנו לאחר זמן הראוי לאכילת אותו קרבן<sup style="color: gray;">122</sup>, שנאמר: מבשר זבח שלמיו<sup style="color: gray;">123</sup>, הקיש<sup style="color: gray;">124</sup> זבחים לשלמים<sup style="color: gray;">125</sup>, מה שלמים מפגלים ומתפגלים - דמם הוא מפגל, ובשרם ואימוריהם מתפגלים<sup style="color: gray;">126</sup> - אף כל מפגלים ומתפלגים<sup style="color: gray;">127</sup> נוהג בו, יצאו מנחת-כהנים* ומנחת כהן משיח<sup style="color: gray;">128</sup> ומנחת-נסכים*, שהם מתירים את עצמם ואין בהם שירים להתפגל מחמת עבודות מתיריהם - שהרי נשרפים כליל<sup style="color: gray;">129</sup> - שאין פיגול נוהג בהם<sup style="color: gray;">130</sup>.
אלו דברים שאין חייבים עליהם - כרת* באכילתם<sup style="color: gray;">131</sup> - משום פיגול<sup style="color: gray;">132</sup> לעולם<sup style="color: gray;">133</sup>:
א) הקומץ<sup style="color: gray;">134</sup>, אם קמץ - על מנת<sup style="color: gray;">135</sup> - לאכול שירים למחר, ונתפגלה המנחה - שאינה נאכלת אלא ליום ולילה<sup style="color: gray;">136</sup> - אין האוכל את הקומץ בכרת* - כדין האוכל פיגול<sup style="color: gray;">137</sup> - שאין הפיגול חל אלא על דבר שיש לו מתירים אחרים, והקומץ אין אחר מתירו, כי הוא מתיר את המנחה<sup style="color: gray;">138</sup>. ומנין שאין הפיגול חל אלא על דבר שיש לו מתירים אחרים, שכן עיקר לימוד פיגול נאמר בשלמים<sup style="color: gray;">139</sup>, לומר לך: מה שלמים מיוחדים שיש להם מתירים, בין לאדם בין למזבח - שהדם מתיר להקטיר האימורים למזבח, והאימורים מתירים הבשר לאדם<sup style="color: gray;">140</sup> - אף כל שיש לו מתירים, בין לאדם בין למזבח, חייבים עליהם משום פיגול<sup style="color: gray;">141</sup>.
ב) הקטֹרת*<sup style="color: gray;">142</sup>, שאין לו מתיר<sup style="color: gray;">143</sup>.
ג) הלבונה<sup style="color: gray;">144</sup>, שאין אחר מתירה, אלא היא מתרת את המנחה, כמו הקומץ<sup style="color: gray;">145</sup>.
ד) מנחת כהנים<sup style="color: gray;">146</sup>, כולה כליל<sup style="color: gray;">147</sup>, ואינה נקמצת, הלכך אין אחר מתירה<sup style="color: gray;">148</sup>.
ה) מנחת כהן משיח<sup style="color: gray;">149</sup>, דהיינו חביתי כהן גדול<sup style="color: gray;">150</sup> שמקריב בכל יום מחציתה בבוקר ומחציתה בערב<sup style="color: gray;">151</sup>, הנשרפים כליל<sup style="color: gray;">152</sup>, ואין להם קומץ להתירם<sup style="color: gray;">153</sup>.
ו) הדם<sup style="color: gray;">154</sup>, שהרי הוא המתיר<sup style="color: gray;">155</sup>.
ז) נסכים<sup style="color: gray;">156</sup> הבאים בפני עצמם<sup style="color: gray;">157</sup>, בין שהתנדבם בפני עצמם<sup style="color: gray;">158</sup>, בין שבאו בגלל זבח, אלא שהביא היום זבחו ונסכיו למחר<sup style="color: gray;">159</sup>.
ויש דברים שנחלקו בהם תנאים אם יש בהם פיגול:
א) נסכים הבאים עם בהמה, אם יש בהם פיגול, נחלקו תנאים: לדעת ר' מאיר, יש בהם פיגול<sup style="color: gray;">160</sup>, כיון שהזבח מתירם ליקרב<sup style="color: gray;">161</sup>. ולדעת חכמים, אין בהם פיגול<sup style="color: gray;">162</sup>, שכיון שיכול להקריב נסכים למחר<sup style="color: gray;">163</sup>, נמצא שאין הזבח מתירם ליקרב, אלא הם מתירים את עצמם<sup style="color: gray;">164</sup>, וכן הלכה<sup style="color: gray;">165</sup>.
ב) שיירים הנאכלים של לוג-שמן-של-מצורע*<sup style="color: gray;">166</sup>, אם יש בהם משום פיגול, נחלקו תנאים: לדעת ר' שמעון, אין חייבים עליו משום פיגול<sup style="color: gray;">167</sup>, שאם פיגל באשם-מצורע* לא נפגל הלוג<sup style="color: gray;">168</sup>, ואף על פי שהלוג תלוי באשם, ואם לא נתן מדם האשם תחילה אין נתינת השמן כלום<sup style="color: gray;">169</sup>, למרות זאת, כיון שאדם מביא אשמו עכשיו ולוגו עד עשרה ימים<sup style="color: gray;">170</sup>, נמצא שאין האשם מתירו, וכיון שאין לו מתירים אין חייבים עליו משום פיגול<sup style="color: gray;">171</sup>, וכן הלכה<sup style="color: gray;">172</sup>. ולדעת ר' מאיר, חייבים עליו משום פיגול<sup style="color: gray;">173</sup>, אם פיגל באשם<sup style="color: gray;">174</sup>, שדם האשם מתירו<sup style="color: gray;">175</sup> לבהונות<sup style="color: gray;">176</sup>, והדברים אמורים בלוג הבא עם האשם<sup style="color: gray;">177</sup>.
ג) פרים-ושעירים-הנשרפים*, אם יש בהם משום פיגול, נחלקו תנאים: לדעת תנא קמא, יש בהם משום פיגול<sup style="color: gray;">178</sup>, שכן דמם מתיר את אימוריהם ליקרב<sup style="color: gray;">179</sup>, וכן הלכה<sup style="color: gray;">180</sup>. ולדעת ר' שמעון, אין בהם משום פיגול<sup style="color: gray;">181</sup>, שכל שאינו על המזבח-החיצון* כשלמים אין חייבים עליו משום פיגול<sup style="color: gray;">182</sup>, שהטעם שנשנה דין פיגול דוקא בשלמים<sup style="color: gray;">183</sup>, לומר לך: מה שלמים מיוחדים שיש בו על מזבח החיצון וחייבים עליו, אף כל שישנם על מזבח החיצון חייבים עליו משום פיגול, יצאו פרים הנשרפים ושעירים הנשרפים הואיל שאין על מזבח החיצון כשלמים אין חייבים עליו משום פיגול<sup style="color: gray;">184</sup>.
<h3>קרבנות גוים</h3>
קרבנות* שמקבלים מגוים<sup style="color: gray;">185</sup>, אם יש בהם משום פיגול, נחלקו תנאים: א) לדעת ר' שמעון - ויש גורסים: ר' מאיר<sup style="color: gray;">186</sup>. ויש גורסים שכן אף דעת תנא קמא<sup style="color: gray;">187</sup> - אין חייבים עליהם משום פיגול<sup style="color: gray;">188</sup>, שכן אנו למדים פיגול מנותר* בגזרה-שוה* "עון" "עון"<sup style="color: gray;">189</sup>, שנאמר לגבי פיגול: והנפש האֹכלת ממנו עונה תשא<sup style="color: gray;">190</sup>, ונאמר לגבי נותר: ואֹכליו עונו ישא<sup style="color: gray;">191</sup>, ואנו למדים נותר מטומאת קדשים בגזירה שוה "חילול" "חילול"<sup style="color: gray;">192</sup>, נאמר לגבי בנותר: כי את קדש ה' חִלל<sup style="color: gray;">193</sup>, ונאמר לגבי טומאת קדשים: וינזרו מקדשי בני ישראל ולא יחללו<sup style="color: gray;">194</sup>, ויש לדייק ממה שנאמר שם: וינזרו מקדשי בני ישראל<sup style="color: gray;">195</sup>, ולא מקדשי גוים<sup style="color: gray;">196</sup>, שכן דרך הלשון תמיד לומר "מקדשי ה' ", או: "מן הקדשים" סתם, ובכל מקום שאומר "מקדשי בני ישראל" יש בו טעם פרטי<sup style="color: gray;">197</sup>, וכאן בא למעט קדשי גוים<sup style="color: gray;">198</sup>. ב) ולדעת ר' יוסי, חייבים על קדשי גוים משום פיגול<sup style="color: gray;">199</sup>, שנאמר בקדשי גוים: לה'<sup style="color: gray;">200</sup>, שבכתוב ממנו למדים שגוים נודבים קרבנות<sup style="color: gray;">201</sup>, נאמר: אשר יקריבו לה'<sup style="color: gray;">202</sup>, וקדושה אחת להם עם קודשי ישראל, וממילא לא שייך ללמוד שיתחלקו בדינם<sup style="color: gray;">203</sup>.
להלכה קדשי גוים אין חייבים עליהם משום פיגול<sup style="color: gray;">204</sup>.
<h3>מחשבה ודיבור</h3>
מחשבת פיגול, אם די במחשבה בלבד לפגל הקרבן או שיש צורך בדיבור, נחלקו ראשונים: א) יש הסוברים שדי במחשבה בלבד<sup style="color: gray;">205</sup>, שכן למדו שמחשבת פיגול פוסלת בזריקה<sup style="color: gray;">206</sup>, מכח הכתוב: לא יֵחָשֵׁב לו פגול יהיה<sup style="color: gray;">207</sup>, ודרשו: לא יֵחָשֵׁב, במחשבה הוא נפסל ואינו נפסל בשלישי<sup style="color: gray;">208</sup>, וכיון שאמרו שהוא נפסל במחשבה, הרי שמחשבה היא הפוסלת<sup style="color: gray;">209</sup>, ועוד, שלמדוהו מלא יֵחָשֵׁב<sup style="color: gray;">210</sup>. ב) ויש מהראשונים הסוברים שאינו פיגול עד שיוציא בשפתיו<sup style="color: gray;">211</sup>, ומחשבת קדשים אינה מחשבה עד שידבר ויוציא בשפתיו ויגלה מחשבתו בחוץ, אבל אם גמר בליבו ולא הוציא בשפתיו אינו כלום<sup style="color: gray;">212</sup>, ומחשבה שאמרו בכל מקום לגבי פיגול היא לשון דיבור<sup style="color: gray;">213</sup>, שכן אנו למדים אזהרה* - לסוברים כן<sup style="color: gray;">214</sup> - למפגל בקדשים מכל דבר רע<sup style="color: gray;">215</sup>, ומזה שהוציאו הכתוב בלשון דיבור, משמע שצריך דיבור<sup style="color: gray;">216</sup>. ג) ויש מהראשונים שהסתפקו אם די במחשבה לפגל, אוא שצריך להוציא בשפתיו<sup style="color: gray;">217</sup>.
<h3>איסור האכילה</h3>
אסור לאכול מבשר פיגול<sup style="color: gray;">218</sup>, שנאמר במלואים*: לא יֹאכל כי קדש הם<sup style="color: gray;">219</sup>, ודרשו: כל שבקודש פסול, בא הכתוב ליתן לא-תעשה* על אכילתו<sup style="color: gray;">220</sup>, שהמילים "כי קדש הם" מיותרות<sup style="color: gray;">221</sup>, ובאו לרבות על שאר פסולי המוקדשים שהם בלאו<sup style="color: gray;">222</sup>, שאותו הכתוב כולל באזהרה* כל מה שנפסד מן הקדשים ואין ראוי לאוכלו<sup style="color: gray;">223</sup>, כגון פיגול<sup style="color: gray;">224</sup>. ואיסור זה הוא אף כשאוכלו בתוך זמן האכילה<sup style="color: gray;">225</sup>.
על הסוברים שאיסור אכילת פסולי-המוקדשים* אינו נלמד מהכתוב של לא יֹאכל כי קדש הם<sup style="color: gray;">226</sup>, אלא מכתוב אחר, ע"ע פסולי המוקדשים. ושם, שיש הסוברים שאין כאן לא-תעשה* כלל, ואין הלימודים מהכתוב אלא אסמכתא*.
<h3>במנין המצוות</h3>
איסור אכילת פיגול<sup style="color: gray;">227</sup> נמנה במנין-המצות* כאיסור נפרד לענין פיגול<sup style="color: gray;">228</sup>, מכח הכתוב הכללי של לא יֹאכל כי קדש הם<sup style="color: gray;">229</sup>, שבא ליתן לא-תעשה* על אכילת פסולי-המוקדשים*, ועל לימוד זה עי' לעיל<sup style="color: gray;">230</sup>.
מוני המצוות המונים רק מצוות עשה ומצוות לא תעשה<sup style="color: gray;">231</sup>, מנו איסור זה כלא תעשה<sup style="color: gray;">232</sup>. ומוני המצוות המונים לחוד מצוות לא תעשה שאין בהם עונש, ומצוות לא תעשה שיש בהם עונשים<sup style="color: gray;">233</sup>, מנאוה כאחד מן העונשים<sup style="color: gray;">234</sup>.
לסוברים שקרבן שחשבו עליו לאוכלו או להקטירו חוץ למקומו, הוא בכלל פיגול<sup style="color: gray;">235</sup>, נחלקו ראשונים במניינו במנין המצוות: יש שמנאוהו בכלל הלאו של פיגול<sup style="color: gray;">236</sup>. ויש שמנאוהו כלאו נפרד<sup style="color: gray;">237</sup>, שנאמר: ואם הֵאָכֹל יֵאכל ביום השלישי פגול הוא לא יֵרצה<sup style="color: gray;">238</sup>, ולמדנו ממנו פסול הקרבן<sup style="color: gray;">239</sup>.
<h3>העונש</h3>
האוכל פיגול במזיד - אפילו בתוך הזמן<sup style="color: gray;">240</sup> - חייב כרת*<sup style="color: gray;">241</sup>, ולא לימד הכתוב שהוא בכרת<sup style="color: gray;">242</sup>, אלא שהדבר נלמד בגזרה-שוה*<sup style="color: gray;">243</sup> "נשיאת עון" "נשיאת עון"<sup style="color: gray;">244</sup> מנותר*<sup style="color: gray;">245</sup>, נאמר: פגול יהיה והנפש האֹכלת ממנו עונה תשא<sup style="color: gray;">246</sup> - ובאה הקבלה בפירוש זה הפסוק שהוא אמנם ידבר בקרבן שהפסידה אותו המחשבה בעת הקרבתו<sup style="color: gray;">247</sup> והוא שייקרא פגול<sup style="color: gray;">248</sup> - ונאמר בנותר: ואֹכליו עונו ישא כי את קדש ה' חִלל ונכרתה הנפש ההיא מעמיה<sup style="color: gray;">249</sup>, מה להלן כרת, אף כאן כרת<sup style="color: gray;">250</sup>.
העושה אחת מארבע העבודות בקרבן במחשבת חוץ למקומו<sup style="color: gray;">251</sup>, אף על פי שהקרבן פסול ואסור לאכול ממנו<sup style="color: gray;">252</sup>, מכל מקום האוכל אינו חייב כרת*<sup style="color: gray;">253</sup>, שכן בכתוב ממנו למדים חיוב כרת לאכול פיגול<sup style="color: gray;">254</sup>, נאמר: ואֹכליו עונו ישא<sup style="color: gray;">255</sup>, וזהו מיעוט, שהרי לא נכתב "והאוכל"<sup style="color: gray;">256</sup>, ובא למעט חוץ למקומו<sup style="color: gray;">257</sup>, ואף על פי שתחילת הכתוב בפיגול, שנאמר: ואם הֵאָכֹל יֵאכל ביום השלישי פגול הוא<sup style="color: gray;">258</sup>, באה גזרה-שוה* "קדש" "קדש" מנותר, שכן בכתוב זה נאמר: את קדש ה' חִלל ונכרתה<sup style="color: gray;">259</sup>, ובנותר נאמר: ושרפת את הנותר באש וגו' כי קדש<sup style="color: gray;">260</sup>, ללמד שאף כאן אין חיוב כרת אמור אלא בנותר<sup style="color: gray;">261</sup>.
האוכל פיגול בשגגה, מביא חטאת*<sup style="color: gray;">262</sup>.
האוכל פיגול, לוקה על אכילתו<sup style="color: gray;">263</sup>, כבשאר לא תעשה שיש בו כרת ואין בו מיתת בית דין<sup style="color: gray;">264</sup>, וכתבו ראשונים שהדבר נלמד באותה גזירה שוה מנותר, שאנו למדים ממנה חיוב כרת בפיגול<sup style="color: gray;">265</sup>.
העושה אחת מארבע העבודות בקרבן במחשבת חוץ למקומו, שהקרבן פסול ואסור באכילה<sup style="color: gray;">266</sup>, כתבו ראשונים שלוקה על אכילתו<sup style="color: gray;">267</sup>. ויש מהאחרונים הסוברים בדעת ראשונים שאינו לוקה על אכילה זו<sup style="color: gray;">268</sup>.
על צירוף אכילת חצי זית* של פיגול וחצי זית של איסור אכילה אחר בקדשים, לענין חיוב כרת* ומלקות*, ע"ע אסורים מצטרפים<sup style="color: gray;">269</sup>.
<h3>המקום וזמן ואנשים שנוהג</h3>
איסור אכילת הפיגול נוהג בזמן הבית, בזכרים ונקבות, אפילו ישראלים, שדרך כלל אסרתו התורה לכל, בין כהן בין ישראל<sup style="color: gray;">270</sup>.
<h3>איסור מחשבת פיגול</h3>
המחשב בקדשים מחשבת פסול, עובר בלא-תעשה*<sup style="color: gray;">271</sup>, שכן שנינו: מנין למחשב בקדשים שהוא לוקה, תלמוד לומר: לא יֵחָשֵׁב<sup style="color: gray;">272</sup>, ואנו קוראים ("קרי ביה"<sup style="color: gray;">273</sup>) - בשינוי ניקוד<sup style="color: gray;">274</sup> - לא יַחֲשֹׁב<sup style="color: gray;">275</sup>, להזהיר כהנים על כך<sup style="color: gray;">276</sup>, והדברים אמורים לדעת הסוברים שלאו-שאין-בו-מעשה* לוקים עליו<sup style="color: gray;">277</sup>. ויש שלמדו אזהרה* למפגל קדשים על ידי דיבור רע, ממה שנאמר: לא תזבח וגו' כל דבר רע<sup style="color: gray;">278</sup>, שיהיה עובר בלא תעשה<sup style="color: gray;">279</sup>. ויש שפירשו שאזהרה זו באה להזהיר ישראל המקריב, שלא יפגל בשחיטה, שהכהנים כבר איסורם אמור<sup style="color: gray;">280</sup> בלא יֵחָשֵׁב<sup style="color: gray;">281</sup>.
רוב מוני המצוות לא מנו לאו זה<sup style="color: gray;">282</sup>. מהם שפירשו שלא יֵחָשֵׁב<sup style="color: gray;">283</sup>, נדרש לענין אחר<sup style="color: gray;">284</sup>. שכתבו שהוא בכלל הלאו של איסור אכילת פיגול<sup style="color: gray;">285</sup>, ואינו נחשב מחשבון הלאוים, לפי שהוא כעין סניפים ללאו אחר שהוא נחשב בלאוים<sup style="color: gray;">286</sup>. ויש ממוני המצוות שמנו לאו זה, כלאו נפרד, מהכתוב: לא תזבח וגו' כל דבר רע<sup style="color: gray;">287</sup>.
לדעת הסוברים - וכן הלכה<sup style="color: gray;">288</sup> - שאין לוקים על לאו שאין בו מעשה<sup style="color: gray;">289</sup>, העובר על איסור מחשבת פסול בקדשים, אינו לוקה, לפי שהוא לאו-שאין-בו מעשה*,
אלא מחשבה בלבד<sup style="color: gray;">290</sup>.
<h3>שריפתו</h3>
הפיגול נשרף<sup style="color: gray;">291</sup>, כשאר פסולי-המוקדשים*<sup style="color: gray;">292</sup>, והדבר נלמד במסורת ואין על כך לימוד מהכתוב<sup style="color: gray;">293</sup>, ועל כך ע"ע פסולי המוקדשים. ושם, וע' אסורי הנאה<sup style="color: gray;">294</sup>, שאסורים בהנאה אפילו בשעת שריפתם.
<h3>עיבור צורה</h3>
פיגול, יש ברייתא בה שנינו שצריכה עבור-צורה* קודם שריפה<sup style="color: gray;">295</sup>, והדבר נלמד בגזרה-שוה* "עון" "עון" מנותר*, הצריך עיבור צורה<sup style="color: gray;">296</sup>, שאינו נשרף<sup style="color: gray;">297</sup> עד שתועבר צורתו<sup style="color: gray;">298</sup>, נאמר בפיגול: והנפש האֹכל ממנו עונה תשא<sup style="color: gray;">299</sup>, ונאמר בנותר: ואֹכליו עונו ישא<sup style="color: gray;">300</sup>. ואין הלכה כן<sup style="color: gray;">301</sup>.
על פרטי ודיני עבור-צורה*, ע"ע.
<h3>פקיעת איסור ההקרבה</h3>
פיגול שהעלהו לראש המזבח, פקע איסורו ממנו<sup style="color: gray;">302</sup>, משמשלה האור ברובו<sup style="color: gray;">303</sup>, ואף אם ירד מהמזבח, יעלה<sup style="color: gray;">304</sup>, שכן המזבח מקוה טהרה<sup style="color: gray;">305</sup>.
<h3>טומאת ידים</h3>
הפיגול מטמא את הידים<sup style="color: gray;">306</sup> מדרבנן<sup style="color: gray;">307</sup>, כראשון לטומאה<sup style="color: gray;">308</sup>, משום חשדי כהונה<sup style="color: gray;">309</sup>, שגזרו עליו - חכמים<sup style="color: gray;">310</sup> - טומאה, שלא יפגלוהו ברצון, להפסיד את הבעלים<sup style="color: gray;">311</sup>, ויאמרו: שוגגים היינו<sup style="color: gray;">312</sup>.
בשיעור הפיגול לטמא את הידים, נחלקו אמוראים: יש סוברים ששיעורו בכביצה*<sup style="color: gray;">313</sup>, וכן הלכה<sup style="color: gray;">314</sup>. ויש סוברים ששיעורו בכזית*<sup style="color: gray;">315</sup>.
פיגול אינו מצטרף לנותר* לענין שיעור ביצה, לטמא את הידים<sup style="color: gray;">316</sup>, הואיל וטומאת הידים מדבריהם<sup style="color: gray;">317</sup>.
<h3>תשלום לבעלים</h3>
הכהנים שפיגלו במקדש מזידים - שידעו שפוסלים בכך<sup style="color: gray;">318</sup> - חייבים לשלם<sup style="color: gray;">319</sup> דמיהם לבעלים, שהרי צריכים להביא אחרים<sup style="color: gray;">320</sup>. ואף אם קרבן נדבה הוא, שאינו חייב בתשלומין*, מכל מקום קשה בעיניו, שלא הקריב קורבנו, שהרי להביא דורון היה מבקש<sup style="color: gray;">321</sup>. אבל הכהנים שפיגלו במקדש שוגגים, פטורים<sup style="color: gray;">322</sup>.
בתוספתא וברייתא שנינו על דין זה, שהוא מפני תקון-העולם*<sup style="color: gray;">323</sup>. לסוברים שהזק-שאינו-נכר* שמו היזק<sup style="color: gray;">324</sup>, זהו טעם לפטור בשוגג<sup style="color: gray;">325</sup>, שמצד עיקר הדין, בין במזיד ובין בשוגג חייבים לשלם, ומפני תיקון העולם תיקנו חכמים שמי שפיגל הקרבן פטור מלשלם כדי שיודיע<sup style="color: gray;">326</sup> לבעלים שפיגלו, שאם תחייבו בתשלום, לא יודיע לבעלים, ויאכלו איסור<sup style="color: gray;">327</sup>. ולסוברים - וכן הלכה<sup style="color: gray;">328</sup> - שהיזק שאינו ניכר אין שמו היזק<sup style="color: gray;">329</sup>, זהו טעם לחיוב במזיד<sup style="color: gray;">330</sup>, שמצד עיקר הדין בין במזיד ובין בשוגג פטורים מלשלם, ומפני תיקון העולם קנסו חכמים את המפגל במזיד, שחייב לשלם<sup style="color: gray;">331</sup>.
<h3>במובן אחר</h3>
מצינו במקרא פיגול אף ככינוי לבשר שיחזקאל מעיד שמעולם לא אכל<sup style="color: gray;">332</sup>, כפי שנאמר: ולא בא בפי בשר פגול<sup style="color: gray;">333</sup>, ואף הוא לשון ריחוק<sup style="color: gray;">334</sup>, שיחזקאל היה מחמיר על עצמו ומרחיק דבר המותר<sup style="color: gray;">335</sup>. ונחלקו תנאים בפירוש הדבר: לדעת תנא קמא, יחזקאל מעולם לא אכל מבהמה שהורה בה חכם<sup style="color: gray;">336</sup>, דהיינו דבר שצריך להוראה מחמת ספק איסור<sup style="color: gray;">337</sup>. ולדעת ר' נתן, יחזקאל מעולם לא אכל מבהמה שלא הורמו מתנותיה<sup style="color: gray;">338</sup>, אף על פי שהיא מותרת באכילה<sup style="color: gray;">339</sup>, שלדעתו מותר מדאוריתא לאכול מבהמה שלא הורמו מתנותיה, אלא שיחזקאל החמיר על עצמו<sup style="color: gray;">340</sup>.
<h2>פדיון הבן</h2>
<b>הגדרת הערך</b> - מצות פדיונו של בכור-אדם*.
<h3><b>המצוה</b></h3>
<h4>מצות האב</h4>
מצות עשה* מן התורה לפדות כל איש מישראל בנו שהוא בכור לאמו הישראלית<sup style="color: gray;">1</sup>, שנאמר: וכל בכור אדם בבניך תפדה<sup style="color: gray;">2</sup>, ונאמר: בכור בניך תתן לי<sup style="color: gray;">3</sup>, ונאמר: כל פטר רחם לי וגו' כל בכור בניך תפדה<sup style="color: gray;">4</sup>, ונאמר: אך פדה תפדה את בכור האדם<sup style="color: gray;">5</sup>. המצוה נמנית במנין-המצוות*<sup style="color: gray;">6</sup>. על הבכור שחייבים בפדיונו, ע"ע בכור אדם: בכור לכהן<sup style="color: gray;">7</sup>.
<h4>האם</h4>
מצות פדיון הבן מוטלת על האב ולא על האם<sup style="color: gray;">8</sup>, ואין האשה חייבת לפדות את בנה<sup style="color: gray;">9</sup>, שנאמר: פדה תפדה<sup style="color: gray;">10</sup>, והכתוב נקרא "תִּפְדֶה" - לפדות אחרים<sup style="color: gray;">11</sup> - ומכל מקום יש לקרוא גם "תִּפָּדֶה" - לפדות את עצמך<sup style="color: gray;">12</sup> - כל שמצווה לפדות את עצמו, והיינו איש, שאם לא פדאו אביו מצווה הוא בפדיונו<sup style="color: gray;">13</sup>, מצווה לפדות את בנו, ואשה שאינה מצווה לפדות את עצמה<sup style="color: gray;">14</sup>, אינה מצווה לפדות את בנה<sup style="color: gray;">15</sup>.
<h4>מצות עצמו</h4>
לא פדה האב את בנו - בין במזיד בין בשוגג בין באונס<sup style="color: gray;">16</sup> - מצווה הבן לפדות את עצמו<sup style="color: gray;">17</sup>, כשיגדל<sup style="color: gray;">18</sup>, ויביא שתי שערות<sup style="color: gray;">19</sup>, שנאמר: פדה תפדה<sup style="color: gray;">20</sup>, והכתוב נקרא "תִּפְדֶה" - לפדות אחרים<sup style="color: gray;">21</sup> - ומכל מקום יש לקרוא גם "תִּפָּדֶה" - לפדות את עצמך<sup style="color: gray;">22</sup> - ולמדנו שחייב לפדות את עצמו<sup style="color: gray;">23</sup>. ויש שפירשו שאין לקרוא את הכתוב "תִּפָּדֶה" - לדעתם שבמקום שהמקרא והמסורת שוים אין דורשים את המסורת<sup style="color: gray;">24</sup> - אלא שעצם משמעות הכתוב "תִּפְדֶה" נכלל בה הן שיפדה הוא את אחרים, והיינו האב את בנו, והן שיפדה הוא את עצמו<sup style="color: gray;">25</sup>. ובירושלמי דרשו, נאמר: אדם וגו' תפדה<sup style="color: gray;">26</sup>, שחייב לפדות את עצמו<sup style="color: gray;">27</sup>, ופירשו אחרונים, שכיון שבכתוב "וכל בכור אדם בבניך תפדה" תיבת "אדם" יתירה, דרשו שכל בכור, אדם עצמו, או בבניך, תפדה<sup style="color: gray;">28</sup>. ובמכילתא אמרו, נאמר: וכל בכור בני אפדה<sup style="color: gray;">29</sup>, שאם לא פדאו אביו הוא יפדה את עצמו<sup style="color: gray;">30</sup>, ר' יוסי הגלילי אומר, הואיל ואמרה תורה בתלמוד-תורה* ובמילה*, שהן מצוות הבן המוטלות על האב<sup style="color: gray;">31</sup>, שאם לא לימדו ומלו אביו הוא מלמד ומל את עצמו<sup style="color: gray;">32</sup>, למדנו - בבנין-אב* - שאף פדיון הבן, שהיא מצות הבן המוטלת על האב, אם לא פדאו אביו הוא פודה את עצמו<sup style="color: gray;">33</sup>. ומן האחרונים יש שכתבו שנהגו - בבכור שמת אביו קודם שפדאו<sup style="color: gray;">34</sup> - לכתוב על טס של כסף שאינו פדוי ולתלות בצוארו, כדי שידע לפדות עצמו כשיגדיל<sup style="color: gray;">35</sup>.
<h4>בית דין</h4>
בית-דין*, אף על פי שהם מצווים למול בן כשלא מל אותו אביו<sup style="color: gray;">36</sup>, כתבו ראשונים שאינם מצווים לפדותו<sup style="color: gray;">37</sup>, שלא נאמר בכתוב שיהיו בית דין מחויבים בפדיון הבן<sup style="color: gray;">38</sup>. ומן האחרונים יש שכתבו הטעם, שכיון שמצות פדיון הבן יש בה חסרון כיס, אין בית דין מצווים בה<sup style="color: gray;">39</sup>. ויש ראשונים שכתבו שכל שמת האב בעוד שלא פדה את בנו, בית דין חייבים לפדותו<sup style="color: gray;">40</sup>. ומן האחרונים יש שכתבו, שכשאין האב פודה, פודים בית דין מממון של ציבור, והיא מצוה בפני עצמה המוטלת עליהם<sup style="color: gray;">41</sup>. על פדיון הבן שנעשה על ידי בית דין, אם מועיל, ואם ראוי לעשות כן, עי' להלן.
<h4>מצות האב משהגדיל הבן</h4>
גם לאחר כשהגדיל הבן, שנתחייב לפדות את עצמו<sup style="color: gray;">42</sup>, כתבו ראשונים שעדיין האב חייב בפדיון בנו<sup style="color: gray;">43</sup>, שלא נתנה התורה זמן לחיובו<sup style="color: gray;">44</sup>, ואמרה תורה: וכל בכור אדם בבניך תפדה<sup style="color: gray;">45</sup>, הרי שהטילה את המצוה על האב<sup style="color: gray;">46</sup>, ואף בן גדול בכלל בן הוא<sup style="color: gray;">47</sup>, וכל הקודם לפדות זכה, שהמצוה מוטלת על שניהם<sup style="color: gray;">48</sup>, אמנם האב קודם, שמצות הבן על האב<sup style="color: gray;">49</sup>. ויש ראשונים שנראה מדבריהם שמשהגדיל הבן אין מצות הפדיון מוטלת אלא עליו<sup style="color: gray;">50</sup>. ובביאור דעתם יש שכתבו, שמתחילה מוטלת מצות פדיון הבן על הבן, אלא שמאחר שאין הקטן יכול לפדות את עצמו נתמנה האב מן התורה להיות שליחו של הבן לפדותו, ולפיכך כשהגדיל הבן ונעשה ראוי לפדות את עצמו פסקה שליחות האב<sup style="color: gray;">51</sup>, ודחו אחרונים דבריהם, שאין האב שליחו של הבן, ומכל מקום, מאחר שמצות אדם לפדות את עצמו קודמת למצות אביו לפדותו<sup style="color: gray;">52</sup>, משנתחייב הבן פסקה מצות האב<sup style="color: gray;">53</sup>.
<h4>לאחר מיתת הבכור</h4>
האב חייב בפדיון בנו אפילו לאחר מיתה, שאם מת הבן לאחר שלשים יום, שכבר נתחייב בפדיון<sup style="color: gray;">54</sup>, פודה אותו האב לאחר מיתה<sup style="color: gray;">55</sup>, שחוב הוא שהטיל הכתוב על האב<sup style="color: gray;">56</sup>, שכן דרשו במכילתא: וכל בכור בני אפדה<sup style="color: gray;">57</sup>, אפילו לאחר מיתה<sup style="color: gray;">58</sup>, ובתלמוד דרש ריש לקיש בגזרה-שוה*, "ערך" "ערך" מערכין*<sup style="color: gray;">59</sup> - נאמר כאן: ופדויו מבן חדש תפדה בערכך<sup style="color: gray;">60</sup>, ונאמר בערכין: ערכך<sup style="color: gray;">61</sup> - מה ערכין, האומר ערכי עלי, אפילו מת חייבים יורשיו בערכו<sup style="color: gray;">62</sup>, אף פדיון הבן, כל שמת הבן לאחר שלושים יום חייב אביו בפדיונו<sup style="color: gray;">63</sup>, ורב דימי בשם ר' יונתן דרש, נאמר כאן: כל בכור בניך תפדה ולא יראו פני ריקם<sup style="color: gray;">64</sup>, ולמדים "ריקם" "ריקם" מעולת-ראיה*<sup style="color: gray;">65</sup> - שנאמר בה: ולא יראו פני ריקם<sup style="color: gray;">66</sup> - מה עולת ראיה יורשים חייבים בה לאחר מיתה<sup style="color: gray;">67</sup>, אף פדיון בכור שמת חייב בו אביו<sup style="color: gray;">68</sup>, וכן היורשים, לאחר שמתו האב והבכור<sup style="color: gray;">69</sup>. וכן אם מת הבכור לאחר שהגדיל ולא נפדה, מאחר שנתחייב במצוה קודם שמת, חייבים יורשיו בפדיונו<sup style="color: gray;">70</sup>. בגדר הפדיון לאחר שמת הבן, נחלקו ראשונים: יש סוברים שאף על פי שהוא מצוה<sup style="color: gray;">71</sup>, מכל מקום אינו ככל פדיון הבן, אלא כפרעון חוב בלבד<sup style="color: gray;">72</sup> - ולפיכך אין מברכים עליו<sup style="color: gray;">73</sup> - ומדברי הרבה ראשונים - הסוברים שמברכים עליו<sup style="color: gray;">74</sup> - נראה שהוא פדיון ממש ככל פדיון הבן<sup style="color: gray;">75</sup>. ומן האחרונים יש שכתבו שאין כלל חיוב מצוה בפדיון לאחר מיתה, אלא שנותר שעבוד מחמת המצוה שהיתה בעוד שהיה הבן בחיים, ובפרעון השעבוד מתקיימת המצוה שהיתה<sup style="color: gray;">76</sup>, וכתבו משום כך שאם היה האב שוטה*, הפטור מן המצוות<sup style="color: gray;">77</sup>, משעה שנעשה הבן בן שלושים יום עד שמת, ונשתפה לאחר מכן, מאחר שלא נתחייב במצוה כשהיה הבן בחיים אינו חייב בפדיון הבן לאחר מותו<sup style="color: gray;">78</sup>.
<h4>גדר חיוב האב</h4>
בגדר פדיון הבן על ידי האב, מן הראשונים יש שכתבו שעיקר המצוה על הבן היא שיפדה את עצמו, אלא שכיון שאי אפשר לחייב את הבן בקטנותו הטילה התורה את המצוה על אביו<sup style="color: gray;">79</sup>. וביארו אחרונים בדעתם, שמצות הפדיון היא מצות הבן, אלא שהתורה חייבתו לאב לעשות חובת בנו<sup style="color: gray;">80</sup>. ויש אחרונים סוברים שמצות הפדיון על האב חובת האב היא<sup style="color: gray;">81</sup>.
ויש מן האחרונים שכתבו שמצות האב לפדות את בנו ומצות הבן לפדות את עצמו שני חיובים הם, וחלוקים זה מזה, שמצות האב לפדות ומצות הבן שיהיה פדוי - ומעשה פדיונו אינו אלא כפורע חוב<sup style="color: gray;">82</sup> - ומה שהבן נפטר כשפדאו אביו הוא משום שמצוותו שיהיה פדוי וכשפדה אותו האב נתקיימה מצוותו ממילא<sup style="color: gray;">83</sup>.
<h4>מצות חינוך</h4>
בכור שלא פדה אותו אביו, ועודו קטן*, אף על פי שהגיע לעונות הפעוטות*, שמכרו מכר ומתנתו מתנה<sup style="color: gray;">84</sup>, כתבו אחרונים בדעת ראשונים שאינו מחויב, משום מצות חנוך* לפדות את עצמו<sup style="color: gray;">85</sup>, וכתבו אחרונים הטעם, שלא חייבו חכמים קטן משום חינוך אלא במצוות שיוכל לחזור ולקיימן כשיגדל, אבל מצות פדיון הבן שאם יקיימנה עתה לא יוכל לחזור ולקיימה, לא אמרו חכמים שיקיימנה ויפסיד מצוותו משיגדל<sup style="color: gray;">86</sup>. ויש שכתבו - לדעתם שחוב פדיון הבן לא חל כלל על קטן<sup style="color: gray;">87</sup> - שאין חינוך שייך במצות פדיון הבן, כי מאחר שהחוב אינו קיים עד שיגדיל הבן, אין כלל קיום מצוה בפדיון<sup style="color: gray;">88</sup>. ויש אחרונים שכתבו שאם האב קיים, אף על פי שאינו פודה את בנו אסור לבן לפדות את עצמו ולבטל את מצות האב לפדותו, כי בכל יום יש לומר עדיין שיקיים האב את מצוותו ויפדנו טרם שיגדיל, אבל אם מת האב, חייב הבן לפדות את עצמו משום מצות חינוך, משהגיע לעונת הפעוטות<sup style="color: gray;">89</sup>.
<h4>מצות הכהן</h4>
הכהן המקבל את פדיון הבן, כתבו אחרונים שהוא מקיים מצוה<sup style="color: gray;">90</sup>. ומדברי ראשונים נראה שאין לכהן מצוה כלל<sup style="color: gray;">91</sup>, וכן כתבו אחרונים, וכתבו מטעם זה שגם כהן אונן, שפטור מן המצוות<sup style="color: gray;">92</sup>, אפשר לתת לו פדיון הבן<sup style="color: gray;">93</sup>.
<h4>מקום חיובה</h4>
מצות פדיון הבן נוהגת בכל מקום<sup style="color: gray;">94</sup>, בין בארץ ובין בחוץ לארץ<sup style="color: gray;">95</sup>, שכל מצוה שהיא חובת הגוף נוהגת בין בארץ ובין בחוץ לארץ<sup style="color: gray;">96</sup>.
<h4>זמן חיובה</h4>
מצות פדיון הבן נוהגת בכל זמן<sup style="color: gray;">97</sup>, בין בפני הבית ובין שלא בפני הבית<sup style="color: gray;">98</sup>.
<h4>הנאה מן הבכור</h4>
בכור-אדם*, אף על פי שהוא צריך פדייה, הוא מותר בהנאה<sup style="color: gray;">99</sup>, שמעשה ידיו מותר אפילו קודם הפדייה<sup style="color: gray;">100</sup>, שנאמר: לא תעבוד בבכר שורך<sup style="color: gray;">101</sup>, אבל אתה עובד בבכור אדם<sup style="color: gray;">102</sup>, שמעשה ידיו מותר<sup style="color: gray;">103</sup>.
<h4>חיוב מחודש בכל עת</h4>
החיוב בפדיון הבן, יש שכתבו בדעת ראשונים שנוסף בו חיוב חדש בכל עת, וכאילו חל חיוב על חיוב<sup style="color: gray;">104</sup>, שהרי התורה מזהירתו על כך בכל יום, וכאילו נכתב עליו בכל יום שטר חוב חדש לחייבו בפדיון הבן<sup style="color: gray;">105</sup>.
<h3><b>הזמן</b></h3>
<h4>זמן חלות החיוב</h4>
תחילת זמן חיוב פדיון הבן הוא משישלים הבכור שלושים יום<sup style="color: gray;">106</sup> - שיצא מכלל נפל*<sup style="color: gray;">107</sup> - שנאמר: ופדויו מבן חדש תפדה<sup style="color: gray;">108</sup>. היה ידוע לנו על הבכור שאינו נפל, יש ראשונים שנראה מדבריהם שחייב בפדיון אפילו קודם שלושים יום<sup style="color: gray;">109</sup>. והרבה ראשונים כתבו שאפילו כשידוע שאינו נפל אין הבכור חייב בפדיון קודם שיגיע לשלושים יום, שכך גזירת הכתוב<sup style="color: gray;">110</sup>. יום שלושים עצמו, אם חייב בו הבכור בפדיון, נחלקו תנאים: חכמים אומרים, יום שלושים כיום שלפניו, ועדיין לא נתחייב בו הבכור בפדיון<sup style="color: gray;">111</sup>, שכן נאמר בפדיון בכורות במדבר: פקד כל בכר זכר לבני ישראל מבן חדש ומעלה<sup style="color: gray;">112</sup> - ו"ומעלה" משמע לאחר שלושים<sup style="color: gray;">113</sup> - ולמדים בגזרה-שוה* לפדיון בכורי דורות, שנאמר בו: ופדויו מבן חדש תפדה<sup style="color: gray;">114</sup>, שאינם מתחייבים בפדיון אלא לאחר שלושים<sup style="color: gray;">115</sup>. ור' עקיבא מסתפק אם יום שלושים כלפניו או כלאחריו, שכן מצינו בערכין* שהוצרכו ללמוד בהם מדרשה מיוחדת שיום שלושים כלפניו<sup style="color: gray;">116</sup>, והרי פדיון בכורי מדבר וערכין שני-כתובים-הבאים-כאחד*, שאינם מלמדים - לסוברים כן<sup style="color: gray;">117</sup> - ומכל מקום אפשר שאף על פי שאינם מלמדים לדברים אחרים, מלמדים לפדיון דורות, שפדיון דורות ופדיון מדבר שניהם עוסקים בבכור, ולפיכך יום שלושים ספק הוא - והמוציא מחבירו עליו הראיה<sup style="color: gray;">118</sup> - וכל שמת הבן ביום שלושים, אם כבר נתן אביו דמי פדיונו לכהן, לא יטול, ואם לא נתן לא יתן<sup style="color: gray;">119</sup>. הלכה כחכמים שיום שלושים כיום שלפניו<sup style="color: gray;">120</sup>. על שיעור החודש לדברי חכמים, אם תלוי ביום השלושים ואחד דוקא או בשיעור הזמן של חידוש הלבנה - שהוא כ"ט ימים וי"ב שעות ותשצ"ג חלקים<sup style="color: gray;">121</sup> - מעת לעת, ע"ע חודש: חודש שמזמן לזמן<sup style="color: gray;">122</sup>.
<h4>שהה באינקובטור</h4>
בכור שנולד קודם זמנו באופן שמתחילתו לא היה ראוי לחיות אלא על ידי שהייה ב"אינקובטור" המשלים את תקופת הריונו, שחייב בפדיון, לסוברים כן<sup style="color: gray;">123</sup>, נחלקו הפוסקים מתי תחילת זמן פדיונו, יש אומרים שלא לפדותו עד שיעברו שלושים יום לאחר יציאתו מהאינקובטור, כי כיון שלא היה ראוי לחיות בכוחות עצמו עד יציאתו מאינקובטור, נמצא שמצבו ביציאתו מהאינקבטור כולד רגיל בעת לידתו, וזמן פדיונו, שהוא כשיצא מחזקת נפל*<sup style="color: gray;">124</sup>, הוא שלושים יום לאחר מכן<sup style="color: gray;">125</sup>. ויש שכתבו לפדותו לאחר שלושים יום ללידתו אף בעודו באינקובטור ואף על פי שעדיין אינו ראוי לחיות בכוחות עצמו, כי כל שהיה יכול לחיות שלושים יום על ידי האינקובטור התברר שמתחילה לא היה חשוב נפל, והרי הוא כלל ולד שפודים אותו לאחר שלושים יום מלידתו<sup style="color: gray;">126</sup>.
<h4>זמן הקיום</h4>
מצות פדיון הבן אין לה זמן קבוע, ובכל שעה ושעה משהגיע הבן לשלשים יום זמנה הוא<sup style="color: gray;">127</sup>, ואם מאחר אינו מפסיד אלא שלא קיים מצוה מן המובחר שמצוותו ביום שלושים<sup style="color: gray;">128</sup>, ומכל מקום אין דוחים את הפדיון, שאין משהים מצוה, וזריזין-מקדימין-למצוות<sup style="color: gray;">129</sup>, ואם לא הופנה לפדותו יפדהו לעולם, ואם לא פדהו לעולם עומד באיסור<sup style="color: gray;">130</sup>, שאם מת האב קודם שפדה את בנו ביטל מצות פדיון הבן ונשא עוון על נפשו<sup style="color: gray;">131</sup>, אבל אין בדחיית הפדיון ביטול מצוה<sup style="color: gray;">132</sup>. ויש שנראה מדבריהם שהיום שבו נעשה הבכור ראוי לפדיון, הוא זמן פדיונו, ואם נדחה הפדיון לאחר יכולים לדחותו יותר<sup style="color: gray;">133</sup>. ויש ראשונים שכתבו שמשנתחייב האב בפדיון בנו הרי הוא עובר עליו בכל יום - ובכל שעה<sup style="color: gray;">134</sup> - בעשה<sup style="color: gray;">135</sup>. ויש אחרונים שכתבו שבתוך ביום שלושים ואחד עצמו, שהוא היום שנתחייב בו בפדיון<sup style="color: gray;">136</sup>, אין חסרון בדחיית הפדיון מתחילת היום לסופו, אבל מיום שלושים ואחד ואילך עובר עליו<sup style="color: gray;">137</sup>. מן הראשונים יש שכתבו שנהגו לאחר את הפדיון<sup style="color: gray;">138</sup> ובדרך כלל אין פודים בזמנו<sup style="color: gray;">139</sup> - ומוסיפים בשל כך חומש על המעות<sup style="color: gray;">140</sup> - ונראה מדבריהם שרגילים היו לאחר אפילו עד חתונת הבכור<sup style="color: gray;">141</sup>. על בל-תאחר* אם נוהג בפדיון הבן, ע"ע<sup style="color: gray;">142</sup>.
<h4>כשזמנה בשבת</h4>
חל יום שלושים ואחד בשבת, כתבו ראשונים שפודים לאחר שבת ביום שלשים ושנים<sup style="color: gray;">143</sup>, שהפדיון בשבת אסור משום מקח וממכר<sup style="color: gray;">144</sup>, ולפדות קודם שבת באופן שיחול הפדיון בזמנו בשבת<sup style="color: gray;">145</sup>, יש בכך ספק לענין הברכות<sup style="color: gray;">146</sup>, וכן סעודת הפדיון - שנהגו לעשות סעודה לפרסום המצוה<sup style="color: gray;">147</sup> - אי אפשר לעשותה קודם שבת לסוברים שלא נתקיימה המצוה עדיין<sup style="color: gray;">148</sup>, ואם יעשוה בשבת, כשמתקיימת המצוה, מכל מקום מאחר שאין רואים את הפדיון בשעת הסעודה אפשר שאין בכך פרסום למצוה, לפיכך עדיף לדחות לאחר השבת, שאף שאין ראוי לדחות את הפדיון<sup style="color: gray;">149</sup>, כדי לקיים את המצוה כתיקנה ובהכשר ובהידור דוחים<sup style="color: gray;">150</sup>. ויש שכתבו שאף משום מקח וממכר אסור לעשות מערב שבת שיחול הפדיון בשבת<sup style="color: gray;">151</sup>. ויש שכתבו לפדות מערב שבת, ואף הסעודה שעושים מערב שבת פרסום המצוה יש בה<sup style="color: gray;">152</sup>. ויש שפדו מערב שבת ועשו הסעודה בשבת<sup style="color: gray;">153</sup>. ויש שפדו בשבת<sup style="color: gray;">154</sup>. ויש שכתבו, שאם עברו כ"ט ימים וי"ב שעות ותשצ"ג חלקים מזמן הלידה ביום השלושים, שהוא ערב שבת, יפדו ביום השלושים - לדעתם שעיקר זמן פדיון הבן הוא לאחר כ"ט י"ב תשצ"ג מזמן הלידה, אפילו בתוך יום השלושים<sup style="color: gray;">155</sup> - ואם לא, יפדו לאחר השבת<sup style="color: gray;">156</sup>. חל יום שלושים ואחד ביום ראשון של ראש השנה, שאם ידחו את הפדיון יידחה עד לאחר שני ימי ראש השנה וצום גדליה - כדי לעשות סעודה עם הפדיון<sup style="color: gray;">157</sup>, לסוברים שאין פודים בלילה הקודם לתענית אפילו לאחר יום שלושים ואחד<sup style="color: gray;">158</sup> - יש אחרונים שכתבו שעדיף להקדימו לערב ראש השנה - ויעשו סעודה בו ביום, אף על פי שנהגו להתענות בערב ראש השנה<sup style="color: gray;">159</sup>, מאחר שאין זה אלא מנהג<sup style="color: gray;">160</sup> - ולהתנות שיחול בזמנו ביום השלושים ואחד<sup style="color: gray;">161</sup>.
<h4>בלילה</h4>
פדיון הבן כשר בין ביום ובין בלילה<sup style="color: gray;">162</sup>, ומכל מקום כתבו אחרונים שנהגו שלא לעשות פדיון אלא ביום<sup style="color: gray;">163</sup>, אבל רשאים לעשות בלילה<sup style="color: gray;">164</sup>, וסמך לדבר, שהרי פדיון הבן הוא מפני שניצלו בכורי ישראל ממכת בכורות<sup style="color: gray;">165</sup>, והיא היתה בחצי הלילה<sup style="color: gray;">166</sup>, ולפיכך מחצי הלילה ואילך ודאי אפשר לעשות כשיש בכך צורך, אבל בלא שום סיבה לא ישנו מן המנהג<sup style="color: gray;">167</sup>. ויש נוהגים לעשות את הפדיון בליל היום השלושים ואחד ללידת הבכור<sup style="color: gray;">168</sup>. ויש שכתבו טעם לעשות את פדיון הבן ביום, שכן יש בו פרסום הנס של מכת בכורות, וביום יש פרסום הנס יותר<sup style="color: gray;">169</sup>. ויש שכתבו הטעם מחמת הסעודה - שנהגו לעשותה בשעת פדיון הבן<sup style="color: gray;">170</sup> - שמצותה ביום מפני שהסומא אוכל ואינו שבע, וכתבו שאם יעשו את הסעודה לאור נרות כעין יום, אפשר לפדות בלילה<sup style="color: gray;">171</sup>. וכתבו אחרונים שפדיון הבן שתחילת זמנו בלילה שלפני תענית, יקיימוהו בלילה כדי שיוכלו לעשות סעודה, ולא יפדו ביום ויעשו את הסעודה בלילה שאחריו, ומכל מקום כתבו שאין המנהג כן אלא פודים ביום ועושים את הסעודה בלילה שאחריו<sup style="color: gray;">172</sup>. ויש שכתבו הטעם שנהגו לעשות את הפדיון ביום שלושים ואחד ללידת הבכור, ולא בלילה שלפניו, לחוש לדעת הסוברים שאף ביום שלושים ואחד, כל שלא שלמו ללידת הבכור כ"ט ימים וי"ב שעות ותשצ"ג חלקים - שהם שיעור חודש הלבנה הממוצע<sup style="color: gray;">173</sup> - לא התחייב הבכור בפדיון<sup style="color: gray;">174</sup>, וכיון שפעמים שנולד הבכור סמוך לשקיעת החמה, שנמצא שלא יחלפו כ"ט י"ב תשצ"ג עד יום שלושים ואחד ביום, נהגו לפדות תמיד בשלושים ואחד ביום<sup style="color: gray;">175</sup>, וכתבו לפי זה, שאם נדחה הפדיון לאחר יום שלושים ואחד, אפשר לעשותו גם בלילה<sup style="color: gray;">176</sup>. חל זמן פדיון הבן בשבת, שהוא נדחה לאחר השבת, לסוברים כן<sup style="color: gray;">177</sup>, כתבו אחרונים לעשות את הפדיון בליל מוצאי שבת, ולא לדחותו ליום שלמחרת<sup style="color: gray;">178</sup>. ויש שכתבו לדחות ליום ראשון ביום<sup style="color: gray;">179</sup>, ויש שכתבו שכן המנהג<sup style="color: gray;">180</sup>, ואפילו כשיום ראשון תענית, שאי אפשר לקיים בו את סעודת הפדיון, יש אחרונים שכתבו שלא לפדות בליל מוצאי שבת<sup style="color: gray;">181</sup>, ויש שכתבו כשיום ראשון תענית, לפדות בליל מוצאי שבת<sup style="color: gray;">182</sup>.
<h4>כשזמנו ביום תענית</h4>
פדיון הבן כשחל יום שלושים ואחד ללידה ביום תענית, שאם יעשוהו בזמנו וביום לא יוכלו לעשות עמו סעודה - כפי שנהגו<sup style="color: gray;">183</sup> - יש אחרונים שכתבו, שאם עברו כ"ט ימים וי"ב שעות ותשצ"ג חלקים מזמן הלידה ביום השלושים, שהוא היום שלפני התענית, יפדו ביום השלושים - לדעתם שעיקר זמן פדיון הבן הוא לאחר כ"ט י"ב תשצ"ג מזמן הלידה, אפילו בתוך יום השלושים<sup style="color: gray;">184</sup> - ואם לא, יפדו בלילה שקודם התענית, אבל לא יפדו ביום התענית ויעשו את הסעודה בלילה שאחריו, כי באופן שהסעודה אינה עם הפדיון אינה מפרסמת את המצוה, אמנם כתבו שאין המנהג כן אלא לפדות ביום התענית ולעשות את הסעודה בלילה שאחריו<sup style="color: gray;">185</sup>, ובדעתם יש שכתבו שבמקום שאין מנהג, יש לפדות בלילה שלפני התענית, ואם היא תשעה באב, שאי אפשר לעשות סעודה אף בלילו, יעשו את הפדיון ואת הסעודה במוצאי התענית<sup style="color: gray;">186</sup>. ויש שכתבו - לדעתם שאין לפדות קודם יום שלושים ואחד<sup style="color: gray;">187</sup> - שלעולם פודים ביום התענית ועושים הסעודה בלילה שאחריו<sup style="color: gray;">188</sup>. ויש שכתבו לעשות את הפדיון ביום סמוך לערב, ולהסמיך לו את הסעודה מיד בתחילת הלילה<sup style="color: gray;">189</sup>. ויש שכתבו לפדות בלילה שקודם התענית<sup style="color: gray;">190</sup>, ומהם שכתבו שהוא בתנאי שעברו כבר בלילה כ"ט י"ב תשצ"ג ללידת הבכור, אבל אם לא עברו עדיין, לא יעשו בלילה<sup style="color: gray;">191</sup>. ויש שכתבו לעשות הן את הפדיון והן את הסעודה בלילה שלאחר התענית<sup style="color: gray;">192</sup>. ויש שנראה מדבריהם לדחות את הפדיון ליום שאחר התענית<sup style="color: gray;">193</sup>.
<h4>בעוד שלא נימול</h4>
הגיע זמנו של הבן לפדותו בעוד שלא נימול, כגון שהוא חולה שאי אפשר למולו<sup style="color: gray;">194</sup>, כתבו אחרונים שאין דוחים את הפדיון לאחר המילה, אלא פודים אותו בזמנו<sup style="color: gray;">195</sup>, שאין המילה מעכבת בפדיון, כפי שאינה מעכבת אדם מלהתחייב בקיום כל המצוות<sup style="color: gray;">196</sup>, וזכר לדבר, שהרי בכורות בני ישראל שבמדבר לא היו נימולים - שכל ארבעים שנה שהיו ישראל במדבר לא מלו<sup style="color: gray;">197</sup> - ואף על פי כן נתחייבו בפדיון<sup style="color: gray;">198</sup>. ויש שהביאו מי שהורו לדחות את הפדיון עד לאחר המילה<sup style="color: gray;">199</sup>. נעשה הבן ראוי למול ביום שהגיע זמנו לפדותו, כתבו אחרונים שיש להקדים את המילה לפדיון, ואף על פי שהפדיון בזמנו ומילה שלא בזמנה, ומצוה בזמנה קודמת<sup style="color: gray;">200</sup>, מאחר שהמילה היא אות הכניסה בדת וקבלת עול מלכותו, ואלמלא קבלת הברית אין חיוב למצות פדיון כלל, יש להקדימה ולא לפדות את הבן בעודו ערל<sup style="color: gray;">201</sup>, ואף על פי שאין המילה מעכבת את הפדיון<sup style="color: gray;">202</sup>, מאחר שאין בכך אלא הקדמת המילה לפדיון בשעה קלה, וסופו לקיים את הפדיון בזמנו, המילה קודמת<sup style="color: gray;">203</sup>. ויש שכתבו להקדים את הפדיון שהוא בזמנו, שחביבה-מצוה-בשעתה*<sup style="color: gray;">204</sup>.
<h4>פדיון קודם זמנו</h4>
הפודה את בנו, בעוד שלא הגיע זמן פדיונו - על זמן הפדיון, עי' לעיל<sup style="color: gray;">205</sup> - אם אמר "מעכשיו" - והיינו שיהיה הבן פדוי מעכשיו<sup style="color: gray;">206</sup>, שיחול הפדיון מיד<sup style="color: gray;">207</sup> - אין בנו פדוי<sup style="color: gray;">208</sup>, אלא מעות הפדיון מתנה בלבד, שבעוד שלא הגיע הזמן לא שייך פדיון<sup style="color: gray;">209</sup>. ויש שצדדו בדעת אמוראים שהמעות פקדון ביד הכהן, ואם יהיו בעין כשיגיע זמן הפדיון, יחול הפדיון בהן<sup style="color: gray;">210</sup>. אמר "לאחר שלושים" - והיינו שיהיו המעות ביד הכהן מעכשיו ויחול הפדיון כשיגיע הזמן, לאחר שלושים יום<sup style="color: gray;">211</sup> - והיו המעות קיימים כשהגיע זמן הפדיון, הבן פדוי<sup style="color: gray;">212</sup>, שהוא כנותנם לו כשהגיע הזמן<sup style="color: gray;">213</sup>. אמר "לאחר שלושים", ונתעכלו המעות - שאינן בעין<sup style="color: gray;">214</sup> - קודם שהגיע זמן הפדיון, נחלקו אמוראים: רב אמר, בנו פדוי<sup style="color: gray;">215</sup>, שהוא כמקדש אשה מכאן ולאחר זמן, שאפילו נתעכלו המעות בתוך הזמן מקודשת<sup style="color: gray;">216</sup>, ושמואל אמר אין בנו פדוי<sup style="color: gray;">217</sup>, ואין זה כקידושי אשה, שבידו לקדשה עכשיו, ובפדיון הבן תוך זמנו אין בידו לפדות עכשיו<sup style="color: gray;">218</sup>, ונראה מדברי אחרונים, שלדעת רב, הפודה מכאן ולאחר שלושים יום מתקיימת מצוותו מיד - אף על פי שאין הפדיון חל עד שיגיע הזמן<sup style="color: gray;">219</sup> - ולדעת שמואל, אין המצוה מתקיימת אלא כשיגיע הזמן, ולפיכך כל שהמעות אינם קיימים אין מצות הפדיון מתקיימת<sup style="color: gray;">220</sup>. להלכה, פסקו רוב ראשונים כרב - שהלכה כמותו באיסורים<sup style="color: gray;">221</sup> - שהבן פדוי<sup style="color: gray;">222</sup>. ויש ראשונים שפסקו, על פי גירסתם בתלמוד<sup style="color: gray;">223</sup>, שאף על פי שהלכה כרב באיסורים, בפודה מעכשיו ולאחר שלושים ונתעכלו המעות הלכה כשמואל, שאין הבן פדוי<sup style="color: gray;">224</sup>. והורו הפוסקים כרב<sup style="color: gray;">225</sup>. ויש שכתבו שכיון שיש סוברים להלכה כשמואל שאף בדיעבד אין הבן פדוי, כל שפדה מכאן ולאחר שלושים יום ואין המעות קיימים, טוב לחזור לפדותו<sup style="color: gray;">226</sup>, ובלא ברכה<sup style="color: gray;">227</sup>. פדה מכאן ולאחר שלושים, והחזיר לו הכהן את המעות קודם שהגיע זמן הפדיון, כתבו אחרונים שדינו כמו בנתעכלו המעות, ואפשר שכל שכן הוא, ולפיכך - לדעתם בנתעכלו המעות שטוב לחזור ולפדות<sup style="color: gray;">228</sup> - ראוי לפדותו שנית<sup style="color: gray;">229</sup>. הפודה בתוך הזמן בסתם - וכגון שהיה סובר שכבר הגיע הזמן<sup style="color: gray;">230</sup> - יש שכתבו שלדברי הכל אין פדיונו חל אלא אם היו המעות קיימים כשהגיע הזמן<sup style="color: gray;">231</sup>. ויש שכתבו שדינו כאומר מכאן ולאחר שלושים<sup style="color: gray;">232</sup>, והורו אחרונים לחוש לדבריהם, שאם חוזר ופודה אותו לא יברך על הפדיון<sup style="color: gray;">233</sup>. ראוי לאמירת מעכשיו<sup style="color: gray;">234</sup>.
<h4>פדיון תוך הזמן<sup style="color: gray;">235</sup>.</h4>
הפודה בתוך הזמן, יש אחרונים שכתבו שמברך<sup style="color: gray;">236</sup>. ויש שכתבו שאינו יכול לברך<sup style="color: gray;">237</sup>, שכיון שעדיין אינו מצווה, איך יאמר "וציוונו"<sup style="color: gray;">238</sup>, ואפילו לסוברים שגם כשנתעכלו המעות תוך הזמן חל הפדיון<sup style="color: gray;">239</sup>, מכל מקום עדיין אינו מצווה<sup style="color: gray;">240</sup>, ועוד, שכיון שאפשר שהבן נפל*<sup style="color: gray;">241</sup>, ואף על פי שרוב אינם נפלים, אין הולכים בממון אחר רוב, נמצא שעדיין אינו מחוייב, לא שייך שיאמר "וציוונו"<sup style="color: gray;">242</sup>.
<h3><b>הכסף</b></h3>
הפדיון הוא בשקל הקודש<sup style="color: gray;">243</sup>.
אפילו המתין מלפדות כמה שנים, אין דמי הפדיון משתנים ופודה אותו בחמשה סלעים<sup style="color: gray;">244</sup>.
במנה צורי<sup style="color: gray;">245</sup>.
בכסף ובשוה כסף<sup style="color: gray;">246</sup>.
<h4>תוספת חומש</h4>
כתבו גאונים שהפודה צריך להוסיף חומש על הפדיון, כשם שהפודה הקדש מוסיף עליו חומש<sup style="color: gray;">247</sup>, והיינו חומש מלגאו שהוא שתות מלבר<sup style="color: gray;">248</sup>. ותמהו עליהם ראשונים, שהרי מעות הפדיון מניינם קצוב ומדוע יוסיפו עליהן חומש<sup style="color: gray;">249</sup>. ויש שכתבו שטעות סופרים היא, שאין תוספת חומש בפדיון הבן<sup style="color: gray;">250</sup>, וכן כתבו גאונים, שפדיון הבן אינו כפדיון הקדש, ולא שייך בו תוספת חומש<sup style="color: gray;">251</sup>. ויש גאונים וראשונים שכתבו במי שלא פדה את בנו עד שעברו עליו שלושים יום, שמוסיף על מעות הפדיון חומש<sup style="color: gray;">252</sup>. ותמהו אחרונים עליהם, שהדבר זר מכמה טעמים<sup style="color: gray;">253</sup>.
יש שהנהיגו להוסיף על מעות הפדיון כלי של כסף - ורגילים שמחזיר אותו הכהן לאחר הפדיון - שאם אין די במעות, יקבל אותו הכהן בחמשה סלעים, וייצאו בכך<sup style="color: gray;">254</sup>.
בכור שיש לו שני ראשים, פודים אותו בעשרה סלעים, שהרי תלה הכתוב את הפדיון בגלגלת<sup style="color: gray;">255</sup>.
<h4>חפץ ליתנו לכהן</h4>
רצה האב להניח את הבכור עצמו ביד הכהן ולא לפדותו, אינו נפטר בכך מפדיון הבן<sup style="color: gray;">256</sup>, וכתבו אחרונים הטעם, שהרי בכור אדם חולין גמור הוא, ולמה הוא נצרך לכהן, אם שייעשה עבדו, אין בן חורין נעשה עבד<sup style="color: gray;">257</sup>, ואם שייעשה בנו, הרי אינו זרעו<sup style="color: gray;">258</sup>.
תפדה ריבה אסימון של כסף ואסימון של זהב וטבעות של נחושת<sup style="color: gray;">259</sup>.
אין פודים בקרקעות<sup style="color: gray;">260</sup>. רבי אומר, בכל פודים חוץ מן השטרות<sup style="color: gray;">261</sup>.
אין פודים בעבדים<sup style="color: gray;">262</sup>.
אין פודים בשטרות<sup style="color: gray;">263</sup>.
כתב לכהן שאני חייב לך חמשה סלעים<sup style="color: gray;">264</sup>.
נתינת משכון ליד כהן עבור דמי הפדיון, כתבו אחרונים שאין מקיימים בה פדיון הבן<sup style="color: gray;">265</sup>.
על פדיון הבן במתנה-על-מנת-להחזיר*, ע"ע.
שיעור חמש סלעים, שני זהובים ריינוס<sup style="color: gray;">266</sup>. ע"ע סלע.
המפריש מעות לפדיון הבן חייב באחריותן<sup style="color: gray;">267</sup>,
האם צריך שיהיה הכסף של הפודה<sup style="color: gray;">268</sup>.
מחילת הכהן על פדיון הבן אינה מועילה לפטור מפדיון, שהרי אמרה תורה לפדותו, ומחילה אינה פדיון<sup style="color: gray;">269</sup>. ידע לאחולי<sup style="color: gray;">270</sup>. ואפילו בשוה פרוטה<sup style="color: gray;">271</sup>. ואפילו בכוס של יין או פת או בגד<sup style="color: gray;">272</sup>.
כשפדה בשוה כסף ונמצא שאינו שוה חמשה סלעים<sup style="color: gray;">273</sup>. אף על פי שהחזיר הכהן את די הפדיון, מאחר שלא היו חמשה סלעים אין הבן פדוי<sup style="color: gray;">274</sup>.
קיבלו הכהן בחמשה סלעים. יש אומרים שפדוי<sup style="color: gray;">275</sup>. ויש אומרים שאם אינו אדם חשוב אינו פדוי<sup style="color: gray;">276</sup>. ואף אדם חשוב, בדבר ששוה לו דוקא<sup style="color: gray;">277</sup>. אבל לא יאמר שהוא שוה לו ואינו כן, כי אין הבכור פדוי אלא בדבר ששויו חמשה סלעים<sup style="color: gray;">278</sup>. ואינו יכול לתבוע החפץ בחזרה, אלא יוסיף לכהן<sup style="color: gray;">279</sup>. ויש מחלקים אם קבלו בשעת הפדיון אף על פי שידע שאינו חמשה סלעים, או לאחר הכן ראה שאינו חמשה סלעים<sup style="color: gray;">280</sup>. ויש אומרים שאין מועיל אלא כששוה החפץ ארבעה סלעים לפחות<sup style="color: gray;">281</sup>. יעשה כן הכהן רק בעניים ומקבלי צדקה<sup style="color: gray;">282</sup>.
היה דעתו שיחזיר לו הכהן, אין הבן פדוי<sup style="color: gray;">283</sup>. אף על פי שכיון הישראל שיחזירם לו בנו פדוי, אבל אינו ראוי לכהן שיעשה זה, שאם יראה שהישראל מכוין שיחזירהו לו הכהן לא יחזירהו לו, וגם אין ראוי להחזיר אלא לעניים<sup style="color: gray;">284</sup>.
כשהתנה שיקבל הכהן פחות מחמשה סלעים<sup style="color: gray;">285</sup>. אם מקבלם הכהן בחמשה סלעים, הבן פדוי<sup style="color: gray;">286</sup>. ויש אומרים שאינו פדוי<sup style="color: gray;">287</sup>.
<h4>פדיון במלוה</h4>
לפדות במלוה - כגון שהכהן חייב לו מעות ומוחל לו את החוב בפדיון בנו - כתבו אחרונים שאי אפשר<sup style="color: gray;">288</sup>, ואפילו אם מעות המלוה עדיין בעין<sup style="color: gray;">289</sup>, מהם שכתבו הטעם משום שהמלוה כשניתנה להוצאה ניתנה<sup style="color: gray;">290</sup>, ונמצא שעכשיו אינו נותן לכהן מאומה<sup style="color: gray;">291</sup>, ופדיון הבן, שנאמר בו: בכור בניך תתן לי<sup style="color: gray;">292</sup>, צריך בו נתינה חזקה, והיינו נתינת מעות בעין<sup style="color: gray;">293</sup>, ומהם שצדדו לפרש הטעם משום שאין פודים בשטרות, שאין גופם ממון<sup style="color: gray;">294</sup>, ואף מחילת מלוה, שאינו נותן בה לכהן כסף בעין אין גופה ממון<sup style="color: gray;">295</sup>. אפילו אמר לכהן שרצונו לפדות בהנאת מחילת המלוה<sup style="color: gray;">296</sup>, כתבו אחרונים שלא הועיל הפדיון, כי אף על פי שהנאה חשובה ככסף - ומועילה משם כך למכר וקידושין<sup style="color: gray;">297</sup> - בפדיון הבן שהוא צריך שיעור חמשה סלעים<sup style="color: gray;">298</sup>, אין ההנאה חשובה ככסף בשיעור כזה<sup style="color: gray;">299</sup>.
<h3><b>הפדיון</b></h3>
נותנו לכהן בכל מקום<sup style="color: gray;">300</sup>.
<h4>מהות הפדיון</h4>
מצות פדיון הבן, כתבו ראשונים שאינה הנתינה לכהן בלבד, אלא בכללה הפדיון שתלוי בכך, ולפיכך, אף שאין מברכים על מצות נתינת מתנות-כהונה* לכהנים, לסוברים כן<sup style="color: gray;">301</sup>, מצות פדיון הבן מברכים עליה<sup style="color: gray;">302</sup>. וכן ביארו אחרונים בדעת ראשונים, שפדיון הבן יש בו מעשה לפדות את הבכור מקדושה, ואף על פי שאין דינים המוכיחים שיש קדושה בבכור אדם קודם פדיונו<sup style="color: gray;">303</sup>, מכל מקום מתוך שהצריכה התורה לפדותו יש ללמוד שהפדיון מחדש בו הסתלקות קדושה איזו שתהיה<sup style="color: gray;">304</sup>.
מי שנתן מעות הפדיון לכהן, אבל סבור היה שאין זה אלא חיוב ממוני שחייבתו תורה ליתן לכהן מפני שנולד לו בכור, ולא הבין שיש בכך מעשה פדיון, יש מהאחרונים שצדדו שלא יצא חובת פדיון הבן<sup style="color: gray;">305</sup>.
הכהן שותף במעשה הפדיון<sup style="color: gray;">306</sup>.
<h4>חילק את הפדיון</h4>
לא נתן את מעות הפדיון בבת אחת אלא בזה אחר זה, יצא<sup style="color: gray;">307</sup>. ואפילו אם חילק את מעות הפדיון בין כמה כהנים, יצא<sup style="color: gray;">308</sup>, כיון שיצאו מידו חמשה סלעים לכהנים לפדיון בנו, אף על פי שלא הגיע ליד כהן אחד חמשה סלעים<sup style="color: gray;">309</sup>. ונחלקו ראשונים בנותן לכמה כהנים, יש סוברים שלא יצא אלא אם נתן לכולם בבת אחת<sup style="color: gray;">310</sup>, כגון שהניח לפני כולם חמשה סלעים והלך לו<sup style="color: gray;">311</sup>, ויש סוברים שאפילו אם נתן לכמה כהנים ובזה אחר זה יצא<sup style="color: gray;">312</sup>. לכתחילה, כתבו אחרונים שאין לחלק את הפדיון, שכל שנתנה בו תורה שיעור, כשמחלקו הוא חצי שיעור, ואף על פי שמצטרף, מצוה מן המובחר לקיים בשיעור שלם בבת אחת<sup style="color: gray;">313</sup>. ויש סוברים שאף לכתחילה אפשר לפדות מכמה כהנים ושלא בבת אחת<sup style="color: gray;">314</sup>. ויש שכתבו שלפדות בבת אחת מכמה כהנים אפשר אף לכתחילה, אבל לפדות בזה אחר זה אינו אלא בדיעבד<sup style="color: gray;">315</sup>. בנותן בזה אחר זה שיצא, יש שכתבו הטעם מפני שכוונתו מתחילה להשלים, והמעות פקדון ביד הכהן עד שישלים, ולפיכך אפילו אם נתעכלו המעות הראשונות קודם שהשלים, מאחר שאם לא ישלים יצטרך הכהן להשיב לו, הוא חשוב כנותן בבת אחת בשעה שמשלים, וכתבו שמטעם זה בנותן לכמה כהנים אינו יוצא אלא כשנתן בבת אחת, כדעת הסוברים כן<sup style="color: gray;">316</sup>, כי מאחר שאין בכוונתו להשלים לאחד מהם אין זה בבת אחת<sup style="color: gray;">317</sup>. ויש אחרונים שנראה מדבריהם שאפילו כשלא היתה כוונת הנותן מתחילה להשלים, וכשבא להשלים כבר נתעכלו המעות הראשונות, מכל מקום יצא<sup style="color: gray;">318</sup>. ויש שכתבו בדעת ראשונים הטעם שמצטרפים, מפני שדמי הפדיון אינם מעכבים זה את זה, לדעתם, ואפילו אם אין בידו אלא מקצת הדמים יש לו לתת אותם לכהן כדי לקיים את מקצת המצוה, ולכן גם כשנתן את הדמים בזה אחר זה, כשהשלים את דמי הפדיון מצטרף כל מה שנתן לקיום המצוה<sup style="color: gray;">319</sup>. ויש שכתבו הטעם שמצטרפים בזה אחר זה מפני שעיקר קפידת התורה שהפודה יתן חמשה סלעים ושיזכו בהם הכהנים, וכיון שנתן פודה וזכו הכהנים, גם אם לא בבת אחת, ואפילו אם הפסיק ביניהם זמן מרובה, נתקיימה המצוה<sup style="color: gray;">320</sup>. נתן לכהן מקצת דמי הפדיון, והחזירם לו הכהן - שאין החזרה מעכבת את הפדיון<sup style="color: gray;">321</sup> - וחזר הפודה ונתנם לו, הסתפקו אחרונים אם מצטרפים לפדיון הבן כדין נתינה בזה אחר זה<sup style="color: gray;">322</sup>. נתינה לכמה כהנים, שמועילה, יש אחרונים שכתבו שכל שנותן בבת אחת, אפילו אם אין לכל אחד מהם שוה פרוטה יצא<sup style="color: gray;">323</sup>, ויש שכתבו שצריך שיתן לכל אחד שוה פרוטה לכל הפחות<sup style="color: gray;">324</sup>, אבל שיעור נתינה חשוב לכל אחד, כתבו אחרונים שאין צריכים, שלא נאמרה "נתינה" בפדיון הבן<sup style="color: gray;">325</sup>, ויש שכתבו שצריך שיהיה שיעור נתינה חשוב לכל כהן, ולפיכך, לדעת הסוברים שנתינה אינה פחותה מסלע<sup style="color: gray;">326</sup>, אין לחלק את מעות הפדיון אלא לחמשה כהנים שיטול כל אחד מהם סלע<sup style="color: gray;">327</sup>. בזמננו, שאין לנו אלא "כהני חזקה"<sup style="color: gray;">328</sup>, יש שכתבו שאין ראוי לחלק את דמי הפדיון בין כמה כהנים, כי די בכך שאחד מהם אינו כהן אמיתי שלא יצא ידי הפדיון<sup style="color: gray;">329</sup>. הפודה את עצמו, יש מהאחרונים שכתבו - לדעתם שפדיון בכור את עצמו הוא מעשה נגמר ואינו כפדיון האב את בנו שהוא מעשה נמשך<sup style="color: gray;">330</sup> - שאינו פודה אלא בבת אחת<sup style="color: gray;">331</sup>.
הוא לפדות ובנו לפדות - כגון שאין לו אלא חמשה סלעים - נחלקו תנאים מה קודם: תנא קמא אומר הוא קודם לבנו, ור' יהודה אומר בנו קודמו, שזה מצותו על אביו וזה מצות בנו עליו<sup style="color: gray;">332</sup>.
גביית החוב על ידי בית דין<sup style="color: gray;">333</sup>, ואף על פי שאינו מקנה את הממון לכהן, חל הפדיון<sup style="color: gray;">334</sup>. ויש אחרונים שכתבו שאין בית דין יכולים לגבות את מעות פדיון הבן מן האב, שאין פדיון הבן חל אלא כשיאמר האב בשעת נתינה הנני נותן מעות אלו לפדיון בני, ואין בית דין יכולים לומר על מעות שאינן שלהם זה לפדיון הבן, אלא כופים את האב עד שיפדה את הבן בעצמו<sup style="color: gray;">335</sup>.
כשגובים את דמי פדיון הבן מקרקעות משועבדים, אין נותנים את הקרקעות לכהן, שמאחר שאין פודים בקרקעות נמצא שאין פדיון הבן מתקיים בכך, אלא מוכרים את הקרקעות ונותנים את דמיהם לכהן<sup style="color: gray;">336</sup>.
הפריש בכורות בנו והניחה בחלון ואבדה יכול שהוא פדוי, תלמוד לומר, יהיה לך ופדה תפדה, את שהוא לך פדוי את שאינו לך אינו פדוי<sup style="color: gray;">337</sup>. חייב באחריותו<sup style="color: gray;">338</sup>. נחלקו ראשונים אם הפדיון מתקיים בהפרשה אלא שחייב באחריותו, או שאין פדיון אלא בנתינה ליד כהן<sup style="color: gray;">339</sup>.
<h4>כהן המחויב בפדיון</h4>
כהן המחויב בפדיון הבן, כגון שיש לו בן בכור שהוא חלל*, שחייב בפדיונו<sup style="color: gray;">340</sup>, כתבו ראשונים שמפריש את מעות הפדיון - ואומר הרי בני פדוי בחמשה סלעים אלו<sup style="color: gray;">341</sup> - ומניחן לעצמו<sup style="color: gray;">342</sup>. ויש שכתבו בדעת גאונים, וכן כתבו ראשונים, שכיון שהאב כהן וזכאי בעצמו בפדיון בנו, אינו צריך להפריש כלל מעות לפדיון<sup style="color: gray;">343</sup>. על בכור חלל שלא פדאו אביו, אם פודה את עצמו, ע"ע בכור אדם<sup style="color: gray;">344</sup>.
<h4>כשאין הבן אצלו</h4>
יכול לפדות את הבן אפילו כשהבן אינו אצלו<sup style="color: gray;">345</sup>.
על הפרשת פדיון הבן, כשאין חיוב ליתנו לכהן, ע"ע בכור אדם<sup style="color: gray;">346</sup>.
<h4>תפיסה</h4>
תפס כהן דמי פדיון הבן מן המחויב בהם, כתבו ראשונים שהתפיסה מועילה, אלא שאסור לתפוס לכתחילה, שנאמר במתנות כהונה: ונתן, ולא שיטול מעצמו, אמנם כל זה כשהמחויב רוצה לתת לכהן אחר, אבל אם אינו רוצה לתת כלל, שהוא גוזל את השבט, מותר לתפוס ממנו אפילו לכתחילה<sup style="color: gray;">347</sup>. כתבו אחרונים שאין תפיסתו מועילה ולא חל הפדיון, ואפילו לסוברים בכהן שתפס תרומות וכיוצא בהן שתפיסתו מועילה, ואין הבעלים יכולים להוציא ממנו כדי ליתן לכהן אחר<sup style="color: gray;">348</sup>, שאין להם אלא טובת-הנאה*, וטובת הנאה -להלכה, לדעתם - אינה ממון<sup style="color: gray;">349</sup>, פדיון הבן אינו כן, כי כל עוד שלא באו מעות הפדיון ליד כהן ממון בעלים הם לגמרי, ואין לכהנים אלא שעבוד נכסים אצל המחויב בפדיון, ולכן יכול המחויב להציא מן הכהן כדי לתת לכהן אחר<sup style="color: gray;">350</sup>. ויש שכתבו טעם אחר שאין תפיסה מועילה, שתפיסת הכהן, כיון שלא אמר בה הפודה שנותן את המעות לפדיון בנו, אינה מועילה לפדיון בהן, וממילא אין הכהן יכול לתפוס<sup style="color: gray;">351</sup>. ויש אחרונים שכתבו בדעת ראשונים שתפיסה מועילה בפדיון הבן<sup style="color: gray;">352</sup>.
<h4>שעבוד</h4>
חוב פדיון הבן גורם שעבוד נכסים על החייב בו<sup style="color: gray;">353</sup>, שחוב גמור הוא<sup style="color: gray;">354</sup>, ולפיכך אם מת האב לאחר שנעשה בנו הבכור בן שלשים יום, שנתחייב בפדיונו, גובים את הפדיון מנכסיו<sup style="color: gray;">355</sup>. שעבוד נכסי האב לפדיון הבן אינו פוקע אפילו לאחר שהגדיל הבן ונתחייב לפדות את עצמו, ומכל מקום כל שהבן יכול לפדות, כתבו ראשונים שאין גובים מנכסי האב<sup style="color: gray;">356</sup>. ומן האחרונים יש שכתבו שאפילו אם יכול הבן לפדות את עצמו יכולים הכהנים לגבות את דמי הפדיון מנכסי כל אחד מהם, כי החוב מוטל על כל אחד מהם בפני עצמו<sup style="color: gray;">357</sup>.
<h4>נכסים שבאו לאחר חיוב הפדיון</h4>
השעבוד החל מחמת חיוב פדיון הבן, יש ראשונים שכתבו שהוא ככל שעבוד נכסים שאין בו דאיקני, שאינו חל אלא על הנכסים שהיו ביד המתחייב בשעה שחל השעבוד<sup style="color: gray;">358</sup>, ולפיכך גם בפדיון הבן חל השעבוד רק על הנכסים שהיו ביד המתחייב בשעה שחל חיוב הפדיון<sup style="color: gray;">359</sup>. ויש ראשונים שכתבו שהשעבוד חל גם על נכסים שנקנו לאחר שחל חיוב הפדיון, כי בכל שעה רוכב עליו חיוב הפדיון וחל שעבוד מחמתו<sup style="color: gray;">360</sup>, ונחשב כאילו שבשעה שקנה את הנכסים חל עליו החיוב<sup style="color: gray;">361</sup>, ונמצא שהחיוב חל לאחר שהיו הנכסים בידו ונשתעבדו הנכסים<sup style="color: gray;">362</sup>.
<h4>זמן השעבוד על נכסי הבן</h4>
השעבוד על נכסי הבן, כתבו ראשונים שחל בשעה שנעשה הבן גדול ונתחייב בפדיון הבן<sup style="color: gray;">363</sup>. ומן האחרונים יש שכתבו שיש שעבוד על נכסי הבן גם בעודו קטן<sup style="color: gray;">364</sup>.
<h4>כפיה</h4>
כשהאב אינו רוצה לפדות את בנו, כתבו ראשונים ואחרונים שכופים אותו לפדות<sup style="color: gray;">365</sup>, בירידה לנכסיו, או בהכאה עד שתצא נפשו<sup style="color: gray;">366</sup>, אמנם אם הגדיל הבן ולא פדה אותו האב, שהמצוה מוטלת על שניהם, לסוברים כן<sup style="color: gray;">367</sup>, כתבו ראשונים שאף על פי שהאב קודם במצוה<sup style="color: gray;">368</sup>, כל שיכול הבן לפדות את עצמו אין כופים את האב לפדותו<sup style="color: gray;">369</sup>, ומן האחרונים יש שכתבו שאפשר לכפות בין את האב ובין את הבן<sup style="color: gray;">370</sup>. ויש אחרונים חולקים, שאין כופים אב לפדות את בנו, כי מאחר שאם אין האב פודה מחויב הבן לפדות את עצמו כשיגדיל, הרי זה כמו שנתנה תורה ברירה לאב לסלק את המצוה מעליו ולהניח אותה לבנו<sup style="color: gray;">371</sup>, אמנם הבן כשהגדיל, בודאי כופים אותו לפדות את עצמו<sup style="color: gray;">372</sup>.
<h4>שליח</h4>
שליח שעשה האב לפדות את בנו, כתבו ראשונים ואחרונים שאי אפשר לקיים את הפדיון על ידו<sup style="color: gray;">373</sup>, שהמצוה עיקרה על האב, ואי אפשר שתתקיים על ידי שליח<sup style="color: gray;">374</sup>, וביארו אחרונים הטעם, מפני שהפדיון מצוה שהטילה תורה עליו, כמו הנחת-תפילין* וציצית* - שהם מצוות שבגופו ואין בהם שליחות*<sup style="color: gray;">375</sup> - ולפיכך צריך לעשות בגופו ולא על ידי שליח<sup style="color: gray;">376</sup>, ויש שכתבו שמתוך שנאמר: תפדה<sup style="color: gray;">377</sup>, נתמעט שליח, כי משמעות הכתוב תפדה בעצמך ולא על ידי שליח<sup style="color: gray;">378</sup>, או שמתוך שנאמר: וכל בכור אדם בבניך<sup style="color: gray;">379</sup>, ונכפל שוב: וכל בכור בני<sup style="color: gray;">380</sup>, למדו שהאב עצמו הוא שצריך לפדות את בנו, ולא שליח<sup style="color: gray;">381</sup>. וכן הבן, משהגדיל ונתחייב לפדות את עצמו, כתבו ראשונים שאינו יכול לעשות את הפדיון על ידי שליח<sup style="color: gray;">382</sup>. וראשונים ואחרונים חולקים, שאפשר לפדות על ידי שליח<sup style="color: gray;">383</sup>, שאין פדיון הבן מצוה שבגופו<sup style="color: gray;">384</sup>, וכשם שבכל התורה שלוחו של אדם כמותו<sup style="color: gray;">385</sup>, כך הוא בפדיון הבן<sup style="color: gray;">386</sup>, ומכל מקום מצוה-בו-יותר-מבשלוחו*, ולפיכך כל שהוא יכול לפדות בעצמו בלא דוחק לא יעשה על ידי שליח<sup style="color: gray;">387</sup>. ויש שנתנו טעם לעשות פדיון הבן בעצמו יותר משאר מצוות, שהרי מכת בכורות במצרים שניצלו ממנה בכורי ישראל נאמר בה: ועברתי בארץ מצרים וגו'<sup style="color: gray;">388</sup>, אני ולא שליח<sup style="color: gray;">389</sup>, וראוי לעשות בפדיון הבן זכר לנס<sup style="color: gray;">390</sup>. ויש שכתבו שבכור הפודה את עצמו יכול לפדות עצמו על ידי שליח, אבל אב הפודה את בנו אינו יכול לפדות על ידי שליח, שהאב עצמו חשוב שליחו של הבן שנתמנה מן התורה לפדותו, לדעתם<sup style="color: gray;">391</sup>, ושליח שנתמנה מן התורה אינו עושה שליח<sup style="color: gray;">392</sup>. עשה השליח את הפדיון במעותיו של האב, יש אחרונים שכתבו שהפדיון מועיל לדברי הכל<sup style="color: gray;">393</sup>, מהם שכתבו הטעם שלא יהא האב אלא כמניח מעותיו על הקוף ומשלחם לכהן, שדי בכך שיידע הכהן שלשם פדיון נשלחו לו ומועיל הפדיון<sup style="color: gray;">394</sup>, ומהם שכתבו הטעם, לדעתם שכהן שתפס את דמי פדיון הבן בעל כרחו של האב הועילה תפיסתו<sup style="color: gray;">395</sup>, שכיון שקיבל הכהן את המעות בתורת פדיון נתקיימה המצוה גם בלא שתועיל השליחות לאב<sup style="color: gray;">396</sup>. ויש שכתבו שאפילו אם עשה השליח את הפדיון במעות שלו, מתקיים הפדיון גם אם שליחות אינה מועילה - ואפילו על ידי מי שאינו ראוי להיות שליח<sup style="color: gray;">397</sup> - כי מאחר שקיבל הכהן את המעות לשם פדיון חל הפדיון<sup style="color: gray;">398</sup>. ויש חולקים, שאם אמר האב לשליח שיעשה את הפדיון בשליחותו, אפילו אם הכסף של האב, שליחות היא, ולסוברים שאין שליחות בפדיון הבן אין הפדיון מועיל<sup style="color: gray;">399</sup>. נתינת המעות לכהן על ידי שליח, כשהאב עצמו אומר לכהן, במעות אלו שאני מקנה לך על ידי השליח יהיה בני פדוי, כתבו אחרונים שמועילה לפדיון לדברי הכל, שאין השליחות אלא על הקנאת המעות, אבל את הפדיון עושה האב בעצמו<sup style="color: gray;">400</sup>, ואפילו אם הכסף של השליח, אין נתינתו שליחות על הפדיון והיא מועילה לדברי הכל<sup style="color: gray;">401</sup>. וכן אם אומר האב לשליח שיאמר לכהן שחבירו נותן לו את מעות עבור פדיון בנו, כתבו אחרונים שמועיל הפדיון לדברי הכל, ואפילו אם הכסף של השליח, שכיון שאינו אומר לו הריני עושה אותך שליח לפדות וכשתתן הכסף לכהן לשם פדיון תהיה עשייתך כעשייתי, אין זו שליחות על הפדיון<sup style="color: gray;">402</sup>. לסוברים שאפשר לעשות פדיון הבן על ידי שליח, אם יכול השליח להיות אשה, או כהן או לוי, שפטורים בעצמם מפדיון הבן, ע"ע שליחות<sup style="color: gray;">403</sup>.
<h4>פדיון על ידי אחרים</h4>
בית דין - או אחרים - אם רצונם לפדות את הבכור, יש ראשונים ואחרונים שכתבו שאינם יכולים לפדותו<sup style="color: gray;">404</sup>, בלא האב<sup style="color: gray;">405</sup>. ויש אחרונים שכתבו, שאם האב אינו כאן יכולים אחרים לפדות<sup style="color: gray;">406</sup>, וכן כתבו ראשונים, שאם פדאוהו אחרים שלא מדעתו, פדוי הוא<sup style="color: gray;">407</sup>. ויש מחלקים, שכל עוד שיכול האב לפדות בעצמו אין אחרים יכולים לפדות בלא רשותו, שהמצוה לפדות מוטלת על האב, ואין לומר זכין-לאדם-שלא-בפניו*, כי חוב הוא לאב שמפסיד שכר המצוה והברכות, אבל אם ידוע שהאב עני ואינו יכול לפדות בעצמו כלל, רשאי אחר לפדות, שזכות היא לאב, ואפילו צווח האב לאחר מכן שאינו מסכים, אין משגיחים בו<sup style="color: gray;">408</sup>. ויש שכתבו שכיון שאפשר לפדות על ידי שליח, לדעתם<sup style="color: gray;">409</sup>, כל שאין האב פודה, או שמת, יכולים בית דין לפדות בשליחות הבן, שזכין לאדם שלא בפניו, ואף על פי שיוכל הבן לפדות את עצמו כשיגדל, פדיון על ידי אחרים עכשיו אינו חובה לו, כי מי יודע מה ילד יום<sup style="color: gray;">410</sup>. ויש שכתבו שלעולם קיום המצוה על ידי אחרים אינו חשוב חובה, אפילו כשהאב קיים ויכול לפדות, ומטעם זה, כשמת האב קודם הפדיון רשאים בית דין או אחרים לפדות את הבן, כי אף על פי שהוא קטן וקטן אין לו שליחות<sup style="color: gray;">411</sup>, בדבר שהוא זכות גמורה עבורו ואין בו צד חובה אפשר לזכות לו מן התורה<sup style="color: gray;">412</sup> - לסוברים שיש זכייה לקטן מן התורה<sup style="color: gray;">413</sup> - וקיום מצוותו על ידי אחר אינו חשוב צד חובה<sup style="color: gray;">414</sup>, ובפרט שהקטן מרויח בכך ממון, שלא יצטרך לפדות עצמו משלו<sup style="color: gray;">415</sup> - וכן ראוי לעשות, שמא לא יידע הבן לפדות את עצמו כשיגדיל, ואף שנהגו לתלות עליו טס של כסף שחייב בפדיון<sup style="color: gray;">416</sup>, רוב פעמים בא הטס לידי איבוד<sup style="color: gray;">417</sup> - וכל שכן אם מקנים את מעות הפדיון לבן ופודים במעותיו, שנעשית המצוה משלו, בודאי זכות היא לו ויכולים לעשות עבורו, ובפרט אם בית דין הם הפודים, שיכולים בית דין לזכות לקטן גם במקום שיש בכך צד חובה<sup style="color: gray;">418</sup>. ויש שכתבו טעם נוסף שאחרים יכולים לפדות, שאין מצות פדיון הבן אלא חוב ממון, שהרי גובים אותה מנכסים משועבדים<sup style="color: gray;">419</sup>, והפורע חובו של חבירו בודאי נפרע החוב, ואין המצוה מוטלת על האב אלא לכתחילה<sup style="color: gray;">420</sup>. ויש שכתבו שבחיי האב, כל שהאב אינו כאן יכולים אחרים להעשות שלוחיו ולפדות, אפילו בממון של השליח, כי אף על פי שאין זו זכות גמורה לאב, שאפשר שרוצה לפדות בעצמו, מכל מקום זכות היא לו, וזכין לאדם שלא בפניו, אבל אם מת האב, שהמצוה אינה מוטלת אלא על הבן והוא קטן, אין אחרים יכולים לפדות, כי קטן, שאין לו שליחות, אין זכין לו אלא בדבר שהוא זכות גמורה, ומאחר שאפשר שיעדיף הבן לפדות את עצמו משיגדיל, נמצא שיש בפדיון צד חובה, ודי בכך שאין אחר יכול לעשות עבורו<sup style="color: gray;">421</sup>. ויש שכתבו טעם אחר שבית דין או אחרים אינם יכולים לפדות קטן שמת אביו קודם שפדאו, שכיון שהקטן אינו בן חיוב, לא חלה עליו עדיין כלל מצות פדיון הבן, והרי זה כפודה קודם זמנו שיש אומרים שלא חל הפדיון<sup style="color: gray;">422</sup>. ויש שכתבו שאפילו אם אחרים יכולים לפדות את הקטן מממונם, אינם יכולם לפדות אותו מממונו, וכן אינם יכולים להקנות לו מעות ולפדות אותו בהן, שכיון שאינו חייב עדיין לפדות את עצמו<sup style="color: gray;">423</sup>, ואף מדין חינוך אינו מצווה לפדות את עצמו<sup style="color: gray;">424</sup>, אי אפשר להוציא מכספו למה שאינו מחויב בו<sup style="color: gray;">425</sup>. ויש שכתבו שפדיון מממונו של הקטן אין בו זכות לקטן, ולא היה יכול להועיל אלא מדין שליחות, ומאחר שאין שליחות לקטן אי אפשר לפדות אותו מממונו<sup style="color: gray;">426</sup>. ויש שכתבו שאף מממונו של גדול אי אפשר לפדות שלא מדעתו, כי שמא רצונו לתת את הפדיון לכהן אחר, ונמצא שאין הפדיון זכות לו<sup style="color: gray;">427</sup>. ויש שצידדו להיפך, שמממונו של הקטן ודאי אפשר לפדותו, כי התורה הקנתה לכהן חלק בנכסיו לקיום מצות פדיון הבן, וראוי אם כן לגבות מנכסיו את דמי פדיון הבן וליתנם לכהן<sup style="color: gray;">428</sup>. להלכה, כתבו הרבה אחרונים, בבן שמת אביו קודם פדיונו, או בבן ישראלית הבא מן הנכרי, שאין לו אב שיפדנו, וצריך פדיון<sup style="color: gray;">429</sup>, שפודים אותו בית דין או אחרים<sup style="color: gray;">430</sup>. ויש שכתבו להלכה שאין לפדותו על שיגדיל ויפדה את עצמו<sup style="color: gray;">431</sup>. ויש שכתבו לפדותו על ידי אחרים, ומכל מקום כשיגדיל יחזור ויפדה את עצמו מספק<sup style="color: gray;">432</sup>.
<h4>פדיית קטן את עצמו</h4>
בכור קטן שפדה את עצמו, אם הועיל פדיונו שלא יתחייב לפדות עצמו כשיגדיל, הסתפקו אחרונים, שאפשר שכיון שאינו בן חיוב עדיין, לא הועיל הפדיון, ואפשר שאף על פי שאינו בן חיוב עדיין, מכל מקום החוב קיים, ולכן כשפדה את עצמו בקטנותו הרי הוא כיתומים שפרעו חוב בקטנותם, שאף על פי שאין מחייבים אותם לפרוע, לסוברים שפריעת בעל חוב מצוה וקטנים אינם מחויבים בה, מכל מקום הועיל פרעונם <sup style="color: gray;">433</sup>. ויש שנראה מדבריהם שלא יועיל הפדיון<sup style="color: gray;">434</sup>.
<h3><b>הכהן</b></h3>
פדיון הבן אפשר ליתנו לכהנת<sup style="color: gray;">435</sup>.
פדיון הבן אפשר ליתנו לכל כהן<sup style="color: gray;">436</sup>, בין שהוא מאנשי-משמר* ובין שאינו מאנשי משמר<sup style="color: gray;">437</sup>. על נתינת פדיון הבן לכהן עם-הארץ*, ע"ע מתנות כהונה.
על כהן קטן, אם אפשר ליתן לו פדיון הבן, ע"ע מתנות כהונה.
<h4>כהן סומא</h4>
כהן סומא, מותר לפדות הבכור<sup style="color: gray;">438</sup> - אף על פי שהוא בעל מום<sup style="color: gray;">439</sup> - שנאמר בכהנים: והיו קדש<sup style="color: gray;">440</sup>, בהוויתן יהיו<sup style="color: gray;">441</sup>.
<h4>שליח הכהן</h4>
נתינת מעות פדיון הבן לידי שלוחו של כהן, שיזכה בהן עבורו, יש מהאחרונים שכתבו בדעת ראשונים שאין יוצאים בה ידי פדיון הבן, שאין אדם עושה שליח לקבל מתנה, לדעתם<sup style="color: gray;">442</sup>, ואף קבלת פדיון הבן כקבלת מתנה היא ואין הכהן יכול לעשותה על ידי שליח<sup style="color: gray;">443</sup>. ויש אחרונים שכתבו שאף על פי שמועילה הנתינה ליד השליח שיזכה הכהן במעות, מכל מקום מצות פדיון הבן אינה מתקיימת עד שיגיעו המעות ליד הכהן, וכמו שדרשו: ונתן לכהן<sup style="color: gray;">444</sup>, ולא לשלוחו<sup style="color: gray;">445</sup>, וחייב הפודה באחריות המעות עד שיגיעו ליד הכהן<sup style="color: gray;">446</sup>. והרבה אחרונים כתבו שהכהן יכול לקבל מעות פדיון הבן על ידי שליח והמצוה מתקיימת בכך<sup style="color: gray;">447</sup>, ומהם שביארו שאפילו לסוברים שאין אדם עושה שליח לקבל מתנה, פדיון הבן שציותה תורה לתת לכהן אינו כמתנה, והכהן יכול לעשות שליח לקבלו<sup style="color: gray;">448</sup>. ומכל מקום כתבו אחרונים, שמאחר שתיקנו גאונים בנוסח פדיון הבן שישאל הכהן את הפודה במה הוא רוצה יותר<sup style="color: gray;">449</sup>, משמע שגם הכהן יש לו כח במעשה הפדיון, ושוב אין לעשות על ידי שליח<sup style="color: gray;">450</sup>.
<h4>לזכות לכהן</h4>
לזכות לכהן את מעות הפדיון על ידי אחר, כשהכהן אינו בפנינו, יש מן האחרונים שכתבו שאין יוצאים בכך פדיון הבן, שהרי זה כמזכה פרעון חובו למלוה על ידי אחר, שאף שנחלקו אמוראים אם יכול לחזור בו, מכל מקום לדברי הכל לא נפטר הלוה מאחריות המעות עד שיגיעו ליד המלוה<sup style="color: gray;">451</sup>, ומאחר שהפודה חייב באחריות המעות, הרי שלא נתקיימה עדיין מצות פדיון הבן<sup style="color: gray;">452</sup>. ויש שכתבו טעם אחר שאי אפשר לזכות את מעות הפדיון על ידי אחר, שכיון שהכהן מקיים מצוה בקבלת פדיון הבן, לדעתם<sup style="color: gray;">453</sup>, ומצוה-בו-יותר-מבשלוחו*, פעמים שאין רצונו שיזכו עבורו שלא מדעתו<sup style="color: gray;">454</sup>. והרבה אחרונים כתבו שאפשר לקיים פדיון הבן בזכיית הכהן על ידי אחר<sup style="color: gray;">455</sup>, מהם שכתבו שנפטר הפודה בכך מאחריות המעות גם קודם שיגיעו ליד הכהן, ואין זה כפורע חובו בזכייה על ידי אחר שלא נפטר מאחריות, כי בפרעון חוב נח למלוה שישארו המעות באחריות הלוה עד שיגיעו לידיו, ולפיכך אינו רוצה לזכות בהן, אבל בפדיון הבן, מאחר שאין לו תובעים ואפשר ליתנו לכל כהן, רוצה הכהן לזכות בו מיד כדי שלא ינתן הפדיון לכהן אחר, ומאחר שזכה בו ונעשו המעות ממון כהן, נתקיימה המצוה<sup style="color: gray;">456</sup>, ומהם שכתבו שאף על פי שלא נפטר הפודה מאחריות, מכל מקום מאחר שאינו יכול לחזור בו, כבפרעון חוב, לסוברים כן והלכה כמותם<sup style="color: gray;">457</sup>, נתקיימה מצות פדיון הבן<sup style="color: gray;">458</sup>, ומהם שכתבו שהאחריות שחייב בה הפודה לאחר שזכה הכהן במעות אינה על מצות הפדיון, אלא שלאחר שנתקיימה מצות הפדיון מחויב הפודה עדיין באחריות המעות ככל ממון המופקד בידו, ולכן אין האחריות מעכבת את קיום המצוה<sup style="color: gray;">459</sup>, ומהם שצידדו שאם אמנם לא התרצה הכהן לבסוף לקבל את הפדיון, או שאבדו המעות קודם שהגיעו לידי הכהן, לא יצא הפודה ידי חובתו, אבל אם הגיעו המעות לידי הכהן והתרצה לקבלם, התברר למפרע שהועילה זכיית הזוכה עבורו ונתקיימה מצות פדיון הבן למפרע משעת הזכייה<sup style="color: gray;">460</sup>. מצות פדיון הבן שמתקיימת בזכייה על ידי אחר, לסוברים כן<sup style="color: gray;">461</sup>, כתבו אחרונים שהיא מתקיימת אף על פי שהכהן שאינו כאן אינו מתכוין להקנות את הבן תמורת הפדיון, כי פדיון הבן אינו כמכר ואין צריך שיכוין הכהן להקנות<sup style="color: gray;">462</sup>. על הסוברים שאין כהן יכול לעשות שליח לקבל פדיון הבן - וכל שכן שאי אפשר לזכות לו על ידי אחר שלא מדעתו - עי' לעיל<sup style="color: gray;">463</sup>. אם צריך שהזוכה את מעות הפדיון עבור הכהן יהיה בעצמו כהן, שראוי לזכות לעצמו, ע"ע זכין לאדם שלא בפניו<sup style="color: gray;">464</sup>.
<h4>כהן שאינו מבורר</h4>
בזמן הזה, שאין לנו אלא "כהני חזקה"<sup style="color: gray;">465</sup>, יש אחרונים שכתבו, לדעת הסוברים שאפשר לזכות את מעות הפדיון לכהן על ידי אחר<sup style="color: gray;">466</sup>, שהרוצה לקיים פדיון הבן בהידור יזכה את מעות הפדיון על ידי אחר לכהנים האמתיים בכל מקום שהם<sup style="color: gray;">467</sup>. ויש שנהגו, ליתן את מעות הפדיון לפני הרבה כהנים, ולומר שהפדיון נתון למי מביניהם שהוא כהן אמיתי, ומתחלקים אחר כך כולם ביניהם<sup style="color: gray;">468</sup>. ויש חולקים, שאי אפשר לקיים פדיון הבן בזכיית המעות לכהן שאינו מבורר, וכתבו שכשנותנים בפני כמה כהנים שיזכה מי מהם שהוא כהן אמיתי אין יוצאים חובת הפדיון, כי מאחר שאפשר שכל אחד מהם אפשר שלא זכה, ולפנינו לא נתברר מי הוא שזכה, נמצא שלא זכה אף אחד מהם בזכייה גמורה, שהאחרים מעכבים עליו, וזכייה כזו אין בה די לקיום הפדיון<sup style="color: gray;">469</sup>.
<h3><b>הברכות</b></h3>
כשמת הבן לאחר שלושים יום, שהאב חייב בפדיונו<sup style="color: gray;">470</sup>, נחלקו ראשונים אם מברכים על הפדיון: דעת הרבה ראשונים שמברכים עליו, ככל פדיון הבן<sup style="color: gray;">471</sup>, ויש ראשונים שכתבו, לדעתם שאין פדיון זה ככל פדיון הבן אלא כפרעון חוב בלבד<sup style="color: gray;">472</sup>, שאין מברכים עליו<sup style="color: gray;">473</sup>. בנוסח הברכה, יש ראשונים שכתבו שאין מברכים "על פדיון הבן" או "על פדיון בכור", ככל פדיון<sup style="color: gray;">474</sup>, שמנוסח זה נשמע שהבן חי, אלא מברכים "על פדיון בכורי ישראל"<sup style="color: gray;">475</sup>. ברכת שהחיינו בשעת הפדיון, דעת הרבה ראשונים שאין מברכים<sup style="color: gray;">476</sup>, שהפדיון מזכיר את צער מיתת התינוק<sup style="color: gray;">477</sup>, ואין זה עדיף על ברית מילה שאין מברכים בה שהחיינו, מפני שיש בה צער לתינוק, לסוברים כן<sup style="color: gray;">478</sup>, שאין לך צער התינוק גדול מזה<sup style="color: gray;">479</sup>, ויש שצידדו שמברכים, כיון שזוכה לקיים המצוה<sup style="color: gray;">480</sup>. להלכה, מברכים על פדיון בן שמת ברכת פדיון הבן, ואין מברכים שהחיינו<sup style="color: gray;">481</sup>.
מברכים שהחיינו, ויש ראשונים שפירשו הטעם שאף על פי שאין מצות פדיון הבן באה מזמן לזמן, מכלמקום היא תלויה בזמן, שאין פודים את הבן עד שיגיע לשלושים יום<sup style="color: gray;">482</sup>.
יש סוברים שמברכים שהחיינו בשעת מילתו של בן בכור, שעתידים לפדותו, ולא בשעת הפדיון<sup style="color: gray;">483</sup>. ויש חולקים וסוברים שגם מי שבירך שהחיינו בשעת המילה חוזר ומברך בשעת הפדיון<sup style="color: gray;">484</sup>.
גם מי שפדה כבר בנו, ונולד לו בן בכור מאשה אחרת, מברך שהחיינו בשעת פדיונו<sup style="color: gray;">485</sup>.
טעם שאין הכהן מברך שהחיינו<sup style="color: gray;">486</sup>.
כשאין האב מברך שהחיינו, אם מברך הכהן<sup style="color: gray;">487</sup>.
אם לא פדה האב את בנו ולא הבן את עצמו, שפודים מנכסי האב לאחר מותו<sup style="color: gray;">488</sup>, יש שכתבו שאין היורשים מברכים על הפדיון<sup style="color: gray;">489</sup>.
<h3><b>מנהגי הפדיון</b></h3>
<h4>סעודה</h4>
נהגו לעשות סעודה לפדיון הבן<sup style="color: gray;">490</sup>, לפרסום המצוה<sup style="color: gray;">491</sup>. ועושים את הפדיון לאחר שישבו לסעוד וברכו ברכת המוציא<sup style="color: gray;">492</sup>, שאם כבר פדאוהו אין כל כך פרסום הדבר<sup style="color: gray;">493</sup>, אבל עיקר הסעודה נעשית לאחר הפדיון, שאינה באה אלא בשביל הפדיון<sup style="color: gray;">494</sup>, ומשאכלו לברכת המוציא לא יאכלו עוד ולא ישתו כלל עד לאחר הפדייה<sup style="color: gray;">495</sup>, שאם יעשו את הסעודה קודם הפדיון לא תהיה סעודת מצוה<sup style="color: gray;">496</sup>. ויש אומרים שיטלו את ידיהם לסעודה לאחר הפדיון<sup style="color: gray;">497</sup>. ויש ראשונים שכתבו שאין עושה סעודה לפדיון הבן אלא מי שירצה<sup style="color: gray;">498</sup>, והדבר תלוי בהרחבת לב האב אם רוצה לעשות שמחה על שהגיע בנו לפדיון וקיים מצותו, ומי שעושה ויש לו נפש רחבה תבא עליו ברכה<sup style="color: gray;">499</sup>. ויש שכתבו שראוי שלא יעשה סעודה אלא מי שיש סיפק בידו ליתן לכהן את כל מעות הפדיון וגם לעשות סעודה, ולא כאותם העושים סעודה ומחמת כן מתנים עם הכהן לפדות בפחות מחמשה סלעים<sup style="color: gray;">500</sup>. ויש שפדו את הבן במקום שתייה בלא אכילה<sup style="color: gray;">501</sup>. אם סעודת הפדיון חשובה סעודת-מצוה*, ע"ע. על סעודת פדיון הבן ברגל, אם יש בה משום אין-מערבין-שמחה-בשמחה*, ע"ע<sup style="color: gray;">502</sup>.
<h4>סעודה בפדיון בן שמת</h4>
אף בפדיון בן שמת, יש שכתבו שעושים סעודה<sup style="color: gray;">503</sup>, ובלבד שיפדו לאחר שכלו שלושים ימי האבלות<sup style="color: gray;">504</sup>.
<h4>מעמד עשרה</h4>
סדר פדיון הבן, אין צריכים לעשותו בעשרה<sup style="color: gray;">505</sup>, ודי לעשותו במעמד הכהן<sup style="color: gray;">506</sup> - ואינו דומה לדין אדם שנדר "דמי עלי" להקדש*<sup style="color: gray;">507</sup>, שצריכים עשרה בני אדם לשום את שוויו<sup style="color: gray;">508</sup>, שהרי פדיונו של בכור קצוב חמשה סלעים<sup style="color: gray;">509</sup>, ואינו צריך שומא<sup style="color: gray;">510</sup> - אבל אם רוצה לעשותו בעשרה לכבוד בלבד, או לפרסום הדבר, או לכבוד הברכות, רשאי<sup style="color: gray;">511</sup>, ונהגו להידור מצוה לעשותו בעשרה<sup style="color: gray;">512</sup>. ויש שכתבו שצריך עשרה, והכהן ואבי הבן מן המנין, ויש להשתדל בכך בכל כחו, ואם אי אפשר להביא עשרה אצל הבכור או את הבכור אצל עשרה, יפדה בעשרה שלא בפני הבכור, ומכל מקום אין זה מעכב, וכשאין עשרה יפדה שלא בעשרה ולא יאחר את המצוה<sup style="color: gray;">513</sup>.
<h4>עמידה</h4>
אבי הבן עומד לפני הכהן והכהן יושב<sup style="color: gray;">514</sup>, דרך חשיבות, שנאמר במתנות כהונה: למשחה<sup style="color: gray;">515</sup>, והיינו דרך גדולה<sup style="color: gray;">516</sup>. ויש שכתבו שיהיו שניהם עומדים, לגודל המצוה וחיבובה, ואין כבוד המצוה שיהיה אחד עומד ואחד יושב<sup style="color: gray;">517</sup>.
<h4>נתינת הבכור לכהן</h4>
רגילים לתת הבכור קודם הפדיון בחיקו של הכהן<sup style="color: gray;">518</sup>, או בידו<sup style="color: gray;">519</sup> - ויש שכתבו שהכהן נעמד ונוטל את הבכור מן האב בשתי ידיו וחוזר ויושב<sup style="color: gray;">520</sup> - ועושים כן לכבוד הכהן ולכבוד המצוה<sup style="color: gray;">521</sup>, ומנהג זה עיקר<sup style="color: gray;">522</sup>. ויש שכתבו שהכהן לוקח את הבכור בעריסתו כמי שנוטל את שלו<sup style="color: gray;">523</sup>. ויש שכתבו שמביא האב את הבכור לפני הכהן לפדותו<sup style="color: gray;">524</sup>, ונראה מדבריהם שאינו נותנו בחיקו<sup style="color: gray;">525</sup>. ופירשו אחרונים שאף על פי שאפשר לפדות את הבן שלא בפניו<sup style="color: gray;">526</sup>, מכל מקום לכתחילה מצוה להביאו לפי הכהן כדי שיתפרסם שאינו מברך אלא על פדיון בן זה<sup style="color: gray;">527</sup>. ויש שכתבו שהאב אוחז את הבן בידיו בשעת הפדיון ועומד לנגד הכהן ואומר, אשתי ילדה לי בן זכר פטר רחם והרי הוא שלך<sup style="color: gray;">528</sup>. ויש שאינם נוהגים כלל להביא את הבכור לכהן, ופודים אותו בכל מקום שהוא, אלא שאומר האב לכהן, בני פלוני - ומזכיר שמו<sup style="color: gray;">529</sup> - הבכור אשר ילדה לי אשתי הרי הוא שלך כי בני בכורי הוא<sup style="color: gray;">530</sup>, ונותנו לכהן במתנה<sup style="color: gray;">531</sup>, וצריך לומר "בכורי", כלומר, ראשית אוני, ואם הוא בכור לאמו ולא לאביו, אומר "בכור"<sup style="color: gray;">532</sup>. וכן כשאין הבכור שם ופודה אותו האב ממקומו, יש שכתבו שאומר האב, אשתי פלונית ילדה לי בן פלוני בכור ואתנהו לך, ושואל הכהן, תתנהו לי בכל מקום שהוא שם, ואומר האב, הן<sup style="color: gray;">533</sup>. ויש שכתבו כשאין הבכור שם, שדי שיודיע האב לכהן שיש לו בכור לפדותו<sup style="color: gray;">534</sup>.
<h4>עיטוף הבכור</h4>
כשמביאים את הבכור לפני הכהן, נהגו שמביא אותו האב מעוטף בבגדים נאים לפי השגתו<sup style="color: gray;">535</sup>.
<h4>השתתפות האם</h4>
אם יש לבכור אם, יש שכתבו שאף היא באה עמו<sup style="color: gray;">536</sup>.
<h4>בירור הבכורה</h4>
הכהן שואלו אם הבן הוא בכור ופטר רחם שבאם, והאב אומר יודע אני בבני זה שהוא בכור ופטר רחם של אמו, ואני חייב לפדותו מיד כהן כדכתיב "כל בכור בניך תפדה"<sup style="color: gray;">537</sup>, והכהן משיב, נאמן אתה עליו כמאה עדים<sup style="color: gray;">538</sup>. ובכור הפודה את עצמו, הכהן שואלו אם הוא בכור ופטר רחם, והוא משיב כך שמעתי מפי אבא או מפי עדים שאני בכור ופטר רחם, ואם האב שם, שואל הכהן את האב ומעיד עליו<sup style="color: gray;">539</sup>. והפודה את בנו הבכור שמת, בא לכהן ומודיעו, והוא שואלו אם הוא יודע בו שהיה בכור ופטר רחם, וכשמתברר לו כך נותן את הפדיון לכהן לשם הבכור שבקבר<sup style="color: gray;">540</sup>. ויש שלא הביאו בנוסח הפדיון שהכהן שואל את האב אם בנו בכור, אלא כתבו שהאב מודיע לכהן - בקול רם<sup style="color: gray;">541</sup> - שהבן בכור פטר רחם הוא<sup style="color: gray;">542</sup>, ואף לסוברים שנותנו בחיק הכהן<sup style="color: gray;">543</sup>, צריך לומר לו כן<sup style="color: gray;">544</sup>. ויש שכתבו נוסח ההודעה, אשתי הישראלית ילדה לי בן זה הבכור<sup style="color: gray;">545</sup>. וכן יש שכתבו בבכור שמת אביו ופודה את עצמו, שאומר לכהן אני בכור פטר רחם, והקדוש ברוך הוא צוה לפדות את הבכור, ובעוונותי מת אבי קודם זמן פדיוני, ואני נשארתי בחיוב לפדות עצמי, דכתיב "בכור בניך תִּפְדֶה", וקורים בו "תִּפָּדֶה", רצונו לומר שמפדה את עצמי, והריני מוכן לקיים מצות השם<sup style="color: gray;">546</sup>. ויש שכתבו ששואל הכהן את האם קודם הפדיון אם זהו פטר רחם שלה<sup style="color: gray;">547</sup>, ומהם שכתבו ששואלה בנוסח זה, זה בנך בכורך שפתח דלתי בטנך או שמא הפלת קודם זה נפל ופתח דלתי בטנך ואין זה בכור, והיא עונה, זה בני בכורי שפתח דלתי בטני ולא הפלתי קודם זה לא ולד ולא נפל<sup style="color: gray;">548</sup>. ויש שכתבו שלאחר מעשה הפדיון שואל הכהן את האם אם לא הפילה או ילדה בן אחר קודם לזה<sup style="color: gray;">549</sup>. ויש אומרים שאין צריך לשאול כלל לא את האב ולא את האם, שהרי אם אינו בכור לא היו פודים אותו<sup style="color: gray;">550</sup>.
<h4>שאלת ההעדפה</h4>
יש שכתבו שהכהן שואל את האב, במה אתה רוצה יותר, בבנך בכורך זה או בחמשה סלעים שנתחייבת לפדותו בהם, ומשיב האב, בני בכורי אני רוצה יותר, והא לך חמשה סלעים בפדיונו<sup style="color: gray;">551</sup>. ומהם יש שכתבו שבשעה שהכהן שואל את האב מה חביב עליו יותר, הוא מגביה שתי ידיו וסומך אותן על ראש הבכור, וכתבו שמשיב האב, בני חביב עלי ואני פודהו ופודהו, שתי פעמים, משום דכתיב אך פדה תפדה<sup style="color: gray;">552</sup>, וכתיב ופדויו מבן חדש תפדה<sup style="color: gray;">553</sup>, פדוים תרין - והיינו שמכפל הכתוב "פדה תפדה" וכן מתוך שנכתב "ופדויו" בלשון רבים, למדנו שנכללים בפדיון הבן שני פדיונות - חד מקודשא בריך הוא וחד ממלאך המות, ועל זה אני פודהו בחמשה סלעים כמצות המקום, שנאמר "וכל בכור בני אפדה"<sup style="color: gray;">554</sup>, וכתיב "כל בכור בניך תפדה"<sup style="color: gray;">555</sup>. בבכור הפודה את עצמו, שואל הכהן במה תחפוץ, בעצמך או בחמש סלעים שחייבוך בפדיונך, ומשיב הבכור, בעצמי, והא לך חמשה סלעים<sup style="color: gray;">556</sup>. וצריך שיבינו האב והכהן מה שאומרים ומה שנאמר להם<sup style="color: gray;">557</sup>. ויש שכתבו שאין נוהגים בנוסח שאלת ההעדפה והתשובה<sup style="color: gray;">558</sup>. ויש שהנהיגו שיאמר הכהן, תרצה לפדות בנך זה בחמשה סלעים כאשר כתוב בתורה, ויאמר האב הן<sup style="color: gray;">559</sup>. נוסח השאלה והתשובה, יש שכתבו לומר אותו לאחר מעשה הפדיון, ולאחר ברכת "אשר קידש"<sup style="color: gray;">560</sup>, קודם שאומר הכהן את נוסח החליפין ומברך את הבכור<sup style="color: gray;">561</sup>. ויש שכתבו שאחרי ברכות הפדיון מניח האב את מעות הפדיון לפני הכהן, ושואל אותו הכהן את שאלת ההעדפה ומשיב האב, ואחר כך לוקח הכהן את המעות ומחזיר את הבן לאביו<sup style="color: gray;">562</sup>. באב הפודה את בנו שמת לאחר שלושים יום, אומר האב, בני בכורי שילדה לי אשתי מת ושבק חיים לכל ישראל, הילך חמשה סלעים שנתחייבתי לתת לכהן בפדיונו<sup style="color: gray;">563</sup>.
<h4>כוונת השאלה והתשובה</h4>
על נוסח שאלת ההעדפה והתשובה, תמהו אחרונים, מאחר שאם יסכים האב להניח את הבן לכהן לא תתקיים בכך מצות פדיון הבן<sup style="color: gray;">564</sup>, איך שואלו הכהן אם רצונו בכך או בפדיון בנו<sup style="color: gray;">565</sup>. ויש שכתבו שהנוסח אינו אלא כדי לחבב את הפדיון על האב שיתן את המעות מרצון ולא מתוך אונס<sup style="color: gray;">566</sup>. ויש שכתבו שהוא כדי לברר ולפרסם שנותן את המעות במתנה גמורה, ולא מתוך כוונה שיחזירם לו הכהן - שאם כן אין בנו פדוי<sup style="color: gray;">567</sup> - וזהו שאומרים לו במה רצונך יותר, והיינו שאם אתה חפץ יותר בחמשת הסלעים ודעתך שיחזירם לך הכהן הרי אין בנך פדוי וקודש הוא לה' כשעה שנולד, ומשיב הפודה, בבני רצוני יותר והא לך חמשת הסלעים בפדיונו, והיינו שבמתנה גמורה אני נותנם כדי שיהא בני פדוי<sup style="color: gray;">568</sup>. ויש שצדדו שלפיכך נהגו בנוסח השאלה והתשובה, כדי שיבין האב שפדיון הבן אינו נתינה בלבד שחייבתו תורה לתת לכהן בגלל שנולד לו בכור - שאם לכך כוונתו אפשר שאין הבן פדוי<sup style="color: gray;">569</sup> - אלא יש בכך מעשה פדיון<sup style="color: gray;">570</sup>.
<h4>הבאת המעות בכלי</h4>
המעות הניתנים לפדיון הבן, יש שכתבו שנותנים אותן בתוך כוס או קערה של כסף<sup style="color: gray;">571</sup>, ונותנים לכהן את הכלי עם המעות<sup style="color: gray;">572</sup>. ויש שכתבו הטעם, מפני שמטבעות הכסף מעורב בהן הרבה נחושת, ואם אין בהן לבדן שיעור פדיון הבן ישלים הכלי את השיעור<sup style="color: gray;">573</sup>. אמנם כתבו שאין הכהן לוקח את הכלי אלא את המעות<sup style="color: gray;">574</sup>. ויש שכתבו שהאב מניח את הכלי עם המעות על השולחן לפני הכהן מיד עם הבאת הבכור, ולאחר הברכה נותנם לו<sup style="color: gray;">575</sup>. ויש נוהגים למסור לכהן קערת כסף מלאה מטבעות זהב וכסף, להראות העמים את יקר עשרם, והכהן נוטל מתוכה מעות כשיעור הפדיון<sup style="color: gray;">576</sup>.
<h4>סדר הברכות והנתינה</h4>
ברכות הפדיון<sup style="color: gray;">577</sup>, מברך אותן עם נתינת המעות<sup style="color: gray;">578</sup>. האב נותן את המעות לכהן לאחר הברכה<sup style="color: gray;">579</sup> - וצריך שיברך כשהמעות בידו ומושיט אותן לכהן, קודם שמוציאם מידו ליד הכהן<sup style="color: gray;">580</sup> - כדי שתהיה הברכה עובר לעשייתן<sup style="color: gray;">581</sup>. אבל אין לעשות כאותם שנהגו לברך לאחר שהניחו את המעות לפני הכהן<sup style="color: gray;">582</sup>. ויש שכתבו שמעות הפדיון מונחות לפני הכהן בשעת הברכה, והבן אצל הכהן, ולאחר הברכה נוטל האב את הבן מיד הכהן והכהן נוטל את המעות<sup style="color: gray;">583</sup>. ויש שצדדו לברך אחר נתינת המעות, כי בעוד שלא נטל הכהן את המעות יש לחשוש שיסרב לקבלן ואי אפשר לברך<sup style="color: gray;">584</sup>. ברכת שהחיינו, יש שכתבו שמברך אותה עם ברכת הפדיון<sup style="color: gray;">585</sup>, ויש שכתבו שמברך לאחר שנטל הכהן את המעות<sup style="color: gray;">586</sup>. ויש שכתבו שתחילה אומר הכהן את נוסח החליפין ואחר כך מברך האב שהחיינו<sup style="color: gray;">587</sup>.
<h4>אמירת הפדיון</h4>
בשעת נתינת המעות אומר האב לכהן, הא לך חמשה סלעים אלו לפדיון בני<sup style="color: gray;">588</sup>. ויש שכתבו שאומר, הא לך בזה שוה חמשה סלעים כסף הללו בפדיון בני פלוני הבכור אשר נתתי לך<sup style="color: gray;">589</sup>. ויש שכתבו שאומר הכהן, קיבלתי ממך חמשה סלעים אלו בפדיון בנך והרי הוא פדוי כדת משה וישראל<sup style="color: gray;">590</sup>. ויש שכתבו שמניח הכהן את דמי הפדיון לפניו, ונוטל את הבן בחיקו ואומר, זה הבן בכור הוא, והקדוש ברוך הוא כתב לפדותו, שנאמר "ופדויו מבן חדש תפדה"<sup style="color: gray;">591</sup>, כשהיית במעי אמך היית ברשות אביך שבשמים וברשות אביך ואמך, ועכשיו אתה ברשותי ואביך ואמך מבקשים לפדותך שאתה בכור מקודש, שכן כתוב "וידבר ה׳ אל משה לאמר קדש לי כל בכור פטר כל רחם בבני ישראל באדם ובבהמה לי הוא"<sup style="color: gray;">592</sup>, והרי החפצים הללו יכנסו תחתיך לפדיונך והחפצים הללו ינתנו מתנה לבעליהם, ואם פדיתיך כראוי הרי אתה פדוי, ואם לאו הרי אתה פדוי כתורה וכהלכה וכבקי שבישראל<sup style="color: gray;">593</sup>. ויש שכתבו שהכהן מברך את האב ואומר לו, כשם שזכית לקיים מצוה זו כן תזכה לקיים כל מצוותיה של תורה<sup style="color: gray;">594</sup>.
<h4>ברכה על הכוס</h4>
לאחר הפדיון, כתבו גאונים שהכהן נוטל כוס של יין והדס, ומברך בורא פרי הגפן ובורא עצי בשמים, ומברך אחר כך, ברוך אתה ה' אלקינו מלך העולם, אשר קדש עובר - וי"א: יצר את הילד<sup style="color: gray;">595</sup> - במעי אמו, ולארבעים יום חלק איבריו מאתים וארבעים ושמונה, ואחר כך נפח בו נשמה, כמה שנאמר "וייצר ה' אלקים את האדם עפר מן האדמה ויפח באפיו נשמת חיים ויהי האדם לנפש חיה"<sup style="color: gray;">596</sup>, עור ובשר הלבישו ובעצמות וגידין סיככו, כדבר שנאמר "עור ובשר תלבישני ובעצמות וגידים תסככני"<sup style="color: gray;">597</sup>, ומנה לו - וי"א: וצוה לו<sup style="color: gray;">598</sup>, וי"א וזימן לו<sup style="color: gray;">599</sup>, וי"א: והאכילו בנס נפלאותיו<sup style="color: gray;">600</sup> - מאכל ומשתה דבש וחלב לענגו, וזימן לו מלאכיו לשמרו במעי אמו, ככתוב "חיים וחסד עשית עמדי ופקדתך שמרה רוחי"<sup style="color: gray;">601</sup>, אביו אומר זה בני בכורי - ויש מוסיפים כאן: וזהו ראשית אוני, ופי שנים ראוי לתת לו, שכן כתוב בתורת משה "לתת לו פי שנים"<sup style="color: gray;">602</sup> - אמו אומרת זה בני בכורי שבו פתח הקדוש ברוך הוא דלתי בטני, ונתחייבנו - וי"ג נתחייבתי<sup style="color: gray;">603</sup> - חמש סלעים לכהן לפדותו ממנו, שכך היא מצות מלך מלכי המלכים הקדוש ברוך הוא, שנאמר "אך פדה תפדה את בכור האדם" וגו'<sup style="color: gray;">604</sup>, ונאמר "ופדויו מבן חדש תפדה בערכך כסף חמשת שקלים בשקל הקדש עשרים גרה הוא"<sup style="color: gray;">605</sup>, ונאמר "ולקחת חמשת חמשת שקלים לגלגלת בשקל הקדש תקח עשרים גרה השקל"<sup style="color: gray;">606</sup> - ויש מוסיפים כאן: כשם שזכה בכור זה לפדיון כך יזכהו לתורה לחופה ולמעשים טובים<sup style="color: gray;">607</sup> - ברוך אתה ה' מקדש בכורי ישראל לפדיונם<sup style="color: gray;">608</sup>. ויש שכתבו בנוסח החתימה, מקדש ישראל בבכוריהם ופדיונם<sup style="color: gray;">609</sup>. ויש שכתבו שאמירת ברכת "אשר קידש" קודמת למעשה הפדיון<sup style="color: gray;">610</sup>. וכתבו ראשונים שיכול אחר, שאינו הכהן, לברך ברכת "אשר קידש", וכשאין הכהן יודע לברך מברך אחר<sup style="color: gray;">611</sup>. ומה שראו חכמים לתקן ברכה לאחר קיום מצות פדיון הבן - וכן לאחר קיום מצות מילה<sup style="color: gray;">612</sup> - שלא כשאר מצוות שאין ברכה לאחריהן, ביארו ראשונים מפני שמצות פדיון הבן - וכן מילה - עשייתה פעם אחת, ואין חוזרים ומתחייבים בה לעולם, ואינה כשאר מצוות שאין קצבה למצותן<sup style="color: gray;">613</sup>. וכתבו ראשונים שלא נהגו בצרפת ובאשכנז לברך ברכת "אשר קידש", שלא מצינו שמברכים שום ברכה שלא הוזכרה במשנה או בתוספתא או בגמרא, כי אחרי סידור התלמוד על ידי רב אשי ורבינא לא נתחדשה ברכה, ועוד, שהכהן אינו עושה שום מצוה אלא מקבל מתנות כהונה ומדוע יברך, ותמהו על נוסח תחילת הברכה שנאמר בו "אשר קידש עובר במעי אמו", שאם הכוונה בכך לקדושת בכור, הלא אינה ממעי אמו אלא תלויה בפטירת הרחם<sup style="color: gray;">614</sup>. וכן יש גאונים שכתבו שברכה זו אין לה עיקר ואינה כלום, ואין רשות לכהן לברך כלום בשעת הפדיון<sup style="color: gray;">615</sup>. וכתבו אחרונים שכן המנהג שאין מברכים<sup style="color: gray;">616</sup>. ויש שנהגו לברכה<sup style="color: gray;">617</sup>. ויש מברכים אותה בלא שם ומלכות<sup style="color: gray;">618</sup>. ויש שכתבו שאין לתמוה על שמברך הכהן, כי המצוה נעשית מבין שניהם<sup style="color: gray;">619</sup>, ואף על פי שאין הכהן עושה מצוה<sup style="color: gray;">620</sup>, הרי זוכה בבן ונותנו לאב בפדיונו<sup style="color: gray;">621</sup>, ועוד שאין זו ברכת-המצוות*, אלא שבח והודאה, וראוי לכהן לאמרה<sup style="color: gray;">622</sup>. ומה שנאמר בברכה "אשר קידש עובר במעי אמו", יש שפירשו שאין הכוונה לקדושת בכור, שהיא תלויה בפטירת הרחם, אלא הכוונה לקדושת כל עובר, שכשהוא במעי אמו נר דלוק על ראשו ומלמדים אותו כל התורה כולה<sup style="color: gray;">623</sup>. המברכים ברכת "אשר קידש", יש שכתבו שאין להם לומר "אביו אומר" וכו', שהרי אף מי שהוא בכור פטר רחם ואינו בכור מאביו לנחלה חייב בפדיון<sup style="color: gray;">624</sup>, ואפילו אם בכור זה גם בכור לנחלה, מאחר שנשמע שבכך תלוי פדיון הבן אין לומר כך<sup style="color: gray;">625</sup>. וכתבו ראשונים שכיון שאין נוסח ברכת "אשר קידש" בתלמוד איננו צריכים להכריע בו, ואין מעכב אם יאמר כך או כך<sup style="color: gray;">626</sup>. ויש שכתבו נוסח אחר לברכה, אשר קדש עובר במעי אמו ויצר אותו בארבעים יום, ויפח באפיו נשמת חיים, עור ובשר הלבישו ובעצמות וגידים - סוככו - חיים וחסד עשית עמו ופקודתך שמרה רוחו, ומאהבת ה' עמו ומשומרו את השבועה אשר נשבע לאבותינו הוציאנו ביד חזקה מיד פרעה מלך מצרים, ויך כל בכור במצרים ראשית אונים באהלי חם, ואת בכורי ישראל הציל ויקדשם לעבודתו, וצונו לפדותם חמשת שקלים, כדבר שנאמר "ופדויו מבן חדש תפדה בערכך כסף חמשת שקלים בשקל הקדש עשרים גרה הוא", וצוה ישראל לתת פדיונם לאהרן הכהן ולבניו אחריו, כדבר שנאמר "ונתתה הכסף לאהרן ולבניו פדויי העדפים בהם"<sup style="color: gray;">627</sup>, ברוך אתה ה' מקדש בכורי ישראל בפדיונן<sup style="color: gray;">628</sup>. אף אותם שלא נהגו בברכת "אשר קידש", יש שכתבו שנהגו שמברך הכהן על כוס יין ושותה<sup style="color: gray;">629</sup>, כשיש יין בעיר<sup style="color: gray;">630</sup>, לפרסום הדבר<sup style="color: gray;">631</sup>, ולכבד את הכהן<sup style="color: gray;">632</sup>, ואותו כוס יין יש שנהגו שיהיה מוכן מקודם הפדיון לברך עליו<sup style="color: gray;">633</sup>, ויש שנראה מדבריהם שמוזגים אותו לאחר הפדיון<sup style="color: gray;">634</sup>, וכשאין יין מברך על שכר, ומאחר שאין מברכים על שכר בתוך הסעודה, לסוברים כן<sup style="color: gray;">635</sup>, כל שאין יין עושים את הפדיון קודם תחילת הסעודה שיוכל לברך על השכר<sup style="color: gray;">636</sup>, ויש שכתבו שנותן הכהן מן היין גם לאבי הבן<sup style="color: gray;">637</sup>, אבל על הדס לא נהגו לברך<sup style="color: gray;">638</sup>. על ברכת הכוס בפדיון הבן בתשעה באב או שאר תעניות, ע"ע תענית וע' תשעה באב<sup style="color: gray;">639</sup>.
<h4>נוסח חליפין וברכת הכהן</h4>
לאחר הברכה נוטל הכהן את הכסף בידו ומוליכו על ראש הבן ואומר, כסף זה חלופו של זה, זה תחת זה, זה מחול - וי"ג: מחולל<sup style="color: gray;">640</sup> - על זה, יצא כסף זה לכהן, ייכנס הבן לחיים לתורה ולחופה וליראת שמים<sup style="color: gray;">641</sup>. ויש שכתבו שאומר, ונכנס האב לחיים, והבן לתורה ולחופה ולמעשים טובים<sup style="color: gray;">642</sup>. ויש שאינם נוהגים לומר את נוסח החליפין<sup style="color: gray;">643</sup>. ומברך הכהן את אבי הבן ואומר, יהי רצון מלפני אלקי השמים שכשם שהכנסתו לפדיון כך תכניסהו לתורה ולחופה ולמעשים טובים<sup style="color: gray;">644</sup>. ואם הבן גדול, מברך הכהן את האב כפי מה שיראה לו<sup style="color: gray;">645</sup>. ונותן ידו על ראש הבן ואומר, "ה' ישמרך ויחייך"<sup style="color: gray;">646</sup>, "כי אורך ימים ושנות חיים ושלום יוסיפו לך"<sup style="color: gray;">647</sup>, "אל יתן למוט רגלך אל ינום שמרך"<sup style="color: gray;">648</sup>, "יומם השמש לא יככה וירח בלילה ה' ישמרך מכל רע ישמר את נפשך ה' ישמר צאתך ובואך מעתה ועד עולם"<sup style="color: gray;">649</sup>, וכל שמפליג בברכה הרי זה משובח<sup style="color: gray;">650</sup>. וגם בכור הפודה את עצמו מברכו הכהן כסדר הזה<sup style="color: gray;">651</sup>. ויש שכתבו שקודם לברכה זו צריך הכהן לזקוף ידיו ולסמוך על ראש הבכור, ואומר שלש פעמים, "פה אלישע בן שפט אשר יצק מים על ידי אליהו"<sup style="color: gray;">652</sup>, וטוב לינצל מכל רע<sup style="color: gray;">653</sup>. אם הרב שם, יש שכתבו שאף הוא מברך את הבכור<sup style="color: gray;">654</sup>. בפדיון בכור שמת, נוטל הכהן את הכסף ואומר, כסף זה בפדיון בנך בכורך שבקבר, ומברך את האב ואומר שהשם יברכהו, ויקיים בו מקראות אלו, "יצו ה' אתך את הברכה באסמיך" וגו'<sup style="color: gray;">655</sup>, "והפריתי אותך והרביתי אותך והקימותי את בריתי אתך וגו'<sup style="color: gray;">656</sup>, "וקל שקי יברך אתך ויפרך וירבך וגו' ויתן לך את ברכת אברהם" וגו'<sup style="color: gray;">657</sup>, ומאריך בהן כחזקת ידו ולשונו<sup style="color: gray;">658</sup>.
<h4>שהשמחה במעונו</h4>
בברכת המזון של סעודת פדיון הבן - כשיש בה זימון<sup style="color: gray;">659</sup> - יש שכתבו שאומרים שהשמחה במעונו<sup style="color: gray;">660</sup>. ויש שכתבו שלא נהגו לומר "שהשמחה במעונו", ונתנו טעם, שהרי פודים גם בכור שמת<sup style="color: gray;">661</sup>, ואין ראוי לומר בפדיונו "שהשמחה במעונו", ולפיכך משום לא-פלוג* אין אומרים בשום פדיון<sup style="color: gray;">662</sup>. וכתבו אחרונים שכן המנהג<sup style="color: gray;">663</sup>.
<h2>פדיון הקדש</h2>
<b>הגדרת הערך</b> - הוצאת דבר של הקדש לחולין על ידי תשלום להקדש תמורתו.
<h3>מהותו ודיניו</h3>
<h4>מהותו</h4>
פדיון הוא הפקעת קדושה מדבר של הקדש, על ידי חילול או החלפה<sup style="color: gray;">1</sup>, בכסף או בשוה כסף<sup style="color: gray;">2</sup>, שעל ידיהם ההקדש יוצא לחולין<sup style="color: gray;">3</sup>, ונעשה שייך למי שפדהו, אפילו כשלא הוא המקדיש<sup style="color: gray;">4</sup>, והכסף נכנס תחתיו בקדושה<sup style="color: gray;">5</sup>.
<h4>דרך חילול ודרך מקח</h4>
הקדש יכול לצאת לחולין בין בדרך חילול, שמחללים את קדושת החפץ על כסף או שוה כסף, ובין בדרך מקח, שקונים מההקדש את החפץ<sup style="color: gray;">6</sup>, שנאמר: ופדה בערכך ויסף חמישיתו עליו<sup style="color: gray;">7</sup>, הרי חילול, ונאמר: ואם לא יגאל ונמכר בערכך<sup style="color: gray;">8</sup>, הרי מקח<sup style="color: gray;">9</sup>.
<h4>גזבר</h4>
הגזבר* הוא שאחראי על פדיון ההקדשות<sup style="color: gray;">10</sup>. וע"ע גזבר.
<h4>מצוותיו</h4>
בפדיון הקדש יש כמה מצוות עשה: א) לפדות קדשים שנפל בהם מום, ולהוציאם לחולין<sup style="color: gray;">11</sup>, שנאמר: רק בכל אות נפשך תזבח ואכלת בשר וגו'<sup style="color: gray;">12</sup>, ואמרו בספרי שהכתוב מדבר בפסולי המוקדשים, שיפדו<sup style="color: gray;">13</sup>. על פרטי המצוה ע"ע פסולי המוקדשים. ב) לדון בדין ערכי בהמה שהוקדשה, להעריך אותה ולפדותה במחירה המלא, שנאמר: והעמיד את הבהמה לפני הכהן וגו' והעריך הכהן וגו'<sup style="color: gray;">14</sup>. ג) לדון בערכי בתים<sup style="color: gray;">15</sup>, עי' על כך בע' בתי חצרים ובע' בתי ערי חומה. ד) לדון בערכי שדות<sup style="color: gray;">16</sup>, עי' על כך בע' שדה אחוזה ובע' שדה מקנה.
ויש בענין הפדיון שתי מצוות לא תעשה: א) שלא לפדות בכור-בהמה-טהורה*, שנאמר: אך בכור שור או בכור כשב או בכור עז לא תפדה<sup style="color: gray;">17</sup>. על פרטי הדין ע"ע בכור בהמה טהורה. ב) שלא לפדות חרמי כהנים, שנאמר: כל חרם וגו' לא ימכר ולא יגאל<sup style="color: gray;">18</sup>. על פרטי הדין ע"ע חרמים.
<h4>השימוש בדמי הפדיון</h4>
סתם הקדישות – בדבר שאינו ראוי למזבח - לבדק הבית<sup style="color: gray;">19</sup>, לפיכך כשפודים סתם הקדש, כגון בית או בהמה או מטלטלין, הדמים הולכים לבדק הבית<sup style="color: gray;">20</sup>. ואם את ההקדש הקדישו במפורש לצורך המזבח, משתמשים בדמי הפדיון לצרכי המזבח<sup style="color: gray;">21</sup>.
כשפודים בהמת קרבן שנפל בה מום, מביאים בדמי הפדיון קרבן תחתיה<sup style="color: gray;">22</sup>.
על המקדיש נכסיו סתם, והיו בהם דברים הראוים למזבח, אם פודים אותם, ומה עושים בדמי הפדיון, ע"ע הקדש<sup style="color: gray;">23</sup>.
<h4>חומש</h4>
הפודה את הקדשו בעצמו, מוסיף חומש*<sup style="color: gray;">24</sup>. על פרטי ודיני חומש, ועל הקדשות שאין מוסיפים חומש בפדיונם, ע"ע חומש<sup style="color: gray;">25</sup>.
על הקדש שאין בחומשו שוה פרוטה, אם פודים אותו, עי' להלן<sup style="color: gray;">26</sup>.
<h4>הגדרתו צורך רבים</h4>
פדיון הקדשות ערכים וחרמים נחשב צורך רבים<sup style="color: gray;">27</sup>, ולפיכך עושים אותו בזמנים שעוסקים בהם בצרכי הרבים<sup style="color: gray;">28</sup>, וכן מטעם זה מותר לעשותו בחול-המועד*, כפי שמותר לעשות אז שאר צרכי הרבים<sup style="color: gray;">29</sup>.
<h4>הזמנים המיוחדים לפדיון הקדשות</h4>
בחמשה עשר באדר*, וכן בחול-המועד*, שבהם בית דין נפנים לחפש ולבדוק על צרכי צבור<sup style="color: gray;">30</sup>, נפנים אף לעניני ההקדשות, לפדות את ההקדשות והחרמים<sup style="color: gray;">31</sup>.
<h4>שלא יאמרו הקדש יוצא בלא פדיון</h4>
חכמים הקפידו שלא יאמרו שהקדש יוצא בלא פדיון, ומצינו שבכמה אופנים הצריכו מטעם זה לפדות דבר שמן הדין אינו צריך לפדותו, כגון בשור תם שנגח, והקדישו המזיק, שאף לסוברים שמעת הנגיחה השור נעשה שייך לניזק, וההקדש שעשה המזיק לא חל, כדי שלא יאמרו הקדש יוצא בלא פדיון, תקנו שההקדש חל וצריך פדיון<sup style="color: gray;">32</sup>. וכן מי שהקדיש שדה משועבדת, אף על פי שההקדש לא חל, מחייבים אותו לפדותה כדי שלא יאמרו הקדש יוצא בלא פדיון<sup style="color: gray;">33</sup>. וכן המקדיש בית מבתי-חצרים*, והגיע יובל*, אף על פי שמן הדין היה שהבית יחזור לבעליו, גזרו חכמים שלא יחזור אלא בפדיון, כדי שלא יאמרו הקדש יוצא בלא פדיון<sup style="color: gray;">34</sup>.
<h4>העמדה והערכה</h4>
על בהמת הקדש, שפעמים שקודם שפודים אותה צריך להעמידה בבית דין ולהעריכה, ודין פדיון בבהמה שאינה בהעמדה והערכה, כגון שמתה או שנשחטה אחר שהוקדשה, ע"ע העמדה והערכה.
<h4>שאין בחומשו שוה פרוטה</h4>
הקדש שאין בחומשו שוה פרוטה, נחלקו תנאים אם פודים אותו: רבי יוסי סבר שפודים, ותנא קמא סבר שאין פודים<sup style="color: gray;">35</sup>, וכן הלכה<sup style="color: gray;">36</sup>, לפיכך כתבו ראשונים שכשפותחים בהערכת שווי ההקדש, אין פותחים בפחות מארבע פרוטות, כדי שיהיה בחומש שמוסיף פרוטה<sup style="color: gray;">37</sup>.
<h4>שאין בו שוה פרוטה</h4>
אף לסוברים שפודים הקדש שאין בחומשו שוה פרוטה<sup style="color: gray;">38</sup>, כשאין בו עצמו שוה פרוטה אין פודים אותו<sup style="color: gray;">39</sup>.
<h4>קדימת הבעלים</h4>
פדיה על ידי המקדיש קודמת לפדיה על ידי אחרים<sup style="color: gray;">40</sup>, שנאמר בפדיון בהמה טמאה: ואם לא יגאל – על ידי המקדיש - ונמכר בערכך<sup style="color: gray;">41</sup>.
<h3>מעשה הפדיון</h3>
<h4>בכסף ובשוה כסף</h4>
הקדש נקנה בכסף* ובשוה-כסף*<sup style="color: gray;">42</sup>, שכן בכל מקום שוה-כסף הוא ככסף<sup style="color: gray;">43</sup>, ובספרא דרשו שהקדש נקנה בשוה כסף מן הכתוב בפדיון הקדש: וכל ערכך יהיה בשקל הקודש<sup style="color: gray;">44</sup>, אין לי אלא סלעים של קודש, מנין לרבות דבר המטלטל, תלמוד לומר: ופדה בערכך<sup style="color: gray;">45</sup> - ולא כתוב כסף - לרבות דבר המטלטל<sup style="color: gray;">46</sup>, ויש ראשונים שכתבו שלמדים הלכה זו מכלל-ופרט-וכלל*: ונתן הכסף וקם לו<sup style="color: gray;">47</sup>: ונתן, כלל, כסף, פרט, וקם לו, חזר וכלל, מה הפרט מפורש דבר המיטלטל וגופו ממון, אף כל דבר המיטלטל וגופו ממון<sup style="color: gray;">48</sup>.
<h4>כסף שאינו צורי</h4>
אף על פי שכל כסף האמור בתורה סתם הוא כסף-צורי*<sup style="color: gray;">49</sup>, ובפדיון הקדש נאמר כסף<sup style="color: gray;">50</sup>, ניתן לפדות הקדש אף בכסף שאינו צורי, לפי שלמדים בהקש* "כסף כסף" ממעשר-שני* - שנאמר בו: וצרת הכסף בידך<sup style="color: gray;">51</sup> - שפודים אותו אף בכסף שאינו צורי<sup style="color: gray;">52</sup>.
<h4>פדיון בקרקע</h4>
הקדש, אין פודים אותו בקרקע<sup style="color: gray;">53</sup>, שכן דרשו בספרא: ופדה בערכך<sup style="color: gray;">54</sup>, יכול בעבדים ובשטרות ובקרקעות, תלמוד לומר: בשקל הקדש<sup style="color: gray;">55</sup>, פרט לעבדים ולשטרות ולקרקעות<sup style="color: gray;">56</sup>, ובתלמוד דרשו ממה שנאמר: ויסף חמשית כסף ערכך עליו וקם לו<sup style="color: gray;">57</sup>, כאילו נאמר: ונתן הכסף וקם לו, דוקא כסף ולא קרקע<sup style="color: gray;">58</sup>, ויש ראשונים שפרשו שלמדים מכלל-ופרט-וכלל* מהכתוב ונתן הכסף וקם לו<sup style="color: gray;">59</sup>: ונתן, כלל, כסף, פרט, וקם לו, חזר וכלל, מה הפרט מפורש דבר המיטלטל וגופו ממון, אף כל דבר המיטלטל וגופו ממון, יצאו קרקעות, שאין מיטלטלים<sup style="color: gray;">60</sup>.
על פדיון במחובר-לקרקע* ע"ע<sup style="color: gray;">61</sup>.
<h4>פדיון בעבדים</h4>
הקדש, אין פודים אותו בעבדים<sup style="color: gray;">62</sup>, שכן דרשו בספרא: ופדה בערכך<sup style="color: gray;">63</sup>, יכול בעבדים ובשטרות ובקרקעות, תלמוד לומר: בשקל הקדש<sup style="color: gray;">64</sup>, פרט לעבדים ולשטרות ולקרקעות<sup style="color: gray;">65</sup>, וראשונים כתבו בטעם שאין פודים בעבדים, שהם הוקשו לקרקעות<sup style="color: gray;">66</sup>, שבהם אין פודים<sup style="color: gray;">67</sup>.
<h4>פדיון בשטרות</h4>
הקדש, אין פודים אותו בשטרות<sup style="color: gray;">68</sup>, שכן דרשו בספרא: ופדה בערכך<sup style="color: gray;">69</sup>, יכול בעבדים ובשטרות ובקרקעות, תלמוד לומר: בשקל הקדש<sup style="color: gray;">70</sup>, פרט לעבדים ולשטרות ולקרקעות<sup style="color: gray;">71</sup>, ובתלמוד דרשו ממה שנאמר: ויסף חמשית כסף ערכך עליו וקם לו<sup style="color: gray;">72</sup>, כאילו נאמר: ונתן הכסף וקם לו, דוקא כסף ולא שטר<sup style="color: gray;">73</sup>, ויש ראשונים שפרשו שלמדים מכלל-ופרט-וכלל* מהכתוב ונתן הכסף וקם לו<sup style="color: gray;">74</sup>: ונתן, כלל, כסף, פרט, וקם לו, חזר וכלל, מה הפרט מפורש דבר המיטלטל וגופו ממון, אף כל דבר המיטלטל וגופו ממון, יצאו שטרות, שאין גופם ממון<sup style="color: gray;">75</sup>.
<h4>במשיכה</h4>
הקדש אינו נפדה במשיכה*, שנאמר: ויסף חמישית כסף ערכך עליו וקם לו, דוקא כסף ולא חזקה<sup style="color: gray;">76</sup>.
<h4>בחזקה</h4>
קרקע של הקדש אינה נקנית בחזקה, שנאמר: ויסף חמישית כסף ערכך עליו וקם לו<sup style="color: gray;">77</sup>, דוקא כסף ולא חזקה<sup style="color: gray;">78</sup>.
<h3>הנפדים</h3>
<h4>בהמת קרבן</h4>
בהמה שקדושה קדושת הגוף למזבח, כשהיא תמימה אין לה פדיון<sup style="color: gray;">79</sup>, אבל כשיש בה מום היא נפדית<sup style="color: gray;">80</sup>, שנאמר: ואם כל בהמה טמאה אשר לא יקריבו ממנה קרבן לה' והעמיד את הבהמה וגו' והעריך אותה וגו'<sup style="color: gray;">81</sup>, ודרשו שמדובר בבהמה טהורה בעלת מום שפודים אותה<sup style="color: gray;">82</sup>. ולאחר הפדיון מביאים בדמיה קרבן אחר כמותה<sup style="color: gray;">83</sup>. ומצות עשה היא לפדות קדשים שנפל בהם מום<sup style="color: gray;">84</sup>.
על דיני הבהמה לאחר שנפדתה ויצאה לחולין ע"ע פסולי המוקדשים.
על מומים שפודים עליהם ומומים שאין פודים עליהם ע"ע בעל מום (קרבן) וע' מומי קרבן וע' פסולי המוקדשים.
בכמה אופנים מצינו שפודים קדשים אפילו כשהם תמימים: על תמידים שלא הוצרכו לציבור, שיש סוברים שהם נפדים אפילו כשהם תמימים, ע"ע לב בית דין מתנה<sup style="color: gray;">85</sup>; על ולדות-קדשים*, שפעמים שהם נפדים תמימים ע"ע ולדות קדשים; על המקדיש נכסיו סתם, ועל המקדיש תמימים לבדק הבית, שיש סוברים שפודים את הבהמות כשהם תמימות, ע"ע הקדש.
קרבן, אפילו בעל מום, אחר שנשחט, שוב אינו נפדה<sup style="color: gray;">86</sup>.
<h4>קדושת דמים</h4>
קדושת דמים יש לה פדיון<sup style="color: gray;">87</sup>.
על מנחות ונסכים, שיש סוברים שכשהם טהורים, אפילו כשטרם נתקדשו בכלי, וקדושתם קדושת דמים, אינם נפדים, עי' להלן<sup style="color: gray;">88</sup>.
על עצים ולבונה וכלי שרת, שאף כשקדושתם קדושת דמים, אינם נפדים, עי' להלן<sup style="color: gray;">89</sup>.
על תמימים שהוקדשו לבדק-הבית*, שהם קדושים קדושת דמים, אם יש להם פדיון, וכיצד פודים אותם, ומה עושים עמם ועם דמי הפדיון, ע"ע הקדש<sup style="color: gray;">90</sup>.
<h4>קדושת הגוף</h4>
דברים הקדושים בקדושת הגוף, אין בהם פדיון אלא בבהמה<sup style="color: gray;">91</sup> - היינו בהמת קרבן טהורה, שפודים אותה כשנפל בה מום<sup style="color: gray;">92</sup> - לפיכך מנחות ונסכים שקדשו בכלי, והתקדשו קדושת הגוף, אין להם פדיון אפילו כשנטמאו<sup style="color: gray;">93</sup>, וכן עופות אין להם פדיון אפילו כשנטמאו, לפי שהם קדושים בקדושת הגוף<sup style="color: gray;">94</sup>.
<h4>מנחות ונסכים</h4>
מנחות ונסכים, קודם שנתקדשו בכלי, כשנטמאו יש להם פדיון<sup style="color: gray;">95</sup>, לפי שאינם קדושים אלא קדושת דמים<sup style="color: gray;">96</sup>, וקדושת דמים יש לה פדיון<sup style="color: gray;">97</sup>. וכשהם טהורים נחלקו אמוראים אם נפדים: א) שמואל אמר, וכן יש אומרים בדעת רבי אושעיא, שהם נפדים<sup style="color: gray;">98</sup>, שהרי כלל הוא שקדושת דמים יש לה פדיון<sup style="color: gray;">99</sup>, וכן נראה מדברי התוספתא<sup style="color: gray;">100</sup>. ב) ורב כהנא אמר, וכן יש אומרים בדעת רבי אושעיא, שאינם נפדים<sup style="color: gray;">101</sup>, לפי שכל הראוי למזבח אין לו פדיון<sup style="color: gray;">102</sup>. ג) ורבי אלעזר אמר - וכן כתבו ראשונים להלכה<sup style="color: gray;">103</sup> - שהמנחות והנסים אינם נפדים טהורים, חוץ מעשירית האיפה של מנחת-חוטא*, שהיא נפדית אפילו כשהיא טהורה<sup style="color: gray;">104</sup>, שנאמר בה: על חטאתו<sup style="color: gray;">105</sup>, ודרשו מזה שפעמים שאדם מוסיף על חטאתו שהפריש, כגון שהיה עני והפריש עשירית האיפה והעשיר, שפודה את הקמח שהפריש, ומוסיף מעות וקונה קרבן עשיר, הרי מצינו שמנחת חוטא נפדית כשהיא טהורה<sup style="color: gray;">106</sup>.
המנחות והנסכים משקדשו בכלי, אפילו נטמאו אין להם פדיון<sup style="color: gray;">107</sup>, לפי שהם קדושים קדושת הגוף<sup style="color: gray;">108</sup>, וקדושת הגוף אין לה פדיון אלא בבהמה<sup style="color: gray;">109</sup>.
על הסוברים במנחות ונסכים שנתקדשו בכלי, שאינם נפדים לפי שאינם בהעמדה-והערכה*, ע"ע העמדה והערכה<sup style="color: gray;">110</sup>.
<h4>עופות</h4>
עופות, אפילו נפל בהם מום אחר שהוקדשו, אין הם פדיון<sup style="color: gray;">111</sup>, לפי שהם קדושים קדושת הגוף, וקדושת הגוף אין לה פדיון אלא בבהמה<sup style="color: gray;">112</sup>.
ובספרא דרשו מן הכתוב שאין פדיון בעופות, שנאמר: והעמיד את הבהמה לפני הכהן<sup style="color: gray;">113</sup>, בהמה נפדית, ואין העופות והעצים והלבונה וכלי שרת נפדים<sup style="color: gray;">114</sup>.
עופות שקדם מומם להקדשם נפדים<sup style="color: gray;">115</sup>.
על הסוברים בטעם שעופות אין להם פדיון, לפי שאינם בהעמדה-והערכה, ע"ע העמדה והערכה<sup style="color: gray;">116</sup>.
<h4>עצים, לבונה וכלי שרת</h4>
עצים, לבונה וכלי שרת אין להם פדיון<sup style="color: gray;">117</sup>, ואפילו כשנטמאו<sup style="color: gray;">118</sup>, ואפילו כשאין בהם אלא קדושת דמים<sup style="color: gray;">119</sup>. בטעם שאין להם פדיון כשהם קדושים קדושת דמים, אמרו בגמרא שלסוברים שדברים הקדושים קדושת דמים אינם נפדים אלא כשהם טמאים, ולא כשהם טהורים<sup style="color: gray;">120</sup>, הטעם הוא שעצים ולבונה וכלי שרת אינם טמאים לענין פדיון<sup style="color: gray;">121</sup>, שהרי עצים ולבונה אינם מקבלים טומאה אלא משום חבת-הקדש*, וזה דוקא כשהם מוכנים להקרבה, ולבונה שלא נתקדשה בכלי אינה מוכנה להקרבה, וכן עצים, מדובר בעצים שאינם משופים ומנוסרים לחתיכות הראויות למערכה<sup style="color: gray;">122</sup>, וכן כלי שרת, מאחר ויש להם טהרה במקוה, הם נידונים כטהורים לענין פדיון<sup style="color: gray;">123</sup>. ולסוברים שדברים הקדושים קדושת דמים נפדים אפילו כשהם טהורים<sup style="color: gray;">124</sup>, הטעם שעצים ולבונה וכלי שרת אינם נפדים הוא מתקנת חכמים, שמאחר והדברים הללו אינם מצויים, אם היה להם פדיון, לא היו הגזברים מוצאים אחרים תחתיהם לצורך העבודה<sup style="color: gray;">125</sup>.
ובספרא דרשו שאין פדיון בעצים ולבונה וכלי שרת ממה שנאמר בפדיון: והעמיד את הבהמה לפני הכהן<sup style="color: gray;">126</sup>, בהמה נפדית, ואין העופות והעצים והלבונה וכלי שרת נפדים<sup style="color: gray;">127</sup>.
על הסוברים בטעם שעצים ולבונה וכלי שרת אין להם פדיון, לפי שאינם בהעמדה-והערכה, ע"ע העמדה והערכה<sup style="color: gray;">128</sup>.
<h4>אבני היכל ועזרות</h4>
אבני היכל ועזרות שנפגמו או נגממו, אין להן פדיון<sup style="color: gray;">129</sup>.
<h4>בכור בהמה טהורה</h4>
בכור-בהמה-טהורה*, אין פודים אותו, שנאמר: אך בכור שור או בכור כשב או בכור עז לא תפדה<sup style="color: gray;">130</sup>, ואם פדה לא עשה כלום, ועדיין הוא בקדושתו כבתחלה<sup style="color: gray;">131</sup>. על פרטי הדין ע"ע בכור בהמה טהורה<sup style="color: gray;">132</sup>.
<h4>מעשר בהמה</h4>
מעשר-בהמה*, אפילו כשנפל בו מום, אין פודים אותו<sup style="color: gray;">133</sup>, שנאמר: וכל מעשר בקר וגו' לא יגאל<sup style="color: gray;">134</sup>, ואם פדה לא עשה כלום, אלא עדיין הוא בקדושתו כבתחלה<sup style="color: gray;">135</sup>. על פרטי הדין ע"ע מעשר בהמה.
<h4>חרמי בדק הבית</h4>
חרמי בדק הבית יש להם פדיון, והדמים הולכים לבדק הבית<sup style="color: gray;">136</sup>. על פרטי הדין ע"ע חרמים<sup style="color: gray;">137</sup>.
<h4>חרמי כהנים</h4>
חרמי כהנים אין להם פדיון<sup style="color: gray;">138</sup>, והפודה אותם עובר בלאו<sup style="color: gray;">139</sup>. על פרטי הדין ע"ע חרמים<sup style="color: gray;">140</sup>.
<h4>שדה אחוזה</h4>
שדה שירשה אדם ממורישיו, והיא הנקראת שדה-אחוזה*<sup style="color: gray;">141</sup>, אם הקדיש אדם אותה, מעריכים אותה על פי ערך מיוחד הקצוב בתורה, ובו פודים אותה<sup style="color: gray;">142</sup>, והדמים הולכים לבדק הבית<sup style="color: gray;">143</sup>. על פרטי ומקורות הדינים, ואופן הערך והשומא של שדה אחוזה, ע"ע שדה אחוזה.
<h4>שדה מקנה</h4>
שדה שלקחה אדם, או שזכה בה, היא הנקראת שדה מקנה<sup style="color: gray;">144</sup>, ואם הקדישה, פודה אותה כל מי שירצה<sup style="color: gray;">145</sup>, ודמיה לבדק הבית<sup style="color: gray;">146</sup>, והיא נמצאת ביד הפודה עד היובל, שאז היא חוזרת לבעלים הראשונים שמכרוה<sup style="color: gray;">147</sup>. על מקור הדינים ע"ע שדה מקנה.
על מחלוקת התנאים באופן שומת שדה מקנה<sup style="color: gray;">148</sup>, ושאר דיני פדיונה, ע"ע שדה מקנה.
אף על פי שכל הפודה הקדש שהוא בעצמו הקדיש, צריך להוסיף חומש<sup style="color: gray;">149</sup>, הפודה שדה מקנה אינו מוסיף חומש<sup style="color: gray;">150</sup>. על פרטי הדין ומקורו ע"ע חומש<sup style="color: gray;">151</sup> וע' שדה מקנה.
<h4>בתי חצרים</h4>
על פדיון בתי-חצרים*, ודינם אחר הפדיון, ע"ע בתי חצרים<sup style="color: gray;">152</sup>.
<h4>בתי ערי חומה</h4>
על פדיון בתי-ערי-חומה*, ודינם אחר הפדיון, ע"ע בתי ערי חומה<sup style="color: gray;">153</sup>.
<h4>פדיון קרקע משועבדת</h4>
המקדיש נכסיו, והיתה עליו כתובת אשה או בעל חוב, אף על פי שמן הדין בעלי החובות מותרים לגבות מן ההקדש – לסוברים כן<sup style="color: gray;">154</sup> - תקנו חכמים שלא יגבו בלא פדיון, כדי שלא יאמרו שהקדש יוצא בלא פדיון, אלא פודים את הנכסים מן ההקדש בדבר מועט, אפילו בדינר, ובעלי החובות גובים אותם<sup style="color: gray;">155</sup>.
ורבן שמעון בן גמליאל חולק וסובר שדוקא אם החוב היה בדיוק בשווי הקרקע שהוקדשה, פודים אותה בדבר מועט וגובים ממנה<sup style="color: gray;">156</sup>, אבל אם החוב גדול מערך הקרקע, שאז ההלואה לא היתה על דעת לגבות מקרקע זו, אין גובים ממנה כשהוקדשה, אפילו על ידי פדיון בדבר מועט<sup style="color: gray;">157</sup>.
היתה הקרקע שוה פחות ממחצית סכום החוב, הכל מודים שאין גובים ממנה כשהוקדשה, אפילו על ידי פדיון בדבר מועט<sup style="color: gray;">158</sup>, לפי שבאופן זה ודאי ההלואה לא היתה על דעת לגבות מן הקרקע<sup style="color: gray;">159</sup>.
<h4>פדיון בנדר</h4>
חפץ שנאסר בקונם, אם הוא קונם כללי, כגון שהבעלים אמרו קונם ככר זו הקדש, ואסרו את הככר לכל, לסוברים שיש בו מעילה<sup style="color: gray;">160</sup>, יש לו גם פדיון, לפי שהוא דומה להקדש, ולסוברים שאין בו מעילה, אין לו פדיון, לפי שאינו דומה להקדש<sup style="color: gray;">161</sup>. אבל אם הוא קונם פרטי, כגון שהבעלים אמר ככר זו עלי הקדש, מאחר ואין בו מעילה לאדם אחר שאוכלו, אין בו פדיון, לפי שאינו אלים כהקדש שיתפוס פדיונו<sup style="color: gray;">162</sup>, אלא הוא כשאר איסורים, שבהם אין פדיון<sup style="color: gray;">163</sup>.
על פרטים נוספים בדין פדיון בנדר ע"ע נדר.
<h4>פדיון פרה אדומה</h4>
על פדיון פרה-אדומה* ע"ע.
<h4>גדולי הקדש</h4>
על הזורע פירות הקדש, אם פודה אותם במחיר הזרע או במחיר הגדולין*, ע"ע גדולין.
<h4>פדיה לכלבים</h4>
בהמות קדשי מזבח שהן טרפה, שנינו בסתם משנה שאין פודים אותן<sup style="color: gray;">164</sup> - אפילו כשיש בהם מומים - אלא ירעו עד שימותו, ויקברו<sup style="color: gray;">165</sup>, לפי שאין פודים את הקדשים להאכילם לכלבים<sup style="color: gray;">166</sup>, שנאמר בפסולי המוקדשים שנפדו: רק בכל אות נפשך תזבח ואכלת וגו'<sup style="color: gray;">167</sup>, ודרשו: ואכלת, ולא לכלביך<sup style="color: gray;">168</sup>, וכן הלכה<sup style="color: gray;">169</sup>. ויש תנאים שחולקים וסוברים שפודים את הקדשים להאכילם לכלבים, ולפיכך לדעתם קרבן טרפה נפדה<sup style="color: gray;">170</sup>, שכך הם דורשים את הכתוב: תזבח ואכלת<sup style="color: gray;">171</sup>, לך אין בהן היתר אלא משעת זביחה ואילך<sup style="color: gray;">172</sup>, אבל לכלביך יש היתר אף ללא זביחה, והיינו שכשהבהמה מתה, פודים אותה כדי להאכילה לכלבים<sup style="color: gray;">173</sup>.
על קדשים שמתו, שאף לסוברים שפודים את הקדשים להאכילם לכלבים, יש סוברים שאין פודים אותם משום שאין בהם העמדה-והערכה*, ע"ע העמדה והערכה.
אף לסוברים שאין פודים את הקדשים להאכילם לכלבים, בהמות שהן קדשי בדק הבית, פודים אותן אף כשאינן ראויות לאכילה, ואפילו אחר שמתו ונתנבלו, כדי להאכילם לכלבים<sup style="color: gray;">174</sup>. ומכל מקום מדרבנן אין פודים אפילו בהמות קדשי בדק הבית שמתו, להאכילם לכלבים<sup style="color: gray;">175</sup>.
לסוברים שאין פודים את הקדשים להאכילם לכלבים, אין פודים אותם אפילו כדי ליהנות מן העור לבדו, אלא קוברים עמם את העור<sup style="color: gray;">176</sup>. ובקדשי בדק הבית, שמדרבנן הוא שאסור לפדותם כדי להאכילם לכלבים<sup style="color: gray;">177</sup>, מותר לפדותם כדי ליהנות בעורם<sup style="color: gray;">178</sup>, וזהו ששנינו שפרה אדומה שמתה פודים אותה<sup style="color: gray;">179</sup>, משום עורה<sup style="color: gray;">180</sup>, שמאחר ואינה אלא קדשי בדק הבית, מותר ליהנות מעורה<sup style="color: gray;">181</sup>.
<h3>המחיר</h3>
<h4>הדין לפדות בשוויו</h4>
המקדיש את ביתו, או בהמה טמאה שלו, או שאר מטלטליו, הרי אלו נערכים ונפדים בשוייהם, בין טוב ובין רע<sup style="color: gray;">182</sup>. וכן המקדיש בהמה טהורה שלו, ונפל בה מום, שדינה שהיא נפדית<sup style="color: gray;">183</sup>, פודים אותה בשוייה<sup style="color: gray;">184</sup>, ואף על פי שבדיעבד, הקדש שוה מנה שחללו על שוה פרוטה יצא לחולין, לסוברים כן<sup style="color: gray;">185</sup>, לכתחלה אין עושים כן אלא פודים בשויו<sup style="color: gray;">186</sup>.
על המקדיש שדה-אחוזה*, שפודים אותה בסכום קצוב המפורש בתורה, ע"ע שדה אחוזה.
על המעריך אדם להקדש, שדינו שנותן סכום קצוב המפורש בתורה, ע"ע ערכין.
<h4>בזמן הזה</h4>
בזמן הזה, שאין בית-המקדש*, מאחר ודמי הפדיון אינם הולכים לגבוה, ואין הפסד להקדש אם יפדוהו בפחות משוויו, לסוברים שהקדש שוה מנה שחיללו על שוה פרוטה מחולל<sup style="color: gray;">187</sup>, מותר לכתחלה לפדות קרקעות של הקדש בפחות משווים, אלא שכדי לפרסם את הדבר - שצריך פדיה<sup style="color: gray;">188</sup> - אין פודים בפרוטה אלא בארבעה זוזים<sup style="color: gray;">189</sup> או קרוב לזה<sup style="color: gray;">190</sup>.
על פרטי דין פדיון הקדש בזמן הזה, ועל מטלטלין, שאין פודים אותם בזמן הזה, ע"ע הקדש<sup style="color: gray;">191</sup>.
<h4>אומד</h4>
אין פודים את ההקדשות באומד, אלא בחקירת דמים<sup style="color: gray;">192</sup>, שנאמר: והעריך הכהן אותה בין טוב ובין רע<sup style="color: gray;">193</sup>, ונאמר: והעריכו הכהן בין טוב ובין רע<sup style="color: gray;">194</sup>, ודרשו בספרא מכאן שאין פודים את ההקדשות אכסרא<sup style="color: gray;">195</sup>, היינו באומד, בלא מידה ומשקל<sup style="color: gray;">196</sup>.
<h4>אונאה</h4>
אין אונאה* להקדש<sup style="color: gray;">197</sup>, שנאמר: לא תונו איש את אחיו<sup style="color: gray;">198</sup>, ודרשו: אחיו, ולא הקדש<sup style="color: gray;">199</sup>. ונחלקו אמוראים באיזה דין מדיני אונאה הקדש שונה מהדיוט, ומה דינו של ההקדש:
א) ר' יונה אמר בשם רבי יוחנן שמה שאמרו שאין אונאה להקדש הכוונה לאונאה בכדי אונאה – היינו בשיעור שתות<sup style="color: gray;">200</sup> - שבזה בהדיוט הדין הוא שהמקח קיים ומחזירים את האונאה<sup style="color: gray;">201</sup>, ובהקדש אין צריך להחזיר את האונאה, אבל ביותר מכדי אונאה, שהדין בהדיוט הוא שהמקח בטל, אף בהקדש יש אונאה, כבהדיוט<sup style="color: gray;">202</sup>.
ב) ורבי ירמיה סובר בדעת רבי יוחנן שמה שאמרו שאין אונאה להקדש הכוונה אפילו באונאה שהיא יותר מכדי אונאה, שהדין בהדיוט הוא שהמקח בטל<sup style="color: gray;">203</sup>, בהקדש בכל אופן הפדיון קיים<sup style="color: gray;">204</sup>, וכן אמר שמואל שהקדש שוה מנה שחיללו על שוה פרוטה מחולל<sup style="color: gray;">205</sup>, וכן הלכה<sup style="color: gray;">206</sup>.
ג) ורב חסדא סובר להפך, שיש אונאה אף בהקדש, ודינה חמור יותר מהדיוט, שבהדיוט בפחות מכדי אונאה המקח קיים ואין צריך אפילו להחזיר את האונאה<sup style="color: gray;">207</sup>, ובהקדש לעולם הפדיון בטל, וזהו ששנינו שאין אונאה בהקדש, היינו שאינו בתורת אונאה, אלא אפילו פחות מכדי אונאה חוזר<sup style="color: gray;">208</sup>.
על המוכר קדשים שהוא חייב באחריותם, שיש סוברים שיש לו אונאה, ע"ע דבר-הגורם-לממון*<sup style="color: gray;">209</sup>.
<h4>בפדיון על ידי אחר</h4>
אף לסוברים שהקדש שוה מנה שחללו על שוה פרוטה מחולל<sup style="color: gray;">210</sup>, יש ראשונים שכתבו שזה דוקא במקדיש שפודה את הקדשו בעצמו, אבל אדם אחר אינו פודה אלא בשוויו<sup style="color: gray;">211</sup>. ויש חולקים וסוברים שאף אדם אחר שפדה בפחות משוויו, פדיונו מועיל<sup style="color: gray;">212</sup>.
<h4>השלמה לשווי</h4>
פדה הקדש שלא בשויו – ועי' להלן, כיצד יודעים שהוא פחות משוויו<sup style="color: gray;">213</sup> - צריך להשלים להקדש את הדמים החסרים<sup style="color: gray;">214</sup>. במקור הדין נחלקו רבי יוחנן וריש לקיש: רבי יוחנן אמר שחיוב השלמת הדמים אינו אלא מדרבנן<sup style="color: gray;">215</sup>, וריש לקיש אמר שחיוב השלמת הדמים היא מן התורה<sup style="color: gray;">216</sup>.
ובבאור מחלוקת רבי יוחנן וריש לקיש וטעמיה נאמרו בגמרא כמה שיטות:
א) המחלוקת היא כשההפרש במחיר היה יותר מכדי אונאה – שבאופן זה בהדיוט המקח בטל<sup style="color: gray;">217</sup> - וגורסים הפוך בדברי ר' יוחנן וריש לקיש, שרבי יוחנן סבר כשיטתו – לשיטה זו<sup style="color: gray;">218</sup> - שבשיעור יותר מכדי אונאה יש ביטול מקח אף להקדש<sup style="color: gray;">219</sup>, ולפיכך מן התורה הוא שצריך להשלים את הדמים<sup style="color: gray;">220</sup>, וריש לקיש סבר שאף בשיעור כזה אין אונאה להקדש, ולפיכך הדין להשלים את הדמים אינו אלא מדרבנן<sup style="color: gray;">221</sup>, לפי שמן התורה הפדיון הושלם כבר בסכום הראשון, והכל יצא לחולין<sup style="color: gray;">222</sup>.
ב) המחלוקת היא כשההפרש היה יותר מכדי אונאה, ור' יוחנן לשיטתו – לשיטה זו<sup style="color: gray;">223</sup> – שבהקדש אין אונאה אפילו ביותר מכדי אונאה, ולפיכך לדעתו מן התורה הפדיון כבר הושלם, והכל יצא לחולין, והדין להשלים את החסר אינו אלא מדרבנן, וריש לקיש סבר שיש אונאה להקדש ביותר מכדי אונאה, ולפיכך הפדיון לא נגמר, והדין להשלים את החסר הוא מן התורה<sup style="color: gray;">224</sup>.
ג) המחלוקת היא כשההפרש במחיר לא היה יותר מכדי אונאה, שרבי יוחנן סבר שאין אונאה להקדש<sup style="color: gray;">225</sup>, ולפיכך הפדיון חל, והחיוב להשלים אינו אלא מדרבנן<sup style="color: gray;">226</sup>, וריש לקיש סבר כשיטה שיש אונאה להקדש, ואפילו פחות מכדי אונאה חוזר<sup style="color: gray;">227</sup>, שלדעתו הכוונה היא שצריך מן התורה להשלים עד לשווי ההקדש<sup style="color: gray;">228</sup>.
להלכה כתבו ראשונים שהחיוב להוסיף את הדמים, אפילו ביותר משיעור אונאה, אינו אלא מדרבנן<sup style="color: gray;">229</sup>.
<h4>פדה ביותר מן השווי</h4>
פדה הקדש ביותר משוויו, כגון שאמר פרה זו תחת פרה של הקדש – באופן שאינה נעשית תמורה אלא פדיון<sup style="color: gray;">230</sup> - או טלית זו תחת טלית של הקדש, ודמיהם יתרים מדמי ההקדש, יד הקדש על העליונה<sup style="color: gray;">231</sup>, וההקדש קנה הכל<sup style="color: gray;">232</sup>. בטעם הדבר אמרו בירושלמי שכן אדם מצוי להיות מרבה בהקדשו<sup style="color: gray;">233</sup>. נבדק אותו האיש ואמר לא לכך נתכוונתי, כלומר שאומר שלא נתכוין להרבות בהקדשו אלא שטעה וחשב שזהו שוויו, כתבו אחרונים בדעת הירושלמי שהולכים אחר דבריו, והעודף אינו קדוש, אלא שלכתחלה אין בודקים אותו<sup style="color: gray;">234</sup>. ויש שכתבו בדעת הירושלמי שאף אם בדקוהו ואמר שלא נתכוין להרבות, בטלה דעתו אצל כל אדם, והכל קדוש<sup style="color: gray;">235</sup>.
<h4>שומות סותרות</h4>
שמו הקדש בסכום מסוים ופדוהו, ולאחר מכן שמוהו פעם נוספת בסכום גבוה יותר, אם השומא הראשונה היתה בשני בני אדם בלבד<sup style="color: gray;">236</sup> – והשניה היתה ביותר משנים<sup style="color: gray;">237</sup> - חוששים לשומא השניה, וצריך להשלים את דמי הפדיון, אבל אם השומא הראשונה היתה בשלשה בני אדם או יותר, אפילו השניה היתה במאה בני אדם, והם אומרים שהשלשה הראשונים טעו, אין חוששים לשומא השניה<sup style="color: gray;">238</sup>, ואף על פי שבדרך כלל בעניני אומדנא הולכים אחר רוב דעות<sup style="color: gray;">239</sup>, באומדנא זו הקלו, מאחר והשלמת דמים במי שפדה בפחות משווי ההקדש אינה אלא מדרבנן<sup style="color: gray;">240</sup>, לסוברים כן<sup style="color: gray;">241</sup>.
<h4>שינוי בשווי תוך כדי הפדיון</h4>
הדיוט שמשך מן ההקדש חפץ ששוה מנה, כדי לפדותו, ולא הספיק לתת דמיו לגזבר עד שנתייקר ועמד במאתים, נותן מאתים, לפי שההקדש לא נקנה במשיכה אלא בכסף<sup style="color: gray;">242</sup>, ונמצא שההתייקרות היתה ברשות ההקדש<sup style="color: gray;">243</sup>. שילם להקדש מאתים עבור פדיון, ולא הספיק למשוך את החפץ עד שהוזל ועמד במנה, מה ששילם שילם, ואין מחזירים לו מנה, לפי שכבר קנה בנתינת הכסף, וההוזלה נעשתה ברשותו, אחר הפדיון<sup style="color: gray;">244</sup>.
משך מן ההקדש כדי לפדות במאתים, ולא הספיק לתת דמיו לגזבר עד שהוזל ועמד במנה, אף על פי שמן הדין היה שלא ישלם אלא מנה, שהרי המשיכה אינה קונה מן ההקדש, וההוזלה ארעה ביד ההקדש, נותן מאתים, כדי שלא יהיה כח הדיוט חמור מהקדש, שבהדיוט, מאחר והמשיכה קונה, הוא מתחייב בדמים כשעת המשיכה<sup style="color: gray;">245</sup>.
שילם להקדש מנה עבור פדיון, ולא הספיק למשוך את החפץ עד שעמד במאתים, מה שפדה פדוי, ואין צריך להוסיף על המנה שנתן, לפי שההקדש נפדה בכסף, וההתייקרות היתה ברשות הפודה<sup style="color: gray;">246</sup>. והטעם שאין אומרים כאן שיצטרך לשלם מאתים כדי שלא יהא כח הדיוט חמור מהקדש<sup style="color: gray;">247</sup> – שהרי בהדיוט, שאינו קונה בכסף אלא במשיכה, הדין היה שישלם מאתים<sup style="color: gray;">248</sup> - הוא שאף בהדיוט, אם יחזור בו המוכר אחר התשלום וידרוש מאתים, הוא יקבל "מי-שפרע*"<sup style="color: gray;">249</sup>, וההקדש אינו ראוי לקבל מי שפרע<sup style="color: gray;">250</sup>.
<h3>השומא וההכרזה</h3>
<h4>לפי מקומו ושעתו</h4>
כששמים הקדש כדי לפדותו, שמים אותו לפי מקומו ושעתו, לפיכך כששמים בהמה ועבדים ומרגלית, אף אם אמרו התגרים שאם ילקח לעבד כסות הוא יהיה שוה יותר, והבהמה אם ימתינו לה לאטליס היא שוה יותר, והמרגלית אם יעלו אותה למקום פלוני תהיה שוה יותר, וכאן אינה שוה אלא מעט, אין שומעים להם, אלא מוכרים הכל במקומו ובשעתו כמו שהוא, שנאמר: ונתן את הערכך ביום ההוא קדש לה'<sup style="color: gray;">251</sup>, לרבות כל דבר של הקדש, שאין מפרכסים אותו ואין ממתינים בו לשוק ולא מוליכים אותו ממקום למקום, שאין להקדש אלא מקומו ושעתו<sup style="color: gray;">252</sup>, וראשונים כתבו טעם לדבר, שהרווחים הללו שמקוים להם אינם בטוחים, ויש לחוש שמא פעולותינו לא יובילו לרווח אלא להפסד<sup style="color: gray;">253</sup>.
על הקדשות מסוימים שממתינים בהם שישים יום עבור ההכרזה* ע"ע הכרזה.
<h4>מנין הבקיאים בשומא</h4>
פדיון הקדשות נעשה בשלשה<sup style="color: gray;">254</sup>, בקיאים בשומא<sup style="color: gray;">255</sup>. ורבי אליעזר בן יעקב חולק וסובר שפדיון הקדשות נעשה בעשרה<sup style="color: gray;">256</sup>, ואין הלכה כדבריו<sup style="color: gray;">257</sup>.
פדיון קרקעות מהקדש נעשה בעשרה בני אדם, ואחד מהם כהן<sup style="color: gray;">258</sup>. המקור לכך שצריך עשרה אנשים הוא שבפרשת פדיון הקדש נאמרה עשר פעמים תיבת: כהן<sup style="color: gray;">259</sup>, שלשה בערכין, שלשה בבהמות וארבעה בקרקעות<sup style="color: gray;">260</sup>, ומזה שבפרשת הקרקעות נשלם מנין העשרה, למדים שבפדיון קרקעות צריך עשרה אנשים<sup style="color: gray;">261</sup>. והטעם שרק אחד מהפודים צריך שיהיה כהן - אף על פי שעשר פעמים נאמר כהן - הוא שאין מעוט-אחר-מעוט* אלא לרבות, ולפיכך הפעם הראשונים שהוזכר כהן, ממעטת ישראל, מכאן שאחד צריך שיהיה דוקא כהן, אבל תשע ההזכרות האחרות הם מיעוט אחר מיעוט, ובאים לרבות שכל התשעה יכולים להיות ישראלים<sup style="color: gray;">262</sup>.
הקדש שפדו אותו בלא ששמו אותו בשלשה או בעשרה כדינו, אם הפדיון נעשה על ידי הגזבר, הוא בטל<sup style="color: gray;">263</sup>, אבל אם הבעלים פדו לעצמם, הפדיון קיים<sup style="color: gray;">264</sup>.
על דין שווי הקרקע לענין חומש, שלגביו די בשומא של שלש אפילו בקרקע, ואין צריך עשרה, ע"ע חומש<sup style="color: gray;">265</sup>.
על מנין האנשים בשומת אדם* ע"ע אדם<sup style="color: gray;">266</sup>.
<h4>הכרזה</h4>
אחר ששמים קרקע של הקדש לפדותה, מכריזים עליה שישים יום בבוקר ובערב<sup style="color: gray;">267</sup>, ואומרים: שדה פלונית בסימניה ובמצריה, כך היא יפה וכך היא שומא, כל הרוצה ליקח יבא ויקח<sup style="color: gray;">268</sup>, ונותנים אותה למרבה במחיר<sup style="color: gray;">269</sup>.
על פרטי דיני ההכרזה*, ועל פדיון מטלטלים, שאין מכריזים בהם, ע"ע הכרזה<sup style="color: gray;">270</sup>.
<h4>כפיית הבעלים לפתוח ראשון</h4>
כשמכריזים על הקדש לפדותו, אומרים למקדיש לפתוח ראשון ולומר בכמה הוא רוצה לפדות<sup style="color: gray;">271</sup>, ואף כופים אותו לפתוח ראשון<sup style="color: gray;">272</sup>, ואם לא נמצא מי שמוסיף עליו, אומרים לו הגיעתך, ויתן מה שאמר בעל כרחו<sup style="color: gray;">273</sup>. הטעם שהמקדיש פותח ראשון הוא שרווח הוא להקדש שהבעלים יפדו, שהרי הבעלים מוסיפים חומש, ואדם אחר אינו מוסיף חומש<sup style="color: gray;">274</sup>, וטעם נוסף יש, שמתוך ששדהו חביבה עליו, יוסף על מחירה בפדיון, וכך ההקדש ירויח<sup style="color: gray;">275</sup>, וטעם נוסף יש, שהרי מן הדין פדיה על ידי הבעלים קודמת לפדיה על ידי אחר<sup style="color: gray;">276</sup>.
<h4>מחיר גבוה מחמת החומש</h4>
הציע המקדיש עשרים סלעים לפדיון, ואדם נוסף הציע אף הוא עשרים, המקדיש קודם, מפני שהוא מוסיף חומש, והאחר אינו מוסיף חומש<sup style="color: gray;">277</sup>.
הציע אדם אחר הצעה גבוהה מהצעת המקדיש, אבל היא נמוכה יותר מהצעת המקדיש עם חומשה, כגון שהמקדיש הציע עשרים, שעם החומש הם עשרים וחמשה, ואדם אחר הציע עשרים ואחת או עשרים ושנים או עשרים ושלשה או עשרים וארבעה, המקדיש פודה, אבל כופים אותו להוסיף את ההפרש שבין הקרן שבהצעתו לבין הצעת חברו, נמצא שכשחברו הציע עשרים ואחת כופים אותו לתת עשרים ושש, וכשחברו הציע עשרים ושנים כופים אותו לתת עשרים ושבע, וכשחברו הציע עשרים ושלשה כופים אותו לתת עשרים ושמונה, וכשחברו הציע עשרים וארבעה כופים אותו לתת עשרים ותשעה<sup style="color: gray;">278</sup>, וכן כשהמקדיש הציע עשרים ופרוטה, וחברו הציע עשרים וחמשה, כופים את המקדיש לפדות בשלשים ופרוטה<sup style="color: gray;">279</sup>. הטעם שכופים את המקדיש להוסיף על הצעתו את ההפרש עד להצעת חברו הוא שהמחיר נקבע לפי ההצעה הגבוהה ביותר, ולפיכך אין אפשרות שהקרן יהיה פחות מהצעת השני<sup style="color: gray;">280</sup>, ומאידך אי אפשר שהמציע השני יפדה, לפי שזהו הפסד להקדש, שהרי המקדיש ישלם יותר עם החומש<sup style="color: gray;">281</sup>.
הציע אדם אחר הצעה בשווי הצעת המקדיש יחד עם החומש שלה, כגון שהמקדיש הציע עשרים, שהם עשרים וחמש עם החומש, וחברו אף הוא הציע עשרים וחמש, אין כופים את המקדיש לפדות בעשרים וחמש ולהוסיף חומש על העשרים, לפי שהוא יכול לומר שהביא אחר במקומו לפדות בעשרים וחמש<sup style="color: gray;">282</sup>.
על המקדיש שכופים אותו לפדות ביותר ממה שהציע, אם הוא חייב לתת חומש אף על התוספת, ע"ע חומש<sup style="color: gray;">283</sup>.
<h4>חזרת המעלה בדמים</h4>
בשומת הקדש לפדיון, אם אחד הציע סכום גבוה ואחד הציע סכום נמוך, ואותו שהציע סכום גבוה חזר בו, נותנים את ההקדש לאותו שהציע סכום נמוך, אבל אותו שהציע סכום גבוה חייב להשלים להקדש את ההפרש עד לסכום הגבוה שהציע, וממשכנים את נכסיו לזה<sup style="color: gray;">284</sup>, לפי שבאמירתו כבר נתחייב, שהרי אמירה-לגבוה-כמסירה-להדיוט*<sup style="color: gray;">285</sup>.
לפיכך אם אמר אחד הרי היא שלי בעשר סלעים, ואחד אומר בעשרים, ואחד אומר בשלשים, ואחד אומר בארבעים, ואחד אומר בחמשים, וחזר בו של חמשים, ממשכנים מנכסיו עשר סלעים, חזר בו של ארבעים, ממשכנים מנכסיו עשר סלעים, חזר בו של שלשים, ממשכנים מנכסיו עשר סלעים, חזר בו של עשרים, ממשכנים מנכסיו עשר סלעים<sup style="color: gray;">286</sup>. חזר בו של עשר, מוכרין אותו בהכרזה חדשה, ואם הוא נפדה לבסוף בפחות מעשר, נפרעים משל עשר את המותר<sup style="color: gray;">287</sup>.
במה דברים אמורים, כשחזרו בזה אחר זה<sup style="color: gray;">288</sup>, שנמצא כשבן חמישים חזר, עדיין בן ארבעים רוצה לפדות בארבעים, ובחזרה לא הפסיד הקדש אלא עשר, וכן כשכל אחד חזר, ההקדש לא הפסיד אלא עשר<sup style="color: gray;">289</sup>, אבל אם חזרו כמה מן המציעים בבת אחת, מחלקים ביניהם את הסכום שכולם הסכימו עליו בתחלה, כגון שאם בן ארבעים ובן חמישים חזרו בהם יחד, וההקדש נפדה על ידי בן שלושים, בן חמישים ישלם לבדו עשר, שהרי הוא לבדו הציע את העשר שהחמישים יתר על ארבעים, אבל בעשר שהארבעים יתר על שלשים יתחלקו בן חמישים ובן ארבעים, שהרי שניהם התרצו מתחלה לשלם אותו, ונמצא שבן חמישים ישלם חמש עשרה ובן ארבעים ישלם עשר<sup style="color: gray;">290</sup>, וכן אם חזרו כולם, ולבסוף הגזבר מכר את ההקדש בחמשה סלעים, ונמצא שההקדש הפסיד מחזרתם ארבעים וחמשה סלעים, בן חמישים יתן לבדו את העשר שמארבעים לחמישים, ומהעשר של בן ארבעים יתן בן חמישים חצי, ומהעשר של בן שלשים יתן בן חמישים שליש, שהרי מתחלקים בו בן שלשים ובן ארבעים ובן חמישים, והעשר של בן עשרים יתחלקו בו ארבעתם, והחמש שפחתו מבן עשר יתחלקו בו חמשתם<sup style="color: gray;">291</sup>, נמצא שהמרבה מתחלק עם הממעיט, אבל הממעיט אינו מתחלק במה שהתחייב המרבה<sup style="color: gray;">292</sup>.
<h4>פדיה בדבר הנישום</h4>
יש מן הראשונים שכתבו שאין פודים הקדש אלא בדבר הנישום והנערך, שידוע כמה הוא שוה, אבל האומר פרה זו תחת פרה של הקדש, ואין ידוע כמה שוה הפרה שהוא פודה בה, ההקדש אינו פדוי<sup style="color: gray;">293</sup>, שנאמר: ופדה בערכך<sup style="color: gray;">294</sup>, ומכל מקום הפרה שבה פדה נתפסת בקדושה<sup style="color: gray;">295</sup>.
על פדיון הקדש על ידי מופלא-סמוך-לאיש* ע"ע; על פדיון הקדש על ידי קטן ע"ע קטן.
<h2>פדיון מעשר שני ורבעי</h2>
<b>הגדרת הערך</b> - העברת הקדושה מפירות מעשר שני ורבעי לדבר אחר.
<h3><b>מהותו ודיניו</b></h3>
<h4>פדיון מעשר שני</h4>
פירות מעשר-שני*, שדינם לאכלם בירושלים*<sup style="color: gray;">1</sup>, הרוצה לפדותם, פודה אותם בדמיהם<sup style="color: gray;">2</sup>, ובכך יצאו הפירות לחולין<sup style="color: gray;">3</sup>, ואת המעות מעלה לירושלים, ומוציא אותם שם במזון, שנאמר: וכי ירבה ממך הדרך כי לא תוכל שאתו וגו' ונתת בכסף וצרת הכסף בידך והלכת אל המקום וגו' ונתת הכסף בכל אשר תאוה נפשך וגו'<sup style="color: gray;">4</sup>.
<h4>פדיון רבעי</h4>
פירות רבעי*<sup style="color: gray;">5</sup>, שדינם להעלותם לירושלים לאכלם שם<sup style="color: gray;">6</sup>, הרוצה לפדותם, פודה אותם ומעלה המעות לירושלים<sup style="color: gray;">7</sup>, שנאמר ברבעי: קדש הלולים<sup style="color: gray;">8</sup>, ודרשו הלולים לשון חילולים, חללהו, ואחר כך אכלהו<sup style="color: gray;">9</sup>, כלומר הוציאהו לחולין על ידי פדיון אם באת לאכלו חוץ לירושלים<sup style="color: gray;">10</sup>. ודיני פדיון רבעי שוים לדיני פדיון מעשר שני<sup style="color: gray;">11</sup>.
<h4>בזמן הזה</h4>
בזמן הזה, שאין אוכלים מעשר שני ורבעי בירושלים<sup style="color: gray;">12</sup>, אין מעלים את דמי הפדיון לירושלים, אלא מאבדים אותם, כדי שלא יהיו תקלה לאחרים<sup style="color: gray;">13</sup>, וכיצד מאבדים אותם, משליכים אותם לים<sup style="color: gray;">14</sup>, או שוחקים אותם ומשליכים לנהר<sup style="color: gray;">15</sup>, או מפזרים לרוח<sup style="color: gray;">16</sup>, וכן פירות שפדו בהם פירות מעשר שני ונטע רבעי – עי' להלן אם מותר לעשות כן<sup style="color: gray;">17</sup> - מאבדים אותם, כדי שלא יהיו תקלה לאחרים<sup style="color: gray;">18</sup>.
<h4>קריאת שם</h4>
הפודה מעשר שני, רבי יהודה אומר צריך לפרש<sup style="color: gray;">19</sup>, ולומר זה פדיון מעשר שני<sup style="color: gray;">20</sup>, ואם לא אמר, לא יצאו הפירות לחולין<sup style="color: gray;">21</sup>. ורבי יוסי אומר שאף הפודה ולא קרא שם, דיו<sup style="color: gray;">22</sup>, הואיל והענין מורה שכוונתו לפדיון<sup style="color: gray;">23</sup>. ובדעת ר' יוסי נחלקו ראשונים בדעת תנאים ואמוראים: יש סוברים שדוקא כשעסוק באותו ענין אמרו שדי בפדיה בלא קריאת שם<sup style="color: gray;">24</sup>, ויש סוברים שאף כשאינו עסוק באותו ענין<sup style="color: gray;">25</sup>, לפי שמעשה הפרשת המעות כנגד הפירות מוכיח שלפדיון עשה<sup style="color: gray;">26</sup>. הלכה כר' יוסי<sup style="color: gray;">27</sup>.
<h4>ברכה</h4>
הפודה מעשר שני ורבעי על המעות, מברך על פדיון מעשר שני<sup style="color: gray;">28</sup> - וברבעי על פדיון רבעי<sup style="color: gray;">29</sup> - שההחלפה במעות נקראת פדיון<sup style="color: gray;">30</sup>, אבל המחלל מעות על הפירות, או פירות על פירות אחרים, או מעות על מעות אחרות – באופנים שמותר לעשות כן, לסוברים כן<sup style="color: gray;">31</sup> - מברך על חילול מעשר שני<sup style="color: gray;">32</sup>, שפדיה שאינה החלפת מעות בפירות נקראות חילול<sup style="color: gray;">33</sup>.
הטעם שמברכים ב"על" – היינו על פדיון ועל חילול, ולא ב"ל", היינו לפדות ולחלל – ושיש סוברים שמברכים לפדות ולחלל, ע"ע ברכת המצוות<sup style="color: gray;">34</sup>.
הפודה באופן האסור, כגון שפודה פירות בפירות, לסוברים שאסור לעשות כן<sup style="color: gray;">35</sup>, כתבו ראשונים שאינו מברך, שאין זה אלא מנאץ<sup style="color: gray;">36</sup>.
<h4>ברכה בדמאי</h4>
דמאי*, כשם שאין מברכים על הפרשת-תרומות-ומעשרות* ממנו<sup style="color: gray;">37</sup>, כך אין מברכים על פדיית מעשר שני שלו<sup style="color: gray;">38</sup>, ולפיכך פודים אותו אף בבית-המרחץ*, אף על פי שאסור לברך שם<sup style="color: gray;">39</sup>.
<h4>חומש</h4>
הפודה מעשר שני שלו, מוסיף חומש* על הקרן<sup style="color: gray;">40</sup>. על מקור הדין ופרטיו, ועל רבעי, אם יש בו חומש, ועל אישים שונים, אם חייבים בחומש, ע"ע חומש<sup style="color: gray;">41</sup>.
<h4>ממון גבוה</h4>
מעות שפדו בהן מעשר שני, לסוברים שמעשר שני הוא ממון גבוה<sup style="color: gray;">42</sup>, כתבו אחרונים שאף המעות ממון גבוה הן<sup style="color: gray;">43</sup>.
<h4>קטן</h4>
קטן* אינו פודה מעשר שני, שנאמר: ואם גאל יגאל איש ממעשרו<sup style="color: gray;">44</sup>, ודרשו: איש, פרט לקטן<sup style="color: gray;">45</sup>, וכן משום שאין מעשה קטן כלום<sup style="color: gray;">46</sup>.
על מופלא-סמוך-לאיש*, אם פודה מעשר שני, ע"ע<sup style="color: gray;">47</sup>.
<h4>שאלה</h4>
הפודה מעשר שני, יכול להישאל – ע"ע שאלה לחכם - על פדייתו<sup style="color: gray;">48</sup>.
<h4>בשבת וביום טוב</h4>
שבת ויום טוב, אין פודים בהם מעשר שני<sup style="color: gray;">49</sup> ורבעי<sup style="color: gray;">50</sup>, ואם פדה, פדוי<sup style="color: gray;">51</sup>. ובחול-המועד* פודים<sup style="color: gray;">52</sup>.
<h4>בדרך מכירה</h4>
אף על פי שאסור למכור פירות מעשר שני, שיוליכם הקונה לירושלים ויאכלנם שם<sup style="color: gray;">53</sup>, כתבו ראשונים שמותר למכרם שיתחללו על ידי המכירה, ונעשים חולין ביד הלוקח, והמעות נתפסים בקדושת מעשר תחתיהם<sup style="color: gray;">54</sup>. ויש שכתבו שאף מכירה שיש בה חילול אסורה לכתחלה, אלא שהפדיון חל בדיעבד<sup style="color: gray;">55</sup>.
<h3><b>הדבר שפודים בו</b></h3>
<h4>מטבע שאינו של כסף</h4>
אף על פי שנאמר בתורה בפדיון מעשר שני: ונתת בכסף<sup style="color: gray;">56</sup>, כתבו ראשונים ואחרונים שפודים אף במטבע שאינו של כסף, ואף על פי שאינו חריף ויוצא בהוצאה כמותו, כגון פרוטות נחושת ודינרי זהב<sup style="color: gray;">57</sup>, ויש שדרשו כן מן הכתוב: וצרת הכסף<sup style="color: gray;">58</sup>, לרבות כל דבר שיש עליו צורה<sup style="color: gray;">59</sup>. ובדעת הספרי כתבו אחרונים, וכן יש מן הראשונים והאחרונים סוברים שאין פודים במטבע שאינו של כסף<sup style="color: gray;">60</sup>.
<h4>שאין לו צורה</h4>
מטבע שאין לו צורה, נחלקו תנאים אם פודים בו: רבי עקיבא וחכמים סוברים שאין פודים בו, שנאמר וצרת הכסף בידך<sup style="color: gray;">61</sup>, כסף שיש לו צורה<sup style="color: gray;">62</sup>, ולפיכך אמרו שאין פודים באסימון*<sup style="color: gray;">63</sup> - שהוא מטבע שאין עליו צורה, או שצורתו אינה חשובה, או שנתקלקלה צורתו<sup style="color: gray;">64</sup> – וכן מה שאמרו שאין פודים במטבע שאינו יוצא<sup style="color: gray;">65</sup>, יש מן הראשונים שכתבו בטעם, שחשוב כמטבע שאין עליו צורה<sup style="color: gray;">66</sup>. ורבי דוסא ורבי ישמעאל סוברים שפודים אף במטבע שאין לו צורה שנאמר: וצרת הכסף בידך, לרבות כל דבר הנצרר ביד<sup style="color: gray;">67</sup>, ולפיכך לדעתם פודים באסימון<sup style="color: gray;">68</sup>. הלכה שאין פודים בכסף שאין עליו צורה, ולפיכך אין פודים באסימון<sup style="color: gray;">69</sup>.
אוכלין, פודים בהם – לסוברים כן<sup style="color: gray;">70</sup> – אף על פי שאין להם צורה, שלא אמרו שצריך צורה אלא כשפודה במעות, שאינן אוכל<sup style="color: gray;">71</sup>.
בזמן הזה, שאין מעשר שני נאכל, יש מן האחרונים שצדדו לומר שפודים אף על כסף שאין עליו צורה, ומכל מקום כתבו שיש לחוש בדבר, ולא לפדות בו אף בזמן הזה<sup style="color: gray;">72</sup>.
על נתינת החומש מאסימון, ע"ע חומש<sup style="color: gray;">73</sup>.
<h4>חתיכת כסף</h4>
חתיכת כסף, שאינה מטבע, יש מן הראשונים שכתבו שלדברי הכל אין פודים בה, שנאמר: ונתת הכסף בכל אשר תאוה נפשך<sup style="color: gray;">74</sup>, ואין קונין כל דבר אלא במטבע<sup style="color: gray;">75</sup>, ולדעתם מטעם זה מעות הניתנות לסימן בבית המרחץ – שהן פחותות ורעות<sup style="color: gray;">76</sup> - מאחר ואינן חשובות מטבע, אין פודים בהן<sup style="color: gray;">77</sup>, אף לסוברים שפודים באסימון<sup style="color: gray;">78</sup>. ובירושלמי אמרו, וכן יש מן הראשונים שכתבו, שליטרא של כסף דינה כאסימון<sup style="color: gray;">79</sup>, שנחלקו אם פודים בו<sup style="color: gray;">80</sup>, ומכל מקום ליטרא של זהב, וכן שברי כלי כסף, מאחר ואינם יוצאים בהוצאה כלל, לדברי הכל אין פודים בהם<sup style="color: gray;">81</sup>.
<h4>מעות הניתנות בבית המרחץ</h4>
מעות הניתנות לסימן בבית המרחץ – שהן פחותות ורעות<sup style="color: gray;">82</sup> - אף לסוברים שפודים באסימון<sup style="color: gray;">83</sup>, אין פודים בהן<sup style="color: gray;">84</sup>, לפי שאינן מטבע כלל<sup style="color: gray;">85</sup>. ובדעת הירושלמי יש שכתבו שמעות של בית המרחץ חשובות מטבע, אלא שבבית המרחץ משתמשים בהן ביותר משווין, ולפיכך אין פודים בהם בשווין שבבית המרחץ, אבל פודים בהם בשווין אצל שולחני<sup style="color: gray;">86</sup>.
<h4>שאינו שוה פרוטה</h4>
מטבע של פחות מפרוטה, חשוב כסף שאין לו צורה<sup style="color: gray;">87</sup>, לפי שלא מצינו בתורה מטבע פחות מפרוטה<sup style="color: gray;">88</sup>, ולפיכך אף כשפודה בכמה מטבעות כאלו, שביחד הם שוים פרוטה<sup style="color: gray;">89</sup>, דינו כפודה באסימון<sup style="color: gray;">90</sup>, שנחלקו תנאים אם מועיל<sup style="color: gray;">91</sup>.
<h4>פירות שאינם שוים פרוטה</h4>
פירות שפודים בהם מעשר שני – לסוברים שניתן לעשות כן<sup style="color: gray;">92</sup> - צריך שיהיו שוים לפחות פרוטה<sup style="color: gray;">93</sup>, אלא שמצרפים כמה פירות לשווי פרוטה, ואין צריך שכל פרי יהיה שוה פרוטה<sup style="color: gray;">94</sup>.
<h4>כסף שאינו צורי</h4>
אף על פי שכסף שדיברה בו תורה בכל מקום, כסף-צורי* הוא<sup style="color: gray;">95</sup>, מעשר שני נפדה אף בכסף שאינו צורי, שנאמר בו: וצרת הכסף<sup style="color: gray;">96</sup>, ודרשו: כסף הכסף ריבה<sup style="color: gray;">97</sup>.
<h4>מטבע חסר</h4>
מטבע חסר, אם היה חסר פחות מכדי אונאה*, פודים בו לפי ערך מטבע שלם, לפי שמי שאינו מקבלו כשלם, אינו אלא נפש רעה<sup style="color: gray;">98</sup>. היה חסר כשיעור אונאה, יש מן הראשונים שכתבו שפודה בו לפי שוויו עתה, שאף מי שאינו מקבלו בתורת מטבע כשוויו אינו אלא נפש רעה<sup style="color: gray;">99</sup>. ויש שכתבו שפודה בו לפי ערך מטבע שלם שלם שאינו חסר<sup style="color: gray;">100</sup>. היה חסר יותר משיעור הונאה, לא חל החילול, לפי שאסור להשתמש בו, והרי הוא כמטבע שאינו יוצא<sup style="color: gray;">101</sup>, שאין פודים בו<sup style="color: gray;">102</sup>.
מטבע חסר, אף באופנים שפודים בו, אם לא היה יוצא אפילו על ידי הדחק, אין פודים בו<sup style="color: gray;">103</sup>.
<h4>מטבע שאינו יוצא</h4>
מטבע שאינו יוצא, אין פודים בו<sup style="color: gray;">104</sup>, שנאמר: ונתת הכסף בכל אשר תאוה נפשך<sup style="color: gray;">105</sup>, עד שיהיה ראוי להוצאה<sup style="color: gray;">106</sup>, או משום שמטבע שאינו יוצא חשוב מטבע שאין בו צורה<sup style="color: gray;">107</sup>, ולפיכך מעות כזביות ירושלמיות – היינו מעות של בן כוזיבא, שהן ירושלמיות, או שמדובר בשתי מטבעות, של כזיב או ירושלמיות<sup style="color: gray;">108</sup> - שאינן יוצאות בשום מקום, אין מחללים בהן, ואם חילל לא נפדו הפירות<sup style="color: gray;">109</sup>. ומטבע של מלכים הראשונים, אם יוצא בשמם, פודים בו<sup style="color: gray;">110</sup>.
בזמן הזה, שאין מעשר שני נאכל, יש מן האחרונים שצדדו לומר שפודים אף על מטבע שאינו יוצא, ומכל מקום כתבו שיש לחוש בדבר, ולא לפדות בו אף בזמן הזה<sup style="color: gray;">111</sup>.
<h4>שאינו יוצא בכל מקום</h4>
מטבע שאינו יוצא בכל מקום, כתבו ראשונים שאם יוצא במקום שהבעלים והמעות נמצאים, פודים בו, ואם לא, אם המלכיות מקפידות זו על זו, ואם ימצאו מטבע שאינו יוצא, יפסידוהו, אין פודים בו, לפי שצריך שיהיו המעות מצויות בידו – שנאמר: וצרת הכסף בידך<sup style="color: gray;">112</sup> - היינו שראויות לשימוש בידו<sup style="color: gray;">113</sup>, ולפיכך מעות של ירושלים, והבעלים והמעות בבבל, אין פודים בהם, וכן מעות של בבל, והבעלים והמעות בירושלים, אין פודים בהם, אבל מעות של בבל, והבעלים והמעות בבבל, פודים<sup style="color: gray;">114</sup>. ויש מן הראשונים שכתבו שאין צריך שיהיו המעות יוצאות במקום הבעלים, אלא די בכך שיוצאות במקום שהן נמצאות, ואף אם הבעלים נמצאים במקום אחר<sup style="color: gray;">115</sup>. ויש סוברים להפך, שאין צריך שיהיו המעות יוצאות במקומן, אלא צריך שיצאו במקום הבעלים, אף שבמקומן אינן יוצאות, ולפיכך אם היו הבעלים בטבריה, ויש לו ממעות בבל בבבל, אין פודים בהן, אבל אם יש לו ממעות טבריה בבבל, פודים בהן<sup style="color: gray;">116</sup>.
<h4>כשאין מלכויות מקפידות</h4>
מעות שאינן יוצאות במקום שבו הן והבעלים נמצאים, ויוצאות במקום אחר – כגון מעות של בבל, והבעלים והמעות בירושלים - לסוברים שאין פודים בהן<sup style="color: gray;">117</sup>, אם אין מלכויות מקפידות זו על זו, כלומר שאף אם ימצאו מטבע שאינו יוצא, לא יפסידוהו, פודים בו, לפי שיכול להראותו במקומו לבני המקום שבו הן יוצאות, וליתנו להם, ולפיכך חשוב מצוי בידו<sup style="color: gray;">118</sup>.
<h4>כשסופו להגיע למקום שיוצא</h4>
מעות שאינן יוצאות במקום שבו הן והבעלים נמצאים, ויוצאות במקום אחר, לסוברים שאין פודים בהן<sup style="color: gray;">119</sup>, אם סופו להגיע למקום שיוצאות בו, כגון מעות של ירושלים, והבעלים והמעות בבבל – והרי סופו להביא המעות לירושלים - אף במקום שמלכויות מקפידות זו על זו, שאינו יכול להוציא המטבע במקומו, אם אינן מקפידות ביותר עד שבוחשות ומחפשות על דבר זה, פודים בו, שנחשב מצוי בידו, לפי שסופו להביאו למקום שראוי לו, אבל אם המלכויות מקפידות ביותר, שסכנה היא להחזיק מטבע שאינו יוצא, אינו חשוב מצוי לו, ואין פודים בו<sup style="color: gray;">120</sup>.
<h4>שאי אפשר להעלותו לירושלים</h4>
מטבע שאי אפשר להעלותו לירושלים, כגון מטבע שאינו יוצא בירושלים, ומלכויות מקפידות זו על זו, ובודקות ומחפשות על דבר זה, אם הוא יוצא במקום הפדיה, פודים בו, לפי שיכול לקנות בו בהמה ולהעלותה לירושלים<sup style="color: gray;">121</sup>.
<h4>מטבע שנפסל והמלכות מקבלתו</h4>
מטבע שנפסל והמלכות מקבלתו - היינו שמקבלים אותו במדינה אחרת של אותה מלכות<sup style="color: gray;">122</sup>, או שבני המדינה מקבלים אותו בחשאי<sup style="color: gray;">123</sup> – נחלקו אמוראים בירושלמי: ר' יוסי בשם ר' יונתן אמר שדינו כאסימון, שנחלקו בו תנאים אם פודים בו<sup style="color: gray;">124</sup>. ובדעת ר' חייה בשם ר' יונתן נחלקו אחרונים: יש סוברים שפודים בו<sup style="color: gray;">125</sup>, ויש סוברים שאין פודים בו<sup style="color: gray;">126</sup>.
<h4>מעות שאינן ברשותו</h4>
מעות שאינן ברשותו, אין מחללים עליהן<sup style="color: gray;">127</sup>, שנאמר: וצרת הכסף בידך<sup style="color: gray;">128</sup>, פרט לשיצא חוץ מרשותך<sup style="color: gray;">129</sup>, לפיכך, אם היו לו מעות טמונות בקיסטרא – מקום רחוק מאד, ויש בו סכנת דרכים, ואין שיירות מצויות שם<sup style="color: gray;">130</sup> - ובהר המלך, או שנפל כיסו לבור – ואינו יכול להוציאו<sup style="color: gray;">131</sup> - או לים הגדול, אף על פי שיודע שהוא שם, אין מחללים אותו עליהם<sup style="color: gray;">132</sup>, ואם חלל לא קנה מעשר<sup style="color: gray;">133</sup>.
בזמן הזה, שאין מעשר שני נאכל, יש מן האחרונים שצדדו לומר שפודים אף על מטבע שאינו ברשותו, ומכל מקום כתבו שיש לחוש בדבר, ולא לפדות בו אף בזמן הזה<sup style="color: gray;">134</sup>.
<h4>שאבדו ויכול להצילם בהוצאה</h4>
נפל כיסו לבור, ובו מאה ריבוא, והיה יכול להוציא חמישים ריבוא להעלותם, אותם חמישים ריבוא – הנותרים - כאילו שהם ברשותו<sup style="color: gray;">135</sup>.
<h4>שבסכנת אנס</h4>
היה בא בדרך, ואנס כנגדו, מעות שבידו, אם יכול להצילם מן האנס, פודה בהם<sup style="color: gray;">136</sup>. ואם אינו יכול להצילם, לא יפדה, ואם פדה אינו פדוי<sup style="color: gray;">137</sup>. ואם יכול להציל על ידי הדחק, לכתחלה לא יפדה, ואם פדה פדוי<sup style="color: gray;">138</sup>.
<h4>שביד אחר</h4>
אמר הרי מעשר מחולל על סלע שהיתה ביד בני, לא חילל, שמא לא היתה בידו באותה שעה<sup style="color: gray;">139</sup>.
<h4>על פירות</h4>
פירות, נחלקו תנאים אם פודים בהם מעשר שני ורבעי<sup style="color: gray;">140</sup>: יש סוברים שפודים בהם<sup style="color: gray;">141</sup>, אלא שאין מחללים ממין על שאינו מינו, ולא מן יפה על הרע אפילו באותו המין<sup style="color: gray;">142</sup>, וכן יש מן הראשונים שכתבו להלכה<sup style="color: gray;">143</sup>. ויש סוברים שאין פודים בהם<sup style="color: gray;">144</sup>, וכן יש מן הראשונים שכתבו להלכה שאין פודים בהם<sup style="color: gray;">145</sup>, אפילו בזמן הזה<sup style="color: gray;">146</sup>.
מעשר שני של דמאי, לדברי הכל פודים אותו בפירות<sup style="color: gray;">147</sup>, מאותו המין<sup style="color: gray;">148</sup>. וכן מעשר שני של חוץ לארץ, כתבו ראשונים שדינו כשל דמאי<sup style="color: gray;">149</sup>.
על המניח פירות להיות פודה עליהם, אם פודה בחזקת שהם קיימים, והדין במצאם שאבדו, ע"ע חזקה<sup style="color: gray;">150</sup>.
<h4>דברים שאינם אוכל</h4>
אף לסוברים שפודים בפירות, דברים שאינם אוכל ואינם מטבע, אין פודים בהם<sup style="color: gray;">151</sup>.
<h3><b>הנפדה</b></h3>
<h4>מעשר שני קודם הפרשתו</h4>
הפודה מעשר שני קודם שיפרישנו, כגון שאמר מעשר שני שבחפץ זה מחולל על איסר זה, ולא קבע לו מקום, ר' שמעון אומר קרא שם, וחכמים אומרים עד שיאמר לצפונו או לדרומו<sup style="color: gray;">152</sup>. הלכה כחכמים<sup style="color: gray;">153</sup>.
<h4>רבעי במחובר לקרקע</h4>
רבעי, אין פודים אותו במחובר לקרקע<sup style="color: gray;">154</sup>, ונחלקו ראשונים בטעם הדבר: יש סוברים שלמדים בגזרה שוה "קדש<sup style="color: gray;">155</sup> קדש<sup style="color: gray;">156</sup>" ממעשר שני<sup style="color: gray;">157</sup>, שכשם שמעשר שני אינו אלא בתלוש – ע"ע מעשר שני - אף רבעי אינו אלא בתלוש<sup style="color: gray;">158</sup>, ויש סוברים שתקנת חכמים היא, שמן התורה פודים רבעי אפילו במחובר, אלא שחכמים תקנו שלא יפדו במחובר, לפי שאין דמיו ידועים<sup style="color: gray;">159</sup>, ובדעתם כתבו ראשונים שדבר ששומתו ידועה במחובר, פודים אותו אף במחובר<sup style="color: gray;">160</sup>, וכן כתבו ראשונים בדעתם שבזמן הזה, שאין מדקדקים בפדיונו, ופודים אפילו שוה מנה בפרוטה<sup style="color: gray;">161</sup>, מעמידים אותו על דין תורה, ונוהגים לפדותו אף במחובר לקרקע<sup style="color: gray;">162</sup>.
אף לסוברים שאין פודים רבעי במחובר, להניח מעות עבור פירות מחוברים, ולומר שלכשיתלשו יפדו, כתבו אחרונים שמותר לכתחלה<sup style="color: gray;">163</sup>, ולא יאבד המעות עד שיגמור לתלוש כל הפירות<sup style="color: gray;">164</sup>. ויש שכתבו שאין לעשות כן אלא בשעת הדחק<sup style="color: gray;">165</sup>.
<h4>רבעי קודם עונת המעשות</h4>
רבעי, אין פודים אותו קודם שהגיע לעונת-המעשרות*<sup style="color: gray;">166</sup>, שנאמר: להוסיף לכם תבואתו<sup style="color: gray;">167</sup>, מלמד שאין נפדה אלא תבואה<sup style="color: gray;">168</sup>, כלומר עד שיהיה נגמר ויתבשל כל צרכו<sup style="color: gray;">169</sup>, וכן יש שפרשו מה שאמרו בירושלמי: יהיה כל פריו<sup style="color: gray;">170</sup>, פרי, אתה פודה, ואין אתה פודה לא בוסר ולא פגים<sup style="color: gray;">171</sup>, שאף על פי שהם קדושים, אינם נפדים<sup style="color: gray;">172</sup>. עבר ופדה בעודם פגים או בוסר, נראה בירושלמי שפדוי<sup style="color: gray;">173</sup>.
<h4>קודם שנעשה יין</h4>
ענבים של רבעי, שיעשו מהם יין, בית שמאי סוברים שאין פודים אותם ענבים, אלא יין<sup style="color: gray;">174</sup>, לפי שבעודם ענבים אין דמיהם ידועים<sup style="color: gray;">175</sup>, ובית הלל סוברים שפודים אותם אף בעודם ענבים<sup style="color: gray;">176</sup>, וכן הלכה<sup style="color: gray;">177</sup>.
<h3><b>השומא והשווי</b></h3>
<h4>בשוויו</h4>
כשפודים מעשר שני, לכתחלה פודים אותו בשוויו<sup style="color: gray;">178</sup>. עבר ופדה בפרוטה, הרי זה פדוי<sup style="color: gray;">179</sup>.
<h4>שער הזול</h4>
מעשר שני, פודים אותו בשער הזול, היינו שיש רשות לפדות אותו במחיר שהחנווני קונה פירות, שהוא נמוך מהמחיר שבו הוא מוכר<sup style="color: gray;">180</sup>. בטעם הדבר אמרו, שכתוב בו ברכה<sup style="color: gray;">181</sup>, ולפיכך אין נכון להראות בו צרות עין, שילמדו ממנו להוקיר השער<sup style="color: gray;">182</sup>.
רבעי, שאין כתוב בו ברכה, תנא קמא סובר שאינו נפדה בשער הזול, ור' שמעון סובר שנפדה בשער הזול<sup style="color: gray;">183</sup>.
<h4>אומד</h4>
אין פודין מעשר שני אכסרה<sup style="color: gray;">184</sup> – היינו אומד<sup style="color: gray;">185</sup> בלא מדה ובלא משקל<sup style="color: gray;">186</sup> – אלא מדקדק במידתו או במשקלו ונותן דמיו<sup style="color: gray;">187</sup>.
<h4>שומת מעשר שני</h4>
מעשר שני שדמיו ידועים, יפדה על פי שומת אדם אחד<sup style="color: gray;">188</sup>. לא היו דמיו ידועים, כגון יין שהתחיל להחמיץ, ופירות שהרקיבו, או מעות שהחלידו, יפדה על פי שלשה<sup style="color: gray;">189</sup> לקוחות<sup style="color: gray;">190</sup>, היינו תגרים<sup style="color: gray;">191</sup>, הבקיאים בשומא<sup style="color: gray;">192</sup>, ואפילו היה אחד מהם נכרי, או בעל המעשר<sup style="color: gray;">193</sup>, אפילו איש ושתי נשיו<sup style="color: gray;">194</sup>.
כופים את הבעלים לפתוח ראשון בשומא<sup style="color: gray;">195</sup>. ואם רצה לחזור בו, חוזר<sup style="color: gray;">196</sup>.
בזמן הזה, שאין פודים הפירות בשווים אלא בפרוטה – עי' להלן<sup style="color: gray;">197</sup> - אין צריך לשום את הפירות על ידי שלשה, אפילו כשאין דמיהם ידועים<sup style="color: gray;">198</sup>.
<h4>שומת רבעי</h4>
רבעי, כתבו ראשונים שלעולם נפדה על פי שלשה בקיאים, אפילו בדבר שדמיו ידועים<sup style="color: gray;">199</sup>. בטעם, יש שכתבו, שמאחר ושומתו במחובר, וצריך להפחית משויו את ההוצאה – עי' להלן<sup style="color: gray;">200</sup> - לעולם חשוב כאין דמיו ידועים<sup style="color: gray;">201</sup>, ויש שכתבו בטעם, שמאחר אדם להוט לאכול את פירות הנטיעה, שהרי טרם אכל מהם, חוששים שיטעה בשומא אפילו כשדמיו ידועים<sup style="color: gray;">202</sup>. לסוברים שרבעי חשוב לעולם כאין דמיו ידועים, צדדו ראשונים לומר שמטעם זה צריך בשומתו דוקא בית דין חשוב, ואין מקילים בו כדרך שהקילו בשומת מעשר שני, שיהיה אחד מן השמים נכרי או הבעלים<sup style="color: gray;">203</sup>. ויש מן הראשונים חולקים וסוברים שרבעי דינו כמעשר שני, שכשדמיו ידועים נישום באחד, וכשאין דמיו ידועים נישום בשלשה, ואפילו אחד מהם נכרי או הבעלים<sup style="color: gray;">204</sup>.
בזמן הזה, שאין פודים הפירות בשווים אלא בפרוטה – עי' להלן<sup style="color: gray;">205</sup> - אין צריך לשום את הפירות על ידי שלשה, אפילו כשאין דמיהם ידועים<sup style="color: gray;">206</sup>.
<h4>הזכרת מעשר שני בזמן השומא</h4>
כששמים פירות מעשר שני לפדותם, אף על פי שהכל יודעים שהם פירות מעשר שני, אין אומרים כמה שוים פירות מעשר זה, אלא אומרים כמה שוים פירות חולין אלו<sup style="color: gray;">207</sup>, כדי שלא יתבזו<sup style="color: gray;">208</sup>, בכך שדמיהם פחותים מדמי חולין מפני קדושתם<sup style="color: gray;">209</sup>, או שיתבזו במה שנראה שעושים בהם מקח וממכר וחליפין<sup style="color: gray;">210</sup>. ויש מן הראשונים שכתבו שלא אסרו להזכיר שם מעשר אלא כשפודה פירות בפירות, שזה דבר שאסור לעשותו – לסוברים כן<sup style="color: gray;">211</sup> - ומטעם אחר אמרו, כדי שלא לפרסם הדבר, אבל כשפודה בכסף כדינו, אין בדבר ביזיון, שהרי הוא מצוה, ואין צריך להסתירו<sup style="color: gray;">212</sup>.
<h4>הוליך למקום הזול או היוקר</h4>
פירות מעשר שני – של ודאי<sup style="color: gray;">213</sup> - שהוליכם למקום הזול או היוקר, פודה כשער מקום הפדיה<sup style="color: gray;">214</sup>. ואם היו של דמאי, פודה כשער הזול<sup style="color: gray;">215</sup>, שהואיל והיו ראויים להימכר בזול פעם אחת, שוב אין מחמירים בדמאי<sup style="color: gray;">216</sup>.
על האיסור להוליך פירות מעשר שני, לפדותם במקום אחר, עי' להלן<sup style="color: gray;">217</sup>.
<h4>השביח</h4>
פירות מעשר שני שהשביחו ונשתנה מחירם, כגון חיטים שטחנן והרקידן ואפה מהן פת, תנא קמא סובר שנפדים בשוויים שלפני ההשבחה<sup style="color: gray;">218</sup>. ור' יוסי סובר שבמקום שנוהגים להפחית היציאות מהשווי<sup style="color: gray;">219</sup>, נפדים לפי השער הראשון, לפי שההשבחה שייכת למוציא ההוצאות, ובמקום שאין נוהגים להפחית היציאות, נפדים לפי השער שאחר ההשבחה, שהרי זה כאילו קיבל עליו, שתהיה הוצאתו למעשר<sup style="color: gray;">220</sup>.
<h4>נתערב בחולין והשביח</h4>
מעשר שני שנתערב בחולין, והשביחו, היינו ששוים יחד יותר משווים בנפרד, אם היה השבח ניכר – היינו שניתוסף במדה<sup style="color: gray;">221</sup>, ויש סוברים שאף אם לא ניתוסף במדה, כל שניכר שבח בטעם<sup style="color: gray;">222</sup> - כגון יין של מעשר שני שנפלו לתוכו דבש ותבלין של חולין, וכן דגים שנתבשלו עם הקפלוטות של מעשר שני, השבח לפי חשבון<sup style="color: gray;">223</sup>, כלומר שרואים כמה דמי המעשר וכמה דמי החולין, ואת השבח העודף חולקים לפי הערך, שאם היה המעשר שוה זוז, והחולין שלשה זוזים, וביחד שוים חמשה זוזים, הרי הזוז הנוסף יש בו למעשר רביעיתו<sup style="color: gray;">224</sup>. ואם לא היה השבח ניכר, כגון עיסה של מעשר שני שאפאה בעצי חולין, שלא גדלה העיסה באפיה, ואף טעם העצים אינו ניכר בה, השבח למעשר שני<sup style="color: gray;">225</sup>.
<h4>חשבון היציאות במעשר שני</h4>
פירות מעשר שני שהוציאו הוצאות על הבאתם לביתו, אף על פי שעל ידי כן השביחו, כגון שהיו לו פירות מעשר שני בגורן, או כדי יין של מעשר שני בגת, והוציא עליהם יציאות להביאם לעיר, ובעיר שוים יותר, השבח למעשר שני – שהרי פודה כשער מקום הפדיה<sup style="color: gray;">226</sup> - והפסיד יציאותיו<sup style="color: gray;">227</sup>.
פירות מעשר שני שהוציא עליהם הוצאות והשביחו, כגון חיטים שבררן וטחנן והרקידן ואפה מהן פת, והשביחו, נראה בתוספתא שיש מקומות שנוהגים להפחית ההוצאות מהשומא, ויש מקומות שנהגו שלא להפחית<sup style="color: gray;">228</sup>.
<h4>חשבון היציאות ברבעי</h4>
פירות רבעי, שהוציא עליהם הוצאות שמירה ועידור וקשקוש קודם תלישתם, וכן הוצאות פועלים ללקיטה, אינו מפסיד היציאות, אלא מפחיתים אותן משווי הפירות לפדיון, ושמים כמה אדם רוצה ליקח לו בסלע, על מנת להוציא יציאות מביתו<sup style="color: gray;">229</sup>. ובשביעית*, שאין שמירה ועבודת קרקע, וכן אין שכר לקיטה מפני שכל אחד לוקט לעצמו, פודה אף פירות רבעי בשויים<sup style="color: gray;">230</sup>. ובשדה הפקר, אין מחסרים מן הדמים שכר עבודה, אלא שכר לקיטה<sup style="color: gray;">231</sup>.
<h4>פדה ביותר משויו</h4>
פדה מעשר שני ביתר על דמיו, לא נתפסה התוספת למעשר<sup style="color: gray;">232</sup>. ויש מן הראשונים סוברים שאם נתכוין להתפיס ביתר על דמיו, נתפס הכל בקדושת מעשר<sup style="color: gray;">233</sup>.
<h4>מעות שנשתנה שוויים</h4>
המניח איסר להיות פודה בו, ופדה בחציו, והלך למקום אחר והרי הוא יוצא בפונדיון – שני איסרים - אוכל עליו עוד איסר<sup style="color: gray;">234</sup>. המניח פונדיון ואכל עליו חציו, והלך למקום אחר והרי הוא יוצא באיסר, אינו אוכל עליו אלא עוד חצי איסר בלבד<sup style="color: gray;">235</sup>.
<h4>שאין בו פרוטה</h4>
מעשר שני שאין בו פרוטה, יש מן הראשונים סוברים שאינו נפדה - בפני עצמו<sup style="color: gray;">236</sup> - שנאמר: אם גאל יגאל איש ממעשרו<sup style="color: gray;">237</sup>, ולא כל מעשרו, פרט למעשר שני שאין בו שוה פרוטה<sup style="color: gray;">238</sup>, ולדעתם נחלקו אמוראים במה צריך שיהיה שוה פרוטה, כדי שיהיה ראוי לפדיון: רב אמי ורבי יוחנן אמרו שדי בכך שיש בכל הפירות פרוטה, ורב אסי ורבי שמעון בן לקיש אמרו שצריך שיהיה בחומש פרוטה, כלומר שצריך שיהיה בפירות ארבע פרוטות<sup style="color: gray;">239</sup>. ובירושלמי אמרו, וכן יש מן הראשונים שפרשו אף בדעת הבבלי, שפודים מעשר שני כשאין בו שוה פרוטה, ולא אמרו אלא שכשאין בו פרוטה אין מוסיפים עליו חומש, ובזה נחלקו אמוראים אימתי אין נותנים חומש, אם כשאין בו שוה פרוטה, או שאין בחומשו שוה פרוטה<sup style="color: gray;">240</sup>.
<h4>פחות מפרוטה במטבע</h4>
לסוברים שפירות שאין בהם שוה פרוטה, אינם נפדים, אף מטבע, אין פודים בה אלא אם מתקדש ממנה לפחות שוה פרוטה<sup style="color: gray;">241</sup>, ולפיכך פירות בשווי פרוטה ומחצה, שחללם על שתי מטבעות של פרוטה, לא נפדו אלא פירות בשווי פרוטה, על פרוטה אחת, אבל העודף של חצי פרוטה, אינו נפדה על הפרוטה השניה, שהרי לא מתקדש ממנה שוה פרוטה, אלא צריך לחלל כל הפירות יחד, על מטבע גדול שיש בו לפחות כשווים<sup style="color: gray;">242</sup>.
<h4>צירוף דאורייתא ודרבנן</h4>
פירות שהם מעשר שני מדרבנן, אם אין בהם שוה פרוטה, לסוברים שפירות שאינם שוים פרוטה אינם נפדים, אינם יכולים להצטרף עם פירות שהם מעשר שני מן התורה, להיות שוים פרוטה ולהיפדות יחד<sup style="color: gray;">243</sup>, ולפיכך פירות מעשר שני פחות משוה פרוטה שנתערבו בפירות חולין, באופן שבטלים מן התורה, ומדרבנן צריכים פדיון, אין להם תקנה בפדיה - אם אין לו "מעות הראשונות" לפדותם עליהן, עי' להלן<sup style="color: gray;">244</sup> - לפי שאי אפשר לצרפם לפירות שחיובם מן התורה עד שיעור פרוטה, וגזרו אף שלא לצרפם לפירות אחרים שהם מעשר שני מדרבנן, שמא יבא לצרף למעשר שני שמן התורה<sup style="color: gray;">245</sup>.
<h4>על מעות הראשונות</h4>
מעשר שני שאין בו – או בחומשו<sup style="color: gray;">246</sup> - פרוטה, אף על פי שאין פודים אותו – או שאין מוסיפים עליו חומש<sup style="color: gray;">247</sup> - בפני עצמו, פודים אותו - ומוסיפים חומש - על מעות הראשונות, היינו על מעות שכבר פדו עליהם מעשר שני, ואף על פי שאי אפשר לפדות על מעות שכבר קדושות, מכל מקום מאחר ואי אפשר לו לאדם לצמצם מעותיו, ודרך אדם בכל פדיון להוסיף על דמי הפירות מעט, הרי אותו מעט, שלא נתקדש בפדיון הראשון – עי' לעיל<sup style="color: gray;">248</sup> - ניתן לחלל עליו את אותו מעשר שני שאין בו – או בחומשו – פרוטה<sup style="color: gray;">249</sup>.
<h4>שאין דמיו ידועים</h4>
מעשר שני שאין דמיו ידועים, ואפשר שדמיו פחותים משיעור פדיה – עי' השיעור לעיל<sup style="color: gray;">250</sup> - מחללים אותו על מטבע שכבר חללו בו<sup style="color: gray;">251</sup>.
<h4>שאין בו ממש</h4>
מעשר שני שאין בו ממש, כגון תבלין של מעשר שני שנתבשל בתבשיל של חולין, ונתן בו טעם, אין לו תקנה לפדיון, וצריך לאכלו בירושלים<sup style="color: gray;">252</sup>.
<h4>שהשתנה מחירו</h4>
הפודה מעשר שני בדרך מכירה - עי' לעיל<sup style="color: gray;">253</sup> – והלוקח משך את הפירות, וקודם שנתן מעות נשתנה מחירם, בגמרא נראה שהדבר תלוי במחלוקת במעשר שני, אם הוא ממון גבוה או ממון הדיוט – ע"ע מעשר שני – שלסוברים שהוא ממון גבוה, הזמן הקובע הוא זמן תשלום המעות, לפי שהקדש נקנה במעות<sup style="color: gray;">254</sup>, ולסוברים שהוא ממון הדיוט, הזמן הקובע הוא זמן המשיכה*, שהדיוט קונה במשיכה<sup style="color: gray;">255</sup>, וכן דעת ר' שמעון בן גמליאל בתוספתא, שזמן המשיכה הוא הקובע<sup style="color: gray;">256</sup>. וראשונים כתבו בדעת הסוברים שמעשר שני ממון גבוה, שאף על פי שלענין הנידון בקדושת המעשר, שעת נתינת המעות קובעת, לענין הנידון בין המוכר ללוקח, שעת המשיכה קובעת, ולפיכך משך בסלע ולא הספיק לפרוע עד שעמד בשתים, המוכר נותן ללוקח סלע, שהרי קנין המשיכה נעשה בשער הזול, אבל צריך להוסיף לעצמו סלע לפדיון המעשר, ולהעלותו לירושלים, או שיעלה הפירות לירושלים, שהרי לענין הקדושה, לא נסתיים הפדיון עד שנתייקר, ואם משך בשתים והוזלו, לענין הפדיון אינו חייב אלא סלע, שהרי הפדיון נעשה אחר ההוזלה, אבל למוכר חייב שני סלעים, שקנין המשיכה נגמר בתחלה, ונותן לו אחד חולין, שעליו מתחלל המעשר, ועוד אחד שהיה קדוש מקודם<sup style="color: gray;">257</sup>, ואם היה המוכר עם הארץ, לא יתן לו סלע קדוש מקודם, שאין מוסרים דמי מעשר לעם הארץ, אלא יתן לו הסלע השני מחולין או מדמאי<sup style="color: gray;">258</sup>.
<h4>קדימת הפודה ביוקר</h4>
בעל הבית אומר בסלע, ואחר אומר בסלע, בעל הבית קודם, מפני שהוא מוסיף חומש<sup style="color: gray;">259</sup>. בעל הבית אומר בסלע, ואחר אומר בסלע ואיסר - שהוא פחות מחומש - אף על פי שבעל הבית יתן בחומשו יותר מתוספתו של זה, זה של סלע ואיסר קודם, מפני שהוא מוסיף על הקרן<sup style="color: gray;">260</sup>, ועיקר פדייתו היא בקרן<sup style="color: gray;">261</sup>, או מפני שעל החומש ניתן להערים ולהיפטר ממנו<sup style="color: gray;">262</sup>.
<h4>בזמן הזה</h4>
בזמן הזה, שאין מעלים דמי הפדיון לירושלים, אלא מאבדים אותם<sup style="color: gray;">263</sup>, פודים לכתחלה מעשר שני ורבעי אפילו שוה מנה בפרוטה<sup style="color: gray;">264</sup>. ומן הראשונים יש שכתבו שמדת חסידות לפדות מעשר שני אף בזמן הזה בשוויו<sup style="color: gray;">265</sup>.
<h3><b>המקום</b></h3>
<h4>פדיון מעשר שני בירושלים</h4>
מעשר שני, אין פודים אותו בירושלים<sup style="color: gray;">266</sup>, שנאמר: כי ירבה ממך הדרך כי ירחק ממך המקום ונתת בכסף<sup style="color: gray;">267</sup>, בריחוק מקום הוא נפדה, ואינו נפדה בקירוב מקום<sup style="color: gray;">268</sup>. ואפילו בזמן הזה – שמאבדים את מעות הפדיון<sup style="color: gray;">269</sup> - אין פודים מעשר שני בירושלים<sup style="color: gray;">270</sup>. היה הוא בחוץ ומשאו – היינו הפירות - בפנים, קלטוהו מחיצות ואינו נפדה<sup style="color: gray;">271</sup>. היה הוא בפנים ומשאו בחוץ, יש מן הראשונים שכתבו שנפדה, שנאמר: כי ירחק ממך המקום, ודרשו: ממך, ממילואך, היינו ממשאך, שאפילו המקום רחוק ממשאך לבד, תפדה<sup style="color: gray;">272</sup>, ויש שכתבו שאינו נפדה, שדורשים להפך: ממך ממילואך, היינו מכל מילוי שלך, שאין פודים אלא אם רחוק מכל מילואו, ולא כשהוא או מילואו בפנים<sup style="color: gray;">273</sup>. היה עומד בפנים ומחזיק הפירות בקנה בחוץ, רב פפא הסתפק אם חשוב בפנים או בחוץ<sup style="color: gray;">274</sup>, ובדעת רבינא יש מן הראשונים שכתבו שחשוב בפנים<sup style="color: gray;">275</sup>, ויש שכתבו שחשוב בחוץ<sup style="color: gray;">276</sup>.
<h4>במעשר שני טמא</h4>
מעשר שני שנטמא, פודים אותו אפילו בירושלים<sup style="color: gray;">277</sup>, שנאמר: כי ירחק וגו' כי לא תוכל שאתו וגו' ונתת בכסף<sup style="color: gray;">278</sup>, ואין שאת אלא אכילה<sup style="color: gray;">279</sup>, ודרשו שאם אי אפשר לאכלו מפני שנטמא, פודים אותו אף אם לא רחק המקום<sup style="color: gray;">280</sup>. נטמא בטומאה דרבנן, יש שכתבו שפודים אותו אפילו בירושלים, שהרי אף הוא אי אפשר לאכלו מפני הטומאה<sup style="color: gray;">281</sup>. ויש שכתבו שמאחר ומן התורה הוא טהור, אין לפדותו לכתחלה<sup style="color: gray;">282</sup>.
<h4>סמוך לחומה</h4>
אף על פי שנאמר בפדיון מעשר שני: כי ירחק ממך המקום<sup style="color: gray;">283</sup>, פודים אותו אפילו בפסיעה אחת חוץ לחומת ירושלים, שנאמר: כי לא תוכל שאתו<sup style="color: gray;">284</sup>, לא תלה הכתוב אלא בנטילה, שכל שצריך עדיין נטילה והבאה בפנים, פודה<sup style="color: gray;">285</sup>.
<h4>פדיון רבעי סמוך לירושלים</h4>
כרם רבעי, התקינו שלא לפדותו אם הוא במקום קרוב לירושלים מהלך יום אחד, אלא יהיה עולה לירושלים, ומה הוא התחום, אילת מן הדרום, ועקרבת מן הצפון, לוד מן המערב, והירדן מן המזרח<sup style="color: gray;">286</sup>. בטעם התקנה אמרו, כדי לעטר שוקי ירושלים בפירות<sup style="color: gray;">287</sup>, ועוד אמרו, שלא היו ענבים מצויות בירושלים עבור נסכים*, ולפיכך תקנו שיעלו ענבים של רבעי<sup style="color: gray;">288</sup>. באיזה כרם היתה התקנה, נחלקו בתוספתא: תנא קמא סובר שדוקא בכרם שיש בו חמשה גפנים, אבל שאין בו חמשה גפנים הרי הוא כשאר פירות – שלא תקנו בהם, לסוברים כן, עי' להלן - ור' שמעון בן גמליאל סובר שבכל כרם תקנו<sup style="color: gray;">289</sup>.
<h4>שאר פירות</h4>
בשאר פירות רבעי מלבד כרם, לא תקנו, ומותר לפדותם אף סמוך לחומת ירושלים<sup style="color: gray;">290</sup>. ויש שכתבו שאף בשאר פירות תקנו<sup style="color: gray;">291</sup>.
<h4>ביטול התקנה</h4>
משרבו הפירות בירושלים, התקינו שיהא נפדה אפילו סמוך לחומה<sup style="color: gray;">292</sup>, אלא שתנאי היה בדבר, שאימתי שירצו, היינו שאם יראו שיחזרו הפירות ויתמעטו, יחזור הדבר לכמות שהיה, שיעלו הפירות לירושלים<sup style="color: gray;">293</sup>. רבי יוסי אומר משחרב בית המקדש היה התנאי הזה, כלומר חורבן הבית גרם לכך שחזרו והתקינו שיהיו נפדים אפילו סמוך לחומה<sup style="color: gray;">294</sup>, שאין חוששים לריבוי פירותיה אחרי חורבנה, כשהיא ביד האויבים<sup style="color: gray;">295</sup>, ואימתי שיבנה בית המקדש, יחזור הדבר לכמות שהיה בתחילה, להעלות הפירות לירושלים<sup style="color: gray;">296</sup>.
<h4>הולכה ממקום למקום</h4>
אין מוליכים פירות מעשר שני ממקום למקום לפדותם שם<sup style="color: gray;">297</sup>, שמא יוליך ממקום היוקר למקום הזול – שדינו לפדותו בזול<sup style="color: gray;">298</sup> - ויפסיד למעשר שני<sup style="color: gray;">299</sup>.
על שקילת דינרים כנגד דינרים שחילל עליהם מעשר שני, שאסורה משום בזוי-מצוה*, ע"ע<sup style="color: gray;">300</sup>.
על ביעור מעות פדיון מעשר שני בזמן בעור-מעשרות*, ע"ע<sup style="color: gray;">301</sup>.
על האומר מעשר שני מחולל על סלע שתעלה בידי מכיס זה, ע"ע ברירה<sup style="color: gray;">302</sup>. על מי שהיו מקצת בניו טמאים ומקצת טהורים, ורוצה שישתו כאחד, שמניח את הסלע של מעשר שני ואומר מה שהטהורים שותים סלע זה מחולל עליו, אם יש בדבר משום ברירה, ע"ע ברירה<sup style="color: gray;">303</sup>.
על פדיון מעשר שני ורבעי שאינו ברשותו, ע"ע דבר שאינו ברשותו<sup style="color: gray;">304</sup>.
על מעות שנקנו לאדם בקנין שמדברי-סופרים*, אם פודים בהם, ע"ע דברי סופרים<sup style="color: gray;">305</sup>.
על חילול מעשר שני של חבירו באופנים שזכות היא לו, ע"ע זכין לאדם שלא בפניו<sup style="color: gray;">306</sup>.
על חילול מעשר שני על מעות של עם-הארץ, ע"ע, וע' מעשר שני.
<h2>פדיון שבויים</h2>
<b>הגדרת הערך -</b> מצות פדיון שבויים.
<h3><b>המצוה, מקורה וגדרה</b></h3>
<h4>מקורה</h4>
מצות פדיון שבויים, כתבו ראשונים שהיא בכלל מצות צדקה<sup style="color: gray;">1</sup>, וגדולה מכל הצדקות<sup style="color: gray;">2</sup>, והיא בכלל גמילות חסדים בממונו<sup style="color: gray;">3</sup>, ויש מן הראשונים שכתבו שהיא בכלל פיקוח נפש<sup style="color: gray;">4</sup>, ויש מן האחרונים שכתבו בדעת ראשונים שאינה פיקוח נפש ממש, שאינו ברור שהשבוי יגיע לידי סכנה אלא קרוב ועלול להגיע לכך<sup style="color: gray;">5</sup>. וכתבו ראשונים שהמעלים עינו מפדיון שבויים עובר בלא תאמץ את לבבך<sup style="color: gray;">6</sup> ולא תעמֹד על דם רעך<sup style="color: gray;">7</sup> ולא ירדנו בפרך לעיניך<sup style="color: gray;">8</sup>, ומבטל מצות פתח תפתח את ידך<sup style="color: gray;">9</sup> ומצות וחי אחיך עמך<sup style="color: gray;">10</sup> ואהבת לרעך כמוך<sup style="color: gray;">11</sup>, ומצות הצל לקוחים למות<sup style="color: gray;">12</sup>. וכתבו ראשונים שכל רגע שאפשר לפדות ומאחר ולא פודה, הרי הוא כאילו שופך דמים<sup style="color: gray;">13</sup>.
<h4>מעלתה</h4>
פדיון שבויים היא מצוה גדולה ("מצוה רבה")<sup style="color: gray;">14</sup>, ולמדו זאת מהכתוב "והיה כי יאמרו אליך אנה נצא ואמרת אליהם כה אמר ה' אשר למות למות ואשר לחרב לחרב ואשר לרעב לרעב ואשר לשבי לשבי<sup style="color: gray;">15</sup>, ואמר רבי יוחנן: כל המאוחר בפסוק זה קשה מחבירו, ששבי קשה מכולם<sup style="color: gray;">16</sup>, שהשבוי הוא ביד השובים אותו לעשות בו כל חפצם, מיתה או רעב<sup style="color: gray;">17</sup>.
<h4>שיעורה</h4>
מצות פדיון שבויים, כתבו אחרונים שכאשר יש סכנת נפשות ודאית, מחויב לתת יותר מחומש<sup style="color: gray;">18</sup>, אבל כאשר אין סכנת נפשות ודאית, אינו מחויב לתת יותר מחומש מנכסיו<sup style="color: gray;">19</sup>. ויש מן האחרונים שכתבו שאף כאשר יש סכנת נפשות ודאית, אינו מחויב להוציא מיותר מחומש בנכסיו<sup style="color: gray;">20</sup>.
<h4>פדיון בעל כרחו</h4>
מי שנשבה ויש לו נכסים ואינו רוצה לפדות עצמו, פודים אותו כדי דמיו בעל כרחו מממונו<sup style="color: gray;">21</sup>.
<h4>קדימות בפדיון</h4>
הבא לפדות שבויים שאינם מקרוביו<sup style="color: gray;">22</sup>, סדר הקדימות הוא: אשת תלמיד חכם<sup style="color: gray;">23</sup>; חכם, ואפילו ממזר, וכל הגדול בחכמה קודם<sup style="color: gray;">24</sup>, ובקי קודם לחריף<sup style="color: gray;">25</sup>; אשה<sup style="color: gray;">26</sup>, ואם רגילים במשכב זכור, האיש קודם<sup style="color: gray;">27</sup>; כהן; לוי; ישראל; חלל*; שתוקי*; אסופי*; ממזר*; נתין*; גר*; עבד משוחרר<sup style="color: gray;">28</sup>.
הבא לפדות עצמו או קרוביו שנשבו, כשאין סכנת נפשות, סדר הקדימות בפדיון שבויים: אשתו<sup style="color: gray;">29</sup>; אמו<sup style="color: gray;">30</sup>; הוא עצמו, ויש סוברים שהוא קודם לאמו<sup style="color: gray;">31</sup>; אביו כשהוא חכם, ואפילו אינו שקול כרבו; רבו; אביו כשאינו חכם<sup style="color: gray;">32</sup>; בניו; אחיו; קרוביו; שכניו; אנשי עירו; אנשי עיר אחרת<sup style="color: gray;">33</sup>. במקום סכנת נפשות, כתבו אחרונים שפדיון עצמו קודם לפדיון שאר השבויים<sup style="color: gray;">34</sup>, יש מן האחרונים שכתבו שאף במקום סכנת נפשות אשתו ואמו קודמים לו<sup style="color: gray;">35</sup>. במקום שיש חשש שיעבירו על דת, יש מן האחרונים שכתבו שאיש קודם לאשה<sup style="color: gray;">36</sup>.
<h4>הברחת שבויים</h4>
אין מבריחים את השבויים<sup style="color: gray;">37</sup>, היינו שאין משתדלים שיהיו יוצאים מתחת ידי השובים בדרך ערמה ותחבולה שיהיו בורחים מהם<sup style="color: gray;">38</sup>, ואף כשיכולים לברוח, אין משיאים להם עצה שיברחו<sup style="color: gray;">39</sup>. לדעת תנא קמא הטעם מפני תיקון העולם<sup style="color: gray;">40</sup>, שמא יקצפו על השבויים העתידים לבוא ויתנום בשלשלאות ובחריצים<sup style="color: gray;">41</sup>, ולכן אפילו כשאין אלא שבוי אחד, אין מבריחים, ולדעת רשב"ג הטעם משום תקנת שבויים<sup style="color: gray;">42</sup>, שיקצפו השובים על השבויים שכבר נמצאים אצלם ליסרם ביסורים<sup style="color: gray;">43</sup>, ולכן כשאין אלא שבוי אחד, מבריחים<sup style="color: gray;">44</sup>. הלכה כתנא קמא<sup style="color: gray;">45</sup>. ויש שפסקו כרשב"ג<sup style="color: gray;">46</sup>.
<h4>שבוי שרוצה לברוח</h4>
שבוי שרוצה לברוח מהשבי, יש מן האחרונים שכתבו שיכול לברוח, ואין לו לחוש על שאר השבויים, ואפילו משום מידות חסידות אין לו להמנע<sup style="color: gray;">47</sup>.
<h4>החזרת כסף הפדיון</h4>
על כוונה בפדיון שבויים, מדין כונה במצוות, שיש מן האחרונים סוברים שאין צריך בה כונה משום שהעיקר בה הוא התוצאה, ע"ע מצות צריכות כונה<sup style="color: gray;">48</sup>.
על מכירת בית הכנסת לצורך פדיון שבויים, ע"ע בית הכנסת<sup style="color: gray;">49</sup>.
על מכירת ספר תורה לצורך פדיון שבויים, ע"ע ספר תורה.
על יתומים שאין לוקחים מנכסיהם לצורך פדיון שבויים, ע"ע אפוטרופוס<sup style="color: gray;">50</sup> וע' יתום; יתומים<sup style="color: gray;">51</sup>.
על מעות שנגבו לצורך פדיון שבויים, ומתו השבויים קודם שנפדו, שנחלקו אם ינתנו המעות ליורשיהם, ע"ע אומדנא<sup style="color: gray;">52</sup>.
על מלך או שר גוי שנתן צדקה לצורך פדיון שבויים, שינתנו לישראל, ע"ע גוי<sup style="color: gray;">53</sup>, על האיסור לשנות, ע"ע גנבת דעת<sup style="color: gray;">54</sup>.
על מי שהיה עסוק בפדיון שבויים בערב יום טוב, שמותר לו לספר שערו בחול-המועד*, ע"ע<sup style="color: gray;">55</sup>.
על ספק בחיובו של היחיד בפדיון שבויים, שיש סוברים שהציבור חשוב מוחזק ועל היחיד להביא ראיה, ע"ע חזקת ממון<sup style="color: gray;">56</sup>.
על האומר סלע זו לצדקה, שנזדמן לו פדיון שבויים, שכתבו הפוסקים שאינו רשאי לפדותם בסלע זו אלא מדעת טובי העיר במעמד אנשי העיר, ע"ע טובי העיר<sup style="color: gray;">57</sup>.
על ההולך לפדות שבויים, שחשוב שלוח מצוה, ופטור מן הסוכה, ע"ע ישיבת סוכה<sup style="color: gray;">58</sup>.
<h3><b>השבויים</b></h3>
<h4>בסכנת מיתה</h4>
הנופל ביד גוים, והם מבקשים להרגו - או להכריחו להמיר דתו<sup style="color: gray;">59</sup> - אפילו נפל לידיהם מחמת מעשיו כמה פעמים, אלא שלא פשע בעשייתם, כגון שמכר עצמו להם או לווה מהם יותר משלש פעמים, מצוה לפדותו<sup style="color: gray;">60</sup>.
הכניס עצמו בסכנת מיתה שלא בידיעתו, כגון שמכר עצמו לעבדות ואחר כך נתברר שהם אוכלי אדם<sup style="color: gray;">61</sup> מצוה לפדותו<sup style="color: gray;">62</sup>, שכשמכר עצמו להם, לא מכר אלא לעבדות ולא ידע שהם אוכלי אדם אלא אחר המכירה, ואילו היה יודע לא היה מוכר עצמו להם<sup style="color: gray;">63</sup>.
כאשר נתחייב מיתה מחמת שפשע במעשיו, וידע שמכניס עצמו בסכנת מיתה, כגון שגנב ונתחייב תליה, או שנתפס עם זונה, יש מן האחרונים שכתבו שאין מצוה לפדותו, שהוא מתחייב בנפשו<sup style="color: gray;">64</sup>, וכן בדעת הירושלמי, שהמוכר עצמו לאוכלי אדם, אין פודים אותו<sup style="color: gray;">65</sup>, כתבו אחרונים הטעם, משום שמסר עצמו למיתה אין לאחרים לחוס עליו<sup style="color: gray;">66</sup>. ויש מן האחרונים שכתבו שמצוה לפדותו<sup style="color: gray;">67</sup>.
מומר לתאבון שנתחייב מיתה על מעשיו, כגון שגנב כמה פעמים, יש מן הראשונים והאחרונים שכתבו שאין מצוה לפדותו<sup style="color: gray;">68</sup>, ויש מן הראשונים והאחרונים שכתבו שמצוה לפדותו<sup style="color: gray;">69</sup>.
מומר להכעיס, אפילו למצוה אחת, אסור לפדותו<sup style="color: gray;">70</sup>, כיון שעשה להכעיס אינו קרוי "אחיך" כל עוד לא עשה תשובה<sup style="color: gray;">71</sup>, ואפילו לא עשה כן אלא פעם אחת<sup style="color: gray;">72</sup>.
<h4>כשאין סכנת מיתה</h4>
מי שנפל ביד גוים, ואינם מבקשים להורגו, ונפל לידיהם מחמת מעשיו, אלא שלא פשע בעשייתם, כגון המוכר עצמו ואת בניו לגוים או שלווה מהגוים ושבו אותו, בפעם הראשונה והשניה שעושה כן פודים אותו, ומכאן ואילך אם עושה כן, אין פודים אותו<sup style="color: gray;">73</sup>, מפני תיקון העולם, שלא ירגיל עצמו בכך<sup style="color: gray;">74</sup>, או שניכר הדבר שעושה כן כדי שיפדו אותו ולכן קונסים אותו<sup style="color: gray;">75</sup>, אבל את בניו פודים לאחר מיתת אביהם<sup style="color: gray;">76</sup>.
נפל ביד גוים מחמת שפשע במעשיו, כגון שגנב, ועשה כן כמה פעמים לתאבון ולא להכעיס, יש מן הראשונים והאחרונים שכתבו שאין מצוה לפדותו<sup style="color: gray;">77</sup>, ומהם שכתבו הטעם כיון שאינו בסכנת נפשות, רק במאסר שלא יזיק לרבים<sup style="color: gray;">78</sup>, ויש מן הראשונים והאחרונים שכתבו שמצוה לפדותו<sup style="color: gray;">79</sup>.
על עובר עבירות לתאבון, אם נחשב מומר לתאבון אחרי עבירה אחת, ע"ע משומד.
<h3><b>ביותר מכדי דמיהם</b></h3>
<h4>הכלל</h4>
פדיון שבויים ביותר מכדי דמיהם, לדעת תנא קמא במשנה, וכן דעת רשב"ג בבריתא, מפני תיקון העולם, אין פודים<sup style="color: gray;">80</sup>. בדעת תנא קמא, שהאשה שנשבית והיו מבקשים מהבעל עד עשרה בדמיה, פודה<sup style="color: gray;">81</sup>, נחלקו: יש מן הראשונים סוברים שלדעתו פודים אף ביותר מכדי דמיהם<sup style="color: gray;">82</sup>, ויש מן הראשונים סוברים, שאף לדעתו אין פודים יותר מכדי דמיהם, ופירשו דעתו באופנים אחרים<sup style="color: gray;">83</sup>. וכן בדעת ר' יהושע בן חנניא, שפדה שבוי בממון הרבה, יש מן הראשונים מצדדים לומר שלדעתו פודים אף ביותר מכדי דמיהם<sup style="color: gray;">84</sup>, ויש מן הראשונים סוברים שאף לדעתו אין פודים יותר מכדי דמיהם, ופירשו באופנים אחרים הטעם שפדה שבוי בממון הרבה<sup style="color: gray;">85</sup>.
להלכה, אין פודים את השבויים יותר מכדי דמיהם מפני תיקון העולם<sup style="color: gray;">86</sup>. ואף על פי שהנמנע מפדיון שבויים עובר על לאו<sup style="color: gray;">87</sup>, ואדם מחויב לבזבז אפילו כל ממונו כדי לא לעבור על לא תעשה, ואפילו בשב ואל תעשה, לסוברים כן<sup style="color: gray;">88</sup>, כתבו אחרונים שבציבור אין חיוב לבזבז, שדוחק הציבור הוא בכלל פיקוח נפש<sup style="color: gray;">89</sup>, או שכיון שיש סכנת נפשות שישבו שבויים נוספים, אין פודים<sup style="color: gray;">90</sup>.
<h4>הטעם</h4>
בטעם שאין פודים משום תיקון העולם, לצד אחד בספק של הגמרא, הטעם הוא משום דוחק הציבור, שאין לנו לדחוק את הציבור ולהביאו לעניות בשביל אלו<sup style="color: gray;">91</sup>, ובמקרה שאין הציבור צריך לממן הפדיון - כגון שיש לשבוי קרוב עשיר שרוצה לפדותו בכסף רב<sup style="color: gray;">92</sup> - יכול לפדותו ביותר מכדי דמיו<sup style="color: gray;">93</sup>, וכן בדעת תנא קמא, שהבעל פודה את אשתו אף בפי עשר מדמיה<sup style="color: gray;">94</sup>, יש מן הראשונים שכתבו שהטעם שאין פודים את השבויים יותר מכדי דמיהם הוא משום דוחק הציבור, וכשפודה משל עצמו אין דוחק<sup style="color: gray;">95</sup>, וכן יש שכתבו בדעת ר' יהושע בן חנניא שפדה שבוי בממון הרבה<sup style="color: gray;">96</sup>, שהטעם הוא משום דוחק הציבור<sup style="color: gray;">97</sup>. וכן בדעת רשב"ג, שהבעל אינו פודה את אשתו יותר מכדי דמיה<sup style="color: gray;">98</sup>, יש מן הראשונים שכתבו שהטעם הוא משום דוחק הציבור, ולא חייבו את הבעל לפדות יותר מפדיון שאר שבויים<sup style="color: gray;">99</sup>.
ולצד שני בספק בגמרא, הטעם הוא משום שיראו הגוים שמשלמים כסף רב עבור פדיון, ישבו שבויים נוספים<sup style="color: gray;">100</sup>, ואף כשאין הציבור צריך לממן הפדיון, אסור לפדות ביותר מכדי דמיו<sup style="color: gray;">101</sup>. וכן בדעת רשב"ג, שאין הבעל פודה את אשתו יותר מכדי דמיה<sup style="color: gray;">102</sup>, כתבו ראשונים שהטעם הוא משום שלא ישבו שבויים נוספים<sup style="color: gray;">103</sup>, ומהם שכתבו שכן דעת חכמים<sup style="color: gray;">104</sup>, וכן בדעת תנא קמא, שהבעל פודה את אשתו יותר מכדי דמיה, יש מן הראשונים שכתבו שהטעם הוא שלא ישבו שבויים נוספים, אלא שאת אשתו יכול לפדות, כי אשתו כגופו<sup style="color: gray;">105</sup>.
להלכה, כתבו ראשונים שהטעם הוא משום שלא ישבו שבויים נוספים<sup style="color: gray;">106</sup>, שכן סובר רשב"ג<sup style="color: gray;">107</sup>, או שאף חכמים סוברים כן<sup style="color: gray;">108</sup>, ולכן אינו רשאי לפדות אפילו את קרוביו<sup style="color: gray;">109</sup>. ויש מן הראשונים סוברים שהספק לא נפשט<sup style="color: gray;">110</sup>, ולכן משום שב ואל תעשה אין פודים<sup style="color: gray;">111</sup>, או שהעיקר כטעם של דוחק הציבור<sup style="color: gray;">112</sup>, וכתבו אחרונים בדעתם שהבא לפדות קרוביו ביותר מכדי דמיהם, שאין דוחק הציבור, יש לו על מי לסמוך, ואין לו לחוש שעושה שלא ברצון חכמים ואין למחות בידו, וכן נהגו העולם<sup style="color: gray;">113</sup>. ויש מן הראשונים והאחרונים שכתבו שנהגו לפדות כל השבויים ביותר מכדי דמיהם<sup style="color: gray;">114</sup>, או משום שהשובים אינם יוצאים לכתחילה בשביל לשבות דוקא ישראל אלא לכל מי שימצאו, ולכן אפילו לטעם שלא ישבו שבויים נוספים, מותר לפדות<sup style="color: gray;">115</sup>, או משום שמוותרים על דוחק הציבור<sup style="color: gray;">116</sup>.
<h4>שיעור "כדי דמיהם"</h4>
שיעור "כדי דמיהם", יש מן הראשונים שכתבו שהוא כעבד הנמכר בשוק<sup style="color: gray;">117</sup>, ויש שכתבו שמשערים לפי עשרו ממונו וחשיבותו<sup style="color: gray;">118</sup>, ומן האחרונים יש שכתבו שבזמן שהשובים אינם שובים דוקא מישראל אלא אף מן הגוים, השיעור הוא כדמי שאר שבויים<sup style="color: gray;">119</sup>.
<h4>כשאין לחוש שישבו שוב</h4>
כשאין לחוש שישבו שוב, יש מן הראשונים שכתבו שמותר לפדות יותר מכדי דמיהם<sup style="color: gray;">120</sup>, ומטעם זה ר' יהושע בן חנניא פדה שבוי בדמים מרובים<sup style="color: gray;">121</sup>, שהיה בזמן חורבן הבית<sup style="color: gray;">122</sup>, וכולם כבר גלו ונשבו<sup style="color: gray;">123</sup>.
<h4>כשהשבוי פודה את עצמו</h4>
כשהשבוי פודה את עצמו, יש מן הראשונים שכתבו שרשאי לפדות ביותר מכדי דמיו<sup style="color: gray;">124</sup>, אפילו לטעם שלא ישבו שבויים נוספים<sup style="color: gray;">125</sup>, שלא תיקנו שלא יוכל אדם לפדות עצמו, שכל אשר לאיש יתן בעד נפשו<sup style="color: gray;">126</sup>. ויש מן הראשונים שכתבו שמשום הטעם שלא ישבו שבויים נוספים, אינו רשאי לפדות ביותר מכדי דמיו<sup style="color: gray;">127</sup>. להלכה, יכול השבוי לפדות עצמו יותר מכדי דמיו<sup style="color: gray;">128</sup>. ויש מן האחרונים שכתבו בדעת ראשונים שאף מחוייב לפדות עצמו בעד כל הון<sup style="color: gray;">129</sup>.
<h4>פדיון אשתו שנשבית</h4>
פדיון אשתו שנשבית, ביותר מכדי דמיה, לדעת תנא קמא, פודה אותה ביותר מכדי דמיה<sup style="color: gray;">130</sup>. בטעמו של תנא קמא, יש מן הראשונים שכתבו שאפילו לטעם שאין פודים את השבויים יותר מכדי דמיהם שמא ישבו שבויים נוספים<sup style="color: gray;">131</sup>, לא תיקנו שאדם לא יוכל לפדות את עצמו יותר מדמיו, שכל אשר לאיש יתן בעד נפשו, ואשתו כגופו<sup style="color: gray;">132</sup>, וכיון שמחויב לפדותה בתנאי בית דין<sup style="color: gray;">133</sup>, הרי זה כאילו שיש לה ממון משל עצמה ורוצה לפדות עצמה בממון זה, ומוכרח הוא לפדותה<sup style="color: gray;">134</sup>. ויש מן הראשונים שכתבו בדעתו, שהטעם שאין פודים יותר מכדי דמיהם הוא משום דוחק הציבור<sup style="color: gray;">135</sup>, וכשאדם פודה את עצמו או את אשתו אין דוחק הציבור<sup style="color: gray;">136</sup>, ולדוחק הבעל לא חששו, כיון שמחויב לפדותה מתנאי כתובה<sup style="color: gray;">137</sup>. ויש מן הראשונים והאחרונים שכתבו שלדעת תנא קמא פודים שבויים אפילו ביותר מכדי דמיהם<sup style="color: gray;">138</sup>. ובדעת רשב"ג, שאמר שאין פודים אין השבויים יותר מכדי דמיהם מפני תיקון העולם<sup style="color: gray;">139</sup>, כתבו ראשונים שאינו רשאי לפדות את אשתו, שאין פודים את השבויים יותר מכדי דמיהם כדי שלא ישבו שבויים נוספים<sup style="color: gray;">140</sup>. ויש מן הראשונים והאחרונים שכתבו, שלדעת רשב"ג אינו מחוייב לפדות אשתו ביותר מכדי דמיה - כיון שבשאר שבויים יש איסור<sup style="color: gray;">141</sup>, ולכן לא תיקנו שיפדה<sup style="color: gray;">142</sup>, או שנוח לבית דין שלא יפדה<sup style="color: gray;">143</sup> - אבל אין איסור בכך<sup style="color: gray;">144</sup>, משום שכל אשר לאיש יתן בעד נפשו ואשתו כגופו<sup style="color: gray;">145</sup>, או שכשפודה את אשתו אין דוחק לציבור<sup style="color: gray;">146</sup>.
להלכה, יש מן הראשונים שכתבו שאינו יכול לפדות את אשתו ביותר מכדי דמיה<sup style="color: gray;">147</sup>, שאין פודים את השבויים יותר מכדי דמיהם שמא ישבו שבויים נוספים<sup style="color: gray;">148</sup>, וכן אין מחייבים את הבעל לתת לאשה את כתובתה והיא תפדה את עצמה ביותר מדמיה<sup style="color: gray;">149</sup>. ויש שכתבו שיכול לפדות את אשתו ביותר מכדי דמיה<sup style="color: gray;">150</sup>, שכל אשר לאיש יתן בעד נפשו ואשתו כגופו<sup style="color: gray;">151</sup>, ולא תיקנו חכמים שלא יפדה<sup style="color: gray;">152</sup>, או שלא הוכרע אם הטעם שאין פודים הוא משום דוחק הציבור או משום שלא ישבו, ולכן אין בית דין יכולים לכופו לפדותה, אבל אם רצה פודה<sup style="color: gray;">153</sup>, שיכול שלא לחוש לטעם שלא ישבו שבויים נוספים<sup style="color: gray;">154</sup>, או שמשום דוחק הבעל אין לחייבו, כשם שחששו לדוחק הציבור, אבל אם רצה פודה<sup style="color: gray;">155</sup>. ויש שכתבו שמחוייב לפדות את אשתו ביותר מכדי דמיה<sup style="color: gray;">156</sup>, שהלכה תנא קמא<sup style="color: gray;">157</sup>, וכיון שיש לו רשות לפדות, ממילא נכנס בכלל החיוב של תנאי כתובה שחייב לפדותה<sup style="color: gray;">158</sup>.
<h4>תלמיד חכם</h4>
שבוי שהוא תלמיד חכם, כתבו ראשונים ואחרונים שמותר לפדותו ביותר מכדי דמיו<sup style="color: gray;">159</sup>, וכן מי שעתה אינו תלמיד חכם אלא שהוא תלמיד חריף ואפשר שיהיה אדם גדול, פודים<sup style="color: gray;">160</sup>. ולדעתם זה הטעם שר' יהושע בן חנניא פדה שבוי בממון הרבה<sup style="color: gray;">161</sup>, ואין לחוש לא לטעם של דוחק הציבור ולא לטעם שמא ישבו שבויים נוספים, שאם אבדו ישראל ממון או ימותו מהם הרבה, יש כיוצא בהם, ותלמיד חכם אין כיוצא בו<sup style="color: gray;">162</sup>, ותלמיד חכם שמת אין לנו תמורתו<sup style="color: gray;">163</sup>.
<h4>בסכנת נפשות</h4>
במקום סכנת נפשות, יש מן הראשונים והאחרונים שכתבו שפודים ביותר מכדי דמיהם<sup style="color: gray;">164</sup>, ויש מן הראשונים והאחרונים שכתבו שאין פודים ביותר מכדי דמיהם<sup style="color: gray;">165</sup>.
<h4>בסכנת הטמעות בגוים</h4>
במקום סכנת הטמעות בגוים, יש מן האחרונים שכתבו שפודים אף ביותר מכדי דמיהם<sup style="color: gray;">166</sup>.
<h4>במקום חלול ה'</h4>
במקום שיש חלול ה' בהשארותו בשבי, יש מן האחרונים שכתבו שפודים אף ביותר מכדי דמיהם<sup style="color: gray;">167</sup>.
<h4>בחשש עריות</h4>
במקום חשש עריות, כגון באשה שנשבית, כתבו ראשונים שאין פודים יותר מכדי דמיה<sup style="color: gray;">168</sup>.
<h4>ספרים נדירים</h4>
ספרים נדירים שנפלו בשבי, כגון ספר שיש בו חידושים ואין במדינה כיוצא בו, יש מן הראשונים שכתב שפודים ביותר מכדי דמיו<sup style="color: gray;">169</sup>.
<h2>פועל</h2>
<b>הגדרת הערך</b> - שכיר העושה מלאכה עבור בעל הבית.
<h3>השכרתו וחזרתו</h3>
<h4>היתר השכרתו לפועל</h4>
מותר לאדם להשכיר את עצמו ואינו עובר על איסור משום כי לי בני ישראל עבדים<sup style="color: gray;">1</sup>, כמו במוכר עצמו לעבד-עברי*<sup style="color: gray;">2</sup>. יש שכתבו הטעם, שפועל אינו נקרא עבד אלא שכיר<sup style="color: gray;">3</sup>. ויש שכתבו הטעם, מפני שיכול לחזור בו<sup style="color: gray;">4</sup>, שדוקא עבד עברי שאינו יוצא קודם זמנו אלא בשטר שחרור עובר על איסור זה<sup style="color: gray;">5</sup>.
לסוברים שהטעם שמותר לאדם להשכיר עצמו להיות פועל, כיון שהפועל אינו נקרא עבד אלא שכיר<sup style="color: gray;">6</sup>, כתבו ראשונים שיש להיזהר למלמד או לסופר או שאר מלאכות מלהשכיר עצמו להית בבית בעל הבית בקבע, סמוך על שולחנו, בלי הפסק, יותר משלוש שנים<sup style="color: gray;">7</sup>, שאף על פי שאינו עבד גמור, כשעובד יותר משלוש שנים מוציא עצמו מתורת שכיר - שנאמר: כי משנה שכר שכיר עבדך שש שנים<sup style="color: gray;">8</sup>, ונאמר: בשלש שנים כשני שכיר<sup style="color: gray;">9</sup>, הרי שסתם שכיר הוא לשלוש שנים, ואנו למדים משם שעבד עברי שחלה שלוש ועבד שלוש אינו חייב להשלים, שכבר יצא ידי עבדותו<sup style="color: gray;">10</sup>, ואם כן המשכיר עצמו לשלוש שנים הוא כעבד עברי<sup style="color: gray;">11</sup> - ועובר על איסור בכך שמשכיר עצמו לכך<sup style="color: gray;">12</sup>.
על איסור הלנת שכר עבודתו של פועל, ע"ע בל תלין. על איסור מכירת האדם את עצמו להיות עבד-עברי*, ע"ע. ושם, על עבד עברי שחלה שלוש שנים ועבד את אדונו שלוש שנים, שאינו חייב להשלים.
<h4>שינוי מהמנהג</h4>
השוכר את הפועלים בסתם, במקום שיש מנהג* ידוע, אינו יכול לשנות עליהם ממנהג המדינה לכל דבר<sup style="color: gray;">13</sup>, ובעניני שכירות פועלים הולכים אחר מנהג המדינה, אף על פי שהשכירות נעשה בסתם<sup style="color: gray;">14</sup>, וכמה פועלים נשכרים בכל יום ויכול אדם לראות איך נוהגים<sup style="color: gray;">15</sup>, ודבר השכיח ונעשה הרבה פעמים קרוי מנהג<sup style="color: gray;">16</sup>.
לא היה מנהג בעיר, אבל רוב אנשי העיר באו ממקום שיש שם מנהג, הולכים אחר מנהג העיר שבאו משם<sup style="color: gray;">17</sup>.
התנה בעל הבית עם הפועלים לעשות שלא כמנהג, הכל הולך אחר התנאי<sup style="color: gray;">18</sup>.
<h4>זמן העבודה</h4>
השוכר את הפועלים ואמר להם להשכים ולהעריב, מקום שנהגו שלא להשכים ושלא להעריב, אינו יכול לכופם<sup style="color: gray;">19</sup>, אפילו הוסיף על שכרם<sup style="color: gray;">20</sup>, כיון שלא התנה כן בשעה ששכרם<sup style="color: gray;">21</sup>, ואף אם הוא טוען שהוסיף להם על שכרם כדי שישכימו ויעריבו, הם יכולים לומר לו שחשבו שהוסיף על שכרם כדי שיעשו עבודה טובה<sup style="color: gray;">22</sup>, וכל מקום שהפועלים מכחישים בעל הבית, הולכים אחר המנהג<sup style="color: gray;">23</sup>.
במה דברים אמורים, שיש מנהג ידוע<sup style="color: gray;">24</sup> - שהרי אינו יכול לשנות מהמנהג<sup style="color: gray;">25</sup> - אבל אם אין בעיר מנהג ידוע<sup style="color: gray;">26</sup>, או אפילו יש מנהג שלא להשכים ולהעריב, והוא אומר להם: אני שוכר אתכם בדין תורה<sup style="color: gray;">27</sup>, תנאי-בית-דין* הוא<sup style="color: gray;">28</sup>, שחייבים לצאת מביתם בזריחת השמש - מהנץ-החמה*<sup style="color: gray;">29</sup> - ולעשות מלאכה עד צאת-הכוכבים*<sup style="color: gray;">30</sup>, וההשכמה של פועלים<sup style="color: gray;">31</sup>, שאינו צריך להקדים<sup style="color: gray;">32</sup>, והערבה של בעל הבית<sup style="color: gray;">33</sup>, שצריך לוותר משלו אצל בעל הבית ולהחשיך אצלו<sup style="color: gray;">34</sup>, שנאמר: תזרח השמש יאספון ואל מעונֹתם ירבצון, יצא אדם לפעלו ולעבֹדתו עדי עָרב<sup style="color: gray;">35</sup>, עד שתחשך<sup style="color: gray;">36</sup>. ויש מהראשונים הסוברים שעשיית מלאכה אינה אלא עד זמן הערב שמש, קודם לזמן צאת הכוכבים<sup style="color: gray;">37</sup>.
במה דברים אמורים בחול, אבל בערב-שבת*, בין השכמה בין הערבה משל בעל הבית<sup style="color: gray;">38</sup>, ואין צריך להעריב כמו בחול<sup style="color: gray;">39</sup>, אלא מקדים עצמו לביתו<sup style="color: gray;">40</sup>, שיוכל למלאות לו חבית של מים<sup style="color: gray;">41</sup>, ולצלות לו דג<sup style="color: gray;">42</sup> קטן<sup style="color: gray;">43</sup> ולהדליק את הנר<sup style="color: gray;">44</sup>, אחר שיבוא לביתו<sup style="color: gray;">45</sup>.
הלך ממקום שנהגו להשכים ולהעריב למקום שנהגו שלא להשכים ולהעריב, או להיפך, הולכים אחר המקום ששכר שם הפועלים<sup style="color: gray;">46</sup>.
<h4>מזונות</h4>
מקום שנהגו לזון הפועלים - בכדי מזון הראוי<sup style="color: gray;">47</sup> - יזון<sup style="color: gray;">48</sup>, לספק במתיקה - בגרוגרות או בתמרים וכיוצא בהם<sup style="color: gray;">49</sup> - יספק, הכל כמנהג המדינה<sup style="color: gray;">50</sup>, ואפילו נהגו באכילת שחרית ולצאת לרעות את עצמם<sup style="color: gray;">51</sup>.
היה מנהג שנותנים להם מזונות, ואף על פי כן פסקו עימו בפירוש שיתן להם, נחלקו תנאים: לדעת תנא קמא ור' מתיא בן חרש, צריך להוסיף להם על המנהג<sup style="color: gray;">52</sup>, שלזה הועיל מה שפסקו<sup style="color: gray;">53</sup>. ולדעת רבן שמעון בן גמליאל, אין צריך להוסיף, שאף על פי שפסק עימהם, הכל כמנהג המדינה<sup style="color: gray;">54</sup>.
אף להלכה נחלקו ראשונים: יש הפוסקים כרבן שמעון בן גמליאל<sup style="color: gray;">55</sup>. ויש הפוסקים כתנא קמא<sup style="color: gray;">56</sup>.
<h4>כאחד ושנים מבי העיר</h4>
השוכר את הפועל, ואמר לו: הרי שכרך עלי כאחד וכשנים מבני העיר, ואין שכרם שוה<sup style="color: gray;">57</sup>, נחלקו תנאים: לדעת ר' יהושע, נותן לו כפחות שבשכירות<sup style="color: gray;">58</sup>. ולדעת חכמים - ורבן שמעון בן גמליאל<sup style="color: gray;">59</sup> - משמנים ביניהם<sup style="color: gray;">60</sup>, לא בפחות ולא ביותר<sup style="color: gray;">61</sup>. יש מפרשים, דהיינו כמנהג המדינה בינונית<sup style="color: gray;">62</sup>, שנותנים להם כמו שנותנים לבינונים<sup style="color: gray;">63</sup>. ויש מפרשים, שנותנים הממוצע שבין שכר הגדול לשכר הקטן<sup style="color: gray;">64</sup>.
להלכה פסקו ראשונים ואחרונים, כחכמים<sup style="color: gray;">65</sup>, שמשמנים השכירות בין הגדול והקטן<sup style="color: gray;">66</sup>, ונותנים הממוצע שבין שכר הגדול לשכר הקטן<sup style="color: gray;">67</sup>.
<h3>השכירה והתשלום</h3>
<h4>הוזלה והוקרה המלאכה</h4>
שכר בעל הבית את הפועלים בסלע, והוזלה המלאכה, והראה להם בעל הבית פנים זועפות ופייסוהו בדברים, אינו יכול לומר: לא נתפייסתי אלא על דעת שתפחתו בשכרכם כפי הזול, שהם יענו: לא פייסנוך אלא לדעת שנעשה מלאכה טובה, וכן עשינו<sup style="color: gray;">68</sup>. ואפילו אמר בעל הבית: אין רצוני ליתן לכם אלא כך וכך ופייסוהו, הואיל והיתה ביניהם קציצה תחילה, צריך ליתן להם כפי תנאם הראשון, ודוקא במקום שהיה לפועלים תרעומת אם חזר בו, אבל במקום שיכול בעל הבית לחזור ואפילו תרעומת אין עליו, אם חוזר בסתם ופייסוהו אנו אומרים שעל תנאי הראשון חזר, אבל אם אמר בפירוש: אין רצוני אלא בכך וכך, לא<sup style="color: gray;">69</sup>. ויש שהשמיטו החילוק<sup style="color: gray;">70</sup>.
שכר בעל הבית את הפועלים בסלע, והוקרה המלאכה, והם הראו לו פנים זועפות, ופייסם בדברים, אינם יכולים לומר: לא נתפייסנו אלא על דעת שתוסיף על שכרנו כפי היוקר, שהוא יענה להם: לא פייסתי אתכם אלא על דעת להוסיף לכם אכילה ושתייה, וכן עשיתי<sup style="color: gray;">71</sup>.
היתה המלאכה שווה חמישה דינרים, ושכרם בארבעה, והוזלה ועמדה על ארבעה, נותן להם ארבעה<sup style="color: gray;">72</sup>, ואינו יכול לומר: כמו ששכרתי אתכם בפחות דינר מהראוי, גם עתה שהוזלה אפחות לכם פחות דינר ממה ששווה עתה<sup style="color: gray;">73</sup>, וכן אם שכרם ביותר דינר מהראוי, והוקר המלאכה, אינם יכולים לומר: גם עתה תוסיף לנו דינר יותר מהראוי לפי היוקר של עכשיו<sup style="color: gray;">74</sup>.
<h4>שכרו תמורת חפץ</h4>
בעל הבית ששכר פועל, ואמר לו ליתן לו חפץ בשכרו, הברירה ביד הבעל הבית אחר כך ליתן לו החפץ או דמיו, שהואיל ולא משך החפץ לא קנאו<sup style="color: gray;">75</sup>.
<h4>שכרו שליח בפחות</h4>
אמר לשלוחו: צא ושכור לי פועלים בארבעה - דינרים<sup style="color: gray;">76</sup> - ושכרם לו בשלושה, אינו נותן אלא שלושה<sup style="color: gray;">77</sup>, ואפילו עשו מלאכה ששוה ארבעה<sup style="color: gray;">78</sup>, ואין בזה חילוק בין אם אמר: שכרכם עלי, ובין אם אמר: שכרכם על בעל הבית<sup style="color: gray;">79</sup>, ואפילו נתגלה להם דעתו של בעל הבית<sup style="color: gray;">80</sup>, שהרי קיבלו על עצמם<sup style="color: gray;">81</sup> וירדו למלאכה על דעת כך, ואף לשליח אין לו כלום על בעל הבית שכך דינו של שליח להשתדל בתועלת המשלח בכל מה שאפשר לו<sup style="color: gray;">82</sup>, ומכל מקום יש לפועלים אלו תרעומת על השליח על שפיחת בשכרם<sup style="color: gray;">83</sup>.
אמר לו בעל הבית: בארבעה, והלך השליח ואמר להם: בשלושה, ואמרו לו: כמו שאמר בעל הבית,
- ודאי לא היה דעתם לפחות ממה שאמר להם<sup style="color: gray;">84</sup>, אלא כוונתם לומר: מאמינים אנו לך שבעל הבית אמר כך<sup style="color: gray;">85</sup>, או שכוונתם לומר: אם יאמר בעל הבית יותר מארבעה, יהיה להם כמו שאמר בעל הבית<sup style="color: gray;">86</sup> - אף על פי שמלאכתם שווה ארבעה, אין להם אלא שלושה, שהרי שמעו שלושה וקיבלו עליהם<sup style="color: gray;">87</sup>.
<h4>שכרו שליח ביותר</h4>
אמר לשלוחו: צא ושכור לי פועלים בשלושה - דינרים<sup style="color: gray;">88</sup> - והלך ושכרם בארבעה, אם אמר להם השליח: שכרכם עלי, נותן להם ארבעה, ונוטל מבעל הבית שלושה<sup style="color: gray;">89</sup>, ומפסיד אחד מכיסו<sup style="color: gray;">90</sup>, שהרי מאחר ששינה נעקרה שליחותו<sup style="color: gray;">91</sup>. ומכל מקום אם אין הפועלים נשכרים רק בארבעה, בעל הבית נותן לשליח שכרם<sup style="color: gray;">92</sup>. ואם אמר להם: שכרכם על בעל הבית, נותן להם בעל הבית כמנהג המדינה<sup style="color: gray;">93</sup>, כפי מה שנשכרים הפועלים בעיר<sup style="color: gray;">94</sup>, שנעקרה השליחות, והוא כשוכר בשל חבירו על דעת חבירו<sup style="color: gray;">95</sup>. אמר השליח סתם, ולא פירט על מי שכרם, נחלקו ראשונים: יש סוברים שדינו כאומר: שכרכם עלי<sup style="color: gray;">96</sup>. ויש סוברים שהכל הולך אחר מנהג המדינה<sup style="color: gray;">97</sup>.
אמר: שכרכם על בעל הבית, שנותן להם בעל הבית כמנהג המדינה<sup style="color: gray;">98</sup> - וכן אם אמר השליח סתם, ולא פירט על מי שכרם, לסוברים שנותן להם בעל הבית כמנהג המדינה<sup style="color: gray;">99</sup> - והיה במדינה מי שנשכר בשלושה ומי שנשכר בארבעה, אינו נותן להם אלא שלושה, ויש להם תרעומת על השליח<sup style="color: gray;">100</sup>. במה דברים אמורים, כשאין מלאכתם ניכרת, אבל אם היתה מלאכתם ניכרת והרי שווה ארבעה, נותן להם בעל הבית ארבעה, שאילו לא אמר להם שלוחו ארבעה לא טרחו ועשו שווה ארבעה<sup style="color: gray;">101</sup>.
היו פועלים אלו בעלי קרקע ודרכם לעשות בשלהם, אף על פי שאין המלאכה שווה אלא שלושה, נוטלים שלושה ויש להם תרעומת<sup style="color: gray;">102</sup>, שאף הם אומרים לא נטשנו את נחלתנו אלא על דעת שכר גדול<sup style="color: gray;">103</sup>.
אמר לו בעל הבית: בשלושה, והלך השליח ואמר להם: בארבעה, ואמרו: הרינו כמו שאמר בעל הבית, ודאי לא נתכוונו לפחות מארבעה שהזכיר השליח<sup style="color: gray;">104</sup>. ולפיכך אם אמר השליח: שכרכם עלי, אף על פי שלא היתה מלאכתם שווה אלא שלושה, נוטלים ארבעה<sup style="color: gray;">105</sup>, וחוזר השליח ונוטל מבעל הבית<sup style="color: gray;">106</sup>. ואם אמר: שכרכם על בעל הבית, אם המלאכה שווה ארבעה, נוטלים ארבעה מבעל הבית, ואם אינו שווה, או שאינו ניכר, אין נוטלים אלא שלושה<sup style="color: gray;">107</sup>.
<h4>כשהטעה בהשוואת השכר</h4>
בעל הבית שאמר לפועלים: עשו עימי מלאכה בארבעה, כמו שעשו חבריכם, ואמרו: כמו שעשו חברינו, ונמצא שנתן לחברים יותר, צריך ליתן לאלו כמו לחבריהם<sup style="color: gray;">108</sup>, שלא היה דעתם במה שאמרו: כמו שעשו חברינו אלא לעילוי<sup style="color: gray;">109</sup>, שאם לחבריהם הוסיף, יוסיף גם להם<sup style="color: gray;">110</sup>.
בעל הבית שהטעה פועלים ואמר להם: עשו עימי בארבעה כמו ששאר פועלים נשכרים, ונמצאו שנשכרים ביותר, וכן הפועלים שהטעו את בעל הבית בצורה כזו, הוא כאילו לא שכרו זה את זה כלל, ונותן להם הפחות שבפועלים<sup style="color: gray;">111</sup>, שאם בעל הבית הטעה אותם, הרי נתבטל תנאם, והם כפועלים בלא קציצת שכר שנוטלים כפחות שבפועלים<sup style="color: gray;">112</sup>, וכשהפועלים הטעו אותם, שכירות בטעות היתה<sup style="color: gray;">113</sup>.
<h4>כשהטעה בדבר אחר</h4>
השוכר את הפועלים והטעו את בעל הבית, או בעל הבית הטעה אותם, אין להם זה על זה אלא תרעומת<sup style="color: gray;">114</sup>, ויכולים לחזור בהם<sup style="color: gray;">115</sup>, ואין כאן תביעת ממון, שהרי דברים בלבד הם<sup style="color: gray;">116</sup>. במה דברים אמורים, שאין להם תביעת ממון ממנו אם חוזר הוא<sup style="color: gray;">117</sup>, כשלא הלכו למקום המלאכה, ובבוקר אמר להם: חוזרני בי<sup style="color: gray;">118</sup>, אבל אם הלכו אצל המלאכה, כגון שחמרים הם ששכרם להביא לו תבואה ממקום אחר, והלכו ולא מצאו, או פועלים הם ששכרם לעדור שדהו, והלכו ומצאו שדה שהיא לחה במים ואינה ראויה לעידור - או ששכרם להשקות השדה ומצאוהו שנתמלא מים<sup style="color: gray;">119</sup> - נותן להם שכרם של כל היום כפי הראוי להם<sup style="color: gray;">120</sup>, וכיון שלא עשו מלאכה, נותן להם שכרם כפועל בטל<sup style="color: gray;">121</sup>, ושמים מי שהשכיר עצמו למלאכה זו, כמה היה רוצה לפחות משכרו ולישב בטל<sup style="color: gray;">122</sup>. ואם ביקר בעל הבית מלאכתו מבערב ומצאה שצריכה פועלים, אין לפועלים כלום - שהרי הוא אנוס<sup style="color: gray;">123</sup> - ומה בידו לעשות<sup style="color: gray;">124</sup>.
הפועלים שלא הלכו למקום המלאכה, וחזר בו בעל הבית, ואין להם עליו אלא תרעומת<sup style="color: gray;">125</sup>, כתבו ראשונים שהדברים אמורים דוקא כשלא היו יכולים להשכיר עצמם אמש, כששכרם בעל הבית זה, אבל אם היו נשכרים אמש, ועכשיו אינם נשכרים כלל, הרי זה כדבר האבוד להם, ונותן להם שכרם כפועל בטל<sup style="color: gray;">126</sup>, ואם נשכרים בפחות, משלם הפחת<sup style="color: gray;">127</sup>. ואם הלכו, אף על פי שלא היו מוצאים להשכיר עצמם אמש, נותן להם שכרם כפועל בטל, והוא שעכשיו אינם נשכרים כלל, אבל אם מוצאים מי שישכירם בשכירותו, אין להם אלא תרעומת<sup style="color: gray;">128</sup>.
היו הפועלים יכולים להשכיר עצמם עכשיו, אלא שלא מצאו רק מלאכה כבדה מזו, נחלקו ראשונים: יש סוברים שאם רוצים להוסיף בשכרם על מה ששכרם בעל הבית, צריכים להשכיר עצמם במקום אחר<sup style="color: gray;">129</sup>. ויש סוברים שאם אינו מוצא להשתכר אלא במלאכה כבידה מזו, אם רצה הפועל שלא להתעסק בה, נותן לו בעל הבית שכרו כפועל בטל<sup style="color: gray;">130</sup>.
הפועלים שהלכו למקום המלאכה, וחזר בו בעל הבית, שנותן להם שכר פועל בטל<sup style="color: gray;">131</sup>, היינו כשהלכו הם בעצמם<sup style="color: gray;">132</sup>, שמכיון שהתחילו במלאכתם נתקיים ביניהם שכירות ונשתעבד להם בעל הבית<sup style="color: gray;">133</sup>, שכשם שהקרקע נקנה בחזקה<sup style="color: gray;">134</sup> ומטלטלים במשיכה*, וכן שכירות קרקע או מטלטלים כך<sup style="color: gray;">135</sup>, שכירות פועלים בהתחלת מלאכה<sup style="color: gray;">136</sup>, והליכת פועלים למלאכתם היא התחלת מלאכתם<sup style="color: gray;">137</sup>, אבל כל שלא הלכו הם בעצמם, אף על פי שהלך שליח ומצא שדה לחה אין זו התחלה, ואין להם על בעל הבית אלא תרעומת<sup style="color: gray;">138</sup>.
<h4>טול מה שעשית בשכרך</h4>
השוכר את הפועל לעשות בשלו או ללקט לו דבר של הפקר, אינו יכול לומר לו: טול מה שעשית בשכרך, ואם נתרצה הפועל ליטלו בשכרו ואחר כך חזר בו, אין שומעים לו<sup style="color: gray;">139</sup>, והוא שעשה משיכה* או הגבהה* או שהוא ברשותו<sup style="color: gray;">140</sup>. שכרו לשמור לו דבר של הפקר, יכול לומר לו: טול מה שעשית בשכרך<sup style="color: gray;">141</sup>, לפי שעדיין לא זכה בו בעל הבית, וילך הוא ויזכה בו<sup style="color: gray;">142</sup>, נמצא שאין עליו חיוב שכר, ולכן יכול לומר טול מה שעשית בשכרך<sup style="color: gray;">143</sup>. ויש הסובר שלא אמרו שיכול לומר: טול מה שעשית בשכרך, אלא אם אין דבר אחר לבעל הבית להשתלם ממנו, או שאין החפץ דבר שמשתמר עד שיביאנו לשוק למוכרו או שימצא לקוח<sup style="color: gray;">144</sup>.
<h4>כשנתפס לעבודת המלך</h4>
השוכר את הפועל ונאחז - הפועל<sup style="color: gray;">145</sup> - באנגריא - בשעבוד<sup style="color: gray;">146</sup>, שאחזוהו גבאי המלך<sup style="color: gray;">147</sup>, לעבוד עבודת המלך<sup style="color: gray;">148</sup> - אינו יכול לומר לו: הריני לפניך<sup style="color: gray;">149</sup>, עשה עימדי מה ששכרתני ותן לי שכרי, שאדרבה זה יאמר לו: עשה עימי ואתן לך<sup style="color: gray;">150</sup>, לפיכך אינו נותן לו אלא מה שעשה עימו<sup style="color: gray;">151</sup>.
<h4>הראהו בשל חבירו</h4>
השוכר את הפועל לעשות עימו בשלו, והראהו בשל חבירו, נותן כל שכרו, וחוזר ולוקח מחבירו מה שנהנה בזו המלאכה<sup style="color: gray;">152</sup>, ואינו יכול לומר לו: טול מה שעשית בשכרך<sup style="color: gray;">153</sup>, אפילו לא אמר לו שכרך עלי, אלא שכרו סתם<sup style="color: gray;">154</sup>. אבל אם שכרו לעשות בשל חבירו סתם, נחלקו ראשונים: יש הסוברים שעליו מוטל לשלם השכר<sup style="color: gray;">155</sup>. ויש הסוברים שיכול לומר: טול מה שעשית בשכרך<sup style="color: gray;">156</sup>, כיון שאין שכרו עליו אלא על חבירו<sup style="color: gray;">157</sup>. והכל מודים, שאם אמר לו: שכרך עלי, אף על פי ששכרו לעשות בשל חבירו, אין יכול לומר: טול מה שעשית בשכרך<sup style="color: gray;">158</sup>.
<h4>שכרו בפני חבירו ושתק</h4>
שכרו בפני חבירו ושתק חבירו, שתיקה* כהודאה וחייב לתת לו שכרו<sup style="color: gray;">159</sup>.
<h3>חזרתו</h3>
<h4>לאחר תחילת מלאכה</h4>
התחיל הפועל במלאכה, נתקיים ביניהם השכירות<sup style="color: gray;">160</sup>, ואם יכול הפועל לחזור בו, נחלקו תנאים: א) לדעת תנא קמא, יכול לחזור בו<sup style="color: gray;">161</sup>, ואפילו בחצי היום<sup style="color: gray;">162</sup>, שנאמר: כי לי בני ישראל עבדים<sup style="color: gray;">163</sup>, ודורשים: ולא עבדים לעבדים<sup style="color: gray;">164</sup> - או משום שנאמר שם: עבדי הם<sup style="color: gray;">165</sup>, ודורשים: ולא עבדים לעבדים<sup style="color: gray;">166</sup> - ולפיכך אם חזר בו הפועל, ידו על העליונה<sup style="color: gray;">167</sup>, ושמים לו מה שעשה, ונוטל<sup style="color: gray;">168</sup>. ב) ולדעת ר' דוסא, הפועל אינו יכול לחזור בו<sup style="color: gray;">169</sup>, ולפיכך אם חזר בו, ידו על התחתונה<sup style="color: gray;">170</sup>, ושמים לו מה שהחסיר ממלאכתו, ונוטל<sup style="color: gray;">171</sup>.
להלכה פסקו ראשונים שאף אם התחיל הפועל במלאכה חוזר בו<sup style="color: gray;">172</sup>, ואפילו בחצי היום<sup style="color: gray;">173</sup>, ואפילו קיבל כבר דמי שכירותו ואין בידו לשלם לבעל הבית, יכול לחזור בו והמעות חוב עליו<sup style="color: gray;">174</sup>, ושמים לו מה שעשה ונוטל<sup style="color: gray;">175</sup>, שאין הלכה כר' דוסא<sup style="color: gray;">176</sup>.
משך בעל הבית כלי אומנות שעושים בהם מלאכה, כתבו ראשונים שהפועל יכול לחזור בו, אם הוא שכיר יום<sup style="color: gray;">177</sup>, או שכיר שבת<sup style="color: gray;">178</sup> או שכיר חודש<sup style="color: gray;">179</sup>, אף על פי שנגמר קנין השכירות, כמו עבד-עברי* שמגרע פדיונו ויוצא<sup style="color: gray;">180</sup>, שנאמר: עבדי הם<sup style="color: gray;">181</sup>, ולא עבדים לעבדים<sup style="color: gray;">182</sup>, אבל בעל הבית אינו יכול לחזור בו<sup style="color: gray;">183</sup>, שנגמר קנין השכירות<sup style="color: gray;">184</sup>.
על הקבלן* שחזר בו, שידו על התחתונה, ושמים לו מה שהחסיר ממלאכתו, ונוטל, ע"ע קבלן. ושם, שאם משך בעל הבית כלי אומנותו, אינו יכול לחזור בו.
<h4>בדבר האבד</h4>
במה דברים אמורים שהפועל יכול לחזור בו - לסוברים כן<sup style="color: gray;">185</sup>, וכן הלכה<sup style="color: gray;">186</sup> - בדבר שאינו אבד - שיכול להמתין עד שיזדמן לו פועל לגמור מלאכתו<sup style="color: gray;">187</sup> - אבל בדבר האבד - כגון ששכר את החמר ואת הקדר להביא חלילים לכלה או למת<sup style="color: gray;">188</sup>, או להעלות פשתנו מן המשרה<sup style="color: gray;">189</sup>, שנפסד אם לא יעלנו<sup style="color: gray;">190</sup> - אינו יכול לחזור בו<sup style="color: gray;">191</sup>, אלא אם כן נאנס, כגון שחלה - הוא או אשתו ובניו<sup style="color: gray;">192</sup> - או שמע שמת לו מת<sup style="color: gray;">193</sup>.
היה דבר האבד, שאין הפועלים רשאים לחזור בהם<sup style="color: gray;">194</sup>, וחזרו בהם, שוכר עליהם בעל הבית או מטעם<sup style="color: gray;">195</sup>.
כיצד מטעם, אומר להם: סלע קצצתי לכם, בואו וטלו שתים<sup style="color: gray;">196</sup>, עד שיגמרו מלאכתם, ולא יתן להם אלא מה שפסק תחילה<sup style="color: gray;">197</sup>, ואפילו נתן להם שתים, צריכים להחזיר לו התוספת<sup style="color: gray;">198</sup>.
כיצד שוכר עליהם, שוכר פועלים אחרים וגומרים מלאכתם שלא תאבד, וכל שיוסיף לאלו הפועלים האחרים על מה שפסק לראשונים נוטל מן הראשונים<sup style="color: gray;">199</sup>, שעל הפועלים לשלם<sup style="color: gray;">200</sup>, עד כמה, עד כדי שכרם של ראשונים<sup style="color: gray;">201</sup>, ואם היה להם ממון תחת ידו, שוכר להשלים המלאכה עד ארבעים וחמישים זוז בכל יום לכל פועל, אף על פי ששכר הפועל שלושה או ארבעה<sup style="color: gray;">202</sup>. במה דברים אמורים, שאין שם פועלים לשכור<sup style="color: gray;">203</sup> בשכרם להשלים המלאכה<sup style="color: gray;">204</sup>, אבל אם יש פועלים לשכור בשכרם, ואמרו לו: צא ושכרו מאלו להשלים מלאכתך ולא תאבד, אין לו עליהם אלא תרעומת ושמים לשוכר מה שעשה<sup style="color: gray;">205</sup>. יש מהראשונים שכתבו עוד, שהדברים אמורים שהיה מוצא פועלים אחרים לשכור בשעה ששכר אלו, ועכשיו שאינו מוצא נמצא שמפסידים לו, אבל אם לא היה מוצא אחרים, פטורים, שהרי לא הפסידו לו כלום<sup style="color: gray;">206</sup>.
לא שכר בעל הבית פועלים אחרים, אין הפועלים חייבים לשלם לו היזקו<sup style="color: gray;">207</sup>.
נאנס הפועל, שרשאי לחזור בו אפילו בדבר האבד<sup style="color: gray;">208</sup>, ידו על העליונה לשלם לו כל מה שעשה<sup style="color: gray;">209</sup>, אבל אינו צריך לשלם להם כל שכרם, רק מה שעשו<sup style="color: gray;">210</sup>. ואם חזר בעל הבית וקיבלם לאחר שעבר האונס, סתם, וחזרו ועשו אחר כך מלאכתם, צריך לשלם להם כל מלאכתם, ואינו מנכה להם כלום<sup style="color: gray;">211</sup> עבור מה שביטלו בשביל האונס<sup style="color: gray;">212</sup>.
<h3>כשאינו יכול לעשות המלאכה</h3>
<h4>להביא שליחות ולא מצא</h4>
השוכר את הפועל להביא לו שליחות ממקום למקום, והלך ולא מצא שם מה שיביא, נותן לו שכר שלם<sup style="color: gray;">213</sup>, שהרי כבר עשה שליח שליחותו<sup style="color: gray;">214</sup>, אמנם אם ציוה להביא לו דבר כבד, מנכה לו קצת מהטורח<sup style="color: gray;">215</sup>, אלא אם כן - השליח<sup style="color: gray;">216</sup> - הוא מאותם אנשים שדרכם לטרוח<sup style="color: gray;">217</sup>.
ויש מהראשונים החולקים על כל זה, וסוברים שכששלחו לעשות שליחות ולא מצא, נותן לו שכר כפועל בטל<sup style="color: gray;">218</sup>, שלדעתם מחלוקת תנאים בדבר, שלדעת התוספתא נותן לו שכר שלם<sup style="color: gray;">219</sup>. ולדעת הברייתא שבבבלי נותן לו שכר כפועל בטל<sup style="color: gray;">220</sup>.
שלח שליח עם איגרת, ומצא מי שנשלח אליו וחזר, אין לשליח כלום<sup style="color: gray;">221</sup>, אלא אם כן היה לבעל הבית לידע ולא לשליח, שאז הוא הפסד של בעל הבית<sup style="color: gray;">222</sup>. ויש מהראשונים הסובר, שנוטל שכרו שלם<sup style="color: gray;">223</sup>.
השוכר את הפועל להביא קנים ודוקרנים לכרם, ולא מצא, נותן לו שכר שלם<sup style="color: gray;">224</sup>, כדין השוכר את הפועל להביא לו שליחות ממקום למקום, והלך ולא מצא מה שיביא<sup style="color: gray;">225</sup>. ויש מהראשונים הסובר שנותן לו שכר כפועל בטל<sup style="color: gray;">226</sup>, שמנכה לו מה שלא טרח בהבאת הקנים והדוקרנים<sup style="color: gray;">227</sup>.
השוכר את הפועל להביא תפוחים לחולה, והלך והביא ומצאו שמת או שהבריא, לא יאמר: טול מה שהבאת בשכרך<sup style="color: gray;">228</sup>, אלא נותן לו כל שכרו<sup style="color: gray;">229</sup>, וכן כל כיוצא בזה<sup style="color: gray;">230</sup>.
<h4>אונס שניתן לראותו</h4>
השוכר פועל לחפור בשדה, ובא מטר בלילה בענין שאינו יכול לחפור, נחלקו בו ראשונים: א) יש הסוברים שהדבר תלוי בראיית הפועל, שאם הראה לפועל השדה בערב, הפסד של הפועל הוא<sup style="color: gray;">231</sup>, ואינו נותן לו כלום<sup style="color: gray;">232</sup>, שכיון שראה אותה והכירה שאינה ראויה לחפור, אם ירד עליה מטר לא היה לו לבוא<sup style="color: gray;">233</sup>, ואם ראה השדה ולא הבין שהיא לחה, או שירדו גשמים בלילה, אין לו כלום, שהרי ראה השדה ועל מנת כן נשכר לו<sup style="color: gray;">234</sup>. לא הראה לו תחילה, נותן לו שכרו כפועל בטל<sup style="color: gray;">235</sup>, לפי שבעל הבית היה מכיר את שדהו והיה לו להודיעו שלא יבוא<sup style="color: gray;">236</sup>, או שהיה עליו לתת לב לדבר ולהודיעם: אם תמצאו שדה לחה, לא אתן לכם כלום<sup style="color: gray;">237</sup>. ב) ויש מהראשונים הסוברים, שהדבר תלוי בראיית בעל הבית<sup style="color: gray;">238</sup>, שאם ביקר בעל הבית מלאכתו בערב ומצא שצריכה פועלים, אין לו לפועל כלום<sup style="color: gray;">239</sup>, שמה היה לו לעשות<sup style="color: gray;">240</sup>, לא ביקר אותה מבערב, נותן להם שכרם כפועל בטל<sup style="color: gray;">241</sup>, שכיון שלא ראה אותה פשע<sup style="color: gray;">242</sup>.
<h4>אונס שניתן לצפותו</h4>
השוכר את הפועל להשקות השדה מזה הנהר, ופסק הנהר בחצי היום, אם אין דרכו להפסיק - או אפילו שדרכו לפסוק והפועל יודע דרך הנהר<sup style="color: gray;">243</sup> - ההפסד של הפועל<sup style="color: gray;">244</sup> ואין בעל הבית נותן לו כלום, אף על פי שגם בעל הבית יודע דרך הנהר<sup style="color: gray;">245</sup>. אבל אם אין הפועל יודע דרך הנהר, ובעל הבית יודע - היה לו להודיעו, וכיון שלא הודיעו<sup style="color: gray;">246</sup> - נותן לו שכרו - שכר כל היום<sup style="color: gray;">247</sup> - כפועל בטל<sup style="color: gray;">248</sup>, ולעולם אין מתחייב בעל הבית - בכל אונס שיבוא<sup style="color: gray;">249</sup> - אלא אם כן היה יודע והפועל לא ידע, אבל אם שניהם יודעים או שניהם אינם יודעים, הפועל מפסיד, שהמוציא-מחברו-עליו-הראיה*<sup style="color: gray;">250</sup>, וידו על התחתונה<sup style="color: gray;">251</sup>. ויש מהראשונים החולק על כל זה וסובר, שאם אין דרכו של הנהר להפסיק, אין להם אלא שכר מה שעשו, וכן אם דרכו שיפסיקו אותו בני העיר והפסיקוהו בחצי היום, אין להם אלא שכר מה שעשו, שהרי ידעו הפועלים דרכו של נהר, ואם דרכו להפסיק מאליו, נותן להם שכר כל היום, מפני שהיה לו להודיעם<sup style="color: gray;">252</sup>.
אירע אונס, ושניהם יודעים שיבוא או שניהם אינם יודעים, שהפועל מפסיד<sup style="color: gray;">253</sup>, יש מהראשונים הסוברים דהיינו דוקא אם שכרם למלאכה ידועה, אבל אם שכרם סתם, יכול לומר: תן לי מלאכה אחרת כזו<sup style="color: gray;">254</sup>.
<h4>נשלמה מלאכתו בחצי היום</h4>
השוכר את הפועל למלאכה ידועה - כגון לעדר<sup style="color: gray;">255</sup>, או לנכש<sup style="color: gray;">256</sup> - ונשלמה בחצי היום, אם יש לו מלאכה כמותה או קלה ממנה, צריך לעשות לו<sup style="color: gray;">257</sup>, אף על פי שאינה אותה מלאכה ממש, כגון מעידור לניכוש, כיון שאינה כבדה ממנה, אבל אינו כופהו לעשות הכבדה ממנה<sup style="color: gray;">258</sup>, ואם אין לו מלאכה, אלא מלאכה הכבדה ממנה<sup style="color: gray;">259</sup>, נותן לו - מחצי היום ואילך<sup style="color: gray;">260</sup> - שכרו כפועל בטל<sup style="color: gray;">261</sup>. ואם לא היתה לו מלאכה הדומה למלאכה שכרו, ויש לשכנו מלאכה כזו, הרשות בידו ליטול השכר מהשכן ולתת הפועל לעשות מלאכה עבורו<sup style="color: gray;">262</sup>.
רצה בעל הבית שיעשה הפועל מלאכה כבדה מהמלאכה שנשכר לה, ולהוסיף בשכרו, נחלקו ראשונים: יש סוברים שיכול לכופו לכך<sup style="color: gray;">263</sup>. ויש סוברים שאינו יכול לכופו לכך<sup style="color: gray;">264</sup>.
במה דברים אמורים, כששכרו למלאכה ידועה, אבל שכרו סתם למלאכת יום אחד, יכול בעל הבית לשנותו ממלאכה קלה לכבדה<sup style="color: gray;">265</sup>. ויש מהראשונים שנראה שלא חילק בכך, ולדעתו אף אם שכרו סתם, אינו יכול לשנותו מלאכה הכבדה<sup style="color: gray;">266</sup>.
אף על פי שהשוכר את הפועל למלאכה ידועה ונשלמה בחצי היום, אם אין לו אלא מלאכה הכבדה ממנה, נותן לו שכרו כפועל בטל<sup style="color: gray;">267</sup>, אם היה מהחופרים או עובדי אדמה וכיוצא בהם, שדרכם לטרוח הרבה ואם לא יעשה מלאכה יחלה, נותן לו כל שכר שלם<sup style="color: gray;">268</sup>.
במה דברים אמורים שנותן לפועל שכר בחצי היום לאחר שנשלמה מלאכתו, אם לא הראה לו אותה מלאכה תחילה, אבל אם הראה אותה לו וראה שלא היה בה מלאכת יום ולא התנה, אינו נותן לו כלום לאחר ששלמה<sup style="color: gray;">269</sup>.
<h3>אכילתו במעשה ידיו</h3>
פועל העושה מלאכה לבעל הבית בדבר מאכל, הרי זה אוכל ממה שהוא עושה<sup style="color: gray;">270</sup>, ודין זה הוא מן התורה<sup style="color: gray;">271</sup>, שנאמר: כי תבֹא בכרם רעֶך ואכלת ענבים כנפשך שָׂבעֶך<sup style="color: gray;">272</sup>. ומספר לימודים לכך שכתוב זה מדבר בפועל: א) יכול בשאר כל אדם הכתוב מדבר, תלמוד לומר: ואל כליך לא תתן<sup style="color: gray;">273</sup>, אבל נותן אתה לכליו של חברך, ואיזה זה, זה הפועל<sup style="color: gray;">274</sup>. ב) הדבר נלמד בגזרה-שוה* "תבוא" "תבוא"<sup style="color: gray;">275</sup>, נאמר כאן: כי תבֹא<sup style="color: gray;">276</sup>, ונאמר להלן - לגבי נתינת שכר פועל ביומו<sup style="color: gray;">277</sup> - לא תבוא עליו השמש<sup style="color: gray;">278</sup>, מה להלן בפועל הכתוב מדבר, אף כאן בפועל הכתוב מדבר<sup style="color: gray;">279</sup>. ג) נאמר: כי תבֹא בכרם רעך<sup style="color: gray;">280</sup>, זה שכיר<sup style="color: gray;">281</sup>, בפועל הכתוב מדבר<sup style="color: gray;">282</sup>, וכי אילו לא שכרו מי התיר לו שיבוא בכרם רעהו שלא מדעתו<sup style="color: gray;">283</sup>, אלא כך הוא אומר: כי תבוא לרשות בעלים לעבודה תאכל<sup style="color: gray;">284</sup>. ד) נאמר שם: כנפשך<sup style="color: gray;">285</sup>, דהיינו דבר שמוסר נפשו עליו, כלומר שכר<sup style="color: gray;">286</sup>, ומכאן שהמדובר בפועל<sup style="color: gray;">287</sup>. וכתבו ראשונים שודאי אין פשט הכתוב מורה שיבוא שם בלא רשות בעלים, שהתורה תדבר במה שדרכו להיות כן<sup style="color: gray;">288</sup>.
איסי בן יהודה - ויש הסוברים כן בדעת תנאים נוספים<sup style="color: gray;">289</sup> - חולק על כל זה, ודורש: כי תבֹא בכרם רעך<sup style="color: gray;">290</sup>, בביאת כל אדם הכתוב מדבר<sup style="color: gray;">291</sup>, ואפילו אינו שכירו<sup style="color: gray;">292</sup>, ופירשו בתלמוד דהיינו בעושים בסעודתם<sup style="color: gray;">293</sup> - שעושים מעצמם מלאכה עבור בעל הבית תמורת סעודתם - ומכל מקום לא נקראו פועלים, כיון שלא מדעת בעל הבית עושים<sup style="color: gray;">294</sup>. ואין הלכה כדבריו, ואין דין זה של אכילה אלא בפועל בלבד<sup style="color: gray;">295</sup>.
<h4>מצוה או רשות</h4>
לסוברים - וכן הלכה<sup style="color: gray;">296</sup> - שהכתוב: כי תבֹא בכרם רעך ואכלת ענבים כנפשך שָׂבעֶך<sup style="color: gray;">297</sup>, מדבר על אכילת פועל<sup style="color: gray;">298</sup>, נחלקו גאונים וראשונים בפירוש הכתוב: יש סוברים שפירוש הכתוב, שרשות ביד הפועל לאכול, ואין בזה משום איסור גזל, ואין הבעלים יכול לעכב בידו<sup style="color: gray;">299</sup>, ולפיכך<sup style="color: gray;">300</sup> לא מנאוהו במנין-המצות*<sup style="color: gray;">301</sup>. ויש סוברים שבעל הבית מצווה להניח לפועל לאכול<sup style="color: gray;">302</sup>, ולדעתם דבר זה נמנה במנין המצוות כמצות-עשה*<sup style="color: gray;">303</sup>.
מלבד היתר אכילת הפועל, לסוברים כן<sup style="color: gray;">304</sup>, או המצוה להניח לפועל לאכול, לסוברים כן<sup style="color: gray;">305</sup>, ישנו אף איסור לחסום הפועל מלאכול בשעת מלאכתו ממה שהוא עושה, ועל כך ע"ע חסימה: באדם.
<h4>הזמן והמקום והאישים שנוהג בהם</h4>
המצוה להניח לפועל לאכול בשעת מלאכתו - לסוברים שישנה מצות כזאת<sup style="color: gray;">306</sup> - נוהגת בכל מקום ובכל זמן, בזכרים ובנקבות<sup style="color: gray;">307</sup>.
<h4>גידולי קרקע</h4>
במה דברים אמורים שהפועל אוכל בשעת מלאכתו ממה שהוא עושה<sup style="color: gray;">308</sup>, כשהוא עושה בגדולי-קרקע*<sup style="color: gray;">309</sup>, אבל העושה בדבר שאין גידולי קרקע, כגון החולב והמחבץ - יש מפרשים: מפיק חמאה מחלב<sup style="color: gray;">310</sup>. ויש מפרשים: המעמיד החלב בקיבה<sup style="color: gray;">311</sup>. ויש מפרשים: עושה כמין כלי גמי ונותן הקיפוי בתוכו, ומי החלב נוטפים<sup style="color: gray;">312</sup>, ומחפה החלב להיות נקרש<sup style="color: gray;">313</sup> לצורך עשיית הגבינה<sup style="color: gray;">314</sup> - והמגבן - עושה גבינות<sup style="color: gray;">315</sup> - אינו אוכל<sup style="color: gray;">316</sup>. דין זה נלמד ממה שנאמר: לא תחסֹם שור בדישו<sup style="color: gray;">317</sup>, והיה יכול להיות כתוב: לא תדוש בחסימה, ולמה כתבה התורה "שור", והרי אנו יודעים מגזרה-שוה* שכל חיה ועוף בכלל זה<sup style="color: gray;">318</sup>, אלא על כרחך שלא נכתב "שור", אלא להקיש חוסם לנחסם, ללמוד מנחסם על חוסם, דהיינו ללמוד מדיני אכילת בהמה על דיני אכילת אדם, וללמוד מחוסם על נחסם, דהיינו ללמוד מדיני אכילת אדם על דיני אכילת בהמה<sup style="color: gray;">319</sup>, ואנו דורשים: מה דיש מיוחד דבר שגידולי קרקע ופועל אוכל בו אף כל שגידולי קרקע פועל אוכל בו, יצא החולב והמחבץ והמגבן שאין גידולי קרקע ואין פועל אוכל בו<sup style="color: gray;">320</sup>.
באכילת הפועל בגידולי קרקע<sup style="color: gray;">321</sup>, יש חילוק בין מחובר-לקרקע* ותלוש:
<h4>מחובר לקרקע</h4>
במחובר-לקרקע* הפועל אינו אוכל אלא בשעת גמר-מלאכה*<sup style="color: gray;">322</sup>, כגון בוצר בענבים ומוסק בזיתים ואורה בתאנים וגודר בתמרים<sup style="color: gray;">323</sup>, אבל העושה במחובר שלא בשעת גמר מלאכה<sup style="color: gray;">324</sup>, כגון העודר בגפנים או מכסה שרשי האילנות<sup style="color: gray;">325</sup>. דין זה נלמד ממה שנאמר: כי תבֹא בכרם רעך ואכלת ענבים כנפשך שָׂבעֶך<sup style="color: gray;">326</sup>, והכתוב מדבר - לסוברים כן<sup style="color: gray;">327</sup>, וכן הלכה<sup style="color: gray;">328</sup> - בפועל, ונאמר בסופו: ואל כליך לא תתן<sup style="color: gray;">329</sup>, אלא לכליו של בעל הבית תיתן, הרי שהמדובר בשעת גמר מלאכת חיבורן<sup style="color: gray;">330</sup>. ואין דין זה בכרם בלבד, שכן נאמר שם: כי תבֹא בקמת רעך וקטפת מלילֹת בידך וחרמש לא תניף על קמת רעך<sup style="color: gray;">331</sup>, והמילה "חרמש" באה לרבות כל בעלי חרמש<sup style="color: gray;">332</sup>, אף אם אינם תבואה, כגון קטנית<sup style="color: gray;">333</sup>, והמילה "בקמת" באה לרבות כל בעלי קמה<sup style="color: gray;">334</sup>, אף אם אין משתמשים עבורם בחרמש<sup style="color: gray;">335</sup>, כגון המוסק בזיתים והגודר בתמרים<sup style="color: gray;">336</sup>.
הפועל, שאינו אוכל במחובר לקרקע, אלא בשעת גמר מלאכה<sup style="color: gray;">337</sup>, אפילו מנכש בבצלים ושומים - כגון שעוקר את הקטנים מן הגדולים<sup style="color: gray;">338</sup> - לא יאכל מהם<sup style="color: gray;">339</sup>, ואף על פי שהוא גמר מלאכת הקטנים, שעיקר המלאכה לצורך הגדולים להרחיב להם, ועדיין לא נגמרה מלאכתם<sup style="color: gray;">340</sup>, שנאמר: לא תחסֹם שור בדישו<sup style="color: gray;">341</sup>, ומכתוב זה אנו למדים אף דיני אכילת הפועל<sup style="color: gray;">342</sup>, ודורשים: מה דיש מיוחד דבר שבשעת גמר מלאכה פועל אוכל בו אף כל שהוא בשעת גמר מלאכה פועל אוכל בו יצא המנכש בשומים ובבצלים הואיל ואין גמר מלאכה אין פועל אוכל בהם<sup style="color: gray;">343</sup>.
<h4>תלוש</h4>
הפועל אוכל אף בתלוש מן הקרקע<sup style="color: gray;">344</sup>, ומספר לימודים לדבר: א) נאמר "קמה" "קמה" שתי פעמים - כי תבֹא בקמת רעך וגו' על קמת רעך<sup style="color: gray;">345</sup> - אם אינו ענין לאדם במחובר - שדי לכתוב "קמה" אחת ללמדנו דינו<sup style="color: gray;">346</sup> - תנהו ענין לאדם בתלוש<sup style="color: gray;">347</sup>. ב) אין צריך כתוב מיוחד ללמדנו דין זה, שהרי נאמר: כי תבֹא בכרם רעך<sup style="color: gray;">348</sup>, וודאי שכרו לשאת את הענבים בכתף, ולמרות זאת אמרה התורה שמותר לאכול<sup style="color: gray;">349</sup>. ג) נאמר: לא תחסֹם שור בדישו<sup style="color: gray;">350</sup>, ומכתוב זה אנו למדים אף דיני אכילת הפועל<sup style="color: gray;">351</sup>, וכפי שבהמה אוכלת בתלוש, שנאמר: בדישו<sup style="color: gray;">352</sup>, אף אדם אוכל בתלוש<sup style="color: gray;">353</sup>.
הפועל שאוכל בתלוש מן הקרקע<sup style="color: gray;">354</sup>, אוכל רק קודם גמר-מלאכה*<sup style="color: gray;">355</sup>, דהיינו שיגמר סוף מלאכה המחייבת אותו בחיוב האחרון שבו<sup style="color: gray;">356</sup>. שאם עושה בתלוש לאחר שנגמרה מלאכתו למעשר, כגון הבודל - מבדיל<sup style="color: gray;">357</sup> במגריפה<sup style="color: gray;">358</sup> - בתמרים ובגרוגרות - הדבוקות זו בזו<sup style="color: gray;">359</sup>, כקציעות, ומייד אחר שנעשו קציעות נתחייבו במעשר<sup style="color: gray;">360</sup> - אינו אוכל<sup style="color: gray;">361</sup>, שכל דבר שאין אחר חיוב מעשר חיוב אחר, כגון תאנים וענבים לאחר שנתחייבו במעשר אינו אוכל ממנו<sup style="color: gray;">362</sup>. ובדבר שיש בו חיוב אחר, כגון חיטים העומדים לעשות פת שחייבת בחלה*, אוכל עד שיגמור מלאכתו להתחייב בחלה, ולאחר מכאן אינו אוכל<sup style="color: gray;">363</sup>, ולכן הלש והמקטף - עורך וטח פניה<sup style="color: gray;">364</sup> והאופה, אינו אוכל<sup style="color: gray;">365</sup>, שמשנתן המים וגילגל נתחייב בחלה, ועדיין צריכה ללוש ולשוף ולבעוט הרבה<sup style="color: gray;">366</sup>. דין זה נלמד ממה שנאמר: לא תחסֹם שור בדישו<sup style="color: gray;">367</sup>, ומכתוב זה אנו למדים אף דיני אכילת הפועל<sup style="color: gray;">368</sup>, ודורשים: מה דיש מיוחד דבר שלא נגמר מלאכתו למעשר ולחלה ופועל אוכל בו, אף כל שלא נגמר מלאכתו למעשר ולחלה פועל אוכל בו<sup style="color: gray;">369</sup>.
תמרים רעים, שאין מתבשלים באילן, ומכניסם לקיום בכלי של כפות תמרים, ושמן חותלות, ומתחממות ומתבשלות, קודם שנתבשלו, פועל הבודל מהם אוכל בהם, שלא נגמרו למעשר<sup style="color: gray;">370</sup>.
נפתחו חביותיו ונתפרסו עיגוליו ושכרו לעשות בהם, לא יאכל מהם, שכבר נתחייבו במעשר<sup style="color: gray;">371</sup>. במה דברים אמורים, בשיודע הפועל שנפתחו, אבל אם לא ידע, וסבור שעדיין לא נתחייבו במעשר, חייב לעשר ולהאכילו<sup style="color: gray;">372</sup>.
<h4>צורת העשייה המתירה לאכול</h4>
בצורת העשייה המתירה לפועל לאכול, נחלקו תנאים: לדעת תנא קמא, אפילו אינו עושה לא בידיו ולא ברגליו, רק שנושא על כתיפו, הרי זה אוכל<sup style="color: gray;">373</sup>, שנאמר: כי תבֹא בכרם רעך<sup style="color: gray;">374</sup>, בכל מה שעושה<sup style="color: gray;">375</sup>. וכן הלכה<sup style="color: gray;">376</sup>. ולדעת ר' יוסי בר' יהודה, אינו אוכל אלא אם כן עושה בידיו וברגליו<sup style="color: gray;">377</sup>, ובגופו<sup style="color: gray;">378</sup>, שהוקש חוסם לנחסם<sup style="color: gray;">379</sup>, ודינו כשור, שלדעתו אין איסור לחסום אותו<sup style="color: gray;">380</sup> אלא אם כן עושה בידיו וברגליו<sup style="color: gray;">381</sup> ובגופו<sup style="color: gray;">382</sup>.
<h4>אכילה בפרי שאינו עושה במלאכתו</h4>
היה עושה בתאנים, לא יאכל בענבים, בענבים, לא יאכל בתאנים<sup style="color: gray;">383</sup>. ושני לימודים לדבר: א) נאמר: ואכלת ענבים<sup style="color: gray;">384</sup>, וכי אין אנו יודעים שאין בכרם לאכול אלא ענבים, מה תלמוד לומר: ואכלת ענבים, אלא מכאן שאם היה עושה בתאנים לא יאכל בענבים, בענבים לא יאכל בתאנים<sup style="color: gray;">385</sup>. ב) נאמר שם: ואל כליך לא תתן<sup style="color: gray;">386</sup>, ממה שאתה נותן לכליו של בעל הבית אתה אוכל<sup style="color: gray;">387</sup>.
אפילו שכרוהו לעשות מלאכה בענבים ותאנים, בשעה שעושה מלאכה בתאנים, לא יאכל בענבים<sup style="color: gray;">388</sup>. יש מפרשים הטעם, שנראה כעושה מלאכה בדבר אחד ואוכל בדבר אחר<sup style="color: gray;">389</sup>. ויש מפרשים הטעם, כיון שלהלכה העושה בגפן זה אינו אוכל בגפן אחר<sup style="color: gray;">390</sup>.
העושה מלאכה מותר למנוע עצמו מלאכול עד שיגיע למקום פירות יפים, ויאכל משם<sup style="color: gray;">391</sup>.
כיון שהעושה בתאנים לא יאכל בענבים<sup style="color: gray;">392</sup>, לפיכך<sup style="color: gray;">393</sup> הפועלים - שדרכם להטיל ענבים על הגת ודורכים ברגלים על הגת<sup style="color: gray;">394</sup> - עד שלא הלכו שתי וערב בגת, אוכלים ענבים ואין שותים יין<sup style="color: gray;">395</sup>, מפני שאין מלאכתם ניכרת שהיא ביין<sup style="color: gray;">396</sup>, אלא בענבים<sup style="color: gray;">397</sup>, והוא כעושה במין זה ואוכל במין אחר<sup style="color: gray;">398</sup>, משהלכו שתי וערב, אוכלים ענבים ושותים יין<sup style="color: gray;">399</sup>. ויש המפרשים שעד שלא הלכו שתי ועב אינם עושים אלא בענבים בלבד, ולכן נאסר להם לאכול ענבים, ומשהלכו שתי וערב, הרי הם עושים בענבים וביין, והותר להם לשתות יין<sup style="color: gray;">400</sup>.
<h4>אכילה בגפן שאינו עושה בה</h4>
העושה בגפן זו, הסתפקו בתלמוד אם אוכל בגפן אחר<sup style="color: gray;">401</sup>, דהיינו שמותר לו לקוץ אשכול גפן יפה וללכת למקום שהוא עושה שם ולאכול<sup style="color: gray;">402</sup>, שאין ההקפדה אלא שיאכל ממין שהוא נותן לכליו של בעל הבית<sup style="color: gray;">403</sup>. או שהעושה בגפן זו, אינו אוכל בגפן אחר<sup style="color: gray;">404</sup>, שההקפדה היא שיאכול ממה שהוא נותן לכליו של בעל הבית<sup style="color: gray;">405</sup>. ולא נפשט הספק בתלמוד<sup style="color: gray;">406</sup>.
להלכה פסקו ראשונים, שהעושה בגפן זה אינו אוכל בגפן אחר<sup style="color: gray;">407</sup>, ואם אכל אין מוציאים ממנו ואין מנכים משכרו<sup style="color: gray;">408</sup>, שכיון שלא נפשט הספק בתלמוד<sup style="color: gray;">409</sup>, הרי הוא ככל ספק-ממון* שדינו כך<sup style="color: gray;">410</sup>, לסוברים כן<sup style="color: gray;">411</sup>, שאין להוציא מספק ממון מבעל הבית<sup style="color: gray;">412</sup>.
אף על פי שלהלכה העושה בגפן זה אינו אוכל בגפן אחר<sup style="color: gray;">413</sup>, גפן שמודלת על גב חברתה, ועושה באחד מהם, יכול לאכול מהשנייה<sup style="color: gray;">414</sup>.
<h4>אכילה גסה</h4>
אסור לפועל לאכול ממה שהוא אוכל אכילה-גסה*<sup style="color: gray;">415</sup>, שנאמר: שבעך<sup style="color: gray;">416</sup> - עד שתהיה שבע<sup style="color: gray;">417</sup> - ולא אכילה גסה<sup style="color: gray;">418</sup>.
פועל הפועל בכרם לא יאכל עם הענבים - פת או<sup style="color: gray;">419</sup> - דבר אחר<sup style="color: gray;">420</sup>, כגון שיטבול ענבים במלח<sup style="color: gray;">421</sup> למתקן<sup style="color: gray;">422</sup>, שאז יאכל הרבה<sup style="color: gray;">423</sup>, שנאמר: ענבים<sup style="color: gray;">424</sup>, ולא ענבים ודבר אחר<sup style="color: gray;">425</sup>. קצץ על בעל הבית שיעור הפירות שיאכל, אוכל אותם בין במלח בין בפת בין בכל דבר שירצה<sup style="color: gray;">426</sup>.
<h4>מציצת ענבים וקילוף תאנים</h4>
אסור לפועל הפועל בכרם למצוץ היין<sup style="color: gray;">427</sup> ולזרוק החרצנים<sup style="color: gray;">428</sup>, כדי שלא יאכל הרבה<sup style="color: gray;">429</sup>, שנאמר: ואכלת ענבים<sup style="color: gray;">430</sup>, ואכלת<sup style="color: gray;">431</sup>, ולא מוצץ<sup style="color: gray;">432</sup>. או משום שנאמר שם: שבעך<sup style="color: gray;">433</sup>, שלא יהיה מצמץ בענבים<sup style="color: gray;">434</sup>, שאין זו דרך שביעה, שאפילו השבע יכול לעשות כן<sup style="color: gray;">435</sup>. או משום שנאמר שם: ענבים<sup style="color: gray;">436</sup>, וכי עלה על דעת שיאכל עצים ואבנים, מה תלמוד לומר ענבים, שלא ימצמץ בענבים<sup style="color: gray;">437</sup>.
בכלל איסור מציצת ענבים, אף קילוף תאנים<sup style="color: gray;">438</sup>, שלא יקלף בתאנים ויאכל האמצעית<sup style="color: gray;">439</sup>.
<h4>אכילה יתר על שכרו</h4>
פועל, אם מותר לאכול יותר משכרו, נחלקו תנאים: א) לדעת תנא קמא - וחכמים<sup style="color: gray;">440</sup> - מותר לפועל לאכול יותר משכרו<sup style="color: gray;">441</sup>, ולכן אוכל פועל קישות או כותבת ואפילו שוה דינר<sup style="color: gray;">442</sup>, ואף על פי שאין שכרו אלא מעה<sup style="color: gray;">443</sup>, שנאמר: שבעך<sup style="color: gray;">444</sup>, עד שתהיה שבע<sup style="color: gray;">445</sup>. או משום שנאמר שם: כנפשך<sup style="color: gray;">446</sup>, דהיינו כמה שתרצה<sup style="color: gray;">447</sup>, ש"נפש" כאן פירושו: רצון<sup style="color: gray;">448</sup>, כמו: אל תתני בנפש צרי<sup style="color: gray;">449</sup>, כלומר: ברצונם ובתאוותם<sup style="color: gray;">450</sup>. ב) ולדעת ר' אלעזר חסמא, לא יאכל הפועל יותר על שכרו<sup style="color: gray;">451</sup>, שנאמר: כנפשך<sup style="color: gray;">452</sup>, ולדעתו הלשון "כנפשך" היינו בדבר שאתה מוסר נפשך עליו<sup style="color: gray;">453</sup>, לעלות בכבש<sup style="color: gray;">454</sup> ולעלות באילן<sup style="color: gray;">455</sup>, או במקום סכנה אחרת<sup style="color: gray;">456</sup>. או משום שלמדים בגזרה-שוה* שנפשו קרואה שכרו, שנאמר להלן: ואליו הוא נֹשא את נפשו<sup style="color: gray;">457</sup>, מה נפשו האמורה להלן שכרו, אף כאן שכרו<sup style="color: gray;">458</sup>.
לדעת הסוברים שהפועל אוכל יותר משכרו<sup style="color: gray;">459</sup>, אם מלמדים אותו דרך עצה הוגנת שלא לעשות כן<sup style="color: gray;">460</sup>, נחלקו תנאים: לדעת תנא קמא, אין מלמדים אותו שלא לעשות כן<sup style="color: gray;">461</sup>. ולדעת חכמים, מלמדים את האדם שלא יהיה רעבתן, ויהיה סותם את הפתח בפניו<sup style="color: gray;">462</sup>, שימנעו לשוכרו למלאכתו<sup style="color: gray;">463</sup>, וראוי לכל הרואים ללמד אותו על כך<sup style="color: gray;">464</sup>.
להלכה פסקו ראשונים שיכול הפועל לאכול יתר על שכרו<sup style="color: gray;">465</sup>, ומלמדים אותו שלא לעשות כן<sup style="color: gray;">466</sup>, שההלכה כחכמים<sup style="color: gray;">467</sup>, ולא כתנא קמא, שכן כמה פעמים נסתם במשנה, ודעת יחיד היא<sup style="color: gray;">468</sup>, אבל לשון חכמים כולל רבים<sup style="color: gray;">469</sup>. ועוד, שמסתבר טעמם, שנכון הוא<sup style="color: gray;">470</sup>.
<h4>שכרו לבצור אשכול אחד</h4>
לדעת רב אסי, אפילו לא שכרו אלא לבצור אשכול אחד, אוכלו<sup style="color: gray;">471</sup> לאותו אשכול<sup style="color: gray;">472</sup> - היינו שאוכל מהאשכול, אבל אסור לאכול כל האשכול<sup style="color: gray;">473</sup>. ויש סוברים שמותר לאכול אף כל האשכול<sup style="color: gray;">474</sup> - ואין אומרים שלא זיכתה לו התורה לאכול, אלא אם כן יתן בסוף לכליו של בעל הבית<sup style="color: gray;">475</sup>. ויש הסוברים שאם לא שכרו אלא לבצור אשכול אחד, נחלקו תנאים אם מותר לאוכלו<sup style="color: gray;">476</sup>. או אסור<sup style="color: gray;">477</sup>.
להלכה נחלקו ראשונים: יש הפוסקים שאם לא שכרו אלא לבצור אשכול אחד, אין לו רשות לאוכלו<sup style="color: gray;">478</sup>, שאין הלכה כרב אסי<sup style="color: gray;">479</sup>, אם משום שמחלוקת תנאים היא - לסוברים כן<sup style="color: gray;">480</sup> - וההלכה כאוסרים<sup style="color: gray;">481</sup>, או משום שכיון שהועמד הדין במחלוקת תנאים, מכלל שאין סוברים כדין זה<sup style="color: gray;">482</sup>. ויש הפוסקים שאפילו לא נשכר הנפועל אלא לבצור אשכול אחד, אוכל הפועל<sup style="color: gray;">483</sup>, שלדעתם ההלכה כרב אסי<sup style="color: gray;">484</sup>, שאף אם נחלקו תנאים בדבר, אין אמורא החולק על רב אסי<sup style="color: gray;">485</sup>.
<h4>אכילה מהאשכול הראשון שבצר</h4>
לדעת רב אסי, אפילו שכרו כל היום ולא בצר אלא אשכול אחד, אוכלו<sup style="color: gray;">486</sup> לאשכול הראשון שבצר<sup style="color: gray;">487</sup>, ואין אומרים שלא זיכתה לו התורה לאכול אלא כשנתן קודם לכליו של בעל הבית<sup style="color: gray;">488</sup>. ולהלכה נחלקו ראשונים: יש הפוסקים שכיון שבצר אשכול אחד יכול להתחיל לאכול, אף על פי שלא נתן עדיין לכליו של בעל הבית<sup style="color: gray;">489</sup>. ויש הפוסקים להיפך, שאין רשות לפועל לאכול אשכול ראשון שלוקט<sup style="color: gray;">490</sup>, אלא נותן תחלה לכליו של בעל הבית ואחר כך אוכל<sup style="color: gray;">491</sup>, שכיון שנצרך רב אסי לומר הן דין זה והן הדין שאף אם שכרו לבצור אשכול אחד אוכל<sup style="color: gray;">492</sup>, נראה שיש מקום לומר שאף על פי שבשכרו לאכול אשכול אחד אוכל, אם שכרו לבצור כל היום, אינו אוכל באשכול הראשון, וכין שלהלכה לא נפסק כרב אסי בדין הבוצר אשכול אחד - לסוברים כן<sup style="color: gray;">493</sup> - אף בדין אכילת האשכול הראשון אין הלכה כמותו<sup style="color: gray;">494</sup>.
<h4>זמן האכילה</h4>
מדין התורה אין הפועל רשאי לאכול אלא בשעת עשיית מלאכה<sup style="color: gray;">495</sup>, ולא שישב ויאמר: מנעתי עצמי עד עתה ולא בטלתי לאכול ועל כן אשב עתה ואוכל<sup style="color: gray;">496</sup>. אבל מפני תקנת בעל הבית, שלא יתבטל - הפועל - ממלאכתו<sup style="color: gray;">497</sup>, אמרו חכמים שאחר שגמר מלאכת שורה זו והולך להתחיל שורה אחרת יכול לאכול אף על פי שאינו בשעת מלאכה, שטוב הוא לבעל הבית כדי שלא יתבטל<sup style="color: gray;">498</sup>. וכן התירו חכמים מטעם לזה לפועלים שיהיו אוכלים בחזרתם מן הגת<sup style="color: gray;">499</sup>.
יש הסוברים שמדין תורה אין הפועל אוכל אלא אחר שמילא הסל<sup style="color: gray;">500</sup>, שמדין תורה אין אוכלים אלא בשעת גמר מלאכה<sup style="color: gray;">501</sup>.
<h4>הקדש</h4>
אין הפועלים אוכלים בשל הקדש*<sup style="color: gray;">502</sup>. דין זה נלמד - לסוברים שגזל-הגוי* מותר<sup style="color: gray;">503</sup> - ממה שנאמר: בכרם רעך<sup style="color: gray;">504</sup>, ולא של הקדש<sup style="color: gray;">505</sup>.
<h4>שדה גוי</h4>
היתה השדה של גוי*, אף לסוברים - וכן הלכה<sup style="color: gray;">506</sup> - שגזל הגוי אסור<sup style="color: gray;">507</sup>, מותר לפועל לאכול אף באופנים שאסור לו לאכול כשהשדה של ישראל<sup style="color: gray;">508</sup>, כגון לאכול יותר משכרו - לסוברים, שבשדה ישראל אינו יכול לאכול יותר משכרו<sup style="color: gray;">509</sup> - או לאכול אפילו במחובר<sup style="color: gray;">510</sup>, שנאמר: בכרם רעך<sup style="color: gray;">511</sup>, ולא בכרם נכרי<sup style="color: gray;">512</sup>, שדוקא בכרם ישראל אל כליך לא תיתן<sup style="color: gray;">513</sup>, אבל בכרם נכרי תיתן<sup style="color: gray;">514</sup>.
<h4>שומר</h4>
שכר פועל לשמור על פירותיו, נחלקו בו אמוראים: א) לדעת רב, משמר כעושה מעשה<sup style="color: gray;">515</sup>, ואותה ששנינו: שומרי פירות אוכלים מהלכות-מדינה*, אבל לא מן התורה<sup style="color: gray;">516</sup>, היינו בשומרי גינות ופרדסים<sup style="color: gray;">517</sup>, שאז הוא עושה מלאכה במחובר בשעה שאין גמר מלאכה, ולכן אינו אוכל מן התורה<sup style="color: gray;">518</sup>, ואוכל מהלכות מדינה, וכל שכן עושה במחובר, שאוכל ממנהג המדינה<sup style="color: gray;">519</sup>. אבל שומרי גיתות וערימות - עד שלא נגמרה מלאכתם למעשר<sup style="color: gray;">520</sup> - אוכלים מן התורה<sup style="color: gray;">521</sup>, כדין עושה בתלוש<sup style="color: gray;">522</sup>. ב) ולדעת שמואל - ורב אשי<sup style="color: gray;">523</sup> - משמר אינו כעושה מעשה<sup style="color: gray;">524</sup>, ואותה ששנינו: שומרי פירות אוכלים מהלכות מדינה, אבל לא מן התורה<sup style="color: gray;">525</sup>, היינו בשומרי גיתות וערימות<sup style="color: gray;">526</sup>, אבל שומרי גינות ופרדסים אינם אוכלים לא מן התורה ולא מהלכות מדינה<sup style="color: gray;">527</sup>. וכן הלכה<sup style="color: gray;">528</sup>.
היה משמר ארבעה או חמישה ערימות של חמישה בני אדם - והמשמר, אוכל בתלוש מהלכות מדינה, לסוברים כן<sup style="color: gray;">529</sup>, וכן הלכה<sup style="color: gray;">530</sup> - לא ימלא כריסו מאחד מהן, אלא אוכל מכולם לפי החשבון<sup style="color: gray;">531</sup>.
<h2>פוצע</h2>
<b>הגדרת הערך</b> - אב מלאכה, אחד מל"ט אבות מלאכות האסורים בשבת.
<h3>פתיחה</h3>
מלאכת הפוצע<sup style="color: gray;">1</sup>, היא אב מלאכה, אחת מל"ט אבות-מלאכות* האסורים בשבת<sup style="color: gray;">2</sup>, ובמלאכת המשכן – שממנה למדו את האבות מלאכות האסורות בשבת<sup style="color: gray;">3</sup> - היא היתה בהכנת היריעות<sup style="color: gray;">4</sup>.
<h3>גדרה</h3>
בגדר המלאכה, נחלקו ראשונים ואחרונים:
<h3>סיום האריגה</h3>
יש סוברים שפוצע היינו שבסיום מלאכת האריגה חותך את האריג מן החוטים שנשתיירו במסכת, ואפילו לא חתך ממנו אלא שני חוטים חייב<sup style="color: gray;">5</sup>, ופוצע הוא מלשון חיתוך<sup style="color: gray;">6</sup>. לדעה זו, הטעם שאינו בכלל מלאכת מכה-בפטיש* - שהיא מעשה של גמר מלאכה<sup style="color: gray;">7</sup> - משום שעדיין אינו גמר מלאכה, שמחוסר נטילת ראשי החוטים שבאריג<sup style="color: gray;">8</sup>, או שעדיין נשארים חוטים מחוברים ולא סיים לחתוך אותם, ומשום מלאכת פוצע חייב על חיתוך שניים<sup style="color: gray;">9</sup>. ויש שכתבו שאף על פי שהוא גמר מלאכת האריגה, כיון שהיתה מלאכה זו במשכן, חשובה אב נפרד<sup style="color: gray;">10</sup>. ובהבדל שבין פוצע למחתך, יש שכתבו שמחתך היינו שחותך בשיעור ובמידה מסוימים, ואילו בפוצע כשחותך את האריג מהמסכת אין כוונתו על השיעור אלא רק להפרידו מן המסכת, ובדרך כלל אחר כך חותכים עוד ומוסיפים אימרא סביב<sup style="color: gray;">11</sup>. ויש חולקים, שחיתוך האריג מן החוטים אינו בכלל מלאכת פוצע אלא מכה בפטיש<sup style="color: gray;">12</sup>, או שהוא תולדת מחתך<sup style="color: gray;">13</sup>.
<h3>הפרדת השתי מהערב</h3>
יש סוברים שהפוצע היינו שמפריד את הארוג, בין שהוציא את חוט הערב מן השתי או שהעביר השתי מעל הערב, והוא שלא יקלקל אלא יתכוון לתקן<sup style="color: gray;">14</sup>, ועושה זאת לצורך האריגה<sup style="color: gray;">15</sup>. וכעין זה יש שכתבו שפעמים שהיריעה רחבה יותר מדאי ומנתק ממנה חוטים להשוותה<sup style="color: gray;">16</sup>, וכתבו אחרונים שלדעה זו אינו חייב אלא כשפוצע על מנת לחזור ולארוג<sup style="color: gray;">17</sup>. ועוד כתבו אחרונים שצריכים הרופאים להיזהר שכאשר הם צריכים חוטים מפורדים כדי להניח על המכה שלא לקחת חתיכת בגד פשתן ולהפריד את החוטים, שזו מלאכה דאוריתא<sup style="color: gray;">18</sup>.
לדעה זו, מלאכת פוצע אינה בכלל מלאכת קורע – שאינו חייב אלא בקורע על מנת לתפור<sup style="color: gray;">19</sup> - שבקורע הוא חותך את החוטים שבאריג, ואילו בפוצע הוא מפריד את החוטים זה מזה<sup style="color: gray;">20</sup>, או שפוצע הוא ההיפך מאורג, והיינו הפרדת שני הדברים המתחברים בלא דבר שלישי נוסף, ואילו הקורע הוא ההיפך מתופר, שקורע הדבר השלישי שבא לחבר בין שני דברים<sup style="color: gray;">21</sup>. ויש שכתבו שהפוצע דומה הוא לקורע על מנת לתפור<sup style="color: gray;">22</sup>. ויש חולקים וסוברים שהפרדת חוטי השתי מן הערב אינה בכלל מלאכת פוצע אלא היא מלאכת קורע<sup style="color: gray;">23</sup>.
<h3>פציעת ראשי חוטים לשם שזירתם לחוט אחד</h3>
יש סוברים שהפוצע היינו כשחוט אחד ניתק פוצע ראשיו ושוזרם ביד עד שנארג<sup style="color: gray;">24</sup>, ואינו קושרם<sup style="color: gray;">25</sup>. ולדעה זו יש שצידדו לומר שאינו בכלל מלאכת טווה*, ששזירה לחוד וחיבור חוט נפרד לחוד<sup style="color: gray;">26</sup>. ואותה שאמרו ששיעור מלאכת פוצע הוא שני חוטים<sup style="color: gray;">27</sup>, לדעה זו היינו שיעשה את הפציעה בשני חוטים והיינו בשני חוטים שניתקו והם כעת ד' חוטים<sup style="color: gray;">28</sup>, ויש שכתבו בדעת ראשונים שהיינו חוט אחד שנקרע לשניים, כשני חוטים, ופוצע את שני הראשים<sup style="color: gray;">29</sup>. ויש מן אחרונים שכתבו בדעת ראשונים שחולקים על זה, ששזירת ב' ראשי החוטים ביחד אינה משום פוצע אלא משום טווה<sup style="color: gray;">30</sup>.
<h3>הקלשת עובי החוטים</h3>
יש סוברים שהפוצע היינו שאם רואה שיש בשני חוטים יותר מדאי, מנתק מהן ומקלישן לצורך<sup style="color: gray;">31</sup>, שמפחית מעובי החוטים<sup style="color: gray;">32</sup>. וכתבו בדעתם, שעצם הפציעה היא תיקון, ולכן אין צריך שיהיה פוצע על מנת לארוג<sup style="color: gray;">33</sup>. ובטעם שאינו בכלל מלאכת קורע, יש שכתבו שאין בו שיעור כדי לתפור ב' תפירות<sup style="color: gray;">34</sup>.
<h3>קיצור החוטים</h3>
יש סוברים שהפוצע היינו שחוטי השתי במקומות מסוימים רפויים ולא מתוחים, ופוצעם ומקצרם כדי שיהיו מתוחים<sup style="color: gray;">35</sup>.
<h3>שיעור המלאכה</h3>
הפוצע אינו חייב אלא בשני חוטים<sup style="color: gray;">36</sup>, וכתבו אחרונים שחוט אחד אינו אסור משום חצי שיעור<sup style="color: gray;">37</sup>. שיעור החוט, יש שכתבו שלא נתבאר אם הוא כמלא הסיט הוא כרוחב הסיט כפול<sup style="color: gray;">38</sup>, ויש שכתבו שהוא שיעור ב' אצבעות<sup style="color: gray;">39</sup>, שהפוצע הוא לצורך אריגה ושיעורו כאורג<sup style="color: gray;">40</sup>.
<h3>סתירת קליעה</h3>
הסותר את הקליעה כדי לתקן, יש מן הראשונים שכתבו שהיא תולדת פוצע<sup style="color: gray;">41</sup>, שכיון שהקליעה אסורה משום אורג*, הסתירה היא כפוצע<sup style="color: gray;">42</sup>, ולדעה זו כתבו אחרונים שסתירת קליעה של שיער תלוש – כגון פאה נכרית – אסור משום שדומה לתולדת פוצע<sup style="color: gray;">43</sup>. וכעין זה, סתירת קליעת הפתילה, שכתבו אחרונים שהיא אסורה<sup style="color: gray;">44</sup>, יש מן האחרונים שכתבו שאיסורה משום שהוא כפוצע כמוציא חוטי השתי מן הערב<sup style="color: gray;">45</sup>, ויש מן האחרונים שכתבו שאיסורה אינו משום פוצע<sup style="color: gray;">46</sup>.
<h3>קריעת צמר גפן</h3>
קריעת צמר גפן, יש שכתבו שאסורה משום מלאכת פוצע<sup style="color: gray;">47</sup>, שפוצע הוא שמוציא חוטים מן האריג וגם תולש צמר גפן דומה לזה שמוציא קצת מסיבי הצמר גפן שישמשו בפני עצמם<sup style="color: gray;">48</sup>, או שתלישת צמר גפן ממקום חיבורו דומה להסרת בד ארוג ממקום אריגתו, שאסורה משום פוצע, לסוברים כן<sup style="color: gray;">49</sup> ויש שצידדו לומר שאין בזה משום פוצע, שצמר גפן אין עליו תורת בד או יריעה או לֶבֶד כלל, אפילו הוא מסודר בשכבות, ולכן לא שייכת בו מלאכת פוצע שענינה פירוק האריג<sup style="color: gray;">50</sup>, אך כתבו שלמעשה אין לקרוע צמר גפן בשבת, כיון שיש שחששו בזה לאיסור תורה<sup style="color: gray;">51</sup>. ויש שהתירו בשעת הצורך לקרוע צמר גפן<sup style="color: gray;">52</sup>. ויש שהתירו באופן שאינו מקפיד על המידה<sup style="color: gray;">53</sup>.
<h3>הסרת חוטי תפירה</h3>
חוטי תפירה ששימשו לחבר כפתור לבגד ונשר הכפתור ונשארו החוטים מחוברים לבגד, יש שכתבו שאסור להסירם משום פוצע או משום קורע<sup style="color: gray;">54</sup>, ויש שכתבו שאין בהוצאת החוטים משום פוצע, שהרי אין בתפירתם משום אורג, ופוצע הוא דוקא בהוצאת חוטי השתי מהערב ולהיפך, לסוברים כן<sup style="color: gray;">55</sup>.
<h3>בדבר שאינו חוט</h3>
דבר שאינו חוט, כגון קנים, יש מן האחרונים שכתבו דעת ראשונים ששייכת בהם מלאכת פוצע, שלדעתם המלאכות ששייכות באריגה שייכות גם בקנים<sup style="color: gray;">56</sup>, ואף בדעת הסוברים שמלאכת פוצע היא הפרדת חוטי האריגה זה מזה<sup style="color: gray;">57</sup>, וכן בדעת הסוברים שפוצע היינו חיתוך האריג בסוף האריגה<sup style="color: gray;">58</sup>, יש מן האחרונים שכתבו שמלאכת פוצע שייכת גם בקנים<sup style="color: gray;">59</sup>. ובדעת הראשונים הסוברים שמלאכת פוצע היינו הקלשת החוטים<sup style="color: gray;">60</sup>, יש שכתבו שאין מלאכת פוצע אלא בחוטים ולא בקנים<sup style="color: gray;">61</sup>.
<h2>פורים</h2>
<b>הגדרת הערך</b> - י"ד וט"ו באדר*, שבהם נחו היהודים מאויביהם בימי מרדכי ואסתר.
בערך דלהלן יבואר מהותם של ימי הפורים, דיני היום הכלליים, סעודת פורים ופורים קטן.
על מקרא-מגילה*, משלוח-מנות* ומתנות-לאביונים*, עי' ערכיהם<sup style="color: gray;">1</sup>.
<h3><b>שמו ומהותו</b></h3>
בארבעה עשר באדר ובחמישה עשר באדר ימי פורים הם<sup style="color: gray;">2</sup>, ימים שנעשו בהם ניסים לישראל על ידי מרדכי ואסתר, ועשאום ימים טובים<sup style="color: gray;">3</sup>. ונקראו פורים, על שם הפור<sup style="color: gray;">4</sup>, הוא הגורל, שהפיל המן בן המדתא, כאשר חשב על היהודים להומם ולאבדם<sup style="color: gray;">5</sup>, אשר צוה המן אל אחשדרפני המלך ואל הפחות אשר על מדינה ומדינה ואל שרי עם ועם, מדינה ומדינה ככתבה ועם ועם כלשונו, בשם המלך אחשורש נכתב ונחתם בטבעת המלך, ונשלוח ספרים ביד הרצים אל כל מדינות המלך להשמיד להרג ולאבד את כל היהודים מנער ועד זקן טף ונשים ביום אחד בשלושה עשר לחדש שנים עשר הוא חדש אדר ושללם לבוז<sup style="color: gray;">6</sup>. ולאחר שתלו את המן על העץ<sup style="color: gray;">7</sup>, ציוה אחשורוש למרדכי ואסתר: ואתם כתבו על היהודים כטוב בעיניכם בשם המלך וחתמו בטבעת המלך<sup style="color: gray;">8</sup>, ויכָּתֵב ככל אשר צוה מרדכי<sup style="color: gray;">9</sup>, ויכְתֹּב בשם המלך אחשורש ויחתֹּם בטבעת המלך, אשר נתן המלך ליהודים אשר בכל עיר ועיר להקהל ולעמֹד על נפשם להשמיד ולהרג ולאבד את כל חיל עם ומדינה הצרים אֹתם טף ונשים ושללם לבוז<sup style="color: gray;">10</sup>, ביום אחד בכל מדינות המלך אחשורוש בשלושה עשר לחדש שנים עשר הוא חדש אדר<sup style="color: gray;">11</sup>. ובשנים עשר חדש הוא חדש אדר בשלושה עשר יום בו אשר הגיע דבר המלך ודתו להעשות ביום אשר שברו איבי היהודים לשלוט בהם ונהפוך הוא אשר ישלטו היהודים המה בשנאיהם, נקהלו היהודים בעריהם בכל־מדינות המלך אחשורוש לשלח יד במבקשי רעתם ואיש לא עמד לפניהם כי נפל פחדם על כל העמים<sup style="color: gray;">12</sup>, ויכו היהודים בכל איביהם מכת חרב והרג ואבדן ויעשו בשנאיהם כרצונם<sup style="color: gray;">13</sup>. בשושן הבירה הרגו היהודים ואבד חמש מאות איש ואת עשרת בני המן<sup style="color: gray;">14</sup>, ולבקשת אסתר נתן אחשורש ליהודים אשר בשושן לעשות כדת היום גם בארבעה עשר באדר<sup style="color: gray;">15</sup>, ויקהלו היהודים אשר בשושן גם ביום ארבעה עשר לחדש אדר ויהרגו בשושן שלש מאות איש ובבזה לא שלחו את ידם, ושאר היהודים אשר במדינות המלך נקהלו ועמֹד על נפשם ונוח מאיביהם והרג בשנאיהם חמשה ושבעים אלף ובבזה לא שלחו את ידם, ביום שלשה עשר לחדש אדר ונוח בארבעה עשר בו ועשֹׂה אֹתו יום משתה ושמחה, והיהודים אשר בשושן נקהלו בשלשה עשר בו ובארבעה עשר בו ונוח בחמשה עשר בו ועשֹׂה אֹתו יום משתה ושמחה<sup style="color: gray;">16</sup>. ויכתֹּב מרדכי את הדברים האלה וישלח ספרים אל כל היהודים, לקים עליהם להיות עֹשִׂים את יום ארבעה עשר לחדש אדר ואת יום חמשה עשר בו בכל שנה ושנה, לעשות אותם ימי משתה ושמחה ומשלוח-מנות* איש לרעהו ומתנות-לאביונים*, וקבל היהודים<sup style="color: gray;">17</sup>.
מימות משה לא עמד נביא* וחידש מצוה, חוץ ממצות פורים<sup style="color: gray;">18</sup>, ומה גאולת מצרים שלא נגזרה גזרה אלא על הזכרים בלבד, שנאמר: כל הבן הילוד היאֹרה תשליכֻהו וכל הבת תחיון<sup style="color: gray;">19</sup>, עשו אותם ימים טובים, גאולת מרדכי ואסתר, שנגזרה גזרה על הזכרים ועל הנקבות, שנאמר: מנער ועד זקן טף ונשים ביום אחד<sup style="color: gray;">20</sup>, על אחת כמה וכמה שאנו חייבים לעשות אותם ימים טובים בכל שנה ושנה<sup style="color: gray;">21</sup>, אלא שגאולת מצרים נוהגת שבעה וגאולת מרדכי ואסתר אינה נוהגת אלא יום אחד<sup style="color: gray;">22</sup>.
מה עשו מרדכי ואסתר כתבו אגרת ושלחו לרבותינו: מקבלים אתם עליכם שני ימים הללו בכל שנה, אמרו להם: לא דיינו הצרות הבאות עלינו אלא שאתם רוצים להוסיף עלינו עוד צרתו של המן. חזרו וכתבו להן אגרת שניה, זהו שכתוב: לקים עליהם את אגרת הפורים הזאת השנית<sup style="color: gray;">23</sup>, מה היה כתוב בה: אם מדבר זה אתם מתייראים, הרי היא כתובה ומעלה בארכיים, הלא הם כתובים על ספר דברי הימים למלכי מדי ופרס<sup style="color: gray;">24</sup>. ושמונים וחמישה זקנים ומהם שלושים וכמה נביאים היו מצטערים על הדבר, אמרו: כתוב אלה המצות אשר צוה ה' את משה<sup style="color: gray;">25</sup>, אלו המצוות שנצטוינו מפי משה, כך אמר לנו משה, ואין נביא אחר עתיד לחדש לכם דבר<sup style="color: gray;">26</sup>, ומרדכי ואסתר רוצים לחדש לנו דבר, לא זזו משם עד שהאיר הקדוש ברוך הוא את עיניהם ומצאו אותה כתובה בתורה ובנביאים ובכתובים, זהו שכתוב: ויאמר ה' אל משה כתֹב זאת זכרון בספר<sup style="color: gray;">27</sup>, זאת, תורה, כמו שנאמר: וזאת התורה אשר שם משה לפני בני ישראל<sup style="color: gray;">28</sup>, זכרון, אלו הנביאים, ויכָּתֵב ספר זכרון לפניו ליראי ה' וגו'<sup style="color: gray;">29</sup>, בספר, אלו הכתובים, ומאמר אסתר קִיַּם דברי הפֻּרים האלה ונכתב בַּספר<sup style="color: gray;">30</sup>.
עדיף יום הפורים כיום שניתנה בו תורה<sup style="color: gray;">31</sup>, שהרי מר בריה דרבינא היה יושב בתענית כל השנה, חוץ משני הימים של שבועות*, יום שניתנה בו תורה, וחוץ משני הימים של פורים, משום הנס<sup style="color: gray;">32</sup>.
על כך שמשנכנס אדר* מרבים בשמחה, ע"ע אדר<sup style="color: gray;">33</sup>. על כך שבגולה אין עושים פורים בזמן הזה אלא יום אחד, ע"ע יום טוב שני של גליות<sup style="color: gray;">34</sup>.
<h4>ספק של יום</h4>
בפורים אין עושים בחוץ-לארץ* פורים שני של גליות, משום ספק של יום, כמו שעושים ביום טוב<sup style="color: gray;">35</sup>, ומספר טעמים לדבר: א) שמא י"ד נקבע בזמנו, ויש בט"ו משום ולא יעבור<sup style="color: gray;">36</sup>, ואף על פי שדברי-קבלה* נחשבים כדין תורה<sup style="color: gray;">37</sup> - כשבאים דרך ציווי, לסוברים כן<sup style="color: gray;">38</sup> - אנו בקיאים בקביעות הירח<sup style="color: gray;">39</sup>, ואף על פי שקראו כבר, ואם כן לאו זמנו הוא ואינו עובר בבל תוסיף אלא בזמנו, יש איסור משום בל תוסיף<sup style="color: gray;">40</sup>, שהרי זמנו הוא אם מזדמן לשם מבני מוקפים חומה והיה יכול להוציאם ידי חובה<sup style="color: gray;">41</sup>. ואפילו אם אין איסור בל תוסיף, הואיל ולא זמן קריאה הוא, יש איסור הואיל ומכוין לקריאה, ולא שייך כאן תנאי<sup style="color: gray;">42</sup>. ב) מרדכי ואסתר לא תיקנו לעשות ספק של יום, ולא רצו חכמים אחר כך להוסיף על דבריהם<sup style="color: gray;">43</sup>. ג) כל החודש נהפך לשמחה<sup style="color: gray;">44</sup>. ד) דברי קבלה נחשבים כדרבנן - לסוברים כן<sup style="color: gray;">45</sup> - ומשום ספק-דרבנן* לא תיקנו<sup style="color: gray;">46</sup>.
<h3><b>פרזים ומוקפים</b></h3>
ערי הפרזים - עיר שאין לה חומה, ומתוך כך ישיבתה נפוץ ופרוז, ומרוחקים משכונה לשכונה<sup style="color: gray;">47</sup> - עושים את הפורים בארבעה עשר באדר<sup style="color: gray;">48</sup>, שכן מפורש בכתוב: ושאר היהודים אשר במדינות המלך - מחוץ לשושן<sup style="color: gray;">49</sup> - נקהלו ועמֹד על נפשם ונוח מאֹיביהם והרֹג בשֹׂנאיהם<sup style="color: gray;">50</sup>, ביום שלשה עשר לחדש אדר ונוח בארבעה עשר בו ועשֹׂה אֹתו יום משתה ושמחה<sup style="color: gray;">51</sup>, על כן היהודים הפרזים היֹּשבים בערי הפרזות עֹשִׂים את יום ארבעה עשר לחדש אדר שמחה ומשתה<sup style="color: gray;">52</sup>. ואף על פי שבשושן נחו בחמשה עשר<sup style="color: gray;">53</sup>, ונאמר: קימו וקבלו היהודים להיות עֹשִׂים את שני הימים האלה בכל שנה ושנה<sup style="color: gray;">54</sup>, זמנו של זה לא זמנו של זה, שנאמר: בזמניהם<sup style="color: gray;">55</sup>, ומזה שנאמר: את יום ארבעה עשר לחדש אדר ואת יום חמשה עשר בו<sup style="color: gray;">56</sup>, בא "את" ומפסיק, אלו בארבעה עשר ואלו בחמשה עשר<sup style="color: gray;">57</sup>.
ערים המוקפים<sup style="color: gray;">58</sup> עושים את הפורים בחמשה עשר באדר<sup style="color: gray;">59</sup>, שכן מצינו בכתוב לגבי שושן: והיהודים אשר בשושן נקהלו בשלשה עשר בו ובארבעה עשר בו ונוח בחמשה עשר בו ועשֹׂה אֹתו יום משתה ושמחה<sup style="color: gray;">60</sup>, ונאמר: קימו וקבלו היהודים להיות עֹשִׂים את שני הימים האלה בכל שנה ושנה<sup style="color: gray;">61</sup>, וזמנו של זה לא זמנו של זה, שנאמר: בזמניהם<sup style="color: gray;">62</sup>, ומזה שנאמר: את יום ארבעה עשר לחדש אדר ואת יום חמשה עשר בו<sup style="color: gray;">63</sup>, בא "את" ומפסיק, אלו בארבעה עשר ואלו בחמשה עשר<sup style="color: gray;">64</sup>, והרי נאמר: היהודים הפרזים עֹשִׂים את יום ארבעה עשר<sup style="color: gray;">65</sup>, ומזה שפרזים בארבעה עשר, אתה למד שמוקפים בחמשה עשר<sup style="color: gray;">66</sup>. ואין לומר שמוקפים בשלשה עשר, והכתוב שכתוב בחמשה עשר לשושן הוא שקבע, שכיון שלא רמז לך הכתוב מתי זמן המוקפים ומצאנו שושן שעשר בחמשה עשר, מסתבר שאותו היום שייר למוקפים<sup style="color: gray;">67</sup>.
מצאנו "עשייה" של משתה ויום טוב שתהא לפרזים בארבעה עשר ומוקפים בחמשה עשר<sup style="color: gray;">68</sup>, שהרי בכתוב של על כן היהודים הפרזים<sup style="color: gray;">69</sup>, עשייה הוא שכתוב: עֹשִׂים<sup style="color: gray;">70</sup>. אף "זכירה" - קריאת המגילה<sup style="color: gray;">71</sup> - היא בזמן אחד עם העשייה<sup style="color: gray;">72</sup>, והדבר נלמד מהקש* של זכירה לעשייה, שבכתוב: והימים האלה נזכרים ונעשים<sup style="color: gray;">73</sup>.
בטעם שאנשי כנסת הגדולה חילקו מצוה זו לימים חלוקים, וקבעו יום מיוחד לפרזים ויום מיוחד למוקפים, נחלקו ראשונים ואחרונים: א) יש מהראשונים סוברים הטעם, שבזמנו של נס זה כבר נפקדו ישראל ועלו לארץ ברשיון כורש ונתיישבו בעריהם, ואף על פי שאמר המן ישנו עם אחד מפֻזזר ומפֹרד בין העמים<sup style="color: gray;">74</sup>, מכל מקום אנשי כנסת הגדולה עם רוב ישראל בארץ היו, ושוב לא עלו מהם אלא מעטים עם עזרא<sup style="color: gray;">75</sup>, וכשצוה אחשורוש להשמיד להרוג ולאבד היו הפרזים והעיירות שאין להם חומה סביב בספק וסכנה גדולה שלא יעלו עליהם אויבים יותר מן המוקפים, וכשנעשה הנס עשו כולם יום נוח ומשתה ושמחה, ככתוב: ושאר היהודים אשר במדינות המלך אחשורוש נקהלו ועמוד על נפשם ביום שלשה עשר ונוח בארבעה עשר ועשֹׂה אותו יום משתה ושמחה<sup style="color: gray;">76</sup>, ושל שושן עשאו גם כן ממחרת הנס שלהן, וזה היה בשנת הנס בלבד. ולאחר מכאן בשנים הבאות עמדו פרזים ונהגו מעצמם לעשות יום ארבעה עשר שמחה ומשתה ויום טוב, אבל מוקפים לא עשו כלום, לפי שהיה הנס גדול בפרזים, וזהו שכתוב: על כן היהודים הפרזים היֹּשבים בערי הפרזות עֹשִׂים את יום ארבעה עשר לחדש אדר שמחה ומשתה<sup style="color: gray;">77</sup>, ולא הוזכרו כאן מוקפים כלל. אחר זמן לאחר שהאיר הקדוש ברוך הוא עיניהם ומצאו סמך מן התורה<sup style="color: gray;">78</sup>, עמד מרדכי ובית דינו וראו דבריהם של פרזים שראוי הנס הזה לעשות לו זכר לדורות וקבעו אותו על כל ישראל, שכולם היו בספק, וראוי להקדים פרזים למוקפים מפני שהיה נסם גדול ושהם התחילו במצוה תחלה לעשות להם לבדם יום טוב, לפיכך קבעו יום טוב של פרזים ביומם ושיהא מיוחד להם, ושל מוקפים קבעו ביום נוח של שושן<sup style="color: gray;">79</sup>, וזהו שכתוב: ויכתוב מרדכי את הדברים האלה וישלח ספרים אל כל היהודים אשר בכל מדינות המלך אחשורוש הקרובים והרחוקים לקים עליהם להיות עֹשים את יום ארבעה עשר ואת יום חמשה עשר<sup style="color: gray;">80</sup>, כלומר שלח להם שיקבלו כולם לעשות זכר לנס, ולא יאמרו הרחוקים משושן ומארץ ישראל לא היו המן וסיעתו באים עלינו, וקיבלו ישראל עליהם הדבר, זהו שכתוב: וקבל היהודים את אשר החלו לעשות ואת אשר כתב מרדכי אליהם<sup style="color: gray;">81</sup>, כלומר שקבלו מה שהחלו הפרזים לעשות מעצמם, ומה שכתב מרדכי שצוה לכולם לעשות כן, ונתן טעם: כי המן בן המדתא צֹרר כל היהודים חשב על היהודים לאבדם<sup style="color: gray;">82</sup>, הוסיף בכאן מילת "כל" - כל היהודים<sup style="color: gray;">83</sup> - שהיה הנס לכולם, אפילו למוקפים<sup style="color: gray;">84</sup>. ב) ויש מהראשונים סוברים שהטעם שחילקו מצוה זו לימים חלוקים, שמפני שהיהודים היושבים בערי הפרזות והיהודים אשר בשושן לא נחו מאויביהם ביום אחד, שהרי היהודים הפרזים נחו בארבעה עשר<sup style="color: gray;">85</sup> והיהודים אשר בשושן נחו בחמשה עשר<sup style="color: gray;">86</sup>, ועשו מאליהם כל אחד ביום מנוחתו משתה ושמחה<sup style="color: gray;">87</sup>, לפיכך כשקבעו עליהם יום טוב לדורות קבעוהו לכל אחד ביום שנח בו, והשוו כל המוקפים חומה לשושן מפני שבה היה עיקר הנס<sup style="color: gray;">88</sup>. ג) ויש מהאחרונים שכתבו שלסוברים שמקרא-מגילה* בערים המוקפים שהוא בחמשה עשר באדר, היינו במוקפים חומה מימות יהושע בן נון<sup style="color: gray;">89</sup>, אין הטעם שתיקנו במוקפים בט"ו כדי להידמות לשושן, אלא שכיון שמצוה זו הוקבעה בזמן חורבנה של ארץ ישראל, ראו חכמים שבאותו הדור לעשות זכר לארץ ישראל בנס זה<sup style="color: gray;">90</sup>, וכפי שתיקנו חכמים תקנות שונות שהם זכר למקדש<sup style="color: gray;">91</sup>.
על כפרים המקדימים מקרא-מגילה* ליום-הכניסה*, ע"ע יום הכניסה.
<h4>מוקפים</h4>
במהות ערים המוקפות חומה, נחלקו תנאים:
א) לדעת סתם משנה ותנא קמא בתוספתא כרכים המוקפים חומה מימות יהושע בן נון קוראים בחמשה עשר<sup style="color: gray;">92</sup>. ומספר טעמים ניתנו לדעה זו: א) הדבר נלמד בגזרה-שוה* פרזי פרזי, כתוב כאן: על כן היהודים הפרזים<sup style="color: gray;">93</sup>, וכתוב שם: לבד מערי הפרזי הרבה מאד<sup style="color: gray;">94</sup>, מה להלן מוקפת חומה מימות יהושע בן נון, אף כאן מוקפת חומה מימות יהושע בן נון<sup style="color: gray;">95</sup>, ואף על פי שמקרא זה במשה כתוב והיה לנו לומר מימות משה, אף על פי כן תלו הדבר ביהושע, ואמרו "מימות יהושע", שהוא עיקר כיבושה של ארץ ישראל<sup style="color: gray;">96</sup>, או שתלו ביהושע מצד שנלחם יהושע עם עמלק שהיה המן מזרעו<sup style="color: gray;">97</sup>. ב) למה תלו הדבר בימי יהושע, כדי לחלוק כבוד לארץ ישראל שהיתה חרבה באותו הזמן<sup style="color: gray;">98</sup>, כדי שיהיו קוראים כבני שושן ויחשבו כאילו הן כרכים המוקפים חומה אף על פי שהן עתה חרבים, הואיל והיו מוקפים בימי יהושע, ויהיה זכרון לארץ ישראל בנס זה<sup style="color: gray;">99</sup>, שהיה עיקר הנס לאותם שבארץ ישראל, והיא היתה חריבה, שעדיין לא בנו בה כלום משעת עלייתם, לא ראוי שיהיו ירושלים עיר הקודש וכל ערי יהודה וישראל הבצורות נידונות כערי הפרזים, והחזירו הענין לימי יהושע וחילקו בין המוקפים חומה מימות יהושע בן נון לשאינם מוקפים חומה<sup style="color: gray;">100</sup>. ג) מה ראו אנשי כנסת הגדולה לתלות הדבר ביהושע בן נון, משום שיהושע בן נון הוא שנלחם בעמלק תחלה והמן היה מזרע עמלק<sup style="color: gray;">101</sup>. ד) התקנה שיקראו אלו שהיו מוקפים בימי יהושע בן נון נלמדת בגזרה-שוה* ישיבה ישיבה - נאמר כאן: היֹּשבים בערי הפרזות<sup style="color: gray;">102</sup>, ונאמר להלן: ובני ישראל היֹּשבים בערי יהודה<sup style="color: gray;">103</sup>. או שנאמר להלן: כל יֹשבי ההר מן הלבנון<sup style="color: gray;">104</sup> - מה ישיבה שנאמר להלן מימות יהושע בן נון אף ישיבה שנאמר כאן מימות יהושע בן נון<sup style="color: gray;">105</sup>.
ב) ולדעת ר' יהושע בן קרחה ור' יוסי בן יהודה כרכים המוקפים חומה מימות אחשורוש קוראים בחמשה עשר<sup style="color: gray;">106</sup>. אם משום שהדין נלמד - במה מצינו<sup style="color: gray;">107</sup> - משושן, במה שושן מוקפת חומה מימות אחשורוש וקוראים בחמשה עשר, אף כל שמוקפת חומה מימות אחשורוש קוראים בחמשה עשר<sup style="color: gray;">108</sup>. או שאינו נלמד משושן הבירה, שהרי לא כתוב שבשושן עושים את הפורים בט"ו, אלא שבפרזים עושים אותו בי"ד<sup style="color: gray;">109</sup>, ונלמד מהכתוב: משפחה ומשפחה מדינה ומדינה ועיר ועיר<sup style="color: gray;">110</sup>, והמילה "ועיר" מיותרת, ובאה ללמד<sup style="color: gray;">111</sup>, עיר מכל מקום<sup style="color: gray;">112</sup>, אף על פי שלא נעשה בו הנס, הואיל ומוקפות חומה מימות אחשורש קוראים בט"ו<sup style="color: gray;">113</sup>. לטעם שהסוברים שמוקפים חומה היינו מימות יהושע בן נון, משום גזירה שוה<sup style="color: gray;">114</sup>, ר' יהושע בן קרחה אין לו גזירה שוה זו<sup style="color: gray;">115</sup>, שלא קיבל מרבו, ואין אדם דן גזירה שוה מעצמו, אלא אם כן קיבלה מרבו<sup style="color: gray;">116</sup>.
לסוברים שמקרא-מגילה* בערים המוקפים שהוא בחמשה עשר באדר, היינו במוקפים חומה מימות יהושע בן נון<sup style="color: gray;">117</sup>, אף על פי שרצו לחלוק כבוד לארץ ישראל, מכל מקום לא תיקנו שבכל ערי ישראל יקראו בחמשה עשר<sup style="color: gray;">118</sup>, משום גזרה-שוה* ישיבה ישיבה - נאמר כאן: היֹּשבים בערי הפרזות<sup style="color: gray;">119</sup>, ונאמר להלן: ובני ישראל היֹּשבים בערי יהודה<sup style="color: gray;">120</sup>. או שנאמר להלן: כל יֹשבי ההר מן הלבנון<sup style="color: gray;">121</sup> - מה ישיבה שנאמר להלן מימות יהושע בן נון אף ישיבה שנאמר כאן מימות יהושע בן נון<sup style="color: gray;">122</sup>.
לסוברים שמקרא מגילה בערים המוקפים שהוא בחמשה עשר באדר, היינו במוקפים חומה מימות יהושע בן נון<sup style="color: gray;">123</sup>, הערים שהיו מוקפות בימי יהושע וחרבו, מכל מקום קוראים בחמשה עשר<sup style="color: gray;">124</sup>, משום גזרה שוה פרזי פרזות, נאמר כאן: פרזות - היֹּשבים בערי הפרזות<sup style="color: gray;">125</sup> - ונאמר להלן - בביאת הארץ בימי משה ויהושע<sup style="color: gray;">126</sup> - לבד מערי הפרזי הרבה מאד<sup style="color: gray;">127</sup>, מה פרזי שנאמר להלן מימות יהושע בן נון, אף פרזות שנאמר כאן מימות יהושע בן נון<sup style="color: gray;">128</sup>. וכן לדעתם משום גזירה שוה זו, הפרזים האמור במעשה המן, בפרזי של יהושע, ואף על פי שלאחר מכן נעשה מוקף, הוא פרזים לענין מגילה<sup style="color: gray;">129</sup>.
להלכה פסקו גאונים, ראשונים ואחרונים, שערים המוקפים חומה הקוראים בחמשה עשר באדר, היינו המוקפים חומה מימות יהושע בן נון<sup style="color: gray;">130</sup>.
מקרא-מגילה*, שבכרכים המוקפים חומה מימות יהושע בן נון זמנה הוא בחמשה עשר באדר - לסוברים כן<sup style="color: gray;">131</sup>, וכן הלכה<sup style="color: gray;">132</sup> - נחלקו ראשונים אם כך הדין דוקא בארץ-ישראל*, אבל בחוץ-לארץ* לעולם קוראים בארבעה עשר, או שאף בחוץ לארץ קוראים בהם בחמשה עשר, ועל כך ע"ע חוץ לארץ<sup style="color: gray;">133</sup>.
<h4>שושן</h4>
שושן, אף על פי שאינה מוקפת חומה מימות יהושע בן נון - שאין אנו יודעים שהוקפה מימות יהושע<sup style="color: gray;">134</sup> - קוראים בה בחמשה עשר, הואיל ונעשה בה נס<sup style="color: gray;">135</sup>, שיום הנס שבה היה ביום חמשה עשר, ששאר עיירות הרגו בי"ג ונחו בי"ד<sup style="color: gray;">136</sup>, ושושן נאמר בה ינתן גם מחר וגו'<sup style="color: gray;">137</sup>, הרי שהרגו אף בי"ד ולא נחו עד יום ט"ו<sup style="color: gray;">138</sup>, שנאמר: והיהודים אשר בשושן נקהלו בשלשה עשר בו ובארבעה עשר בו ונוח בחמשה עשר בו<sup style="color: gray;">139</sup>, ויום המנוחה הוא הנקרא יום הנס<sup style="color: gray;">140</sup>, וכך קבעוה לדורות<sup style="color: gray;">141</sup>.
<h4>ישב ולבסוף הוקף</h4>
עיר שיושבה ואחר כך הוקפה, נחלקו בה ראשונים: א) יש מהראשונים סוברים שנחשבת מוקפת חומה לענין מקרא-מגילה*, ולא אמר ר' יהושע בן לוי בתלמוד שכרך שישב - שבנו בתים<sup style="color: gray;">142</sup> - ולבסוף הוקף נידון ככפר<sup style="color: gray;">143</sup>, אף על פי שעתה מוקף חומה<sup style="color: gray;">144</sup>, אלא לגבי בתי-ערי-חומה*<sup style="color: gray;">145</sup>, שהרי חזקיה קרא מגילה בטבריה בארבעה עשר ובחמישה עשר<sup style="color: gray;">146</sup>, אף על פי שאינה עיר חומה לענין בתי ערי חומה<sup style="color: gray;">147</sup>, שהרי מצד אחד הים הוא חומתה<sup style="color: gray;">148</sup>, הרי שגם כשישב ולבסוף הוקף, העיר מוגנת, ויש לקרוא בט"ו<sup style="color: gray;">149</sup>. ב) ויש מהראשונים סוברים שלענין מקרא מגילה - הוא שאמר ר' יהושע בן לוי<sup style="color: gray;">150</sup> - אין קרוי מוקף חומה אלא אם כן הוקף חומה תחילה ואחר כך נתיישב, אבל נתיישב ואחר כך הוקף, אין קוראים אלא בי"ד<sup style="color: gray;">151</sup>, שנאמר: ואיש כי ימכֹּר בית מושב עיר חומה<sup style="color: gray;">152</sup>, ומושב נקוד פתח<sup style="color: gray;">153</sup>, והוא סמוך<sup style="color: gray;">154</sup> - דבוק למילה שלאחריו<sup style="color: gray;">155</sup> - ומשמעו בית מושב של עיר החומה<sup style="color: gray;">156</sup>, בית שנתישב בתוך עיר חומה<sup style="color: gray;">157</sup>, ומשמע שהחומה היתה שם תחילה<sup style="color: gray;">158</sup>, ולא קדם בנין הבית לחומה<sup style="color: gray;">159</sup>, ואנו למדים קריאת המגילה מבתי ערי חומה<sup style="color: gray;">160</sup>. ודוקא כשישב תחילה על דעת שלא להקיפו, אבל אם ישב תחילה על דעת להקיפו, נקרא הוקף ולבסוף ישב<sup style="color: gray;">161</sup>. ומה שחזקיה הסתפק בקריאה בטבריא, הוא משום ששונה טבריא, שכיון שאנו רואים שהיקף ים מועיל כהיקף חומה לגבי מגילה, גם כן דין הוא שיקראו המגילה בט"ו שהרי היקף שלה קודם לישובה והוא כשאר היקף שמועיל בבתי ערי חומה<sup style="color: gray;">162</sup>. או שטבריה שונה, משום שהים מגן עליה - אף בתחילה - ודומה קצת לבתי ערי חומה, אבל ישב ולבסוף הוקף, אינו חשוב היקף<sup style="color: gray;">163</sup>. או שחזקיה הסתפק בטבריה, משום שהוא חלוק על ר' יהושע בן לוי<sup style="color: gray;">164</sup>.
להלכה פסקו אחרונים שאין קוראים בט"ו אלא בכרך שהוקף ואחר כך ישב, או שישב תחלה על דעת להקיפו אחר כך, אבל לא כשנודע שישב תחלה על דעת שלא להקיפו<sup style="color: gray;">165</sup>. וכתבו אחרונים שכל שנבנו בה בתים חדשים לאחר שהוקפה, הולכים אחר רוב הבתים, שאם רוב בתים שבעיר קדמו להיקפם קוראים בי"ד, ואם רוב בתים שבעיר נבנו לאחר היקפם, קוראים בט"ו<sup style="color: gray;">166</sup>, שסתם עיירות בהתחלתם בונים איזה בתים דרך עראי תחילה והכנה בעלמא, ואחר כך מקיפים חומה ואחר כך מיישבים אותה בבנינים הרבה, וזה נקרא הוקפה ולבסוף ישבה כי הבנינים הראשונים לא היו רק התחלה בעלמא<sup style="color: gray;">167</sup>.
היתה עיר שיודעים בה שהיתה מוקפת מימות יהושע, אלא שאין יודעים אם נתיישבה תחילה או הוקפה תחילה, כתבו ראשונים ואחרונים שסומכים על רוב הערים שמקיפים ואחר כך מיישבים או מיישבים על דעת להקיף, וקוראים בט"ו<sup style="color: gray;">168</sup>.
על בתי-ערי-חומה* שאינם בכלל זה, אם נתיישב המקום לפני שהוקף, ע"ע בתי ערי חומה<sup style="color: gray;">169</sup>.
<h4>סמוך ונראה</h4>
כפרים הסמוכים לערים המוקפים חומה מימות יהושע בן נון, אפילו אינם נראים עימהם, כגון שהם בעמק, קוראים בט"ו<sup style="color: gray;">170</sup>, ובלבד שלא יהיו רחוקים יותר ממיל*<sup style="color: gray;">171</sup>.
כפרים הנראים עם ערים המוקפים חומה מימות יהושע בן נון אף על פי שאינם סמוכים, כגון שהם בראש ההר, קוראים בט"ו<sup style="color: gray;">172</sup>, אף על פי שלענין בתי ערי חומה כל שהוא חוץ לחומה נדון כבתי ערי החצרים<sup style="color: gray;">173</sup>, לענין מגילה נדון ככרך וקוראים בחמשה עשר<sup style="color: gray;">174</sup>. ונחלקו ראשונים ואחרונים: יש מפרשים שאם נראה עם כרך, אף על פי שאינו סמוך כשיעור מיל אלא יותר מזה נידון ככרך<sup style="color: gray;">175</sup>. ויש מהראשונים ואחרונים מפרשים שאפילו נראה עימו, אם רחוק יותר ממיל, אינו ככרך<sup style="color: gray;">176</sup>, שלדעתם שיעור מיל היינו בין לסמוך בין לנראה<sup style="color: gray;">177</sup>, או שלדעתם "סמוך" היינו בתוך עיבורה של עיר<sup style="color: gray;">178</sup>.
יש מהראשונים מפרשים שאין דין נראה עימו, אלא כשהוא מאותו מחוז וטפל לאותו כרך<sup style="color: gray;">179</sup>, שהוא נחשב בתחומי העיר<sup style="color: gray;">180</sup>, כיון שהוא נראה עימו ומשתתף עימו בעיניהם<sup style="color: gray;">181</sup>.
דין נראה וסמוך נלמד מהכתוב: מדינה ומדינה ועיר ועיר<sup style="color: gray;">182</sup>, שהוא מיותר, שהרי כתוב כבר: בכל מדינות המלך<sup style="color: gray;">183</sup>, אלא אמר הכתוב, יש לך עיר שהיא פרוזה ודינה כמדינה שהיא מוקפת כגון עיירות הסמוכים לכרכים<sup style="color: gray;">184</sup>, שכיון שמוגנות בתוך העיר בשעת צרה - ומשתתפות כמותו לכל דבר<sup style="color: gray;">185</sup>, לסוברים כן<sup style="color: gray;">186</sup> - כמותו חשובים לענין מקרא מגילה<sup style="color: gray;">187</sup>.
<h4>עשרה בטלנים</h4>
אי זו היא עיר גדולה, כל שיש בה עשרה בטלנים, פחות מכאן, הרי זה כפר<sup style="color: gray;">188</sup>, ומקדימים בו ליום-הכניסה*<sup style="color: gray;">189</sup>. היו בו עשרה בטלנים, וחרב מהם, וחזר ונתיישב בהם, נידון כעיר<sup style="color: gray;">190</sup>.
במהותם של עשרה בטלנים, אמרו בירושלמי שהם עשרה בטלנים ממלאכתם בבית הכנסת<sup style="color: gray;">191</sup>. ונחלקו גאונים וראשונים: א) יש מפרשים שהם עשרה היושבים בדברי תורה ביום ובלילה<sup style="color: gray;">192</sup>. ב) ויש מפרשים שהם עשרה הבטלים ממלאכתם - וניזונים משל ציבור<sup style="color: gray;">193</sup> - כדי להיות מצויים בתפלה* בבית-הכנסת*<sup style="color: gray;">194</sup>, תמיד<sup style="color: gray;">195</sup>, שחרית וערבית<sup style="color: gray;">196</sup>, והם קבועים<sup style="color: gray;">197</sup>, מפני שבעלי מלאכה נמשכים אחר מלאכתם ואין מקדימים לבוא<sup style="color: gray;">198</sup>, ובאים לידי מה שדרשו: כיון שבא הקדוש ברוך הוא לבית הכנסת ואינו מוצא שם עשרה מיד כועס<sup style="color: gray;">199</sup>, ומפני זה תקנו עשרה בטלנים<sup style="color: gray;">200</sup>. ג) ויש מפרשים שיהיו באותו מקום עשרה אנשים מוכנים לצרכי צבור וכאשר יהיה שם דבר מצוה או ענין מעניני הצבור יבטלו ממלאכתם ויבואו לבית הכנסת<sup style="color: gray;">201</sup>, ולכן אמרו עשרה בטלנים ממלאכתם<sup style="color: gray;">202</sup>, ולא אמרו עשרה בטלנים שאין להם מלאכה, ומה שאמר בבית הכנסת<sup style="color: gray;">203</sup>, להיותם ברוב הזמנים, כאשר מתאסף הצבור שם, בבית הכנסת<sup style="color: gray;">204</sup>, והם עשרה אנשים קבועים בבית הכנסת לצרכי ציבור<sup style="color: gray;">205</sup>. ד) ויש מפרשים שאין צורך שיהיו עשרה מזומנים לכך<sup style="color: gray;">206</sup>, אלא עשרה בטלנים הם כל שנמצאים שם לעולם עשרה מזומנים לבית הכנסת בשעת תפילה<sup style="color: gray;">207</sup>, הבטלים ממלאכת השוק ומכינים עצמם לתפילה בבית הכנסת<sup style="color: gray;">208</sup>, ואין תפילה נפסדת מהם בעונתה<sup style="color: gray;">209</sup>. ה) ויש מפרשים שהם נחלקים: שלושה לדיינים; ושליח שלהם; ושני גבאי צדקה; ואחד לחלוק עמהם את הצדקה; וסופר; וחזן; ומלמד תינוקות<sup style="color: gray;">210</sup>.
עיר המוקפת חומה, אם צריך שיהיו בה עשרה בטלנים כדי שתקרא בט"ו, נחלקו ראשונים:
א) יש סוברים שאפילו אין בו עשרה בטלנים קוראים בט"ו<sup style="color: gray;">211</sup>, שאין תלויה חשיבותה בעשרה בטלנים, אלא בחומתה<sup style="color: gray;">212</sup>. ומה שאמרו: כרך שאין בו עשרה בטלנים נידון ככפר<sup style="color: gray;">213</sup>, אף על פי שנקלעים לשם מהעולם<sup style="color: gray;">214</sup>, איננו מדבר במוקף חומה מימות יהושע בן נון, כסתם כרך האמור בכל מקום לענין מקרא מגילה, אלא כשאינו מוקף חומה מימות יהושע<sup style="color: gray;">215</sup>, והם סתם כרכים האמורים בתלמוד<sup style="color: gray;">216</sup>, דהיינו מקום שווקים שנכנסים שם מכל צד<sup style="color: gray;">217</sup>, שאפילו יש שם בטלנים הבאים משאר מקומות, כגון סוחרים שהם פנוים ממלאכה, הואיל ואינם קבועים בעיר, הרי הם ככפר<sup style="color: gray;">218</sup>, שאנו צריכים עשרה בטלנים קבועים<sup style="color: gray;">219</sup> - לסוברים כן<sup style="color: gray;">220</sup> - שאם אינם קבועים, לעיתים לא תמצא עשרה בבית הכנסת<sup style="color: gray;">221</sup>. וכל שהיא מוקפת חומה מימות יהושע בן נון, מתוך חשיבות חומתה אף על פי שאין בה עשרה בטלנים אין מקדימים ליום הכניסה אלא קוראים בט"ו<sup style="color: gray;">222</sup>.
ב) ויש סוברים שאין קוראים במוקפת חומה בט"ו, אלא אם כן יש בה עשרה בטלנים<sup style="color: gray;">223</sup>, וכן אמרו בירושלמי: כרך שאין בו עשרה בטלנים, תקנתו קלקלתו ונעשית כעיר<sup style="color: gray;">224</sup>, לגמרי, ותקנתו היא כשקורא בי"ד שהוא עיקר הנס והכל קוראים בו<sup style="color: gray;">225</sup>, שלדעתם כל שדרים שם עשרה בני אדם שהולכים בוקר וערב לבית הכנסת, הרי הוא כאילו יש שם עשרה בטלנים<sup style="color: gray;">226</sup> - לסוברים כן<sup style="color: gray;">227</sup> - ואם אין בה עשרה בטלנים, נידון ככפר, כלומר כמקום שלא הוקף חומה וכבתי-חצרים*, שהרי חצרים<sup style="color: gray;">228</sup>, מתרגמים: כפרניתא<sup style="color: gray;">229</sup>. או שנידון ככפר, דהיינו שאם רצה להקדים קורא ביום הכניסה, ואם לא רצה להקדים קורא בי"ד<sup style="color: gray;">230</sup>. היו בה עשרה בטלנים, וחרב, ולבסוף ישב, נידון ככרך<sup style="color: gray;">231</sup>.
ג) ויש סוברים שכרך שאין בה עשרה בטלנים נידון ככפר, היינו לומר שאם רצה מקדים ליום הכניסה, ומיהו אם לא רצו קוראים בט"ו<sup style="color: gray;">232</sup>. ומה שאמרו בירושלמי: כרך שאין בו עשרה בטלנים, תקנתו קלקלתו ונעשית כעיר<sup style="color: gray;">233</sup>, דהיינו שנידון כעיר גדולה, שאם יש בו עשרה בטלנים קוראים בי"ד, ואם לאו מקדים ליום הכניסה אם ירצה, וכן כרך זה, אם יש בו עשרה בטלנים קוראים בט"ו, ואם לאו מקדים ליום הכניסה אם ירצה, לפי שביום הכניסה מתאספים יותר ויקראו המגילה ולא יטרחו ביום הפורים אחר ציבור לערב שמחתם<sup style="color: gray;">234</sup>.
ד) ויש סוברים שכרך שאין בה עשרה בטלנים נידון ככפר, אינו ענין למקרא-מגילה* אלא לבתי-ערי-חומה*<sup style="color: gray;">235</sup>.
ה) ויש סוברים שכרך שאין בו עשרה בטלנים, אף על פי שהוקף מימות יהושע בן נון, מקדימים בו ליום הכניסה<sup style="color: gray;">236</sup>, ובימינו שאין מקדימים ליום הכניסה<sup style="color: gray;">237</sup>, קוראים בי"ד<sup style="color: gray;">238</sup>.
להלכה כתבו הפוסקים שכרכים המוקפים חומה מימות יהושע בן נון, קוראים בט"ו, אפילו אין בהם עשרה בטלנים<sup style="color: gray;">239</sup>. ויש מהאחרונים מצדדים שיש לחוש לראשונים הסוברים שקוראים בי"ד, ולקרות גם בי"ד<sup style="color: gray;">240</sup>.
<h4>ערים המסופקות</h4>
עיר שהיא ספק ואין ידוע אם היתה מוקפת חומה בימות יהושע בן נון או אחר כן הוקפה, נחלקו בה גאונים וראשונים:
א) יש מהגאונים וראשונים סוברים שדוקא כשאנו יודעים שמוקפות חומה מימות יהושע קוראים בט"ו, וכל מוקפת חומה שאין יודעים - אם מוקפת מימות יהושע - קוראים בי"ד<sup style="color: gray;">241</sup>, שהולכים בהם אחר רוב עיירות שרובן אינן מוקפות חומה מימות יהושע<sup style="color: gray;">242</sup>. ואפילו תאמר שהוא ספק שקול הרי הוא ספק של דבריהם ולקולא<sup style="color: gray;">243</sup>, ונמצא פטורות בשניהם ומבטל ממנו בודאי מקרא מגילה לפיכך קורא בראשון ופטור בשני<sup style="color: gray;">244</sup>, שכיון שמן הדין הוא ספק של דבריהם ולקולא, אלא שאי אפשר ללכת לקולא שאם כן נמצא אתה פוטרו בשניהם, שבכל יום ויום יש לומר שמא אינו חייב ביום זה, לכן יקרא בראשון ופטור בשני, משום שהוא ספק של דבריהם, ששמא נפטר במה שקרא בראשון, והטעם שיקרא בראשון הוא, שכיון שעל כל פנים צריך לקרות יום אחד, או בי"ד או בט"ו, צריך לקרות בי"ד, שתיכף שבאה המצוה לידו צריך שיקיימנה<sup style="color: gray;">245</sup>. ומה שחזקיה קרא בטבריא מספק בארבעה עשר ובחמשה עשר<sup style="color: gray;">246</sup>, הוא מידת חסידות<sup style="color: gray;">247</sup>, משום שטבריא מוקפת חומה מימות יהושע, שנאמר: וערי מבצר וגו' רקת<sup style="color: gray;">248</sup>, רקת זו טבריא<sup style="color: gray;">249</sup>, אלא שהים שלה היא חומתה מצד האחד<sup style="color: gray;">250</sup>, ואף על פי שלענין בתי-ערי-חומה* אינה כעיר חומה<sup style="color: gray;">251</sup>, יש להסתפק לענין מקרא מגילה, שלא מפורש בה חומה, אלא לשון פרזים ושאינם פרזים, אם לשון פרזים לשון גלוי הוא, ואף טבריא גלויה, או לשון עיר הנוחה ליכבש, וטבריא אינה נוחה ליכבש<sup style="color: gray;">252</sup>. וכן מה שרב אסי קרא בהוצל בארבעה עשר ובחמשה עשר<sup style="color: gray;">253</sup>, מפני שהיו נחלקים בה בקבלתו, זה אומר מוקפת וזה אומר אינה מוקפת<sup style="color: gray;">254</sup>. ואף חזקיה יש מפרשים שספיקו היה, שהיו מהחכמים תופסים רקת זו טבריא ומהם היו אומרים שהיא עיר אחרת<sup style="color: gray;">255</sup>. או שהסתפק האם ההלכה שעיר המוקפת מצידה האחד ים אינה בכלל בתי ערי חומה<sup style="color: gray;">256</sup>.
ב) ויש מהראשונים סוברים שקוראים בשני הימים שהן ארבעה עשר וחמשה עשר ובליליהם<sup style="color: gray;">257</sup>, שכן חזקיה קרא המגילה בטבריא בי"ד ובט"ו, שהסתפק אם מוקפת חומה בימי יהושע או לא<sup style="color: gray;">258</sup>, או שהסתפק מהו דינה של טבריא, המוקפת מצידה האחת בים, לענין מקרא מגילה, כמוקפת או לאו<sup style="color: gray;">259</sup>, ורב אסי קרא המגילה בי"ד ובט"ו בהוצל, שהסתפק אם מוקפת חומה בימי יהושע או לא<sup style="color: gray;">260</sup>. ויש מהאחרונים הסוברים בדעתם שלא אמרו שקוראים בשני הימים אלא בכרך שהוא ספק דהיינו שקצתם אומרים מוקפת היא מימות יהושע וקצתם אומרים אינה מוקפת מימות יהושע, אבל כל שאין יודעים בה כלל אינו ספק<sup style="color: gray;">261</sup>, שאינו נקרא ספק עד שהוא אקבע-אסורא*<sup style="color: gray;">262</sup>.
למעשה כתבו אחרונים שהמנהג<sup style="color: gray;">263</sup> בערים המסופקות לקרוא המגילה בשני הימים ובליליהם<sup style="color: gray;">264</sup>.
יש מהאחרונים שכתבו שדוקא כרך המוקף חומה עתה, אלא שאנו מסופקים אם היתה מוקפת מימות יהושע, קוראים בה בשני הימים, אבל אם אין לה חומה עתה, אינו בכלל הספק, וקוראים בי"ד<sup style="color: gray;">265</sup>.
<h4>ברכה על מקרא מגילה</h4>
כשקוראים המגילה בשני הימים, מברכים על קריאתה בארבעה עשר בלבד<sup style="color: gray;">266</sup>, אף לסוברים שקוראים בשני הימים מעיקר הדין<sup style="color: gray;">267</sup>, הואיל והוא זמן קריאתה לרוב העולם<sup style="color: gray;">268</sup>, שאף על פי שיש לחוש שמא לא היתה מוקפת בימי יהושע ותהיה ברכה לבטלה, תולים שהיא מן הרוב ולכן מברכים בי"ד<sup style="color: gray;">269</sup>, ואין זה גנאי לקרוא במגילה - בט"ו - בלא ברכה, שכמה מצוות יש שיקרה בעשייתן ספק ואנו עושים אותן בלא ברכה<sup style="color: gray;">270</sup>. וכל שכן לסוברים שהקוראים בשני הימים הוא משום מידת חסידות<sup style="color: gray;">271</sup>, שמברכים על קריאתה בארבעה עשר בלבד, שסומכים על רוב העיירות שאינם מוקפות מימות יהושע, וי"ד חובה וט"ו מנהג חסידות<sup style="color: gray;">272</sup>. ויש מהראשונים הסובר שיקראו בלא ברכה בשני הימים, ביום ט"ו לא יברכו, ששמא אינה מוקפת חומה, וביום י"ד לא יברכו, ששמא היא מוקפת ועדיין לא הגיע זמנה, והיא ברכה לבטלה<sup style="color: gray;">273</sup>, וכיון שברכה לא מעכבת למה יכניס עצמו בספק ברכה לבטלה<sup style="color: gray;">274</sup>.
בטעם שאין מברכים על מקרא מגילה בשני הימים, כשאר ספק של יום בשאר ימים טובים<sup style="color: gray;">275</sup>, נאמרו מספר טעמים באחרונים: א) ביום טוב קדושת היום גורם לחייבו אף בברכה מכח ספק, שאם לא תנהוג בו קדושת היום אף לענין ברכה, אם כן אתה עושהו חול<sup style="color: gray;">276</sup>. ב) קדושת היום של פורים תלוי בבית דין, והם כך קיבלו עליהם<sup style="color: gray;">277</sup>. ג) שונה יום טוב, שיש צד אחד לומר שלא ייקיים מצות יום טוב כלל, שאם היום השני קודש לא יועיל מה שנהג אתמול קודש, כי חול היה, על כן מן הספק צריך לנהוג גם ביום השני קודש, וכן להיפך, אבל במגילה מצינו זמנים הרבה למגילה, דהיינו י"א י"ב י"ג, והדבר נלמד מהכתוב: בזמניהם<sup style="color: gray;">278</sup>, וגם במקום שעושים בט"ו מקדימים אם חל בשבת<sup style="color: gray;">279</sup>, ולדעת הירושלמי כל החודש עד ט"ו כשר למקרא-מגילה*<sup style="color: gray;">280</sup>, ואם כן אפילו באותו צד שתאמר שביום ט"ו עיקר החיוב, מכל מקום מועיל מה שקראו בי"ד, שמצינו בלא זאת קדימה לענין זה, על כן אין חשש גמור, ודי בי"ד, כיון שהיא לרוב העולם<sup style="color: gray;">281</sup>. ד) ביום טוב שני של גליות מברכים על תקנת חכמים - שחייבו את בני הגלויות לנהוג שני ימים<sup style="color: gray;">282</sup> - אבל כאן אין תקנת חכמים, אלא מפני ספק קוראים בשני ימים<sup style="color: gray;">283</sup>, ואילולי הטעם שהוא זמן קריאה לרוב העולם לא היה ראוי לברך כלל, שהברכות אינן אלא מדרבנן וספק דרבנן הוא<sup style="color: gray;">284</sup>. ואפילו כשאנו עושים מצוות מספק דאורייתא, אין מברכים<sup style="color: gray;">285</sup>, כגון כיסוי דמו של כוי*<sup style="color: gray;">286</sup>, שהוא ספק חיה - לסוברים כן<sup style="color: gray;">287</sup> - וצריך כיסוי מפני שהוא ספק דאורייתא, ואף על פי כן אין מברכים על הכיסוי<sup style="color: gray;">288</sup>. או שור הבר, שיש מסתפקים שמא חיה הוא<sup style="color: gray;">289</sup>, על כן טוב לכסותו בלא ברכה<sup style="color: gray;">290</sup>.
<h4>שאר עניני פורים</h4>
בערים המסופקות נוהגים שמחה - סעודת פורים<sup style="color: gray;">291</sup> - ומתנות-לאביונים* בשני הימים<sup style="color: gray;">292</sup>, וכן במשלוח-מנות*<sup style="color: gray;">293</sup>.
בקריאת-התורה* נחלקו המנהגים: א) יש הנוהגים לקרוא בתורה ולברך על קריאה זו אף ביום השני<sup style="color: gray;">294</sup>, וקוראים - בקריאת התורה של פורים<sup style="color: gray;">295</sup> - ויבֹא עמלק<sup style="color: gray;">296</sup>, ואינו דומה למקרא מגילה באותו היום שאין מברכים עליו<sup style="color: gray;">297</sup>, שאם מהפרזים היא, אין לה קריאת מגילה בו כלל, שכבר עבר מצות קריאתה, והרי אותה ברכה שמברך עליה תהא לבטלה, ואם מהמוקפים היא ויום שני עיקר קריאתה, יכול הוא לקרותה בלא ברכה, שאין הברכות מעכבות המצוות, אבל לענין הקריאה בספר תורה, אם ממוקפים היא ועיקר הקריאה בספר תורה בה הוא יום שני, אין יכולים לבטל המצוה ולא לעלות ספר תורה, ואין יכולים לעלות ולקרוא בלא ברכות כמגילה, שאין זה כבוד התורה בקריאה בספר תורה בציבור, בשונה ממה שהוא מנהגו של עולם שמברכים בכל קריאת שבספר תורה בציבור<sup style="color: gray;">298</sup>. אלא אם יחול יום שני בשבת אין נוהגים להוציא בו ספר שני לפרשת עמלק<sup style="color: gray;">299</sup>, ואין מפטירים בו בהפטרת פקדתי<sup style="color: gray;">300</sup> - כמנהג בירושלים כשחל ט"ו בשבת<sup style="color: gray;">301</sup> - שלא רצו הקדמונים משום הספק, לתקן להעלות ספר תורה ולהפטיר שלא מענין הפרשה, למרות שהוא ממה שקראו בו בספר האחרון<sup style="color: gray;">302</sup>. ב) ויש שאינם נוהגים לקרוא בתורה ביום השני<sup style="color: gray;">303</sup>, שאומרים שאם מעלים צריך לברך על הקריאות בו ויהיו ברכות על קריאת ספק<sup style="color: gray;">304</sup>.
אף באמירת על הנסים נחלקו המנהגים: יש הנוהגים לאומרו אף ביום השני<sup style="color: gray;">305</sup>, ואין זה הפסק - אף לסוברים שהטועה ומזכיר מאורע שאר ימים בתפילה שלא בזמנה הוא הפסק וחוזר לתחילת הברכה שהפסיק בה, או לראש תפילתו, אם סיים התפילה<sup style="color: gray;">306</sup> - כיון שמספק אומרים<sup style="color: gray;">307</sup>. ויש שאינם נוהגים לאומרו ביום השני<sup style="color: gray;">308</sup>, שלדעתם הוא הפסק בעמידה, ואין להפסיק מספק<sup style="color: gray;">309</sup>, שכל שאינו יומו של הנס ממש מפסיד הוא תפילתו בכך<sup style="color: gray;">310</sup>, שאם כבר עבר יום הפורים הוא כאומר יעלה-ויבא* של ראש-חדש* או יום-טוב* ביום חול<sup style="color: gray;">311</sup>.
<h4>בן עיר שהלך לכרך ולהיפך</h4>
בן עיר - שזמנו בארבעה עשר<sup style="color: gray;">312</sup> - שהלך לכרך - עיר מוקפת<sup style="color: gray;">313</sup>, שזמנו בחמשה עשר<sup style="color: gray;">314</sup> - ובן כרך שהלך לעיר, אם עתיד לחזור למקומו, קורא כמקומו<sup style="color: gray;">315</sup>, כחובת מקומו<sup style="color: gray;">316</sup>, בן עיר בארבעה עשר, בן כרך בחמשה עשר<sup style="color: gray;">317</sup>, ואם לאו, קורא עמהם<sup style="color: gray;">318</sup>. וביארו אמוראים שלא שנו אלא שעתיד לחזור בלילי ארבעה עשר, אבל אין עתיד לחזור בלילי ארבעה עשר, קורא עמהם<sup style="color: gray;">319</sup>. ומנין שמשום אותו יום חשוב כמותם<sup style="color: gray;">320</sup>, שנאמר: על כן היהודים הפרזים היֹּשבים בערי הפרזות<sup style="color: gray;">321</sup>, הרי כתוב היהודים הפרזים, למה לכתוב עוד: היֹּשבים בערי הפרזות, אלא ללמד שפרוז בן יומו נקרא פרוז<sup style="color: gray;">322</sup>, שאף על פי שאינו דר שם, לבד שישב שם יום אחד, נקרא פרוז<sup style="color: gray;">323</sup>. ומזה שפרוז בן יומו קרוי פרוז, סברא* היא שמוקף בן יומו קרוי מוקף<sup style="color: gray;">324</sup>. ונחלקו ראשונים:
א) יש מפרשים שהדברים מוסבים על הדין של בן כרך שהלך לעיר<sup style="color: gray;">325</sup>, שאם עתיד לחזור - למקומו<sup style="color: gray;">326</sup> - בליל ארבעה עשר<sup style="color: gray;">327</sup>, קודם עמוד-השחר* - שהוא תחילת זמן קריאת המגילה ביום<sup style="color: gray;">328</sup> - אינו צריך לקרות עמהם בלילי ארבעה עשר, אף על פי שעודנו שם, הואיל וביום לא יהיה שם, אין זה אפילו פרוז בן יומו<sup style="color: gray;">329</sup>, ויקרא בחמשה עשר בעירו<sup style="color: gray;">330</sup> - וכן אמרו בירושלמי שהמשנה היא כשיצא קודם לשהאיר מזרח, אבל אם יצא לאחר שהאיר המזרח כבר נפטר<sup style="color: gray;">331</sup> - אבל אם אין עתיד לצאת משם בלילה, שעכשיו הוא פרוז לאותו יום, אף על פי שעתיד לחזור למחר, נקרא פרוז, וקורא עמהם בין בלילי ארבעה עשר בין בארבעה עשר<sup style="color: gray;">332</sup>, שמתעכב קצת מן היום, שהוא עיקר הקריאה - לסוברים כן<sup style="color: gray;">333</sup> - ובשעה שחל חיוב העיר הוא היה שם<sup style="color: gray;">334</sup>. ועוד, שמכיון שהמשך הכתוב ממנו נלמד דין זה<sup style="color: gray;">335</sup>, הוא: עֹשים את יום ארבעה עשר<sup style="color: gray;">336</sup>, הרי שצריך מקצת היום דוקא<sup style="color: gray;">337</sup>. ומכיון שהכתוב שהדין נלמד ממנו מדבר על פרוז בן יומו שנקרא פרוז<sup style="color: gray;">338</sup>, ומדיוק של פרוז יוצא לנו הדין של מוקף, שאפילו בן יומו נקרא מוקף<sup style="color: gray;">339</sup>, לכן נאמר הדין לגבי פרוז בן יומו<sup style="color: gray;">340</sup>, שהוא בן כרך שהלך לעיר שעתיד לחזור בליל ארבעה עשר<sup style="color: gray;">341</sup>. ואין הדברים מוסבים גם על בן עיר שהלך לכרך, שלא מסתבר לומר שאם ישנו בכרך בארבעה עשר חלה עליו חובת קריאת מוקפים וישאר שם יום בחמשה עשר ויקראה עמהם, או אף אם יחזור לעירו יקרא בחמשה עשר, כיון שעדיין לא הגיע זמן קריאת מוקפים למה תחול עליו חובת קריאתם<sup style="color: gray;">342</sup>, אלא בן עיר שהלך לכרך, אם עתיד לחזור בלילי חמשה עשר, שלא יהא שם ביום חמשה עשר, אינו מוקף ליומו, וקורא בארבעה עשר כחובת מקומו ואף על פי שהוא בכרך, אבל אין עתיד לחזור בלילי חמשה עשר, אין צריך לקרותה בארבעה עשר, וממתין וקורא עמהם, אף על פי שסופו לחזור לאחר זמן<sup style="color: gray;">343</sup>.
ב) ויש מפרשים שלא שנו אלא שעתיד לחזור בלילי ארבעה עשר וכו' מוסב על הדין של בן עיר שהלך לכרך<sup style="color: gray;">344</sup>, שעיקר הדבר אם דעתו שלא להימצא במקום ההוא ביום קריאת מקומו קורא כמקומו, ואם דעתו להתעכב כאן קצת יום קריאת מקומו, דהיינו י"ד לבן עיר שהלך לכרך, נעקר מלהיות כבן עירו וקורא עמהם, ומשם נלמוד לבן כרך שהלך לעיר שאם דעתו לחזור יום קריאת מקומו דהיינו ט"ו אף אם נתעכב קורא כמקומו ואם דעתו להתעכב קצת יום קריאת מקומו דהיינו ט"ו בטל מעליו שם אנשי מקומו וחל עליו שם אנשי העיר הזאת<sup style="color: gray;">345</sup>.
ג) ויש מפרשים שלא שנו אלא שעתיד לחזור בלילי ארבעה עשר וכו' מוסב הן על הדין של בן עיר שהלך לכרך, והן על הדין של בן כרך שהלך לעיר<sup style="color: gray;">346</sup>, שכמו שמועיל לבן כרך להיות כבן עיר כשעמד שם ליל ארבעה עשר ומקצת היום שהוא זמן קריאתה של בני העיר וחלה עליו חובת קריאתם, כמו כן מועיל לבן עיר שהלך לכרך ועמד שם עד מקצת יום י"ד, כיון שבזמן חיוב קריאת בני מקומו אינו עמהם נסתלק מעליו חובת קריאת אנשי מקומו ונכלל עם בני הכרך להתחייב בזמן קריאתם, והוא מוקף בן יומו כיון שהוא בכרך בזמן קריאת בני עירו ונסתלק מעליו חובת מקומו הקוראים ביום י"ד, ואף אם יחזור לעירו יקרא ביום ט"ו<sup style="color: gray;">347</sup>.
יש מהראשונים הסובר שאין זמן החזרה תלוי בעמוד השחר, אלא שבן עיר שהלך לכרך, אם לא יהיה שם ביום, הרי ודאי לא היה שם כל הלילה, שכשר לקריאת המגילה בלילה, ולא היה פרוז לכל זמן קריאת המגילה<sup style="color: gray;">348</sup>.
להלכה נחלקו הפוסקים: יש פוסקים שבן עיר שהלך לכרך או בן כרך שהלך לעיר, הכל תלוי בזמן הקריאה באותו מקום<sup style="color: gray;">349</sup>. ויש פוסקים שהכל תלוי בעמוד השחר של י"ד<sup style="color: gray;">350</sup>.
<h4>כשדעתו לחזור ומתעכב ואינו חוזר</h4>
בחזרת האדם למקומו, נחלקו ראשונים:
א) יש סוברים שהדבר תלוי בדעת האדם<sup style="color: gray;">351</sup>, אם היתה דעתו לחזור למקומו בזמן קריאה ונתעכב ולא חזר קורא כמקומו, ואם לא היה בדעתו לחזור אלא אחר זמן הקריאה קורא עם אנשי המקום שהוא שם<sup style="color: gray;">352</sup>, שלא שנו אלא שעתיד לחזור בליל ארבעה עשר ונתעכב ולא חזר, אבל אם אינו עתיד לחזור בליל ארבעה עשר קורא עמהם<sup style="color: gray;">353</sup>, שאם היה בדעתו לחזור בלילי י"ד אף על פי שנתעכב מחמת אונס ולא חזר בלילה עד למחר, אינו פרוז בן יומו<sup style="color: gray;">354</sup>, שאין זה נקרא פרוז, מאחר שלא נתעכב לדעת אבל אם אין דעתו לחזור למקומו בליל י"ד אלא ביום י"ד נעשה פרוז בן יומו וקורא עמהם, מאחר שנתעכב כאן אף יום ט"ו, שאילו יצא וחזר לו היה נעשה מוקף ביום ט"ו והיה קורא כאן וכאן<sup style="color: gray;">355</sup>.
ב) ויש סוברים שהדבר תלוי בגמר המעשה<sup style="color: gray;">356</sup>, אם קודם עמוד השחר יצא מן העיר<sup style="color: gray;">357</sup>, ואינו תלוי במחשבה כלל<sup style="color: gray;">358</sup>, שבן כרך שהלך לעיר אם דעתו לישב שם ליל י"ד וי"ד מקצתו, וישב שם, קורא בי"ד, ואם אין דעתו לישב שם מקצת היום ולא יש שם מקצת יום י"ד קורא כמקומו בט"ו, אבל אם היה דעתו לשבת שם ליל י"ד ומקצת יום י"ד, ובחצות ליל י"ד נמלך ללכת למקומו, אינו קורא ביום י"ד, שאינו נעשה פרוז אחר מחשבתו אלא אחר מעשיו, וכן אם לא היה בדעתו לשבת שם מקת יום י"ד אלא ללכת למקומו ליל י"ד, ובליל י"ד נמלך וישב שם מקצת י"ד, קורא עמהם, שהכל הולך אחר מעשיו<sup style="color: gray;">359</sup>. ולכן מי שדר חוץ לירושלים והיה דעתו לצאת משם ולחזור למקומו קודם פורים, ונתעכב בירושלים מחמת גשמים וישב שם י"ד וט"ו, יקרא בט"ו<sup style="color: gray;">360</sup>.
לדעת הסוברים שדין הקריאה כמקומו תלוי בדעה לחזור<sup style="color: gray;">361</sup>, נחלקו ראשונים: א) יש סוברים שהדבר תלוי בדעתו בליל י"ד<sup style="color: gray;">362</sup> שהוא זמן חיוב מגילה<sup style="color: gray;">363</sup>, ולכן מי שדר חוץ לירושלים והיה דעתו לצאת משם ולחזור למקומו קודם פורים, ונתעכב בירושלים מחמת גשמים וישב שם י"ד וט"ו, יקרא בט"ו<sup style="color: gray;">364</sup>. ב) ויש מהראשונים סוברים שהדבר תלוי שהיה בדעתו כשיוצא מעירו<sup style="color: gray;">365</sup>, לשוב למקומו בליל י"ד, שהואיל וכך היה בדעתו, אפילו אם ידע בודאי בליל י"ד שאינו יכול לצאת מן העיר עד שיעבור ט"ו, קורא כמקומו<sup style="color: gray;">366</sup>, ולכן מי שדר חוץ לירושלים לירושלים והיה דעתו לצאת משם ולחזור למקומו קודם פורים, ונתעכב בירושלים מחמת גשמים וישב שם י"ד וט"ו, יקרא בי"ד<sup style="color: gray;">367</sup>.
להלכה כתבו הפוסקים שהעיקר הוא בדעתו של האדם<sup style="color: gray;">368</sup>, ונחלקו הפוסקים אם העיקר הוא בדעתו בליל י"ד<sup style="color: gray;">369</sup>. או בדעתו כשיצא ממקומו<sup style="color: gray;">370</sup>.
<h4>חיוב ככרך ועיר ופטור מכלום</h4>
בן עיר שעקר דירתו בליל חמשה עשר, והלך לו לכרך, אמרו בירושלמי שנתחייב לקרות עם בני מקומו בי"ד וכן נתחייב לקרות עם בני הכרך בט"ו<sup style="color: gray;">371</sup>. ויש מהראשונים ואחרונים שהביאוהו להלכה<sup style="color: gray;">372</sup>, וכתבו שאף אם לא עקר דירתו, אלא הלך בן כרך לעיר, ונתעכב שם ביום י"ד, שקורא עמהם, ואם חוזר למקומו בליל ט"ו חוזר וקורא עם בני הכרך<sup style="color: gray;">373</sup>. ויש מהראשונים החולקים וסוברים שאין סברא שיחזור ויקרא פעם שנית עם בני הכרך, שכבר נפטר<sup style="color: gray;">374</sup>.
בן כרך שעקר דירתו בליל חמשה עשר, והלך לו לעיר, יש מהראשונים למדים בדעת הירושלמי שאינו קורא לא בי"ד ולא בט"ו שהרי בי"ד לא היה בעיר ובט"ו לא היה בכרך, והביאו כן להלכה<sup style="color: gray;">375</sup>.
<h4>בן עיר להוציא בן כרך ולהיפך</h4>
בן עיר, אמרו בירושלמי שאינו מוציא בן כרך ידי חובתו - אם קורא עבורו בט"ו<sup style="color: gray;">376</sup> - שכן כל שאינו חייב בדבר אינו מוציא את הרבים ידי חובתם<sup style="color: gray;">377</sup>, שהרי נפטר לו - בי"ד - ופקעה ממנו חובת מגילה<sup style="color: gray;">378</sup>. והסתפקו בירושלמי בבן כרך אם מוציא בן עיר ידי חובתו - אם קורא עבורו בי"ד<sup style="color: gray;">379</sup> - שכן הכל יוצאים בארבעה עשר - בדיעבד<sup style="color: gray;">380</sup> - שהוא זמן קריאתה<sup style="color: gray;">381</sup>, או שאינו מוציא אותו ידי חובתו, שכן כל שאינו חייב בדבר אינו מוציא את הרבים ידי חובתם<sup style="color: gray;">382</sup>, ולכתחילה בן כרך אינו יוצא בי"ד<sup style="color: gray;">383</sup>. ויש מהראשונים שכתבו שהירושלמי הכריע שבן כרך מוציא בן עיר אף על פי שאין זמנו עדיין, שהרי מכל מקום חיוב מגילה מוטל על הכל מתחילת ליל י"ד<sup style="color: gray;">384</sup>. ויש מהראשונים שנראה מדבריהם שהירושלמי הכריע להיפך, שבן כרך אינו מוציא בן עיר<sup style="color: gray;">385</sup>. וכן יש מהאחרונים שכתבו בדעת הבבלי<sup style="color: gray;">386</sup>, שהרי זמנו של זה אינו זמנו של זה<sup style="color: gray;">387</sup>. ויש מהאחרונים סוברים שהבבלי אינו אמור אלא מלכתחילה, וספיקו של הירושלמי אינו אלא בדיעבד, שהרי ספיקו של הירושלמי הוא משום שבן כרך מלכתחילה אינו יוצא בי"ד, ורק בדיעבד יוצא<sup style="color: gray;">388</sup>.
להלכה נחלקו הפוסקים: יש פוסקים שבן כרך אינו מוציא בן עיר, שלדעתם כך דעת הבבלי<sup style="color: gray;">389</sup>. ויש פוסקים שבן כרך מוציא בדיעבד בן עיר, שלדעתם מלכתחילה אף לדעת הירושלמי אינו מוציא, וספיקו של הירושלמי אינו אלא בדיעבד, וספק-דרבנן* לקולא<sup style="color: gray;">390</sup>.
<h3><b>עשיית מלאכה</b></h3>
בעשיית מלאכה בפורים נחלקו תנאים ואמוראים:
א) יש הסוברים שפורים אסור במלאכה<sup style="color: gray;">391</sup>, שנאמר: שמחה ומשתה ויום טוב<sup style="color: gray;">392</sup>, ויום טוב, מלמד שאסור בעשיית מלאכה<sup style="color: gray;">393</sup>. או משום שנאמר: שמחה וששון ליהודים משתה ויום טוב<sup style="color: gray;">394</sup>, ויום טוב, מכאן שאסורים בעשיית מלאכה<sup style="color: gray;">395</sup>. ואף על פי שלא כתוב שם: "וקבל", נאמר: וקבל היהודים את אשר החלו לעשות<sup style="color: gray;">396</sup>, משמע שקבלו כמו שהחלו לעשות בשנה הראשונה, והיינו אפילו איסור עשיית מלאכה<sup style="color: gray;">397</sup>. ואף הסתם משנה שנאמר בה: היה כותבה וכו' אם כיון לבו יצא<sup style="color: gray;">398</sup>, אינו אומר שמותר בעשיית מלאכה, אלא נאמר בי"ד בכרכים<sup style="color: gray;">399</sup>. יש מפרשים דהיינו שאם חל ט"ו בשבת, ובכרכים מקדימים לקרוא בי"ד<sup style="color: gray;">400</sup>, מכל מקום מותרים בעשיית מלאכה - לסוברים כן<sup style="color: gray;">401</sup> - שאין איסור עשיית מלאכה אלא ביומו, י"ד לעיירות וט"ו לכרכים<sup style="color: gray;">402</sup>. ויש מפרשים דהיינו שבן עיר שהלך לכרך ודעתו לחזור למקומו, שקורא כמקומו אף על פי שהוא בכרך<sup style="color: gray;">403</sup>, הואיל והוא עכשיו בכרך, והם מותרים בעשיית מלאכה, אף הוא מותר, שלא ישנה ממנהג המקום שהוא בו<sup style="color: gray;">404</sup>. ואף רבי שנטע נטיעות בפורים<sup style="color: gray;">405</sup>, היינו מפני שנטע נטיעה של שמחה - לסוברים כן<sup style="color: gray;">406</sup> - שאף על פי שאסורים במלאכה, בנטיעה של שמחה מותרים<sup style="color: gray;">407</sup>.
ב) רבי נטע נטיעות בפורים<sup style="color: gray;">408</sup>, וביאר רבה בריה דרבא, וכן אמרו בירושלמי, שלדעתו אין איסור מלאכה בפורים<sup style="color: gray;">409</sup>. שכן כל מקום שכתוב "יום טוב" לא כתוב "וקבל"<sup style="color: gray;">410</sup>, שכן אותו כתוב בו נאמר: יום טוב, נאמר בתחילה, ולבסוף כתוב: לעשות אותם ימי משתה ושמחה<sup style="color: gray;">411</sup>, ואילו יום טוב לא כתוב<sup style="color: gray;">412</sup>, שבשעת קבלה לא קיבלו עליהן אלא שמחה ומשתה, לאוסרם בהספד ותענית<sup style="color: gray;">413</sup>, אבל יום טוב לא קיבלו עליהם<sup style="color: gray;">414</sup>, שכן במגילת אסתר, לא תמצא שכתוב "יום טוב" בזה המקרא "וקבל עליהם", אלא מעצמם עשו כן בשנה הראשונה שהגיע להם הבשורה טובה, ככתוב: ובכל מדינה ומדינה וגו' מקום אשר דבר המלך ודתו מגיע שמחה וששון ליהודים משתה ויום טוב<sup style="color: gray;">415</sup>, וכל מקום שכתוב "וקבל" לא כתוב "יום טוב", אלא וקבל היהודים את אשר החלו לעשות<sup style="color: gray;">416</sup>, וזה מוסב על הכתוב למעלה ממנו: לעשות אותם ימי משתה ושמחה ומשלוח מנות וגו'<sup style="color: gray;">417</sup>, אבל בכתוב ובכל מדינה וגו', שנדרש לדעה החולקת - לסוברים כן<sup style="color: gray;">418</sup> - יום טוב כתוב בו, אבל לא "וקבל", שלא כתוב שקיבלו עליהם לעשות יום טוב לעולם<sup style="color: gray;">419</sup>. וכן הסתם משנה שנאמר בה: היה כותבה וכו' אם כיון לבו יצא<sup style="color: gray;">420</sup>, סוברת שפורים מותר בעשיית מלאכה<sup style="color: gray;">421</sup>, שהרי הותר לכתוב המגילה<sup style="color: gray;">422</sup>.
להלכה פסקו גאונים, ראשונים ואחרונים שפורים מותר בעשיית מלאכה<sup style="color: gray;">423</sup>, שלא קיבלו עליהם איסור עשיית מלאכה<sup style="color: gray;">424</sup>.
על כפרים, המקדימים מקרא-מגילה* ליום-הכניסה*<sup style="color: gray;">425</sup>, שמותרים באותו היום במלאכה, ע"ע יום הכניסה<sup style="color: gray;">426</sup>.
<h4>מנהגים בעשיית מלאכה</h4>
בתלמוד נאמר שרב קילל אדם אחד שראה שזרע פשתן ביום פורים<sup style="color: gray;">427</sup>, מפני שבאותו מקום נהגו שלא לעשות מלאכה<sup style="color: gray;">428</sup>, וכן פסקו ראשונים להלכה, שבמקום שנהגו שלא לעשות בו מלאכה אין עושים<sup style="color: gray;">429</sup>, ואף אותם שנהגו לעשות אסור להם להקל ראש בכך לפני אחרים שאין נוהגים לעשות במקומם<sup style="color: gray;">430</sup>, שדברים המותרים ואחרים נהגו בהן איסור אי אתה רשאי להתירם לפניהם<sup style="color: gray;">431</sup>.
בזמן הזה, נחלקו ראשונים: א) יש מהם שכתבו שעכשיו נהגו הכל שלא לעשות מלאכה<sup style="color: gray;">432</sup>, ואף על פי שלא קיבלו עליהם איסור עשיית מלאכה<sup style="color: gray;">433</sup>, היינו מפני שהיו רובם עניים מפני הגלות, והיתה גזירה שאין רוב הציבור יכולים לעמוד בה, מכל מקום אחר כן נתקבל במנהג<sup style="color: gray;">434</sup>, ונתפשט איסורו בכל ישראל<sup style="color: gray;">435</sup>. ב) והרבה ראשונים לא הזכירו שהמנהג שלא לעשות מלאכה<sup style="color: gray;">436</sup>, וכתבו אחרונים בדעתם, שאף בזמן הזה פורים מותר בעשיית מלאכה במקום שלא נהגו בו איסור<sup style="color: gray;">437</sup>. ומכל מקום יש מהם סוברים שאף במקום שהמנהג לעשות מלאכה בפורים, כל העושה מלאכה אינו רואה סימן ברכה לעולם<sup style="color: gray;">438</sup>. ויש מהם סוברים שדוקא במקום שהמנהג שלא לעשות מלאכה בפורים, על העושה מלאכה אינו רואה סימן ברכה לעולם<sup style="color: gray;">439</sup>.
אף הפוסקים נחלקו בזה: יש מהם שפסקו שבזמן הזה נהגו שלא לעשות מלאכה<sup style="color: gray;">440</sup>. ויש מהם שרק פסקו שבמקום שנהגו שלא לעשות מלאכה, אין עושים<sup style="color: gray;">441</sup>.
אינו רואה סימן ברכה, דהיינו שלא יהנה מאותה מלאכה ויפסיד הימנה<sup style="color: gray;">442</sup>, וכן אמרו בתלמוד שאותו אדם שקילל אותו רב על שזרע פשתן בפורים<sup style="color: gray;">443</sup>, לא צמח הפשתן שלו<sup style="color: gray;">444</sup>.
<h4>מלאכות המותרות</h4>
רבי נטע נטיעות בפורים<sup style="color: gray;">445</sup>, ונחלקו בביאור מעשהו לשונות התלמוד: א) ללשון הראשון היינו משום שבמקומו של רבי לא נהגו איסור בדבר<sup style="color: gray;">446</sup>. ב) וללשון השני היינו משום שנהגו איסור מלאכה<sup style="color: gray;">447</sup>, ורבי נטיעה של שמחה נטע<sup style="color: gray;">448</sup>, שכיון שפורים יום שמחה הוא, מותר לנטוע נטיעה של שמחה<sup style="color: gray;">449</sup>, שאף על פי שפורים מותר במלאכה לא היה נוטע בו רבי, שהעושה מלאכה בפורים אינו רואה סימן ברכה<sup style="color: gray;">450</sup>, אלא משום שהיא נטיעה של שמחה<sup style="color: gray;">451</sup>. שכן שנינו שבתענית-צבור* של גשמים - מהתעניות האחרונות, לאחר שעברו שאר התעניות ולא נענו<sup style="color: gray;">452</sup> - ממעטים בבנין של שמחה, כגון הבונה בית חתנות לבנו, ובנטיעה של שמחה<sup style="color: gray;">453</sup>, כגון אבורנקי של מלכים<sup style="color: gray;">454</sup>, אילן שצילו נאה, שכופפים אותו על גבי כלונסות ויתידות, והמלכים אוכלים תחתיו בימות החמה ומתעדנים בה במיני שמחות<sup style="color: gray;">455</sup>, וכיון שבתענית צבור אנו אוסרים נטיעה זו מפני שהיא נטיעה של שמחה, דין הוא שתותר בפורים שהוא יום של שמחה<sup style="color: gray;">456</sup>. ויש שאינם גורסים שהוא במקום שלא נהגו לאסור אלא מלאכה, אלא רק שרבי נטיעה של שמחה נטע<sup style="color: gray;">457</sup>, שכיון שבתעניות ראשונות אסורים במלאכה<sup style="color: gray;">458</sup>, ולמרות זאת הותרה נטיעה של שמחה, כן בפורים, אף על פי שאסורים במלאכה - לסוברים כן<sup style="color: gray;">459</sup> - בנטיעה של שמחה מותרים<sup style="color: gray;">460</sup>.
להלכה כתבו ראשונים, שבמקום שנהגו שלא לעשות מלאכה - לסוברים שיש מקומות שנהגו לעשות מלאכה בפורים<sup style="color: gray;">461</sup> - אם נטיעה של שמחה היא, מותרת בכל מקום<sup style="color: gray;">462</sup>, וכן כתבו הפוסקים שהעושה מלאכה בפורים, במקום שנהגו שלא לעשות<sup style="color: gray;">463</sup>, אינו רואה סימן ברכה מאותה מלאכה לעולם, אלא אם הוא בנין של שמחה, כגון, בית חתנות לבנו או אבורנקי של מלכים<sup style="color: gray;">464</sup>. וכן כתבו ראשונים שאף על פי שנהגו שלא לעשות מלאכה - לדעתם שבכל מקום נהגו כן<sup style="color: gray;">465</sup> - אין הדברים אמורים בבנין של שמחה<sup style="color: gray;">466</sup> ונטיעה של שמחה<sup style="color: gray;">467</sup>.
אף על פי שנהגו שלא לעשות מלאכה - לסוברים כן<sup style="color: gray;">468</sup> - כתבו ראשונים שאין הדברים אמורים אלא במלאכה של טורח וצער<sup style="color: gray;">469</sup>, ובלימוד תורה הצריך עיון<sup style="color: gray;">470</sup> גדול<sup style="color: gray;">471</sup>, וכתבו שמכאן סומכים תלמידי חכמים לכתוב סברותיהם אף ביום הפורים, דרך שמחה ושעשוע<sup style="color: gray;">472</sup>, שאין איסור מלאכה אמור במלאכת מצוה, כגון כתיבה של מצוה, ומותר לכתוב פסקי הלכות - ותשובות על שנשאל<sup style="color: gray;">473</sup> - ופשטי המקראות שאדם שמח בהן, ככתוב: פקודי ה' ישרים משמחי לב<sup style="color: gray;">474</sup>, ואגרות של שאילת שלום<sup style="color: gray;">475</sup> ומזכרת חובותיו<sup style="color: gray;">476</sup>.
עוד כתבו ראשונים שנוהגים לעשות כמה מלאכות בפורים, בתפירות וציורים, לצורך שמחת פורים<sup style="color: gray;">477</sup>.
להלכה כתבו הפוסקים שמותר בפורים לעשות כל מלאכת מצוה, כגון לכתוב פסקי הלכות<sup style="color: gray;">478</sup>, וכן מותר לעשות אפילו מלאכות גמורות לצורך - שמחת<sup style="color: gray;">479</sup> - פורים<sup style="color: gray;">480</sup>, אף על פי שהיה אפשר לעשותן מקודם<sup style="color: gray;">481</sup>. ויש מהם שכתבו שמכל מקום לימוד בדבר שצריך עיון גדול, אסור<sup style="color: gray;">482</sup>.
משא-ומתן*, כתבו אחרונים שאין בו איסור מלאכה<sup style="color: gray;">483</sup>, שהוא כנטיעה של שמחה<sup style="color: gray;">484</sup>, שהאדם שמח במשא ומתן<sup style="color: gray;">485</sup>, ובפורים כתוב: ימי משתה ושמחה<sup style="color: gray;">486</sup>, ודינו ככותב אגרת שאלת שלום ומזכרת חובותיו<sup style="color: gray;">487</sup>. ואף על פי שבתשעה-באב* הדבר אסור<sup style="color: gray;">488</sup>, שונה הדין כאן שיש לו לעשות כל מה שהוא שמחה לו<sup style="color: gray;">489</sup>. יש מהאחרונים שכתבו שמכל מקום נהגו שלא לעשות משא ומתן בפורים<sup style="color: gray;">490</sup>, כדי שיתעסקו בסעודה<sup style="color: gray;">491</sup>. ויש מהאחרונים שכתבו שהמנהג שעושים משא ומתן בפורים<sup style="color: gray;">492</sup>, ויושבים בחנויות<sup style="color: gray;">493</sup>.
יש מהאחרונים שכתבו שכל שיש הפסד ממון בדבר, מותר לעשות מלאכה בפורים, שהוא דבר של שמחה<sup style="color: gray;">494</sup>.
<h4>זמן האיסור</h4>
בזמן איסור מלאכה, נחלקו ראשונים:
א) יש שכתבו שאין איסור מלאכה אלא בזמנו של פורים<sup style="color: gray;">495</sup>, ביום מקרא-מגילה*, אבל לאסור של זה בזה אינו מנהג<sup style="color: gray;">496</sup> - ובפרזים אין אסורים במלאכה בט"ו - ובמוקפים אין אסורים במלאכה בי"ד<sup style="color: gray;">497</sup>. ונסתפקו אחרונים אם במקום שנמצא מנהג שנהגו לאסור בשני הימים, הדבר אסור, או שאף אם נהגו כן אינו מנהג, ואין משגיחים במנהג גרוע<sup style="color: gray;">498</sup>.
ב) ויש מהראשונים שכתבו שאיסור מלאכה נהוג בשני הימים<sup style="color: gray;">499</sup>. וכן יש מהראשונים שכתבו שלסוברים שאסור לעשות מלאכה בפורים<sup style="color: gray;">500</sup>, אסור לכתוב בשני ימי פורים, שהוא מלאכה<sup style="color: gray;">501</sup>, וכתבו אחרונים בדעתם, שאף על פי שלהלכה אין איסור מלאכה בפורים<sup style="color: gray;">502</sup>, לנוהגים שלא לעשות בו מלאכה, יש לנהוג איסור מלאכה בשני ימי פורים<sup style="color: gray;">503</sup>.
להלכה כתבו אחרונים שהדבר תלוי במנהג אותו המקום<sup style="color: gray;">504</sup>.
יש מהראשונים שכתבו שנהגו הנשים שלא לעשות מלאכה אף בשושן פורים<sup style="color: gray;">505</sup>. ויש מהאחרונים שכתבו שלא נתברר איך המנהג אצלנו<sup style="color: gray;">506</sup>.
חל ט"ו בשבת, שמוקפים מקדימים לקרות בי"ד<sup style="color: gray;">507</sup>, נחלקו ראשונים: יש סוברים שהמוקפים מותרים בו בעשיית מלאכה<sup style="color: gray;">508</sup>. ויש סוברים שהם אסורים<sup style="color: gray;">509</sup>.
בליל פורים, נחלקו אחרונים: יש סוברים שלא נהגו איסור מלאכה עד הנץ-החמה*, כפי הדין בערב-פסח*<sup style="color: gray;">510</sup>. ויש סוברים שמכיון שאנו נוהגים שלא לעשות מלאכה בפורים, אסור לעשות מלאכה אף בלילה<sup style="color: gray;">511</sup>, שכן לסוברים שפורים אסור במלאכה<sup style="color: gray;">512</sup>, איסור מלאכה בפורים, נוהג אף בליל פורים<sup style="color: gray;">513</sup>, שהוא שב ואל תעשה, וכל-דתקון-רבנן-כעין-דאוריתא-תקון*, והוא כאיסור מלאכה ביום-טוב*, הנוהג אף בליל יום טוב<sup style="color: gray;">514</sup>.
<h4>נידוי</h4>
יש הגורסים בתלמוד שאלה על דברי רב שקילל למי שזרע פשתן בפורים<sup style="color: gray;">515</sup>, מדוע לא נידהו, ומיישב התלמוד, שכיון שלא צמח הפשתן<sup style="color: gray;">516</sup>, היינו נדוי*<sup style="color: gray;">517</sup>. ונחלקו ראשונים: א) יש מפרשים שאף על פי שאיסור מלאכה הוא מטעם מנהג, מנדים כל העושה מלאכה בפורים<sup style="color: gray;">518</sup>, שאין לזלזל על המנהג<sup style="color: gray;">519</sup>, כיון שפשט איסורו על כל ישראל<sup style="color: gray;">520</sup> - לסוברים כן<sup style="color: gray;">521</sup> - או אפילו יש מקומות שנהגו לעשות מלאכה בפורים - לסוברים כן<sup style="color: gray;">522</sup> - במקום שנהגו שלא לעשות, מנדים העובר עליו<sup style="color: gray;">523</sup>. ב) ויש מהראשונים מפרשים שהדברים אמורים לסוברים שאסור במלאכה בפורים, שהעושה איסור ואפילו מדבריהם מנדים אותו<sup style="color: gray;">524</sup>, אבל להלכה שאין איסור בעשיית מלאכה בפורים<sup style="color: gray;">525</sup>, אלא מנהג בלבד<sup style="color: gray;">526</sup>, אין לנדות העושה מלאכה בפורים<sup style="color: gray;">527</sup>. וכן כתבו הפוסקים להלכה<sup style="color: gray;">528</sup>.
וכתבו אחרונים בדעתם שאין מנדים אלא העושה מלאכה במזיד<sup style="color: gray;">529</sup>, ודוקא כשעושה גוף המלאכה ביום הפורים, אבל לא אם המלאכה נעשית קודם הפורים ובפורים סיימה<sup style="color: gray;">530</sup>.
<h3><b>תפלה*, תפלין* וקריאת-התורה*</b></h3>
<h4>על הנסים</h4>
בפורים מתפלל שמונה-עשרה*<sup style="color: gray;">531</sup>, ואומר מעין המאורע<sup style="color: gray;">532</sup>, שחייב להזכיר<sup style="color: gray;">533</sup> על הנסים<sup style="color: gray;">534</sup> בהודאה*<sup style="color: gray;">535</sup>, אחר "קוינו לך"<sup style="color: gray;">536</sup>, שכל דבר שהוא לשעבר - שנותן הודאה לשעבר<sup style="color: gray;">537</sup> - אומרו בהודאה<sup style="color: gray;">538</sup>, ועל הנסים הודאה היא ולא תפילה<sup style="color: gray;">539</sup>. וכתבו ראשונים שיש האומרים אותו בהודאה, לאחר "ערב ובוקר וצהרים"<sup style="color: gray;">540</sup>.
על הנסים נאמר שחרית* ומנחה*<sup style="color: gray;">541</sup>. ואם נאמר בערבית*, נחלקו הדעות: יש סוברים שאומרים אותו אף בערבית<sup style="color: gray;">542</sup>, אף על פי שלא קראו המגילה עדיין<sup style="color: gray;">543</sup>, ומזכיר על הניסים אפילו אם הקדים להתפלל ערבית קודם צאת-הכוכבים*<sup style="color: gray;">544</sup>, שהוא כשאר ימים טובים, שמזכיר מעין המאורע בתפילת ערבית, אף על פי שעדיין לא קידש<sup style="color: gray;">545</sup>. ויש סוברים שאין מזכירים על הניסים בערבית<sup style="color: gray;">546</sup>, שאין לאומרו עד לאחר קריאת מגילה<sup style="color: gray;">547</sup>.
להלכה כתבו ראשונים ואחרונים שמזכיר על הנסים בערבית<sup style="color: gray;">548</sup>, אפילו אם הקדים להתפלל ערבית קודם צאת הכוכבים<sup style="color: gray;">549</sup>.
בעל הנסים של פורים, כתבו ראשונים שיש פ"ה תיבות<sup style="color: gray;">550</sup> נגד המן ופ"ד אותיות מן ואת פרשנדתא<sup style="color: gray;">551</sup> עד ויזתא<sup style="color: gray;">552</sup>.
אם לא אמר בתפילה על הניסים, אין מחזירים אותו<sup style="color: gray;">553</sup>, שכל שאין בו קרבן מוסף*, אין מחזירים אותו<sup style="color: gray;">554</sup>, ויאמר בתפילה אחר אלהי נצור: נודה לך ה' אלהינו ואלהי אבותינו על הנסים וכו'<sup style="color: gray;">555</sup>.
בערבית, במוצאי פורים, אין אומרים על הנסים, אף אם נמשכה סעודת פורים<sup style="color: gray;">556</sup> בלילה<sup style="color: gray;">557</sup>.
פרזים, העושים את הפורים בי"ד אדר<sup style="color: gray;">558</sup>, נחלקו בהם ראשונים ואחרונים: יש מהראשונים ואחרונים סוברים שאסור להם להזכיר על הנסים בתפילה בט"ו<sup style="color: gray;">559</sup>, וביארו אחרונים בדעתם שכיון שאין שייך זה לאותו יום, הוא שלא מעין המאורע והוא הפסק בתפילה<sup style="color: gray;">560</sup>. ויש מהאחרונים שכתבו שאין איסור להזכיר על הנסים בט"ו<sup style="color: gray;">561</sup>, שבשני הימים נעשו להם נסים ונפלאות כמו שמבואר בכתוב<sup style="color: gray;">562</sup>.
לסוברים שהטועה ומזכיר מאורע שאר ימים בתפילה שלא בזמנה הוא הפסק וחוזר לתחילת הברכה שהפסיק בה, או לראש תפילתו, אם סיים התפילה<sup style="color: gray;">563</sup>, ולסוברים שאסור לפרוז להזכיר על הנסים בט"ו אדר<sup style="color: gray;">564</sup>, אם עבר והזכיר, נחלקו בו אחרונים: יש סוברים שצריך לחזור ולהתפלל<sup style="color: gray;">565</sup>, שמשנה ממטבע שטבעו חכמים הוא<sup style="color: gray;">566</sup>. ויש סוברים שאינו צריך לחזור אם אמרו<sup style="color: gray;">567</sup>, שיש קצת שייכות לעל הנסים אף בט"ו<sup style="color: gray;">568</sup>.
על אמירת על הנסים בברכת-המזון*, עי' להלן: הסעודה<sup style="color: gray;">569</sup>. ושם<sup style="color: gray;">570</sup>, שנחלקו ראשונים אם אומרים אותו כשנמשכה סעודת פורים ללילה. על כך שאין מזכירים מעין המאורע בברכה-מעין-שלש*, עי' להלן: שם<sup style="color: gray;">571</sup>. בנוסח על הנסים, שיש גורסים: ועל הנסים, ע"ע חנכה: הלל והודאה<sup style="color: gray;">572</sup>. בנוסח על הנסים, שיש הגורסים: בימים ההם ובזמן הזה, ויש סוברים שטעות הוא, ויש לומר: בזמן הזה, ע"ע הנ"ל: שם<sup style="color: gray;">573</sup>. על התוספת בעל הנסים, שיש המוסיפים בסופה: כשם שעשית עמהם וגו', ויש הסוברים שאין לאומרה, ע"ע הנ"ל: שם<sup style="color: gray;">574</sup>.
<h4>ארור המן וברוך מרדכי</h4>
בירושלמי ומסכת סופרים אמרו שצריך לומר: ארור המן ארורים בניו<sup style="color: gray;">575</sup>, חרבונא זכור לטוב<sup style="color: gray;">576</sup>, שלדעתם חרבונא, היינו אליהו שנדמה לחרבונא<sup style="color: gray;">577</sup>, וזכור לטוב הוא אליהו<sup style="color: gray;">578</sup>. יש מהאחרונים מפרשים שזכור לטוב מוסב על אליהו<sup style="color: gray;">579</sup>, ומוסב אף על חרבונה, שמאחר שנדמה צורתו לחרבונה, כמה טוב היה חרבונה שאליהו נדמה בצורתו<sup style="color: gray;">580</sup>, ולכן אומרים "וגם" חרבונה<sup style="color: gray;">581</sup> - לסוברים כן<sup style="color: gray;">582</sup> - או שהפירוש הוא, שאף שהפשוטו אמת, שהוא חרבונה, מכל מקום יהא ברוך כיון שזכור לטוב, רוצה לומד שנזכר לטובה, שיש אומרים שהוא אליהו<sup style="color: gray;">583</sup>. ויש מהאחרונים מפרשים שזכור לטוב מוסב רק על חרבונה, מאחר שאליהו נדמה בדמותו, נזכירהו לטוב<sup style="color: gray;">584</sup>.
בטעם אמירת ארור המן ארורים בניו, אמרו במדרש, לקיים מה שנאמר: ושם רשעים ירקב<sup style="color: gray;">585</sup> - שמשם אנו למדים שמצוה לקלל הרשעים<sup style="color: gray;">586</sup> - ויש מהראשונים שכתבו שמצוה לקלל המן בפורים, וכשאומר ארור המן יוצא ידי חובתו<sup style="color: gray;">587</sup>.
בזמן האמירות הללו נחלקו הדעות: א) יש סוברים שבשעת מקרא-מגילה*, כשמגיעים להמן, אומרים: ארור המן וארורים בניו<sup style="color: gray;">588</sup>, ואפילו כשמזכיר המן במגילה קודם התלייה, שכעת כבר מת הוא<sup style="color: gray;">589</sup>, וכשמגיעים לחרבונא, אומרים: חרבונא זכור לטוב<sup style="color: gray;">590</sup>, ואף שמברכים על מקרא מגילה<sup style="color: gray;">591</sup> אין זה הפסק<sup style="color: gray;">592</sup>. ב) ויש סוברים שאמירות הללו הן לאחר מקרא מגילה<sup style="color: gray;">593</sup>, שמשום הפסק ברכה, יקלל הרשעים לאחר הקריאה<sup style="color: gray;">594</sup>.
במסכת סופרים אמרו עוד שלאחר מקרא מגילה - וקודם שיאמר ארור המן<sup style="color: gray;">595</sup>, לסוברים שאומרו לאחר מקרא מגילה<sup style="color: gray;">596</sup> - מקלס לצדיקים: ברוך מרדכי, ברוכה אסתר, ברוכים כל ישראל<sup style="color: gray;">597</sup>. וביארו ראשונים הטעם, משום שנאמר: זכר צדיק לברכה ושם רשעים ירקב<sup style="color: gray;">598</sup>.
ויש מהראשונים שכתבו, בשם הירושלמי<sup style="color: gray;">599</sup>, או בשם מסכת סופרים<sup style="color: gray;">600</sup>, או בשם הגמרא<sup style="color: gray;">601</sup>, שצריך לומר, אחר קריאת המגילה<sup style="color: gray;">602</sup>, ארור המן, ברוך מרדכי<sup style="color: gray;">603</sup>, ארורה זרש, ברוכה אסתר<sup style="color: gray;">604</sup>. גם חרבונה - ויש גורסים: וגם חרבונה<sup style="color: gray;">605</sup>. ויש גורסים: וחרבונה<sup style="color: gray;">606</sup>. ויש גורסים: חרבונה<sup style="color: gray;">607</sup> - זכור לטוב<sup style="color: gray;">608</sup>. וביארו אחרונים שמקדים ארור המן לברוך מרדכי, משום שרשעתו היתה מקודם<sup style="color: gray;">609</sup>. ולגירסא זו לא נזכר "ארורים בניו", וביארו אחרונים הטעם, שכן אמרו בתלמוד: מבני בניו של המן למדו תורה בבני ברק<sup style="color: gray;">610</sup>, והירושלמי שבו נזכר שיש לאומרו<sup style="color: gray;">611</sup>, כוונתו לבניו שנתלו<sup style="color: gray;">612</sup>. או ש"ארורים בניו" הוא נוסח קדום, אבל אחר כך שלמדו בניו תורה, חדלו מלאומרו<sup style="color: gray;">613</sup>.
יש מהראשונים שכתבו בשם הירושלמי<sup style="color: gray;">614</sup>, או בשם מסכת סופרים<sup style="color: gray;">615</sup>, קודם הזכרת חרבונה<sup style="color: gray;">616</sup>, תוספת: ארורים כל הערלים<sup style="color: gray;">617</sup> - ויש גורסים: הרשעים<sup style="color: gray;">618</sup>. ויש שהשמיטו כליל, והביאו רק סוף המשפט<sup style="color: gray;">619</sup> - ברוכים כל ישראל<sup style="color: gray;">620</sup>. ויש גורסים: היהודים<sup style="color: gray;">621</sup>. ויש גורסים: ישראלים<sup style="color: gray;">622</sup>.
להלכה נחלקו ראשונים: א) יש מהראשונים שהשמיטו הדין<sup style="color: gray;">623</sup>. וכן יש מהראשונים שכתבו שלא נהגו באמירות הללו<sup style="color: gray;">624</sup>. ב) ויש מהראשונים שפסקו שצריך לומר: ארור המן<sup style="color: gray;">625</sup> וארורים בניו, חרבונא זכור לטוב<sup style="color: gray;">626</sup>. וכן יש מהראשונים שכתבו שנהגו לומר<sup style="color: gray;">627</sup>. ג) ויש מהראשונים שפסקו שצריך לומר: ארור המן ברוך מרדכי וכו' ארורים כל וכו'<sup style="color: gray;">628</sup>. ד) ויש מהראשונים שכתבו שנהגו לומר: ארור המן וארורים בניו, ברוך מרדכי וברוכה אסתר<sup style="color: gray;">629</sup>.
יש מבין הראשונים הפוסקים שצריך להזכיר "ארור המן"<sup style="color: gray;">630</sup>, הפוסקים שאינו אלא למצוה בעלמא ולא לעיכוב<sup style="color: gray;">631</sup>. ויש הפוסקים שכל שלא אמר ארור המן לא יצא<sup style="color: gray;">632</sup>.
להלכה כתבו הפוסקים שצריך לומר: ארור המן ברוך מרדכי וכו' ארורים כל וכו' וגם חרבונה זכור לטוב<sup style="color: gray;">633</sup>. ונחלקו המנהגים: יש הנוהגים לומר: ארור המן אשר בקש לאבדי, ברוך מרדכי היהודי, ארורה זרש אשת מפחידי, ברוכה אסתר בעדי<sup style="color: gray;">634</sup>, וגם חרבונה זכור לטוב<sup style="color: gray;">635</sup>. ויש הנוהגים לומר: ארור המן, ברוך מרדכי, ארורה זרש, ברוכה אסתר, ארורים כל הרשעים ברוכים כל ישראל, וגם חרבונה זכור לטוב<sup style="color: gray;">636</sup>. ויש הנוהגים לומר ארור המן וכו' ארורה זרש וכו' ארורים אויבים ברוכים ישראל, בסדר ענייה ואמירה של שליח-צבור* וקהל, שליח הציבור אומר: ארור המן, ועונים הציבור: ברוך מרדכי, שלוש פעמים, וחוזר ואומר: ברוך מרדכי, ועונים הציבור: ארור המן, שלוש פעמים, וכן הלאה, ובסוף אומרים: וגם חרבונה זכור לטוב<sup style="color: gray;">637</sup>.
על כך שהמזכיר רשע* ואינו מקללו עובר בעשה, ע"ע רשע.
<h4>סדר ערבית</h4>
מתפללים ערבית*, ואומר אחר תפילת ערבית קדיש*<sup style="color: gray;">638</sup>. ונחלקו ראשונים ואחרונים: יש סוברים שאומר עד "דאמירן בעלמא"<sup style="color: gray;">639</sup>, ואין אומר תתקבל, לפי שעתיד לומר סדר קדושה אחר המגילה<sup style="color: gray;">640</sup>, ואז יאמר תתקבל<sup style="color: gray;">641</sup>, שאין אומרים קדיש שלם אלא בגמר כל אותה תפלה דהיינו אחר קריאת המגילה<sup style="color: gray;">642</sup>. ויש מהראשונים ואחרונים סוברים שאומר קדיש שלם<sup style="color: gray;">643</sup>, עם "תתקבל"<sup style="color: gray;">644</sup>.
אף אם מתפלל מבעוד יום ממתין עד לצאת-הכוכבים* למקרא-מגילה*<sup style="color: gray;">645</sup>. ויש הנוהגים לומר לפניו פיוטים*<sup style="color: gray;">646</sup>. ולאחר מקרא מגילה, אומרים פיוטים, כל מקום כפי מנהגו<sup style="color: gray;">647</sup>, וקדושה-דסדרא*<sup style="color: gray;">648</sup> החל מואתה קדוש<sup style="color: gray;">649</sup>, וקדיש* תתקבל<sup style="color: gray;">650</sup> ועלינו לשבח<sup style="color: gray;">651</sup>. ויש מהראשונים ואחרונים סוברים שאומרים קדיש שלם בלא תתקבל<sup style="color: gray;">652</sup>. ויש מהראשונים שנראה מדבריהם שאין אומרים קדושה דסידרא<sup style="color: gray;">653</sup>.
שני טעמים נתנו ראשונים מדוע אומרים קדושה דסידרא, לאחר מקרא מגילה: א) לפי שאסתר אמרה - למנצח על אילת השחר<sup style="color: gray;">654</sup>, ושם - ואתה קדוש<sup style="color: gray;">655</sup> סמוך לפסוק אלהי אקרא יומם<sup style="color: gray;">656</sup>, שממנו אנו למדים למקרא מגילה בלילה<sup style="color: gray;">657</sup>. ב) כי לולי הקדוש ברוך הוא יושב תהילותם, לא נשתייר בפורים שריד ופליט משונאיהם של ישראל<sup style="color: gray;">658</sup>.
בטעם שאין מתחילים הקדושה דסידרא בכתוב: ובא לציון גואל<sup style="color: gray;">659</sup>, כתבו ראשונים, לפי שאין גאולה בלילה<sup style="color: gray;">660</sup>.
יש מהראשונים שכתבו שנוהגים לומר לאחר קדיש תתקבל שלאחר קריאת המגילה<sup style="color: gray;">661</sup>, פיטום הקטורת<sup style="color: gray;">662</sup> - למנהגם שאומרים כן אף בחול<sup style="color: gray;">663</sup>, בסום תפילת ערבית*<sup style="color: gray;">664</sup> - וקדיש<sup style="color: gray;">665</sup> של קטן<sup style="color: gray;">666</sup>.
על ארור המן וכו', שיש הסוברים שיש לאומרו לאחר מקרא-מגילה*, עי' לעיל<sup style="color: gray;">667</sup>. על הראשונים הסוברים שאומרים בליל פורים, לאחר קריאת המגילה: שיר מזמור לאסף<sup style="color: gray;">668</sup>, עי' להלן<sup style="color: gray;">669</sup>. ושם<sup style="color: gray;">670</sup>, על האחרונים שכתבו שהמנהג שאומרים אז מזמורים אחרים. על הנוהגים להקדים לתפילת ערבית למנצח על אילת השחר, עי' להלן<sup style="color: gray;">671</sup>. חל פורים במוצאי-שבת*, שנחלקו ראשונים אם אומרים בו ויהי נעם, ע"ע מוצאי שבת<sup style="color: gray;">672</sup>.
<h4>סדר שחרית</h4>
בתפילת שחרית, בחזרת-הש"ץ* כתבו ראשונים ואחרונים שנוהגים לומר קרובץ<sup style="color: gray;">673</sup>: ויאהב אומן<sup style="color: gray;">674</sup>.
לאחר חזרת הש"ץ אומרים קדיש עד "דאמירן בעלמא", ומוציאים ספר תורה - בגדולה ורוממות<sup style="color: gray;">675</sup> - וקוראים בו<sup style="color: gray;">676</sup>. ויש שכתבו שאומר לפני הוצאת הספר - לדעתם שאומרים כן בערבי ימים טובים ובמוצאי ימים טובים, ובשבת* ויום-טוב*<sup style="color: gray;">677</sup> - אתה הראת לדעת<sup style="color: gray;">678</sup> - ופסוקים מפוזרים<sup style="color: gray;">679</sup> - עד ורעם ונשאם עד העולם<sup style="color: gray;">680</sup>. וכן לדעתם אומרים אף בשושן פורים, אם חל ביום שני<sup style="color: gray;">681</sup>.
לאחר קריאת-התורה*, אומרים קדיש עד "דאמירן בעלמא"<sup style="color: gray;">682</sup>, ולאחר מכן נחלקו ראשונים ואחרונים: יש שכתבו שאין מחזירים הספר תורה למקומו<sup style="color: gray;">683</sup>, אלא יושב ואוחז בידיו עד שקראו את המגילה<sup style="color: gray;">684</sup>, ולאחר מקרא מגילה<sup style="color: gray;">685</sup> מחזיר ספר תורה למקומו<sup style="color: gray;">686</sup> בהלל ובהודאה<sup style="color: gray;">687</sup>. ויש מהראשונים ואחרונים שכתבו שמחזירים ספר תורה למקומו קודם מקרא מגילה<sup style="color: gray;">688</sup>, ויש מהם שכתבו שיושבים ומצפים לאנשים נשים וטף עד בואם לבית-הכנסת* וקוראים את המגילה<sup style="color: gray;">689</sup>. ויש מהאחרונים שכתבו שהמנהג לקרוא המגילה, לאחר תפילת שחרית<sup style="color: gray;">690</sup>.
כשמחזירים ספר התורה, יש מהראשונים שכתבו שנהגו לומר: שיר המעלות לדוד לולי ה'<sup style="color: gray;">691</sup>, מפני שמדבר מענין מה שרצה המן לעשות לנו<sup style="color: gray;">692</sup>. ויש מהאחרונים שכתבו שנהגו לומר אותו לאחר מקרא מגילה בערבית<sup style="color: gray;">693</sup>, וקודם קדיש תתקבל בשחרית<sup style="color: gray;">694</sup>. או אף בשחרית, לאחר מקרא מגילה<sup style="color: gray;">695</sup>.
לאחר מקרא מגילה, אומרים פיוטים, כל מקום כפי מנהגו<sup style="color: gray;">696</sup>.
לסוברים שקוראים המגילה בתוך תפילת שחרית<sup style="color: gray;">697</sup>, לאחר שקראו במגילה והחזירו ספר תורה למקומו, אומרים אשרי וקדושה-דסדרא*, וקדיש תתקבל<sup style="color: gray;">698</sup>. ויש מהראשונים שכתבו שאומרים אשרי קודם מקרא מגילה, ולאחריו קדושה דסידרא, ומחזירים ספר תורה למקומו, וקדיש תתקבל<sup style="color: gray;">699</sup>.
על ארור המן וכו', שיש הסוברים שיש לאומרו לאחר מקרא-מגילה*, עי' לעיל<sup style="color: gray;">700</sup>. על כך שאין קוראים הלל בפורים, עי' להלן<sup style="color: gray;">701</sup>. ושם<sup style="color: gray;">702</sup>, אם מי שאין לו מגילה, קורא את ההלל. אם עושים נפילת-אפים* בפורים, עי' להלן<sup style="color: gray;">703</sup>. ושם<sup style="color: gray;">704</sup>, שלמנהג שאין עושים נפילת אפים, אין אומרים דברים נוספים שהם מענין תחינה וצרה. על קריאת-התורה* בפורים, עי' להלן<sup style="color: gray;">705</sup>. על הנוהגים לומר לאחר תפילת שחרית שיר מזמור לאסף<sup style="color: gray;">706</sup>, אם אומרים אותו בפורים, עי' להלן<sup style="color: gray;">707</sup>. על הנוהגים לומר שיר-של-יום*<sup style="color: gray;">708</sup>, איזה מזמור אומרים בפורים, עי' להלן<sup style="color: gray;">709</sup>. על הנוהגים להוסיף לאחר שיר של יום: שיר מזמור לאסף, עי' להלן<sup style="color: gray;">710</sup>. על פורים, שהוא אחד מחמש השכמות שמנו ראשונים, ע"ע שחרית.
<h4>הלל</h4>
אין קוראים הלל* בפורים<sup style="color: gray;">711</sup>. ומספר טעמים לדבר:
א) משום שאין אומרים הלל על נס שבחוצה לארץ<sup style="color: gray;">712</sup>, ואינו דומה ליציאת מצרים שהוא נס שבחוצה לארץ<sup style="color: gray;">713</sup>, שעד שלא נכנסו ישראל לארץ הוכשרו כל הארצות לומר שירה - על נס המאורע להם<sup style="color: gray;">714</sup> - משנכנסו ישראל לארץ לא הוכשרו כל הארצות לומר שירה<sup style="color: gray;">715</sup>, על נס שאירע להן בחוצה לארץ לאחר מכן<sup style="color: gray;">716</sup>.
ב) קריאת המגילה היא ההלל<sup style="color: gray;">717</sup>, שלא הוצרכו לקבוע בו שיאמרו הלל<sup style="color: gray;">718</sup>, לפי שקריאת המגילה והזכרת הנס הוא במקום ההלל<sup style="color: gray;">719</sup>, שכיון שחייבו בקריאתה ובשמיעתה האמת זה מביא שיתעורר כשיקרא וישמע דברי האגרת שיתן שבח והודאה לשם יתברך<sup style="color: gray;">720</sup>. ולדעה זו כיון שגלו חזרו כל הארצות להכשירן - להיתרן<sup style="color: gray;">721</sup> - הראשון<sup style="color: gray;">722</sup>, לומר הלל אפילו על נס של חוץ לארץ<sup style="color: gray;">723</sup>.
ג) נאמר בהלל: הללו עבדי ה'<sup style="color: gray;">724</sup>, כלומר, ולא עבדי פרעה - שהרי לחירות יצאו<sup style="color: gray;">725</sup>, ואין לשון עבדי ה' נופל אלא בנס שאפשר לומר בו עבדי ה' לבד<sup style="color: gray;">726</sup> - אבל בזו עדיין עבדי אחשורוש היו<sup style="color: gray;">727</sup> ולא יצאו מעבדות לחירות<sup style="color: gray;">728</sup>, משונאיהם נגאלו<sup style="color: gray;">729</sup> ומן המות<sup style="color: gray;">730</sup>, לא נגאלו מן המלכות<sup style="color: gray;">731</sup>, ואין קוראים הלל אלא על מפלתה של מלכות, ומלכות אחשורוש היתה קיימת<sup style="color: gray;">732</sup>, ולכן אין אומרים הלל בפורים<sup style="color: gray;">733</sup>. ואף לדעה זו כיון שגלו חזרו כל הארצות להכשירן הראשון<sup style="color: gray;">734</sup>, שהרי אם לא היינו עבדי אחשורוש, היינו אומרים את ההלל<sup style="color: gray;">735</sup>.
הנמצא במקום שאין לו מגילה, כתבו ראשונים שלטעם שקריאת המגילה היא הלל<sup style="color: gray;">736</sup>, קורא את ההלל, שהרי לא נמנעה קריאתו אלא מפני שקריאת המגילה במקומו<sup style="color: gray;">737</sup>, וכן צידדו להלכה<sup style="color: gray;">738</sup>. ולטעם שעדיין עבדי אחשורוש היו<sup style="color: gray;">739</sup>, אף מי שאין בידו מגילה אינו קורא את ההלל<sup style="color: gray;">740</sup>. ואחרונים צידדו שאף לטעם שקריאת המגילה היא הלל, לא יקרא ההלל בברכה, שמשום שקריאתה הלל, לא תקנו חכמים לקרוא הלל בפורים, ומשום שלא תקנו, גם זה שאין לו מגילה אין לו לקרות<sup style="color: gray;">741</sup>, שלא חלקו חכמים ("לא-פלוג-רבנן*") בתקנותיהם<sup style="color: gray;">742</sup>.
להלכה כתבו הפוסקים, שאף מי שאין בידו מגילה, אינו קורא את ההלל<sup style="color: gray;">743</sup>. ומכל מקום יש מהם שכתבו שאף על פי כן כשאין לו מגילה לקרות יש לו לקרות הלל בלא ברכה שלפניו ושלאחריו, כקורא בתהלים<sup style="color: gray;">744</sup>. ואף אם יש לו חומש שקורא בו מגילה לעצמו, מכל מקום הרוצה לקרות גם הלל בלא ברכה לא הפסיד, שאפשר שעדיף אמירת הלל שלא נתקן שיהיה בכשרות קצת כספר תורה, מה שאין כן קריאת המגילה שעיקר תקנתה להיות כתובה כתיקנה<sup style="color: gray;">745</sup>, ולכן יוצא ידי שניהם<sup style="color: gray;">746</sup>.
<h4>נפילת אפים ותחנון</h4>
אם עושים נפילת-אפים* ואומרים תחנון* בפורים, נחלקו גאונים וראשונים: א) יש מהגאונים סוברים שנופל אדם על פניו בפורים<sup style="color: gray;">747</sup>, שאין דומה פורים לכל מועדים ולחנכה* - שאין נופלים בהם על פניהם - שבכולם אנו גומרים את ההלל ואומרים: זה היום עשה ה'<sup style="color: gray;">748</sup>, ואילו בפורים אין אנו אומרים<sup style="color: gray;">749</sup>, ואף על פי שמשום שאין אומרים הלל* על נס שבחוצה לארץ הוא<sup style="color: gray;">750</sup> - לסוברים כן<sup style="color: gray;">751</sup> - סוף סוף הרי אנו אומרים יום נס הוא, ונגאלו ישראל בו מלהשמיד ולהרוג ולאבד, וצריכים אנו לבקש רחמים שיפדנו ויגאלנו באחרונה כבראשונה<sup style="color: gray;">752</sup>. וכתבו גאונים שכן המנהג בשתי הישיבות<sup style="color: gray;">753</sup>, שיורדים תנאים לפני גאון ואב בית דין ואלופים וכל ישיבה כולה, ומבקשים רחמים הרבה ונופלים על פניהם<sup style="color: gray;">754</sup>. ב) ויש מהגאונים וראשונים סוברים שאין נופלים על פניהם<sup style="color: gray;">755</sup>, שהרי קריאת המגילה זו הלל - לסוברים כן<sup style="color: gray;">756</sup> - הרי שאם לא זה, היינו אומרים הלל<sup style="color: gray;">757</sup>, וכמו שאנו גומרים את ההלל הוא, שקריאת המגילה והזכרת הנס הוא במקום ההלל, ואין לומר נפילת אפים<sup style="color: gray;">758</sup> כי יום משתה ושמחה הוא<sup style="color: gray;">759</sup>, ולא יום צרה<sup style="color: gray;">760</sup>, שנאמר: ימי משתה ושמחה<sup style="color: gray;">761</sup>.
למעשה כתבו ראשונים ואחרונים שהמנהג שאין נופלים על פניהם<sup style="color: gray;">762</sup> ואין אומרים תחנון בפורים<sup style="color: gray;">763</sup>, לא בשחרית ולא במנחה<sup style="color: gray;">764</sup>, לא בי"ד ולא בט"ו<sup style="color: gray;">765</sup>, שנאמר: ימי משתה ושמחה<sup style="color: gray;">766</sup>, ופורים נקרא יום טוב<sup style="color: gray;">767</sup>. ואין אומרים מזמור יענך ה' ביום צרה<sup style="color: gray;">768</sup> - אף לסוברים שאין דינו שוה לתחנון<sup style="color: gray;">769</sup> - שאין להזכיר צרה בפורים<sup style="color: gray;">770</sup>, שנאמר: את שני הימים האלה<sup style="color: gray;">771</sup>, שמוקפים בט"ו כשושן וכפרים בי"ד<sup style="color: gray;">772</sup>, וכתוב: ימי משתה ושמחה<sup style="color: gray;">773</sup>. ובשני ובחמישי אין אומרים ודוי*<sup style="color: gray;">774</sup> - לסוברים שיש לאומרו בתחנונים שבשני וחמישי<sup style="color: gray;">775</sup> - ולא אל ארך אפים<sup style="color: gray;">776</sup>, שהוא תחינה<sup style="color: gray;">777</sup>. וכתבו ראשונים שיש הנוהגים לומר יענך ה' ביום צרה בשושן פורים<sup style="color: gray;">778</sup>.
<h4>קריאת התורה</h4>
בפורים, קוראים ויבֹא עמלק<sup style="color: gray;">779</sup>, לפי שהמן יצא מזרעו<sup style="color: gray;">780</sup>. וקוראים מויבֹא עמלק<sup style="color: gray;">781</sup> עד מדֹר דֹר<sup style="color: gray;">782</sup>, לשלושה קרואים<sup style="color: gray;">783</sup>. ואף על פי שאין בה אלא תשעה פסוקים<sup style="color: gray;">784</sup>, אין מוסיפים וקוראים וישמע יתרו<sup style="color: gray;">785</sup>, כדי להשלים לעשרה פסוקים, שהקורא בתורה לא יפחות מהם<sup style="color: gray;">786</sup>, וכן אין צריך להתחיל בפרשה שלמעלה<sup style="color: gray;">787</sup>, אלא ראשון קורא שלושה פסוקים: ויבֹא עמלק<sup style="color: gray;">788</sup>, ויאמר משה<sup style="color: gray;">789</sup>, ויעש יהושע<sup style="color: gray;">790</sup>, ושני קורא: והיה כאשר ירים משה<sup style="color: gray;">791</sup>, וידי משה<sup style="color: gray;">792</sup>, ויחלֹש יהושע<sup style="color: gray;">793</sup>, שלישי קורא: ויאמר ה'<sup style="color: gray;">794</sup>, ויבן משה<sup style="color: gray;">795</sup>, ויאמר כי יד<sup style="color: gray;">796</sup>. ואין צורך לקרוא עשרה פסוקים, שתשעה הפסוקים הם סדרו של יום<sup style="color: gray;">797</sup>, ונשלם הענין בתשע<sup style="color: gray;">798</sup>, שענינה אין בה יותר מתשעה פסוקים<sup style="color: gray;">799</sup>, ושם מסתיים סדורו של יום, ואינו בדין שיקראו במה שאינו סדרו של יום כדי להשלים עשרה פסוקים<sup style="color: gray;">800</sup>. והוא כהפטרה*, שצריך לקרוא בה עשרים ואחד פסוקים<sup style="color: gray;">801</sup>, ואם נגמר הענין שקראו בו בפחות מעשרים ואחד פסוקים, אינו צריך להוסיף מענין אחר<sup style="color: gray;">802</sup>. וכתבו ראשונים טעם לדבר, אמר הקדוש ברוך הוא: עמלק גרם לי להיות שמי חסר וכסאי חסר, כשם ששמי חסר וכסאי חסר בעבורו כך פרשיותיו חסרות<sup style="color: gray;">803</sup>. ויש מהגאונים סוברים שיכולים להתחיל הקריאה קודם ויבא, ולהשלים עשרה פסוקים, ואם התחילו בויבא עמלק, יקראו אלה תשעה פסוקים ולא ידלגו<sup style="color: gray;">804</sup>, שהם מענין היום<sup style="color: gray;">805</sup>. ויש מהגאונים סוברים שצריך להתחיל למעלה, לפי מה שאמרו חכמים אין פוחתים מעשרה פסוקים שבתורה לשלושת הקוראים והקורא ארבעה מהם הרי זה משובח<sup style="color: gray;">806</sup>. וכן יש מהראשונים סוברים שצריך להוסיף בין למעלה בין למטה, שאסור לקרות בפרשה פחות מעשרה פסוקים<sup style="color: gray;">807</sup>.
למעשה כתבו ראשונים ואחרונים שהמנהג שקוראים תשעה פסוקים<sup style="color: gray;">808</sup>. ויש מהראשונים ואחרונים שכתבו שאף על פי שאין לחוש להשלים לעשרה פסוקים<sup style="color: gray;">809</sup>, המנהג להחזיר שני פעמים הפסוק האחרון של פרשה זו, כדי להשלים לעשרה פסוקים<sup style="color: gray;">810</sup>.
קריאת התורה בפרשת ויבא עמלק, נחלקו ראשונים אם כפרים, המקדימים מקרא-מגילה* ליום-הכניסה*<sup style="color: gray;">811</sup>, קוראים אותה עם קריאת המגילה, או שאין מקדימים הקריאה, ועל כך ע"ע יום הכניסה<sup style="color: gray;">812</sup>.
<h4>שיר מזמור לאסף</h4>
שיר מזמור לאסף<sup style="color: gray;">813</sup> - שיש הנוהגים להוסיף בסוף תפילת שחרית*<sup style="color: gray;">814</sup> - נחלקו בו ראשונים:
א) יש סוברים שאין לאומרו בי"ד וט"ו באדר<sup style="color: gray;">815</sup>, אלא אומרים במקומו: למנצח על אילת השחר<sup style="color: gray;">816</sup>. וכן יש מהראשונים שכתבו שנוהגים לומר בפורים לאחר קדיש תתקבל<sup style="color: gray;">817</sup> מזמור זה<sup style="color: gray;">818</sup>, שמדבר מענין אסתר, כפי שאמרו חכמים: למה נמשלה אסתר לאילה, לומר לך: מה אילה רחמה צר וחביבה על בעלה כל שעה ושעה כשעה ראשונה, אף אסתר היתה חביבה על אחשורוש כל שעה ושעה כשעה ראשונה<sup style="color: gray;">819</sup>, למה נמשלה אסתר לשחר, לומר לך: מה שחר סוף כל הלילה, אף אסתר סוף כל הנסים<sup style="color: gray;">820</sup>. וגם יש בו רמז לשם המן, שנאמר: הצילה מחרב נפשי מיד כלב יחידתי<sup style="color: gray;">821</sup>, ראשי תיבות המן מכי<sup style="color: gray;">822</sup>. ואומר אחריו: קדיש יהא שלמא רבה<sup style="color: gray;">823</sup>. ויש מהאחרונים שכתבו שהוא שיר-של-יום* של פורים<sup style="color: gray;">824</sup>. ויש שנהגו לאומרו קודם תפילת ערבית בליל פורים<sup style="color: gray;">825</sup>.
ב) ויש מהראשונים סוברים שיש לומר בפורים שיר מזמור לאסף<sup style="color: gray;">826</sup>, כדי לסמוך שיר ממפלתם של רשעים<sup style="color: gray;">827</sup>, שכתוב בו מפלה לאומות<sup style="color: gray;">828</sup>, למגילה שהיא מפלתם של רשעים<sup style="color: gray;">829</sup>, ולטעם זה יש מהראשונים שכתבו שנוהגים לומר שיר מזמור לאסף אף בליל ארבעה עשר<sup style="color: gray;">830</sup>. וכן יש מהאחרונים שכתבו שהמנהג לומר שיר מזמור לאסף, בשחרית, לאחר שיר של יום, שהוא מזמור של פורים<sup style="color: gray;">831</sup>. או שאומרים בפורים שיר מזמור לאסף, משום שכל יום שאין בו מוסף* אומרים שיר מזמור לאסף<sup style="color: gray;">832</sup>.
השיר שהלוים היו אומרים בבית-המקדש* בפורים: שגיון לדוד<sup style="color: gray;">833</sup>. וביארו אחרונים הטעם, שכתוב בו: על דברי כוש בן ימיני<sup style="color: gray;">834</sup>, שהוא שאול, וכתוב בו גם כן: ולו הכין כלי מות<sup style="color: gray;">835</sup>, רמז על העץ שהכין המן למרדכי<sup style="color: gray;">836</sup> ונתלה בו<sup style="color: gray;">837</sup>, וכתוב בו: בור כרה ויחפרהו ויפול בשחת יפעל ישוב עמלו בראשו ועל קדקדו חמסו ירד<sup style="color: gray;">838</sup>, שכל זה הוא רמז למה שחשב המן על היהודים ושב עמלו בראשו<sup style="color: gray;">839</sup>.
למעשה יש מהאחרונים שכתבו שהמנהג לומר בפורים בשחרית, במקום שיר-של-יום* - לנוהגים לאומרו<sup style="color: gray;">840</sup> - וכן בערבית לאחר קריאת המגילה: למנצח על אילת השחר<sup style="color: gray;">841</sup>. ומכל מקום כתבו שאחר מזמור זה ראוי לומר מזמור שגיון לדוד<sup style="color: gray;">842</sup>. ושאין לומר בו השיר שהיו הלוים אומרים בכל יום<sup style="color: gray;">843</sup>.
<h4>תפילין</h4>
חייב אדם להניח תפלין* בפורים<sup style="color: gray;">844</sup>, וכתבו ראשונים דהיינו בהשכמה, אך לא כל היום<sup style="color: gray;">845</sup> - כפי מצותה<sup style="color: gray;">846</sup> - מפני שחייב אדם להשתכר בפורים<sup style="color: gray;">847</sup> - לסוברים כן<sup style="color: gray;">848</sup> - ולכן חולצן אחר התפילה, פן יהיה שיכור<sup style="color: gray;">849</sup>. וכתבו אחרונים שאין לחלוץ התפילין בפורים עד אחר קריאת המגילה<sup style="color: gray;">850</sup>, שנאמר: ליהודים היתה וגו' ויקר<sup style="color: gray;">851</sup>, אלו תפילין<sup style="color: gray;">852</sup>, לכן יש להיות תפילין בשעת קריאה<sup style="color: gray;">853</sup>, שאם התפלל כבר ועתה שומע מגילה אין חולץ תפילין עד לאחר המגילה<sup style="color: gray;">854</sup>, אבל מי ששומע המגילה בסדר התפילה, אינו חולץ אלא אחר קדושה-דסדרא*, שהרי אלה שאינם מניחים תפילין בכל היום, אלא בשעת התפילה בלבד - וכן המנהג<sup style="color: gray;">855</sup> - נוהגים לחלוץ התפילין אחר קדושה דסידרא<sup style="color: gray;">856</sup>, שאינה נאמרת אלא לאחר קריאת המגילה<sup style="color: gray;">857</sup>.
<h3><b>הסעודה</b></h3>
חייבים בית ישראל לאכול ולשתות בפורים<sup style="color: gray;">858</sup> ולהודות ולשבח על כל הניסים שעשה להם הקדוש ברוך הוא<sup style="color: gray;">859</sup>, וסעודת פורים היא מצוה מדברי-קבלה*<sup style="color: gray;">860</sup>, שנאמר: לעשות אותם ימי משתה ושמחה<sup style="color: gray;">861</sup>, והשמחה היא הסעודה<sup style="color: gray;">862</sup>. וחייב אדם להרבות בשמחה ביום זה<sup style="color: gray;">863</sup>, ובאכילה ובשתיה<sup style="color: gray;">864</sup> עד שלא יחסר שום דבר, בשמחה של תענוג שנגיע מתוכה לאהבת השם והודאה על הניסים שעשה לנו<sup style="color: gray;">865</sup>, ואוכלים ושותים ושמחים ומזמרים על שולחנם ובבית חבריהם<sup style="color: gray;">866</sup>. ומצוה להרבות בסעודת פורים<sup style="color: gray;">867</sup>, ויתעכב על שולחנו לאכול ולשתות יותר ממה שרגיל<sup style="color: gray;">868</sup>, ויקבץ כל אנשי ביתו וחבריו על שולחן אחד כדרך המסיבה שמתאספים הרבה לעשות סעודה ומתוך כך מתרבה שמחה, אבל כשהאדם יושב יחידי וגלמוד אי אפשר לשמוח כראוי<sup style="color: gray;">869</sup>.
החיוב להשתכר ביין - לסוברים שחייבים בכך בפורים<sup style="color: gray;">870</sup> - הוא בכלל חובת סעודת פורים<sup style="color: gray;">871</sup>.
על הסוברים שאין להשתכר בפורים<sup style="color: gray;">872</sup>, שנתנו ראשונים טעם לדבר, שלא נצטוינו על שמחה של הוללות, עי' להלן: שכרות בפורים<sup style="color: gray;">873</sup>.
<h4>ברכה</h4>
אין מברכים על מצות סעודת פורים<sup style="color: gray;">874</sup>. ונחלקו אחרונים:
א) יש סוברים שראוי היה לברך עליה אשר קדשנו במצותיו וצונו וכו' ושהחיינו, שהרי בא מזמן לזמן, כמו שמברכים על נר חנכה* וקריאת-המגילה*, רק שהברכות של המגילה מוסב על קריאת המגילה ועל קיום מה שכתוב במגילה, דהיינו הסעודה ומשלוח-מנות* וכו', כמו שהחיינו בקידוש יום טוב סוכות שמוסב גם על הסוכה<sup style="color: gray;">875</sup>, על כן צריך השומע הברכות - של המגילה - לכוון גם על זה<sup style="color: gray;">876</sup>.
ב) ויש שכתבו דין זה לגבי ברכת שהחיינו, שיכוון גם על סעודת פורים, שהיא גם כן מצוה<sup style="color: gray;">877</sup>, וביארו, שלסוברים שמברכים שהחיינו אף על קריאת המגילה ביום<sup style="color: gray;">878</sup>, יכוון זה בברכת שהחיינו של יום<sup style="color: gray;">879</sup>, ולסוברים שאין מברכים ברכה זו אלא בקריאת המגילה בלילה<sup style="color: gray;">880</sup>, יכוון כן בשהחיינו של לילה, אף על פי שאין זמנה של סעודה בלילה<sup style="color: gray;">881</sup>. ומכל מקום לא ראו חכמים לקבוע ברכת שהחיינו על סעודת פורים<sup style="color: gray;">882</sup>, שזהו דבר הנהוג בכל יום ובכל שבת ויום טוב<sup style="color: gray;">883</sup>, ולכן מי שאין לו מגילה לא יברך שהחיינו על הסעודה<sup style="color: gray;">884</sup>. וכן ברכת-המצות* על סעודת פורים לא תיקנו כלל<sup style="color: gray;">885</sup>.
על הסוברים שמי שאין לו מגילה, ראוי לו לברך ברכת-הזמן* על עצם יום פורים, ע"ע ברכת הזמן<sup style="color: gray;">886</sup>. ושם<sup style="color: gray;">887</sup>, על הסוברים שברכת הזמן הנאמרת ביום - לסוברים כן<sup style="color: gray;">888</sup> - לפני קריאת המגילה היא לא על הקריאה אלא על היום.
<h4>נשים וקטנים</h4>
נשים חייבות בסעודת פורים<sup style="color: gray;">889</sup>, שהן חייבות בכל מצוות פורים כאנשים<sup style="color: gray;">890</sup>, שהרי הן חייבות במקרא-מגילה*, שאף הן היו באותו הנס<sup style="color: gray;">891</sup>, ואם כן חייבות גם בעשייה, שנאמר: והימים האלה נזכרים ונעשים<sup style="color: gray;">892</sup>, ויש להקיש עשייה לזכירה<sup style="color: gray;">893</sup>.
חיוב זה הוא לנשים בפני עצמם, ולא על הבעל לשמח אותם, ולכן אלמנה וגרושה ואישה שאין בעלה בעיר, חייבות בסעודת פורים<sup style="color: gray;">894</sup>.
קטנים, מחוייב האב לשמחם בפורים, במיני מעדנים ומטעמים, שהקטנים שהגיעו לגיל חנוך* ודאי מחוייב לחנכם, שהרי חייב לחנכם במקרא מגילה, ואפילו אלה שלא הגיעו לחינוך, שאינם בזכירה, שאינם יכולים לקרות וגם אינם מבינים הקריאה, מכל מקום בעשייה, שהם יכולים ומבינים, כמו תבשיל שכל חיך אוכל יטעם לו, חייב האב לחנכם, שהם בכלל קימו וקבלו היהודים עליהם ועל זרעם<sup style="color: gray;">895</sup>, שאף הם היו באותו הנס של להשמיד ולהרוג<sup style="color: gray;">896</sup>.
<h4>זמנה</h4>
סעודת פורים שאכלה בלילה - בליל פורים<sup style="color: gray;">897</sup> - לא יצא ידי חובתו<sup style="color: gray;">898</sup>, אף שהוא בין מגילה למגילה<sup style="color: gray;">899</sup>, שנאמר: ימי משתה ושמחה<sup style="color: gray;">900</sup>. וכל שכן אם אכלה ליל מוצאי פורים לא יצא ידי חובתו<sup style="color: gray;">901</sup>, אף על פי שהוא ליל ט"ו למוקפים<sup style="color: gray;">902</sup>, שנאמר: ולא יעבור<sup style="color: gray;">903</sup>, וכבר עבר זמנה<sup style="color: gray;">904</sup>. ויש מהראשונים שנראה מדבריו שמפרש שסעודת פורים שאכלה בלילה לא יצא ידי חובתו, דהיינו בליל מוצאי פורים<sup style="color: gray;">905</sup>.
בסעודת פורים שאכלה בליל פורים, שלא יצא ידי חובתו<sup style="color: gray;">906</sup>, נחלקו גאונים וראשונים: יש מהגאונים וראשונים מפרשים שלא יצא ידי חובתו כלל<sup style="color: gray;">907</sup>. ויש מהגאונים מפרשים שאינה מצוה מן המובחר<sup style="color: gray;">908</sup>.
מספר טעמים נאמרו לכך שהאוכל סעודת פורים בלילה לא יצא ידי חובתו: א) עיקר סעודת השמחה ביום הוא<sup style="color: gray;">909</sup>, שעיקר הנס ביום נעשה<sup style="color: gray;">910</sup>, ונהרגו מה שנהרגו<sup style="color: gray;">911</sup>. ב) לא יצא ידי מצות סעודה כי אם ביום, כדמות סעודת אסתר<sup style="color: gray;">912</sup>. ג) השמחה אינו נוהג אלא ביום, שכל-דתקון-רבנן-כעין-דאוריתא-תקון*, והוא כעין דאוריתא, שמצוות הנוהגות ברגלים, כשופר סוכה ולולב, אינו נוהג אלא ביום ולא בלילות<sup style="color: gray;">913</sup>, ולכן שמחה אינו נוהג אלא ביום, שהוא דומה למצוות עשה של קום ועשה של תורה, ואף שמחת-יום-טוב* אינה נוהגת מן התורה בליל יום טוב<sup style="color: gray;">914</sup>.
יש מהראשונים מפרשים האוכל סעודת פורים בלילה שלא יצא ידי חובתו<sup style="color: gray;">915</sup>, דהיינו כעין לילה, בשאין אבוקה כנגדו דרך שמחה ויום טוב<sup style="color: gray;">916</sup>. ונחלקו אחרונים בביאור דעה זו: א) יש מפרשים שאם עשאה בלילה לא יצא ידי חובתו, אלא בשאין אבוקה כנגדו - שהוא כעין לילה ממש<sup style="color: gray;">917</sup>, והיינו אם עשאה כעין שאר לילות שאין כנגדו אלא נר אחד<sup style="color: gray;">918</sup> - אבל באבוקה כנגדו, אפילו בלילה יצא ידי חובתו<sup style="color: gray;">919</sup>, שהוא כעין שמחה ויום טוב<sup style="color: gray;">920</sup>, שאף על פי שכתוב: ימי משתה ושמחה<sup style="color: gray;">921</sup>, לאו דוקא יום, אלא הוא הדין לילה<sup style="color: gray;">922</sup>, שאף על פי שכתוב "ימי", עיקר הטעם הוא משום מראה עינים, ולכן כתב "ימי" להשמיע שצריך מראה עינים כיום<sup style="color: gray;">923</sup>. ב) ויש מפרשים שאם אכל סעודת פורים ביום, במקום אפל ואין אבוקה כנגדו, לא יצא ידי חובה<sup style="color: gray;">924</sup>, ובלילה אפילו באבוקה כנגדו לא יצא ידי חובתו<sup style="color: gray;">925</sup>.
יש שכתבו שנהגו לעשות הסעודה ביום, ולסגור החלונות ולהדליק אבוקות ונרות גדולים להרבות בשמחה<sup style="color: gray;">926</sup>.
על כפרים, המקדימים מקרא-מגילה* ליום-הכניסה*<sup style="color: gray;">927</sup>, שאינם חייבים בסעודת פורים באותו היום, אלא בזמנה, ואם הקדימו לא יצאו, ע"ע יום הכניסה<sup style="color: gray;">928</sup>.
<h4>ליל פורים</h4>
אם נוהגת שמחה וסעודה אף בלילה, נחלקו ראשונים: א) יש מהראשונים סוברים שצריך לנהוג בסעודת פורים כלילי שבת ויומו, כמו מקרא-מגילה*<sup style="color: gray;">929</sup>, שנאמר: והימים האלה נזכרים ונעשים<sup style="color: gray;">930</sup>, ואין הקש* למחצה<sup style="color: gray;">931</sup>, וביארו אחרונים שלדעתם הסעודה החשובה בריבוי מינים אינה אלא ביום, ומכל מקום צריך לסעוד אף בלילה<sup style="color: gray;">932</sup>. וכן יש מהראשונים סוברים שגם בלילה חייב לשמוח<sup style="color: gray;">933</sup>, וירבה קצת בסעודה<sup style="color: gray;">934</sup>. ב) ויש מהראשונים שמכיון שסעודת פורים שאכלה בלילה לא יצא ידי חובתו<sup style="color: gray;">935</sup>, אף שמחת פורים אינה נוהגת בלילה<sup style="color: gray;">936</sup>, ודי בסעודה אחת<sup style="color: gray;">937</sup>.
להלכה נחלקו אחרונים: יש פוסקים שבסעודה אחת יוצאים ידי חובת סעודת פורים<sup style="color: gray;">938</sup>. ויש פוסקים שצריך לסעוד אף בלילה<sup style="color: gray;">939</sup>. וכתבו אחרונים שנוהגים לסעוד אף בלילה<sup style="color: gray;">940</sup>, ומרבים קצת בסעודה זו<sup style="color: gray;">941</sup> לשם פורים, ולמחר ביום סועדים סעודה חשובה בריבוי מעדנים<sup style="color: gray;">942</sup>. ואפילו לסוברים שבסעודת פורים צריך פת<sup style="color: gray;">943</sup>, בסעודת ליל פורים אין צריך פת<sup style="color: gray;">944</sup>. ואפילו חל י"ד ביום ראשון, וכבר סעד סעודה שלישית במנחה בשבת בסעודה חשובה<sup style="color: gray;">945</sup>, חוזרים וסועדים אחר יציאת בית הכנסת בלילה<sup style="color: gray;">946</sup>. וכתבו אחרונים שימעט קצת באכילתו ביום - בסעודה שלישית - ליתן מקום לסעודת ליל פורים<sup style="color: gray;">947</sup>.
מכיון שאם אכל סעודת פורים בליל פורים לא יצא ידי חובתו<sup style="color: gray;">948</sup>, כתבו ראשונים שיש שנהגו בליל י"ד שלא לאכול בשר, כדי שלא יטעו ויחשבו שהיא סעודת פורים<sup style="color: gray;">949</sup>, ואחרונים כתבו שלא נהגו כן<sup style="color: gray;">950</sup>.
עוד כתבו ראשונים שנהגו לאכול בליל פורים אחר התענית - תענית-אסתר* - זרעונים<sup style="color: gray;">951</sup>, ואחרונים כתבו בסתם שיש לאכול זרעונים בפורים<sup style="color: gray;">952</sup>, וביארו ראשונים שהוא זכר לזרעונים שהיו אוכלים בבית המלך דניאל וחבריו<sup style="color: gray;">953</sup>, כמו שכתוב: ונֹתן להם זרעֹנים<sup style="color: gray;">954</sup>, וביארו אחרונים, שגם המגילה היה על יד דניאל, שהוא התך, לדברי חכמים<sup style="color: gray;">955</sup>. ויש מהאחרונים שכתבו שעיקר הטעם הוא<sup style="color: gray;">956</sup>, זכר לזרעונים שאכלה אסתר<sup style="color: gray;">957</sup>, שנאמר: וישנהָ ואת נערותיה לטוב<sup style="color: gray;">958</sup>, שהאכילה זרעונים<sup style="color: gray;">959</sup>, וכפי שמצינו בדניאל וחבריו<sup style="color: gray;">960</sup>, שהזרעונים טובים לצדיקים להבדילם ממאכל טמא<sup style="color: gray;">961</sup>.
בליל פורים כתבו אחרונים שידליק נרות<sup style="color: gray;">962</sup>.
<h4>המנהג בזמנה</h4>
מספר מנהגים מצינו בדברי ראשונים ואחרונים לזמן סעודת פורים:
א) יש שנהגו לעשות עיקר סעודת פורים בערב<sup style="color: gray;">963</sup>, ומתחילים בסעודה ביום ונמשכים בה עד הלילה, ורוב הסעודה היא בלילה<sup style="color: gray;">964</sup>, ולילה שניה היא עיקר לסעודת פורים<sup style="color: gray;">965</sup>. וכתבו ראשונים הטעם, משום שבארבעה עשר שחרית צריך שיהוי בקריאת-מגילה*, ואחר כך הוא טרוד ושולח מנות<sup style="color: gray;">966</sup> ומתנות-לאביונים*, ואין פנאי לאכול בסעודה בשמחה ובתענוג, ולכך קבעוה קדמונינו מקצתה בערב ולהתחיל מבעוד יום, קודם תפילת ערבית, כדי לקיים מצות סעודה ביום שהוא עיקר, ונמשך בה מאז בפנאי ובתענוג עד הלילה ובלילה עצמה, וחשוב הכל סעודה אחת<sup style="color: gray;">967</sup>. ועוד, שאם סועדים קודם תפילת מנחה*, היה להם שעת מנחה שעת שכרות ותפילת שכור* תועבה<sup style="color: gray;">968</sup>. ב) ויש שנהגו לעשות כן, אלא שמתפללים מנחה* גדולה<sup style="color: gray;">969</sup>, ואוכלים סעודת פורים אחר חצות היום והולכים ואוכלים כל הלילה<sup style="color: gray;">970</sup>, ורוב הסעודה היא ביום<sup style="color: gray;">971</sup>. ג) ויש שנהגו לעשות עיקר הסעודה בשחרית<sup style="color: gray;">972</sup>. ד) ויש שנהגו לאכול בפורים ביום שתי סעודות<sup style="color: gray;">973</sup>, אוכלים י"ד בשחרית סעודה, ושוב אחר תפילת מנחה מתחילים לאכול סעודה, ומורגלים אנשים לקרוא לסעודה זו סעודת פורים, ונמשך סעודה זו כמה שעות בלילה<sup style="color: gray;">974</sup>. ה) ויש שנהגו להתחיל בסעודת פורים בעוד יום, קודם תפילת מנחה<sup style="color: gray;">975</sup>.
חל פורים ביום שישי, אוכלים סעודת פורים שחרית<sup style="color: gray;">976</sup>, ולא בערב אחר מנחה<sup style="color: gray;">977</sup>, כי אין להפסיק בערב שבת בין מנחה לערבית מפני כבוד השבת<sup style="color: gray;">978</sup>, וגם שלא לקלקל סעודת שבת<sup style="color: gray;">979</sup>. ויש שנהגו לאכול סעודת פורים לאחר מנחה, ובלילה צריכים לקדש ולטעום דבר לאחר הקידוש<sup style="color: gray;">980</sup>.
<h4>מאכלי הסעודה</h4>
בסעודת פורים נחלקו ראשונים אם צריך לאכול בה פת<sup style="color: gray;">981</sup>, שכיון שנקבע למשתה ושמחה<sup style="color: gray;">982</sup> צריך סעודה קבועה בפת<sup style="color: gray;">983</sup>. או שאין צריך<sup style="color: gray;">984</sup>. ומכל מקום חייבים לאכול בשר<sup style="color: gray;">985</sup> ולשתות יין<sup style="color: gray;">986</sup>, כי אין שמחה בזולתם<sup style="color: gray;">987</sup>. ויתקן סעודה נאה כפי אשר תמצא ידו<sup style="color: gray;">988</sup>.
על אונן<sup style="color: gray;">989</sup>, האסור בבשר ויין<sup style="color: gray;">990</sup>, שבסעודת פורים, או אף בליל פורים, מותר בבשר ויין, עי' להלן: שאר דיניו ומנהגיו<sup style="color: gray;">991</sup>.
<h4>תלמוד תורה</h4>
סעודת פורים דוחה תלמוד תורה<sup style="color: gray;">992</sup>, והעוסק במצוה להרבות בסעודת פורים, וטרוד בכך, פטור ממצות תלמוד-תורה* בבית המדרש<sup style="color: gray;">993</sup>. ומכל מקום טוב לעסוק מעט בתורה קודם שיתחיל הסעודה, וסמך לדבר: ליהודים היתה אורה ושמחה<sup style="color: gray;">994</sup>, ואנו דורשים: אורה, זו תורה<sup style="color: gray;">995</sup>, והיא מגינה עליו שלא יארע לו קלקול בסעודה<sup style="color: gray;">996</sup>.
<h4>על הנסים בברכת המזון</h4>
בפורים, בברכת-המזון* מזכיר על הנסים בהודאה<sup style="color: gray;">997</sup>, כתפלה* - שמזכיר בו בהודאה*<sup style="color: gray;">998</sup> - דהיינו בברכת הארץ<sup style="color: gray;">999</sup>, כשיגיע - למילים - בכל עת ובכל שעה<sup style="color: gray;">1000</sup>, קודם ועל הכל<sup style="color: gray;">1001</sup>, שכן אמרו בחנכה*, שמן הדין אין צריך להזכיר בברכת המזון, ואם בא להזכיר מזכיר בהודאה<sup style="color: gray;">1002</sup>, והוא הדין פורים<sup style="color: gray;">1003</sup>.
טעה ולא אמר על הנסים, ופתח בתחילת ברכת בונה ירושלים<sup style="color: gray;">1004</sup>, אם חוזר, נחלקו ראשונים: א) יש שכתבו בשם הירושלמי שחוזר ומזכיר, שאי אפשר לו בלא אכילה<sup style="color: gray;">1005</sup> של פת<sup style="color: gray;">1006</sup> - לסוברים כן<sup style="color: gray;">1007</sup> - וימי משתה ושמחה<sup style="color: gray;">1008</sup> כתוב בהם<sup style="color: gray;">1009</sup>, וכיון שנקבע למשתה ושמחה צריך סעודה קבועה בפת<sup style="color: gray;">1010</sup>. וכן יש מהראשונים שכתבו שהשוכח לומר על הנסים בברכת המזון בפורים מחזירים אותו, שצריך לאכול<sup style="color: gray;">1011</sup>. ב) ויש מהראשונים שכתבו בשם הירושלמי להיפך, שאין מחזירים אותו, מפני שאפשר לו בלא אכילה<sup style="color: gray;">1012</sup>, דהיינו אכילת פת<sup style="color: gray;">1013</sup> - לסוברים כן<sup style="color: gray;">1014</sup> - וכן יש מהראשונים שכתבו שאם שכח ולא הזכיר הענין בברכת המזון אינו חוזר<sup style="color: gray;">1015</sup>. ויש מהם סוברים שאם לא סיים ברכת המזון, כשיגיע להרחמן, יאמר: הרחמן הוא יעשה לנו נסים ונפלאות כאשר עשה לאבותינו בימים ההם בזמן הזה, בימי מרדכי ואסתר וכו'<sup style="color: gray;">1016</sup>.
להלכה יש מהאחרונים שהכריעו שחוזר ומברך ברכת המזון<sup style="color: gray;">1017</sup>. ויש מהאחרונים שהכריעו שאינו חוזר ומברך<sup style="color: gray;">1018</sup>. ויש שלא הכריעו בדבר<sup style="color: gray;">1019</sup>. ומכל מקום כתבו אחרונים שאם כבר אכל סעודה אחת ביום, ודאי שאינו חוזר<sup style="color: gray;">1020</sup>, שבסעודה הראשונה שאוכל ביום קיים סעודת פורים<sup style="color: gray;">1021</sup>, שהרי אם רוצה אינו אוכל יותר<sup style="color: gray;">1022</sup>.
<h4>התחיל סעודתו ביום ומשכה עד הלילה</h4>
התחיל סעודתו ביום פורים ומשכה עד הלילה, נחלקו בו ראשונים ואחרונים:
א) יש סוברים שאומרים בו על הנסים<sup style="color: gray;">1023</sup>, אפילו כל הלילה<sup style="color: gray;">1024</sup>, ואין צריך להפסיק כדי שיאמר על הנסים ביום, אלא גומר ואוכל ויאמר על הנסים אף על פי שחשיכה<sup style="color: gray;">1025</sup>, ואפילו היה אוכל סעודת פורים בערב שבת, יתפלל ויפרוס מפה ויקדש, ובמזון יאמר על הנסים<sup style="color: gray;">1026</sup>, שהולכים אחר התחלת הסעודה<sup style="color: gray;">1027</sup>, ובאותו זמן היה יום<sup style="color: gray;">1028</sup>, כפי שמצינו ברב, שהתפלל של שבת במוצאי שבת<sup style="color: gray;">1029</sup>, וחשובה הסעודה שתהיה נקראת קביעות לילך אחר תחילתה<sup style="color: gray;">1030</sup>. או שמזכיר על הנסים משום שעדיין לא התפלל ערבית של מוצאי פורים<sup style="color: gray;">1031</sup>, אבל אם התפלל, שוב אינו אומר על הנסים<sup style="color: gray;">1032</sup>, שכיון שבערבית אינו מזכיר על הנסים, נראה כשני דברים הסותרים זה את זה<sup style="color: gray;">1033</sup>.
ב) ויש מהראשונים ואחרונים סוברים שאין אומרים בו על הנסים<sup style="color: gray;">1034</sup>, שהטעם שהולכים אחר התחלת הסעודה בסעודת שבת שנמשכה למוצאי שבת - לסוברים כן<sup style="color: gray;">1035</sup> - הוא לדעתם, מפני שיש מצוה בתוספת-שבת*, בין לפניה ובין לאחריה<sup style="color: gray;">1036</sup>, ולכן המשכת הסעודה בלילה נחשבת לתוספת שבת, אבל בפורים אין מצוה בהוספתו<sup style="color: gray;">1037</sup>. ויש מהם מפרשים הטעם, שסעודת פורים שאכלה בלילה, לא יצא ידי חובה<sup style="color: gray;">1038</sup>.
יש מהאחרונים שכתבו שהמנהג שהמתחיל סעודתו ביום ומשכה עד הלילה אינו אומר על הנסים<sup style="color: gray;">1039</sup>. אבל רוב האחרונים כתבו שהמנהג שאומר על הנסים<sup style="color: gray;">1040</sup>. ולדעה זו נחלקו אחרונים: יש סוברים שמכיון שיש מהראשונים סוברים שתלוי בתפילת ערבית<sup style="color: gray;">1041</sup>, לכן יברך ברכת המזון תחילה ואחר כך יתפלל ערבית<sup style="color: gray;">1042</sup>. ויש סוברים שאומר על הנסים אפילו אם התפלל ערבית קודם לכן<sup style="color: gray;">1043</sup>, שבשבת, כשמתפלל ערבית במוצאי שבת ומבדיל בתפילה<sup style="color: gray;">1044</sup>, בזה עושה חול, ואיך מזכיר אחר כך של שבת, ואומר: רצה במנוחתנו כי יום זה<sup style="color: gray;">1045</sup>, וזה הלשון משמע שמורים עליו באצבע<sup style="color: gray;">1046</sup>, מה שאין כן בפורים, אף שהתפלל ערבית אינו עושה סילוק יום פורים בזה שאינו מזכיר על הנסים בתפילה ושונה שתיקה מאמירה<sup style="color: gray;">1047</sup>, וגם אמירה והזכרה שאומר על הנסים אחר כך בברכת המזון אינו נראה התנגדות כלל, ובפרט שגם בט"ו נעשה נס בשושן<sup style="color: gray;">1048</sup>.
<h4>מעין המאורע בברכה מעין שלוש</h4>
בברכה-מעין-שלש*, אף על פי שמזכירים בה מעין המאורע בשבת ויום טוב וראש חודש<sup style="color: gray;">1049</sup>, אין מזכירים בה של פורים<sup style="color: gray;">1050</sup>. ומספר טעמים לדבר: א) אפילו בברכת-המזון* יש הסובר לגבי חנוכה שאין מזכיר, ואם בא להזכיר מזכיר בהודאה<sup style="color: gray;">1051</sup>, אבל במעין שלוש, לא יעלה על לב איש שמזכיר, כיון שאין הודאה בברכה<sup style="color: gray;">1052</sup>, שעל הניסים הודאה היא ובברכה זו אין מקום להזכירה, שהרי אין אומרים בה לשון הודאה, כמו בברכת המזון, שאומר: נודה לך וכו'<sup style="color: gray;">1053</sup>. ואף שמסיים בה ונודה לך על הארץ וגו' - לסוברים כן<sup style="color: gray;">1054</sup> - כיון שאין אומרים אותו אלא שיהיה מעין החתימה סמוך לחתימה<sup style="color: gray;">1055</sup>, אינו ראוי להפסיק<sup style="color: gray;">1056</sup> ולהזכיר שם<sup style="color: gray;">1057</sup>. ב) כיון שבירושלמי אמרו שצריך להזכיר מעין המאורע בשבת* ויום-טוב* וראש-חדש*<sup style="color: gray;">1058</sup>, אין להזכיר אלא בהם, שהם כתובים בתורה, אבל פורים שאינו אלא תקנת נביאים וחכמים אין לומר שהצריכו להזכיר, כיון שלא פירשו כן בירושלמי במפורש<sup style="color: gray;">1059</sup>. ג) כיון שלהלכה בחנוכה אין צריך להזכיר מצד הדין בברכת המזון, ואין מזכירים רק מצד מנהג, הוא הדין בפורים, וכאן אין מנהג כלל<sup style="color: gray;">1060</sup>. ד) כיון שאף בתפלה* אינו מעכב בדיעבד<sup style="color: gray;">1061</sup>, ובברכת המזון - לסוברים כן<sup style="color: gray;">1062</sup> - אינו מעכב בדיעבד, לא תיקנו שיזכיר בברכה מעין שלוש<sup style="color: gray;">1063</sup>. ה) הטעם שמזכירים פורים בברכת המזון הוא משום פרסום הנס, שכיון שלפעמים מזמנים בעשרה שייך פרסום הנס<sup style="color: gray;">1064</sup>, אבל בברכה מעין שלוש אין צריך להזכיר חנוכה ופורים, שלא שייך בזה פרסום הנס<sup style="color: gray;">1065</sup>.
<h3><b>שכרות</b></h3>
אמר רבא<sup style="color: gray;">1066</sup> - ויש גורסים: רבה<sup style="color: gray;">1067</sup> - מחוייב אדם "לבסומי" - ויש גורסים: "לאבסומי"<sup style="color: gray;">1068</sup> - בפורים<sup style="color: gray;">1069</sup>, דהיינו להשתכר ביין<sup style="color: gray;">1070</sup>, עד שלא ידע בין ארור המן לברוך מרדכי<sup style="color: gray;">1071</sup>. ובפירוש מידת ההשתכרות נחלקו ראשונים ואחרונים:
א) יש מפרשים שהוא כפשוטו, שצריך שישתכר עד שלא ידע בין ארור המן לברוך מרדכי<sup style="color: gray;">1072</sup>, שיתחלף לו המן במרדכי ומרדכי בהמן<sup style="color: gray;">1073</sup>, ששכלו יתבלבל כל כך עד שלא ידע לכוין אם יאמרו ברוך לארור, שיאמר אינו ברוך אלא ארור, וכן בהיפך בשכנגדו<sup style="color: gray;">1074</sup>.
ב) ויש מפרשים שהיה לקדמונים שיר<sup style="color: gray;">1075</sup>, ובסיום החרוזים אמרו - שעל כל חרוז וחרוז היו המשיבים עונים<sup style="color: gray;">1076</sup> - פעם אחת ברוך מרדכי ופעם אחת ארור המן<sup style="color: gray;">1077</sup>, פעם אחת ברוכה אסתר ופעם אחת ארורה זרש<sup style="color: gray;">1078</sup>, ומי שאינו בישוב הדעת כל עיקר בקל יוכל להחליף<sup style="color: gray;">1079</sup>, ומחוייב להשתכר עד שלא ידע להבחין מה שיענה<sup style="color: gray;">1080</sup>.
ג) ויש מפרשים שישתכר וישן ולא ידע בין ארור המן לברוך מרדכי<sup style="color: gray;">1081</sup>, שמתוך ששתה מה שאינו רגיל שינה קופצת עליו, ומתנמנם, ומתוך שנתו אינו יודע לכוין בין ארור המן לברוך מרדכי<sup style="color: gray;">1082</sup>.
ד) ויש מפרשים שעד שלא ידע בין ארור המן לברוך מרדכי, דהיינו ארור המן ברוך מרדכי ארורה זרש ברוכה אסתר וכו'<sup style="color: gray;">1083</sup>, וחייב להתבסם עד שלא ידע בבירור מה לומר<sup style="color: gray;">1084</sup>, שבזה יש אריכות קצת וכשהוא מבוסם קשה לאומרו כולו<sup style="color: gray;">1085</sup>, ורבא קיצר בלשונו<sup style="color: gray;">1086</sup>, אבל בין ארור המן לברוך מרדכי לבד, אפילו שתה הרבה, לא טועה בה<sup style="color: gray;">1087</sup>.
ה) ויש מפרשים שהחיוב להשתכר עד שלא ידע בין ארור המן לברוך מרדכי הוא למצוה בעלמא ולא לעיכוב<sup style="color: gray;">1088</sup>, ואם ירצה יכול לשתות שלא ישתכר<sup style="color: gray;">1089</sup>, שהרי כתוב: ימי משתה<sup style="color: gray;">1090</sup>, ויש משתה בלא שכרות, תדע שהרי למדנו מכתוב זה שאסור בתענית<sup style="color: gray;">1091</sup>, מכלל שיוצא בלא שכרות<sup style="color: gray;">1092</sup>. וכן מורה לשון רבא: חייב אדם<sup style="color: gray;">1093</sup>, ולא נאמר: סעודת פורים כך הדין<sup style="color: gray;">1094</sup>. ואף על פי שנשנה בלשון חובה, דהיינו שחיוב על כל אחד לשתות יין, והרשות ביד השותה לשתות עד שלא ידע, שבודאי אין כל בני אדם שוים בזה, ואומר שהחיוב על כולם כל אחד לפי מדריגתו, והרשות עד שלא ידע, שאפילו אם שותה עד שלא ידע לא נגעור בו<sup style="color: gray;">1095</sup>.
ו) ויש מפרשים ש"לבסומי" היינו לשכר אחרים<sup style="color: gray;">1096</sup>, שהוא שמחה לבעל הבית, כשכולם לפניו מטורפים והוא חכם ומשמח בדבר, לכך יש לו לפזר משלו ולבשם כל בני ביתו, אבל אין לגרוס "לאיבסומי", שאם הוא עצמו מבושם עד שלא ידע בין ארור המן לברוך מרדכי אין זו שמחה להיות הוא בעצמו מטורף<sup style="color: gray;">1097</sup>.
ז) ויש מפרשים כי ארור המן עולה למנין ברוך מרדכי, ורוצה לומר - שחייב אדם להשתכר - עד שלא ידע לכוין החשבון<sup style="color: gray;">1098</sup>, ובקל ישתכר אדם עד שיטעה לכוין מניינם<sup style="color: gray;">1099</sup>, כי המספר עולה שוה תק"ב, וכשישאלו לו מה הפרש והוא יבקש ולא ימצא והוא נחפז בזה ונטרד, הרי עשה היין בו פועל<sup style="color: gray;">1100</sup>.
ח) ויש מפרשים שאין "לבסומי" להשתכר ביין, אלא להטיב לב על ידי שתיית יין הרבה<sup style="color: gray;">1101</sup>, שהרי וישכר<sup style="color: gray;">1102</sup>, תרגומו: ורוי<sup style="color: gray;">1103</sup>, וכמו: שבקיה לרויא<sup style="color: gray;">1104</sup>, וחייב אדם לשתות בפורים כדי שיהיה לבו שמח, קרוב לשכרות, עד שלא ידע בין ארור המן לברוך מרדכי<sup style="color: gray;">1105</sup>, ולכן נאמר: עד שלא ידע, עד ולא עד בכלל<sup style="color: gray;">1106</sup>, שזהו הגיע לשכרותו של לוט<sup style="color: gray;">1107</sup>.
ט) ויש מפרשים שחייב אדם "לבסומי" בפורים, לא שישתכר<sup style="color: gray;">1108</sup>, אלא להתבשם ביין<sup style="color: gray;">1109</sup>, כי השכרות גדול אינו נקרא בסומי, רק מבוסם נקרא מי שאינו שכור כל כך<sup style="color: gray;">1110</sup>, והשכרות איסור גמור ואין לך עבירה גדולה מזו שגורם לגלוי-עריות* ושפיכות-דמים* וכמה עבירות זולתן<sup style="color: gray;">1111</sup>, אך שישתה יותר מלימודו מעט<sup style="color: gray;">1112</sup>, כדי שירבה לשמוח ולשמח אביונים וינחם אותם וידבר על לבם וזאת היא השמחה השלימה<sup style="color: gray;">1113</sup>, או שכששותה משקים המשכרים מעט יותר משיעור לימודו הוא שמח וטוב לב וכל דאגותיו נשכחו ממנו ושורה בלבו רק חדוה ושמחה, ובזה מקיים ימי משתה ושמחה<sup style="color: gray;">1114</sup>. וכששותה מעט יותר מכדי הרגלו ונכנס משקה המשכר בראשו נכנס יין יצא סוד ומרבה דברים מה שלא היה בהרגלו וטבעו מקודם, וברוב דברים לא יחדל פשע הטעות כי בדרך הטבע יכול אז לטעות בדבריו, וממילא יוצאים מפיו דברים הפכיים ויכול גם כן לטעות בין ארור המן לברוך מרדכי<sup style="color: gray;">1115</sup>.
י) ויש מפרשים כעין זה, ש"לבסומי" היינו להתבשם ביין<sup style="color: gray;">1116</sup>, בענין שירגיש בעצמו שישתה יותר משאר ימים<sup style="color: gray;">1117</sup>, עד שלפעמים יטעה לומר ולהפך ברוך מרדכי ארור המן<sup style="color: gray;">1118</sup>.
יא) ויש מפרשים שרבא אמר שחייב אדם להשתכר בפורים עד שלא ידע בין ארור המן לברוך מרדכי, מפני שלא היו רגילים לשתות יין<sup style="color: gray;">1119</sup>, ועל כן היו מתבסמים ומרגישים במעט יין, אבל אנחנו שרגילים בו ואין אנו משתכרים מהרה, אין לשתות יין כל כך<sup style="color: gray;">1120</sup>.
יב) ויש מפרשים שכשהיו מזכירים מרדכי, היו אומרים ברוך, וכשיהו מזכירים המן היו אומרים ארור<sup style="color: gray;">1121</sup>, שכל המזכיר צדיק* ואינו מברכו עובר בעשה<sup style="color: gray;">1122</sup> וכל המזכיר רשע* ואינו מקללו עובר בעשה<sup style="color: gray;">1123</sup>.
יג) ויש מפרשים שצריך לומר דברי בדיחות עד שיסברו אנשים שלא ידע בין ברוך מרדכי לארור המן, ונקט לשונות הללו משום ענין היום ומשום שבגימטריא* עולה ברוך מרדכי כארור המן<sup style="color: gray;">1124</sup>.
יד) ויש מפרשים שחייב אדם להשתכר בפורים עד שלא ידע בין ארור המן לברוך מרדכי, דהיינו שלא יבחין באוזניו אם אומרים זה או זה, והם מילים קרובים במבטא להמון חוגג, הרי שדי בביסום כל שהוא<sup style="color: gray;">1125</sup>.
טו) ויש מפרשים שחייב אדם להשתכר בפורים עד שלא ידע הראשי תיבות "אבל" היוצאים מהתיבות הכתובים בין "ארור המן" ל"ברוך מרדכי" - לנוהגים לומר: ארור המן אשר בקש לאבדי וכו'<sup style="color: gray;">1126</sup> - שהם: אשר בקש לאבדי<sup style="color: gray;">1127</sup>.
טז) ויש מפרשים עד שלא ידע בין ארור המן לברוך מרדכי, דהיינו שלא ידע בין בשר לבשר, בין בשר כבש לבשר תיש, או בין בשר שור לבשר פרה, או בין בשר תרגול לבשר תרנגולת, ורבא דרך בדיחות ושמחת פורים אמרו בלשון השייך לסעודת פורים, ארור המן בגימטריא בשר וכן ברוך מרדכי<sup style="color: gray;">1128</sup>.
יז) ויש מפרשים עד שלא ידע בין ארור המן לברוך מרדכי, שהאדם צריך להקדים ארור המן לברוך מרדכי, כמו שאמר יצחק: אֹרריך ארור ומברכיך ברוך<sup style="color: gray;">1129</sup>, להוציא שלא יקדים ברוך מרדכי לארור המן, כמו שאמר בלעם: מברכיך ברוך ואֹרריך ארור<sup style="color: gray;">1130</sup>, שהצדיקים תחילתם יסורים וסופם שלוה, ואורריהם ומצעריהם קודמים למברכיהם, לפיכך יצחק הקדים קללת אוררים לברכת מברכים, והרשעים תחילתם שלוה וסופם יסורין, לפיכך בלעם הקדים ברכה לקללה<sup style="color: gray;">1131</sup>, וזה לא ידע מי יקדים<sup style="color: gray;">1132</sup>.
יח) ויש מפרשים שצריך האדם לתת שבח לו יתברך על טובה כפולה שעשה עימנו, שהביא פורענות על המן, ואילו לא נתברך מרדכי אלא היה ניצול עם כל ישראל דיינו, אלא שבירכו למרדכי בגדולה, וקודם שכרות שלו צריך שידע ויתן שבח על הטובה הכפולה הזאת ולא יפסיק מליתן שבח על זה בשמחה, וצריך להשתכר עד שלא יבחין ההפרש ביניהם, שלא ידע מעלתנו מן ארור המן שזה מפלה שלו לברוך מרדכי שזה מעלתנו השניה, וכשבא לידי כך שלא יבחין עוד בין מעלתנו של ארור המן למעלתנו השניה, אז פטור מזה<sup style="color: gray;">1133</sup>.
יט) ויש מפרשים, לדעתם שעיקר החיוב של המשתה הוא שיהיה שרוי בשמחה ומחמת שיהיה שרוי בשמחה יתן תודות והלל לה' על הנס מתוך הרחבת הדעת<sup style="color: gray;">1134</sup>, שאין לו להשתכר יותר מידי, שיתבלבל דעתו ולא יכיר בתוקף הנס כלל, ועד שלא ידע היינו עד ולא עד בכלל, שגודל חיוב השתיה בזה להשתכר עד גבול של לא ידע בין ארור המם לברוך מרדכי, שמן הגבול הזה והלאה הוא ביטול כוונת חיוב שחייבו חכמים להשתכר, כד שיתן הלל והודאה שכיון שיתבלל דעתו כל כך שלא ידע בין ארור המן לברוך מרדכי, פשוט שאין בו דעת ובתונה לשבח ולפאר על תוקף הנס<sup style="color: gray;">1135</sup>.
כ) ויש מפרשים שכל היום מחויב לעסוק במשתה, ועד שלא ידע בין ארור המן לברוך מרדכי, עדיין החיוב עליו, להוציא כשהגיע לשיעור זה, אבל אפילו קודם השיעור יוצא כל שעוסק במשתה<sup style="color: gray;">1136</sup>.
<h4>הטעם לחיוב השכרות</h4>
אף על פי שבכמה מקומות בתורה מזכיר שהשכרות הוא מכשול גדול, כמו נח<sup style="color: gray;">1137</sup> ולוט<sup style="color: gray;">1138</sup>, חייבו חכמים להשתכר בפורים - לסוברים כן<sup style="color: gray;">1139</sup> - מפני שכל הניסים לישראל בימי אחשורוש היו על ידי משתה, כי בתחלה נטרדה ושתי מן המלכות על ידי משתה היין, שנאמר: ביום השביעי כטוב לב המלך ביין אמר להביא ושתי וגו'<sup style="color: gray;">1140</sup>, אסתר תחתיה על ידי משתה, שנאמר: ויעש המלך משתה גדול לכל שריו ועבדיו את משתה אסתר וגו'<sup style="color: gray;">1141</sup>, וכן ענין המן ומפלתו על ידי משתה היין היה<sup style="color: gray;">1142</sup>, לכן חייבו להשתכר בפורים מפני שבא הנס בעבור משתה יין שעשתה אסתר, ועתה יהיה נזכר הנס הגדול בשתיות היין<sup style="color: gray;">1143</sup>. ויש מהאחרונים מפרשים שעיקר החיוב של המשתה הוא שיהיה שרוי בשמחה, כמו שכתוב: ויין ישמח לבב אנוש<sup style="color: gray;">1144</sup>, ומחמת שיהיה שרוי בשמחה יהיה חדות ה' מעוזו, ויתן תודות והלל לה' על הנס מתוך הרחבת הלב<sup style="color: gray;">1145</sup>. וכתבו אחרונים שהשכרות היא דוקא ביין<sup style="color: gray;">1146</sup>.
לסוברים שחיוב השכרות הוא עד שלא ידע בין ארור המן לברוך מרדכי, כפשוטו<sup style="color: gray;">1147</sup>, כתבו אחרונים הטעם, שאחר שהמן הרשע בקש להשמיד להרוג ולאבד ולשפוך דם היהודים, נעשה ענין קרוב לזה מתוך שמחה, עד שנישאר כמתים מושכבים ארצה, ועוד - שהמשתכר פניו אדומות<sup style="color: gray;">1148</sup> - והוא חשב לשפוך דם ואנו נוסיף דם על דמנו<sup style="color: gray;">1149</sup>.
<h4>זמן השכרות</h4>
השכרות בפורים היא חלק מחובת סעודת פורים<sup style="color: gray;">1150</sup> שאינה נוהגת אלא ביום, לסוברים כן<sup style="color: gray;">1151</sup>, או שאם אכלה בלילה אינה מצוה מן המובחר, לסוברים כן<sup style="color: gray;">1152</sup>, וכתבו אחרונים בדעת גאונים שלא ישתכר לפני הזמן ולא יוכל לאכול עוד, אלא תחילה יאכל וישתה<sup style="color: gray;">1153</sup>, וכדרך שכרות שבא אחר המזון<sup style="color: gray;">1154</sup>, שעיקר סעודת פורים משום הודאה ושבח לה'<sup style="color: gray;">1155</sup>, ואם ישתכר תחילה לא יגיע לתכלית הסעודה<sup style="color: gray;">1156</sup>, ולכן נקט בתלמוד לשון "לבסומי"<sup style="color: gray;">1157</sup>, כי משמעו גם כן מיני מתיקה<sup style="color: gray;">1158</sup>, שבא להשמיע לנו שהשתיה תהיה בתוך הסעודה<sup style="color: gray;">1159</sup>. ויש מהאחרונים סוברים שכל היום מחויב לעסוק במשתה<sup style="color: gray;">1160</sup>.
<h4>להלכה</h4>
להלכה נחלקו ראשונים ואחרונים:
א) יש הפוסקים שחייב אדם להשתכר ביין עד שלא - ירגיש<sup style="color: gray;">1161</sup> - ויידע בין ארור המן לברוך מרדכי<sup style="color: gray;">1162</sup>, שלדעתם הלכה כרבא<sup style="color: gray;">1163</sup>.
ב) ויש מהראשונים ואחרונים הפוסקים שאסור להשתכר אף בפורים<sup style="color: gray;">1164</sup>, ולמדוהו מהתלמוד במספר דרכים: א) הלכה זו נאמרה בשם רבה<sup style="color: gray;">1165</sup> - לגורסים כן<sup style="color: gray;">1166</sup> - ומייד לאחריה נאמר בתלמוד שרבה ור' זירא עשו סעודת פורים זה עם זה, השתכרו<sup style="color: gray;">1167</sup>, עמד רבה - ויש הגורסים: רבא<sup style="color: gray;">1168</sup> - ושחט לר' זירא<sup style="color: gray;">1169</sup>, למחר - כשנתפכח משכרותו<sup style="color: gray;">1170</sup> - ביקש רחמיו עליו וחיה<sup style="color: gray;">1171</sup>, לשנה אחרת אמר רבה לר' זירא: יבוא מר ונעשה סעודת פורים זה עם זה, השיב לו: לא בכל שעה ושעה מתרחש נס<sup style="color: gray;">1172</sup>. והובא מעשה זה, כדי לדחות דבריו של רבה ולומר שאין הלכה כמותו, ולא טוב לעשות כן<sup style="color: gray;">1173</sup>. ב) הלכה זו נאמרה בשם רבא - לגורסים כן<sup style="color: gray;">1174</sup> - ונדחו דבריו<sup style="color: gray;">1175</sup>, שאף המעשה הינו ברבא - לגורסים כן<sup style="color: gray;">1176</sup> - ור' זירא<sup style="color: gray;">1177</sup>. ג) הלכה זו נאמרה בשם רבא, ונדחו דבריו, אף על פי שהמעשה הוא ברבה ור' זירא<sup style="color: gray;">1178</sup>, שמשום כך סידר בעל התלמוד למעשה של רבה ור' זירא אחר דברו של רבא, לומר שכך ההלכה ולדחות לדבריו של רבא<sup style="color: gray;">1179</sup>. ד) ההלכה כרבא, אבל כוונתו לא שישתכר, אלא שיתבשם וישתה יין יותר מכדי לימודו<sup style="color: gray;">1180</sup>.
ג) ויש מהראשונים ואחרונים פוסקים ששותה יין עד שישתכר וירדם בשכרות<sup style="color: gray;">1181</sup>. אם משום שלדעתם ההלכה שחייב אדם להשתכר בפורים עד שלא ידע בין ארור המן לברוך מרדכי<sup style="color: gray;">1182</sup>, ולדעתם כך פירושו<sup style="color: gray;">1183</sup>, או שלדעתם אחר שישתכר ולא ידע בין ארור המן לברוך מרדכי, ישן, כדי שלא יארע איזו תקלה חס ושלום<sup style="color: gray;">1184</sup>. או משום שלדעתם אין ההלכה שחייב אדם להשתכר בפורים עד שלא ידע בין ארור המן לברוך מרדכי<sup style="color: gray;">1185</sup>.
ד) ויש מהראשונים פוסקים שחייב אדם להשתכר עד שיחליף בין הפזמונים "ברוך מרדכי" ו"ארור המן" שהיה לקדמונים<sup style="color: gray;">1186</sup>, שלדעתם כן פירוש דברי רבא<sup style="color: gray;">1187</sup>.
ה) ויש מהאחרונים פוסקים שצריך להשתכר עד שלא ידע בין ארור המן לברוך מרדכי ארורה זרש וכו' - שלדעתם כן פירוש דברי רבא<sup style="color: gray;">1188</sup> - שכשיגיע לשכרות כזה ודאי הוא שמח<sup style="color: gray;">1189</sup>.
ו) ויש מהאחרונים פוסקים שאסור להשתכר בפורים, שנדחו דברי רבא<sup style="color: gray;">1190</sup>, ומכל מקום צריך לשתות הרבה מלימודו שייטב לבו במשתה ויהא שתוי או אפילו שכור שאינו יכול לדבר לפני המלך, רק שהיא דעתו עליו<sup style="color: gray;">1191</sup>.
ז) ויש מהאחרונים פוסקים שמעיקר הדין יש להשתכר עד שלא ידע בין ארור המן לברוך מרדכי<sup style="color: gray;">1192</sup>, אבל עתה שהדורות מקולקלים, ראוי שלא לשתות אלא מעט קט יותר ממה שמורגל ביום טוב<sup style="color: gray;">1193</sup>, ובזה יוצא ידי חובתו, כיון שכוונתו לשמים, כדי שלא להיכשל בשום מקרה רע<sup style="color: gray;">1194</sup>.
ח) ויש מהאחרונים פוסקים שצריך להשתכר עד שלא ידע לחשוב שארור המן בגימטריא ברוך מרדכי<sup style="color: gray;">1195</sup>, שלדעתם כן פירוש דברי רבא<sup style="color: gray;">1196</sup>.
ט) ויש מהאחרונים פוסקים שצריך להשתכר למצוה ולא לעכב<sup style="color: gray;">1197</sup>.
י) ויש מהאחרונים פוסקים שחייבו חכמים להשתכר, ולפחות לשתות יותר מהרגלו<sup style="color: gray;">1198</sup>.
היודע בעצמו שאם ישתכר, יזלזל במצוה מן המצוות בנטילת ידים וברכה וברכת המזון או שלא יתפלל מנחה או מעריב או שינהג קלות ראש, מוטב שלא ישתכר, וכל מעשיו יהיו לשם שמים<sup style="color: gray;">1199</sup>.
בדעת הפוסקים כרבא<sup style="color: gray;">1200</sup>, נאמרו מספר דרכים בראשונים ואחרונים מדוע אין המעשה בשחיטת ר' זירא<sup style="color: gray;">1201</sup> דוחה דבריו מההלכה: א) מזה שר' זירא סירב להשתתף בסעודת פורים עם מי שהרג אותו, ולא אמר: נעשה סעודה זה עם זה ולא נשתכר, מוכח שצריך להשתכר בפורים<sup style="color: gray;">1202</sup>, שכיון שראו שיצא קלקול עון שפיכות דמים מסיבת שיכרותם ראוי היה להם למנוע עצמם מלהשתכר כל כך ומלשתות אלא יותר מעט מכדי הרגלם<sup style="color: gray;">1203</sup>. ב) רבה לא שחט לר' זירא ולא החיה אותו, אלא מיעכו, והתפלל עליו והחלים<sup style="color: gray;">1204</sup>. ג) רבה, שהיה עני<sup style="color: gray;">1205</sup>, ולא היה רגיל לשתות יין בכל השנה, נתפתה ביין עד שהגיע לשיכרותו של לוט, ושחט לר' זירא<sup style="color: gray;">1206</sup>. ד) מה שחייבו לעשות אותם ימי משתה ושמחה גבול יש לו שלא ישתכר יותר מידי - לסוברים כן<sup style="color: gray;">1207</sup> - ורבה ור' זירא לפי שלא נשמרו מלעבור הגבול בא לידי סכנה, לכך יש ליזהר שלא להשתכר רק עד הגבול שלא ידע בין ארור המן לברוך מרדכי, ולא יעבור<sup style="color: gray;">1208</sup>. ה) רבה העיד על עצמו שנולד במזל מאדים<sup style="color: gray;">1209</sup>, שהנולד בו שופך דמים<sup style="color: gray;">1210</sup>, ודוקא בו שכיח היזק, אבל רוב העולם חייבים להשתכר, שהיכן שלא מצוי היזק שלוחי מצוה אינם ניזוקים<sup style="color: gray;">1211</sup>.
<h4>הטעם שאין להשתכר</h4>
לראשונים הסוברים שאסור להשתכר אף בפורים<sup style="color: gray;">1212</sup>, יש מהם שנתנו טעם לדבר, שלא נצטוינו על שמחה של הוללות ושל שטות, ונצטוינו בשמחה של תענוג שנגיע מתוכה לאהבת השם והודאה על הניסים שעשה לנו<sup style="color: gray;">1213</sup>. ויש שכתבו כעין זה, שהמשתגע בשכרותו וימשך אחר שחוק וקלות ראש וניבול פה, זה לא יקרא שמחה אלא הוללות וסכלות, ולא תיקנו נביאים הראשונים אלא יום משתה ושמחה<sup style="color: gray;">1214</sup>.
<h4>נשים וקטנים</h4>
לסוברים שחייב אדם להשתכר בפורים<sup style="color: gray;">1215</sup>, כתבו אחרונים שנשים אינן בכלל חיוב זה<sup style="color: gray;">1216</sup>, שהרי חכמים הקפידו מליתן ריבוי יין לאשה*<sup style="color: gray;">1217</sup>, ואין דרך נשים בשכרות<sup style="color: gray;">1218</sup>. וכן אין חיוב חנוך* קטנים למשתה ושמחה<sup style="color: gray;">1219</sup>, שחיוב חינוך אינו אלא במקום שיש מעשה מצוה, אבל במצוה שיסודה מתקיים בלב, והיינו בשמחת לבבו על יד משתה ושמחה, לא שייך חינוך, שקטן אי אפשר לו במציאות להרגיש שמחה כמצוותה, שהכל אצלו כשחוק ותעתוע, ולכן לא שייך לחנכו במצוה זו<sup style="color: gray;">1220</sup>.
<h3><b>איסור הספד* ותענית*</b></h3>
י"ד וט"ו באדר אסורים בהספד*<sup style="color: gray;">1221</sup> ותענית*<sup style="color: gray;">1222</sup>, שנאמר: על כן היהודים הפרזים וגו' עֹשִׂים את יום ארבעה עשר וגו' שמחה<sup style="color: gray;">1223</sup>, שמחה, מלמד שאסורים בהספד, ומשתה, מלמד שאסורים בתענית<sup style="color: gray;">1224</sup>, והאיסור הוא לכל אדם בכל מקום, בין לבני כרכים שהם עושים חמשה עשר בלבד<sup style="color: gray;">1225</sup>, בין לבני עיירות שהן עושים ארבעה עשר בלבד<sup style="color: gray;">1226</sup>, שאף על פי שבטלה מגילת-תענית* - לסוברים כן<sup style="color: gray;">1227</sup>, וכן הלכה<sup style="color: gray;">1228</sup> - פורים לא בטל<sup style="color: gray;">1229</sup>. ומהכתוב אנו למדים איסור תענית והספד בפורים, וממגילת תענית אנו למדים לאסור של זה בשל זה<sup style="color: gray;">1230</sup>.
על כפרים, המקדימים מקרא-מגילה* ליום-הכניסה*<sup style="color: gray;">1231</sup>, שמותרים באותו היום בהספד ותענית, ע"ע יום הכניסה<sup style="color: gray;">1232</sup>.
<h4>בי"ג וט"ז</h4>
יש מהראשונים מפרשים שאף יום י"ג אסור לבני עיירות בהספד, אבל לא בתענית<sup style="color: gray;">1233</sup>. ויש מפרשים להיפך, בתענית אסור בהספד מותר<sup style="color: gray;">1234</sup>. ויש מהראשונים מחלקים בין בני כרכים לבני מוקפים: יום י"ג אסור לבני כרכים בתענית והספד, שעבורם הוא כדברי סופרים הצריכים חיזוק, אבל יום י"ג מותר בתענית לבני עיירות, שעבורם הוא כדברי-קבלה* שאינם צריכים חיזוק<sup style="color: gray;">1235</sup>. ויש מהראשונים מחלקים בין תענית-יחיד*, שבטלה לגביו מגילת תענית, ומותר להתענות בי"ג וט"ז, לתענית-צבור*, שלא בטלה מגילת תענית, ואסור להתענות בי"ג וט"ז<sup style="color: gray;">1236</sup>. ויש מהראשונים מפרשים שאף יום י"ג אסור לבני כרכים כבני עיירות ויום ט"ז לבני עיירות כבני כרכים<sup style="color: gray;">1237</sup>. ויש מהראשונים מפרשים שיום י"ג ויום ט"ז מותרים לכל, שבטלה מגילה תענית חוץ מחנוכה ופורים שלא בטלו, היינו הם עצמם, אבל לפניהם ולאחריהם בטלו<sup style="color: gray;">1238</sup>.
להלכה כתבו הפוסקים שמותר להתענות בי"ג וט"ז אדר<sup style="color: gray;">1239</sup>.
על היתר התענית בתענית-אסתר*, לסוברים שי"ג באדר אסור בתענית, ע"ע תענית אסתר.
<h4>בליל פורים</h4>
איסור הספד בפורים, נוהג אף בליל פורים, שהוא שב ואל תעשה, וכל-דתקון-רבנן-כעין-דאוריתא-תקון*, והוא כאיסור מלאכה ביום-טוב*, הנוהג אף בליל יום טוב<sup style="color: gray;">1240</sup>.
<h4>הנשבע להתענות ביום פורים</h4>
הנשבע להתענות ביום פורים, נחלקו בו גאונים וראשונים: יש מהגאונים וראשונים סוברים שצריך לעמוד בשבועתו<sup style="color: gray;">1241</sup>, שאין במשתה פורים לדחות שבועת שם שמים ולעשותה כמצוה שהוא מושבע עליה מהר סיני<sup style="color: gray;">1242</sup>, שדבר מדרבנן אינו עוקר דבר מדאוריתא<sup style="color: gray;">1243</sup>, ואין לבטל שבועתו בשביל משתה פורים, והרי די לו לקיים מקרא-מגילה* ומשלוח-מנות*<sup style="color: gray;">1244</sup>. ויש סוברים שיעשה סעודה בלילה ויוצא בה ידי חובתו<sup style="color: gray;">1245</sup>, לסוברים כן<sup style="color: gray;">1246</sup>.
<h3><b>כשחל בשבת</b></h3>
<h4>מקרא מגילה</h4>
פורים שחל בשבת אין קוראים בו את המגילה<sup style="color: gray;">1247</sup>, ונחלקו תנאים ואמוראים אימתי קוראים אותו:
א) יש מהתנאים ואמוראים סוברים שמקדימים לערב שבת<sup style="color: gray;">1248</sup>, אלא שכשחל ארבעה עשר להיות בערב שבת, יש מהם סוברים שעיירות גדולות מקדימים ליום הכניסה ומוקפים חומה קוראים בו ביום<sup style="color: gray;">1249</sup>, שנאמר: בכל שנה ושנה<sup style="color: gray;">1250</sup>, מה כל שנה ושנה עיירות קודמות למוקפים אף כאן עיירות קודמות למוקפים<sup style="color: gray;">1251</sup>.
ב) ויש מהתנאים סוברים שמקדימים ליום הכניסה, ואף אם חל ארבעה עשר להיות בערב שבת מוקפים מקדימים ליום-הכניסה*<sup style="color: gray;">1252</sup>, שנאמר: בכל שנה ושנה<sup style="color: gray;">1253</sup>, מה כל שנה ושנה עיירות בארבעה עשר וזמנו של זה לא זמנו של זה אף כאן עיירות בארבעה עשר וזמנו של זה לא זמנו של זה<sup style="color: gray;">1254</sup>.
ג) ויש מהתנאים מחלקים: עיירות גדולות מקדימים ליום הכניסה<sup style="color: gray;">1255</sup>, שהואיל ונדחו עיירות ממקומם ידחו ליום הכניסה<sup style="color: gray;">1256</sup>, או שהואיל ויום שלושה עשר יום מלחמה היה והוא מוכיח על עצמו שאין בו מנוחה<sup style="color: gray;">1257</sup>, ומן הדין אינו יום ראוי לקריאה<sup style="color: gray;">1258</sup>. ומוקפות חומה מקדימים לערב שבת, וקוראים בו ביום עם עיירות גדולות<sup style="color: gray;">1259</sup>, שהכל יוצאים - בדיעבד<sup style="color: gray;">1260</sup> - בארבעה עשר, שהוא זמן קריאתה<sup style="color: gray;">1261</sup>, ומכיון שבדיעבד הכל יוצאים בי"ד, כאן שאי אפשר לקרות ביומם קוראים אף לכתחילה בו<sup style="color: gray;">1262</sup>. ואין העיירות מוקדמות<sup style="color: gray;">1263</sup>, שנאמר: בכל שנה ושנה<sup style="color: gray;">1264</sup>, מה כל שנה ושנה אין עיירות נדחים ממקומם אף כאן לא ידחו עיירות ממקומם<sup style="color: gray;">1265</sup>. וכן אין המוקפות חומה מוקדמות ליום הכניסה<sup style="color: gray;">1266</sup>, שנאמר: בכל שנה ושנה, מה כל שנה ושנה אין מוקפים קודמים לעיירות אף כאן אין מוקפים קודמים לעיירות<sup style="color: gray;">1267</sup>.
ד) ויש מהתנאים מחלקים להיפך: מוקפים חומה מקדימים ליום הכניסה, ועיירות גדולות מקדימים לערב שבת<sup style="color: gray;">1268</sup>.
להלכה אמרו בירושלמי שחל י"ד להיות בערב שבת, נפסק כמשנה<sup style="color: gray;">1269</sup>, בה נאמר: חל להיות - ארבעה עשר<sup style="color: gray;">1270</sup> - בערב שבת, עיירות גדולות ומוקפות חומה קוראים בו ביום<sup style="color: gray;">1271</sup>, וכן כתבו ראשונים ואחרונים להלכה<sup style="color: gray;">1272</sup>, שכן הלכה-כסתם-משנה*<sup style="color: gray;">1273</sup>.
אף כשחל י"ד להיות בשבת, אמרו בירושלמי שלהלכה נפסק כמשנה<sup style="color: gray;">1274</sup>, בה נאמר: חל להיות - ארבעה עשר<sup style="color: gray;">1275</sup> - בשבת, עיירות גדולות מקדימים וקוראים ליום הכניסה ומוקפות חומה למחר<sup style="color: gray;">1276</sup>. וכן יש מהראשונים שנראה מדבריהם שפוסקים להלכה כמשנה<sup style="color: gray;">1277</sup>, שהלכה כסתם משנה<sup style="color: gray;">1278</sup>, אלא שאמרו בירושלמי שבזמן הזה אין יום י"ד חל בשבת<sup style="color: gray;">1279</sup>. ויש מהראשונים הפוסקים שיום ארבעה עשר שחל להיות בשבת, בני עיירות מקדימים וקוראים בערב שבת ובני כרכים קוראים בזמנם באחד בשבת<sup style="color: gray;">1280</sup>, שלדעתם אין הלכה כמשנה זו<sup style="color: gray;">1281</sup>, שכן סתם במשנה ואחר כך מחלוקת בברייתא - לסוברים כן<sup style="color: gray;">1282</sup> - אין הלכה כסתם משנה<sup style="color: gray;">1283</sup>.
בטעם שפורים החל בשבת, מקרא-מגילה* נדחה לזמן אחר, ע"ע מקרא מגילה. פורים החל בשבת, שחיוב הקריאה בו הוא בזמן אחר, לסוברים שחומר חיוב קריאת המגילה בזמנה מדברי-קבלה* הוא<sup style="color: gray;">1284</sup>, נחלקו אחרונים בדעת אמוראים וראשונים, אם חומרתו כשל דברי קבלה, או שאין חומרתו כדברי קבלה, ועל כך ע"ע הנ"ל. מקרא מגילה, שיש הסוברים שטעון עשרה רק אם הקריאה היא שלא בזמנה<sup style="color: gray;">1285</sup>, כגון בני הכפרים המקדימים את הקריאה ליום-הכניסה*<sup style="color: gray;">1286</sup>, נחלקו בו בפורים החל בשבת אם חשובה אז הקריאה כקריאה "שלא בזמנה", ועל כך ע"ע מקרא מגילה.
<h4>על הנסים</h4>
כשחל יום ט"ו בשבת, בשבת שהוא יום פורים אומרים על הנסים<sup style="color: gray;">1287</sup>, שדוקא מתנות לאביונים התלויות במקרא מגילה מקדימים, ולא בדבר אחר<sup style="color: gray;">1288</sup>, ואין על הנסים חשוב הפסק, כיון שהוא מענינו של יום<sup style="color: gray;">1289</sup>. ואין אומרים על הנסים ביום שישי עם מקרא מגילה<sup style="color: gray;">1290</sup>, שכל שאינו יומו של הנס ממש מפסיד הוא תפילתו בכך<sup style="color: gray;">1291</sup>, שאם כבר עבר יום הפורים הוא כאומר יעלה-ויבא* של ראש-חדש* או יום-טוב* ביום חול<sup style="color: gray;">1292</sup>. ועוד, שאין משמעות מה שתיקנו לומר בעל הניסים לשון "בזמן הזה", אלא על יום הנס עצמו יום י"ד לבני עיירות וכפרים ויום ט"ו לכרכים, שהוא כמו כל הזמן הזה כמו שתיקנו בשאר כמה ברכות זמני המועדים כגון "יום ראש חודש הזה", ולא שכולל שום זמן אחר סמוך מוקדם או מאוחר, ואם כן איך יאמרו כן בתפילה שזה היום הוא יום הנס, ודאי אינו שעדיין ודאי הוא שיבוא<sup style="color: gray;">1293</sup>, וחכמים אמרו שנקדים מקרא מגילה, ולכן מברכים עליו: שעשה נסים וכו' "בזמן הזה"<sup style="color: gray;">1294</sup>, אבל בתפילה אין מפסיקים, כיון שעדיין לא בא חיובו<sup style="color: gray;">1295</sup>. וכתבו אחרונים שאם אמר על הנסים בי"ד אין מחזירים אותו, כמי שלא אמרו בזמנו - לסוברים כן<sup style="color: gray;">1296</sup> - וכן אם אמרו בשני הימים, לא הפסיד<sup style="color: gray;">1297</sup>, שאמת הוא שבשני הימים נעשו להם נסים ונפלאות כמו שמבואר בכתוב<sup style="color: gray;">1298</sup>.
לסוברים שכשחל פורים בשבת דוחים סעודת פורים ליום ראשון<sup style="color: gray;">1299</sup>, אם אומרים על הנסים בברכת-המזון* בשבת, נחלקו אחרונים: יש סוברים שאומרים על הנסים<sup style="color: gray;">1300</sup>, ואינו הפסק בתוך הברכה, אף על פי שאין עושים שם זכר לסעודת פורים, כי יום וזמן ניסים ונפלאות היה לישראל, ואנו צריכים להודות על הנס על כל ברכה ותהלה אף שאין כאן סעודה, וכל מה שאנו יכולים לעשות היכר ופרסום הנס, אנו עושים<sup style="color: gray;">1301</sup>. ויש סוברים שאין אומרים על הנסים<sup style="color: gray;">1302</sup>, שהוא הפסק בתוך הברכה, כיון שאין עושים שם זכר לסעודת פורים<sup style="color: gray;">1303</sup>. ויש מהאחרונים שנסתפקו בזה, והכריעו שלא יאמר על הנסים בברכת המזון, רק כשמגיע לנוסח הרחמן הוא וכו', יאמר: הרחמן הוא יעשה לנו נסים ונפלאות וכו', כדין מי ששכח בפורים ולא הזכיר בברכת המזון על הנסים<sup style="color: gray;">1304</sup>.
לסוברים שכשחל פורים בשבת דוחים סעודת פורים ליום ראשון<sup style="color: gray;">1305</sup>, יש מהאחרונים שנסתפק אם יש לומר על הנסים בסעודת יום ראשון<sup style="color: gray;">1306</sup>. ויש מהאחרונים שהכריע שאין לאומרו, ש"בזמן הזה" לא נאמר רק בעיצומו של יום עצמו<sup style="color: gray;">1307</sup>.
<h4>קריאת התורה</h4>
כשחל ט"ו בשבת, אף על פי שאף במוקפים קוראים המגילה בי"ד<sup style="color: gray;">1308</sup> - לסוברים כן<sup style="color: gray;">1309</sup>, וכן הלכה<sup style="color: gray;">1310</sup> - אין מוציאים בו ספר תורה<sup style="color: gray;">1311</sup>, אלא בשבת, שהוא ט"ו, מוציאים שני ספרים וקוראים בשני - בקריאת התורה של פורים<sup style="color: gray;">1312</sup> - ויבֹא עמלק<sup style="color: gray;">1313</sup>, שדוקא המגילה יש להקדים לי"ד, משום שחששו שמא יטול את המגילה בידו וילך אצל בקי ללמוד קריאתה, ויטלטלנה ברשות הרבים ויעבור על איסור מעביר-ארבע-אמות-ברשות-הרבים* - לסוברים כן<sup style="color: gray;">1314</sup> - אבל קריאה בתורה שהיא בציבור, אין טעם להקדים<sup style="color: gray;">1315</sup>. ומפטירים: פקדתי את אשר עשה עמלק<sup style="color: gray;">1316</sup>, כי היא מענין פרשת ויבא עמלק<sup style="color: gray;">1317</sup>. ואף על פי שמפטירים בה בשבת הקודמת, בפרשת זכור<sup style="color: gray;">1318</sup>, אין חשש בזה כלל<sup style="color: gray;">1319</sup>.
וכתבו אחרונים שיש שנהגו להוציא ספר תורה ולקרוא בו ביום שישי<sup style="color: gray;">1320</sup>.
<h4>סעודת פורים</h4>
סעודת פורים, אמרו בירושלמי, וכן כתבו ראשונים ואחרונים להלכה, שמאחרים ולא מקדימים<sup style="color: gray;">1321</sup>, ואוכלים אותה ביום ראשון<sup style="color: gray;">1322</sup>, ואין עושים אותה בשבת<sup style="color: gray;">1323</sup>, שנאמר: לעשות אותם ימי משתה ושמחה<sup style="color: gray;">1324</sup>, את ששמחתו תלויה בבית דין, יצא זה ששמחתו תלויה בידי שמים<sup style="color: gray;">1325</sup>. ונחלקו ראשונים ואחרונים: א) יש מפרשים ששמחת שבת אינה מתקנת מרדכי, ששמחתו בידי שמים היא<sup style="color: gray;">1326</sup>, וימי משתה ושמחה באותם הימים הוקבעו על ידי שקיבלו עליהם לעשות, ובית דין שבאותו הדור הסכימו לכך, יצא זה יום השבת<sup style="color: gray;">1327</sup>. ב) ויש מפרשים ששבת מקודש ועומד מששת ימי בראשית<sup style="color: gray;">1328</sup>, ואין צריך קידוש בית דין<sup style="color: gray;">1329</sup>, ו"לעשות אותם" משמע שבעשייה הדבר תלוי, והיינו על ידי בית דין, שאימת שיקבעו ראש חודש אדר, יהיה י"ד בו פורים<sup style="color: gray;">1330</sup>, וסעודת שמחה זו - אם היא בשבת - אין לה היכר שהיא משום שמחת נס, כי אם משתה ושמחת שבת<sup style="color: gray;">1331</sup>.
יש מהראשונים שנתנו טעם נוסף מדוע אין לעשות סעודת פורים בשבת, שכשחל בשבת אי אפשר לקיים מצות משלוח-מנות*<sup style="color: gray;">1332</sup>.
ויש מהאחרונים החולקים על כל זה ולמדים בדעת ראשונים, שאין מאחרים סעודת פורים ולא מקדימים אותה, אלא נוהגת אף בשבת<sup style="color: gray;">1333</sup>, אם משום שלדעתם הבבלי חלוק על הירושלמי, שכן אמרו בו בסתם שהשמחה אינה נוהגת אלא בזמנה<sup style="color: gray;">1334</sup>, או משום שלדעתם הירושלמי פירושו שמאחרים סעודת פורים אחר קריאת מגילה לבני כפרים, ולא מקדימים קודם קריאת מגילה, ששמחת פורים דינה שלא תהא אלא בזמנה<sup style="color: gray;">1335</sup>. ועוד, כיצד יאחרו מוקפים סעודת פורים לאחר ט"ו והרי כתוב: ולא יעבור<sup style="color: gray;">1336</sup>. ועוד, שכיון שחיוב הסעודה בפורים אנו למדים מהכתוב: שמחה ומשתה<sup style="color: gray;">1337</sup>, ועיקר הפסוק בא לומר שאסורים בהספד* ותענית*<sup style="color: gray;">1338</sup>, וביום ראשון מותר בתענית לבני עיירות לפחות<sup style="color: gray;">1339</sup>, ויש לנו לאסור של זה בזה, איך יעשו בני ט"ו הסעודה ביום שיכולים להתענות בו בני י"ד<sup style="color: gray;">1340</sup>. ונקטו כן להלכה במוקפות חומה, שכשחל ט"ו בשבת סועדים בו סעודת פורים<sup style="color: gray;">1341</sup>. וכתבו אחרונים שהנוהגים כן יוסיפו סעודה נוספת על סעודות שבת, ולאחר סעודה שלישית<sup style="color: gray;">1342</sup> יסעדו סעודה נוספת לכבוד פורים, ויפה אנו קוראים בכך: לעשות אותם ימי משתה ושמחה<sup style="color: gray;">1343</sup> - לסוברים שסעודת פורים נדחית משבת, כיון שאין בה היכר שסועד לשם פורים<sup style="color: gray;">1344</sup> - שהרי עשה היום סעודה יתירה על המנהג, בעבור שהוא פורים, ודי בכך בשנה הזו בשעת הדחק<sup style="color: gray;">1345</sup>.
למעשה כתבו אחרונים שהמנהג כשחל ט"ו בשבת, לסעוד סעודת פורים ביום ראשון<sup style="color: gray;">1346</sup>. ושיש המהדרים לקיים סעודת פורים אף בשבת<sup style="color: gray;">1347</sup>.
<h4>דרישה בעניינו של יום</h4>
פורים שחל להיות בשבת, שואלים ודורשים בענינו של יום<sup style="color: gray;">1348</sup>, בהלכות פורים<sup style="color: gray;">1349</sup>, או בעניינו של נס ודרשה של מגילה<sup style="color: gray;">1350</sup>, שמעמידים מתורגמן* לפני החכם, לדרוש אגרת פורים ברבים<sup style="color: gray;">1351</sup>, ואין חוששים לגזור איסור דרשה, משום הגזירה במקרא-מגילה* - לסוברים כן<sup style="color: gray;">1352</sup> - שחוששים שמא יבואו לידי איסור מעביר-ארבע-אמות-ברשות-הרבים*<sup style="color: gray;">1353</sup>.
בטעם ששואלים ודורשים בענינו של יום, נחלקו ראשונים: יש סוברים הטעם כדי לפרסם הנס<sup style="color: gray;">1354</sup>. ויש סוברים הטעם כדי להזכיר שהוא פורים<sup style="color: gray;">1355</sup>. ואף על פי שאומרים על הנסים בשבת זו<sup style="color: gray;">1356</sup>, צריך זכירה לנשים ולקטנים ולאותם שלא היו בבית הכנסת ולא שמעו ברכת החזן, ואפילו לגדולים צריך זכירה, שלא תשתכח זכר הפורים בעונג השבת השייך שלא בזמן התפלה<sup style="color: gray;">1357</sup>. ואף על פי שסעודת פורים נעשית באותה השבת - לסוברים כן<sup style="color: gray;">1358</sup> - מכל מקום צריך להזכיר שהוא פורים, לפי שמנהג כל ישראל תמיד להרבות בסעודות השבתות, וכמעט אין יתרון לסעודת פורים, לכן צריך דרשת פורים בו ביום להזכיר<sup style="color: gray;">1359</sup>.
חל פורים בחול, כתבו ראשונים ואחרונים שאין צריך לדרוש בהלכות פורים<sup style="color: gray;">1360</sup>, אם משום שטעם הדרישה כדי לפרסם הנס<sup style="color: gray;">1361</sup> - לסוברים כן<sup style="color: gray;">1362</sup> - וכשחל פורים בחול, הרי קוראים המגילה ויש פרסום הנס גדול יותר<sup style="color: gray;">1363</sup>. או משום שטעם הדרישה כדי להזכיר שהוא פורים - לסוברים כן<sup style="color: gray;">1364</sup> - ושכשחל בחול אין צריך לדרוש כדי להזכיר שהוא פורים<sup style="color: gray;">1365</sup>, שרק משום שהוא נדחה וקראו המגילה אתמול וישכחו שהוא פורים הצריכו לדרוש<sup style="color: gray;">1366</sup>. ויש מהאחרונים סוברים שאף כשפורים חל בחול וקוראים המגילה דורשים<sup style="color: gray;">1367</sup>, ולא נאמר שעושים כן בשבת, אלא משום החידוש שאין חוששים לגזור איסור דרשה<sup style="color: gray;">1368</sup>.
<h4>מתנות לאביונים</h4>
חל פורים בשבת, אין נותנים בו מתנות-לאביונים*, אלא מקדימים מתנות לאביונים ליום שישי, כקריאת המגילה<sup style="color: gray;">1369</sup>, שכן הטעם שמקדימים מקרא-מגילה* ליום שישי, הוא - לסוברים כן<sup style="color: gray;">1370</sup> - מפני שעיניהם של עניים נשואות למקרא מגילה<sup style="color: gray;">1371</sup>, וכן שנינו שכפרים המקדימים ליום-הכניסה* גובים בו ביום ומחלקים בו ביום, מפני שעיניהם של עניים נשואות למקרא מגילה<sup style="color: gray;">1372</sup>.
<h4>משלוח מנות</h4>
חל פורים בשבת, לסוברים שדוחים סעודת פורים ליום ראשון<sup style="color: gray;">1373</sup>, נחלקו ראשונים ואחרונים בזמן חיוב משלוח-מנות*: א) ראשונים ואחרונים כתבו שזמן החיוב ביום ראשון<sup style="color: gray;">1374</sup>, שכן לדעתם הטעם שדוחים סעודת פורים ליום ראשון הוא משום שאי אפשר לקיים משלוח מנות<sup style="color: gray;">1375</sup>. ב) ויש מהאחרונים סוברים שנזמן חיוב משלוח מנות ביום שישי<sup style="color: gray;">1376</sup>, שיש לפרסם הנס על ידי משלוח מנות, וזה שייך ביום מקרא מגילה<sup style="color: gray;">1377</sup>, או שמשלוח מנות הוא בכלל מתנות לאביונים, ונותנים אותו ביום שישי, כמתנות לאביונים<sup style="color: gray;">1378</sup>. ואין לשלוח מנות ביום ראשון, שכיצד יקיימו משלוח מנות ביום שלאחר הפורים, והכתוב אומר: לעשות אותם ימי משתה ושמחה ומשלוח מנות איש לרעהו<sup style="color: gray;">1379</sup>, שנראה שיקיימו שני ימים הללו לשמחה ויום טוב ומשלוח מנות, ואין לשלוח מנות בשבת, שאפשר שיחללו שבת<sup style="color: gray;">1380</sup>. ג) ויש מהאחרונים סוברים שמשלוח מנות הוא בשבת<sup style="color: gray;">1381</sup>, שהרי הטעם שאין עושים סעודת פורים בשבת, הוא ששמחתו תלויה בידי שמים<sup style="color: gray;">1382</sup>, כלומר שסעודת שמחה זו אין לה היכר שהיא משום שמחת נס, כי אם משתה ושמחת שבת, מה שאין משלוח מנות, שאין סדר לשלוח מנות איש לרעהו בשבת, אם כן מצוה זו ודאי נוהגת בשבת<sup style="color: gray;">1383</sup>, שיפה ניכר הדבר לפרסם הנס<sup style="color: gray;">1384</sup>. שדוקא מקרא-מגילה* ומתנות-לאביונים* הקדימו, אבל שאר הדברים אין ראוי לעוקרם מזמנם<sup style="color: gray;">1385</sup>.
לסוברים שכשחל פורים בשבת סעודת פורים נוהגת בשבת<sup style="color: gray;">1386</sup>, כתבו אחרונים שמשלוח מנות נוהג בו ביום<sup style="color: gray;">1387</sup>, כי המנות הם מהסעודה שהוא עושה לעצמו לפעמים<sup style="color: gray;">1388</sup>.
<h4>הזכרת נשמות</h4>
חל פורים בשבת, אין אומרים אב הרחמים<sup style="color: gray;">1389</sup> והזכרת נשמות<sup style="color: gray;">1390</sup>.
<h4>תחנון</h4>
חל פורים בשבת, לסוברים שדוחים סעודת פורים ליום ראשון<sup style="color: gray;">1391</sup>, אין אומרים תחנון* ביום ראשון, גם במנחה<sup style="color: gray;">1392</sup> ואין אומרים מזמור יענך ה' ביום צרה<sup style="color: gray;">1393</sup>.
<h3><b>שאר דיניו ומנהגיו</b></h3>
<h4>ברכת שעשה נסים</h4>
כאשר בא יום שמתרחש להם ניסים לישראל, כגון פורים, מחוייב לברך שעשה נסים לאבותינו וכו'<sup style="color: gray;">1394</sup>, שנאמר: ויאמר יתרו ברוך ה' אשר הציל אתכם מיד מצרים וגו'<sup style="color: gray;">1395</sup>, ומברך ברכה זו לפני מקרא-מגילה*<sup style="color: gray;">1396</sup>.
על ברכת-הזמן*, שנחלקו אחרונים במי שאין לו מגילה, אם מברך אותה על תקפו של יום הפורים, ע"ע ברכת הזמן<sup style="color: gray;">1397</sup>. על דיני הברכות שמברכים לפני מקרא-מגילה*, ע"ע.
<h4>ברכת הרב את ריבנו</h4>
ברכת הרב את ריבנו, שמברכים לאחר מקרא-מגילה*<sup style="color: gray;">1398</sup>, ונחלקו ראשונים ואחרונים אם היחיד מברך אותה, או שלא נתקנה אלא בציבור<sup style="color: gray;">1399</sup>, כתבו האחרונים טעם הסוברים שלא נתקנה אלא בציבור, שאינה שייכת למגילה, אלא היא ברכת הודאה משום פרסום הנס, ולא נתקנה אלא בציבור שיש פרסום, ולא ביחיד<sup style="color: gray;">1400</sup>.
<h4>קללת המן</h4>
יש מהראשונים סוברים שמצוה לקלל המן בפורים<sup style="color: gray;">1401</sup>, שנאמר: קללת אלהים תלוי<sup style="color: gray;">1402</sup>, סמכו מכאן מצות עשה לקלל המן שהוא תלוי<sup style="color: gray;">1403</sup>, וכשאומר - בשעת מקרא-מגילה*, לסוברים כן<sup style="color: gray;">1404</sup>, או לאחריה, לסוברים כן<sup style="color: gray;">1405</sup> - ארור המן<sup style="color: gray;">1406</sup>, יוצא ידי חובתו<sup style="color: gray;">1407</sup>, וכל שלא אמר ארור המן - לסוברים כן<sup style="color: gray;">1408</sup> - לא יצא<sup style="color: gray;">1409</sup>.
על כך שהמזכיר רשע* ואינו מקללו עובר בעשה, ע"ע רשע.
<h4>בגדי שבת</h4>
יש שנהגו ללבוש בפורים בגדי שבת*<sup style="color: gray;">1410</sup>, וכתבו אחרונים שכן נכון לעשות<sup style="color: gray;">1411</sup>. ויש ללובשם מבערב<sup style="color: gray;">1412</sup>, והוא זכר ותלבש אסתר מלכות<sup style="color: gray;">1413</sup>, ומרדכי יצא מלפני המלך בלבוש מלכות<sup style="color: gray;">1414</sup>,ואיך יתכן לקרוא פסוקים הללו במגילה בלבוש חול<sup style="color: gray;">1415</sup>.
<h4>דילוג מעל לאש</h4>
בתלמוד מצינו "משוורתא" של פורים<sup style="color: gray;">1416</sup>, ובפירושו נחלקו ראשונים: א) יש מפרשים ש"משוורתא" היינו טבעת, שהיא בית קפיצה<sup style="color: gray;">1417</sup>, שבחורים עושים צורה כדמות המן ותולים אותה על גגותיהם ארבעה וחמישה ימים, ובימי הפורים עושים מדורה ומשליכים אותה צורה לתוכה ועומדים סביבה ומזמרים, ויש להם טבעת תלויה בתוך האש, שנתלים וקופצים מצד האש לצד האש<sup style="color: gray;">1418</sup>. וכתבו ראשונים שכן המנהג בבבל ובעילם<sup style="color: gray;">1419</sup>. ב) ויש מפרשים ש"משוורתא" היינו דילוג<sup style="color: gray;">1420</sup>, שבימי הפורים עושים חפירה בארץ והאש בוער בה<sup style="color: gray;">1421</sup>, והתינוקות קופצים משפה לשפה<sup style="color: gray;">1422</sup>, ואינם נשרפים<sup style="color: gray;">1423</sup>.
מנהג זה, כתבו אחרונים שהוא משום שמחת פורים<sup style="color: gray;">1424</sup>.
על לבישת בגדים דרך שחוק ועראי בשמחת פורים, שנחלקו ראשונים אם מותר לאיש ללבוש בגדי אשה*, ע"ע לא ילבש<sup style="color: gray;">1425</sup>. על המתירים ללבוש "פרצופים" העשויים מכלאים, הואיל ואין לבישתם אלא להתחפש בהם, ע"ע כלאי בגדים<sup style="color: gray;">1426</sup>.
<h4>מילה</h4>
אירע מילה* בפורים, נחלקו ראשונים ואחרונים אימתי מלים:
א) יש סוברים שמלים לאחר מקרא-מגילה*<sup style="color: gray;">1427</sup> וסיום התפילה, כבשאר ימים<sup style="color: gray;">1428</sup>, קודם עלינו לשבח<sup style="color: gray;">1429</sup>, שהרי מצות מילה נדחית מפני קריאת מגילה<sup style="color: gray;">1430</sup>, ומקרא מגילה קודם למצות מילה, כשיש שהות לקיים שניהם, משום פרסום הנס<sup style="color: gray;">1431</sup>. ועוד, שתדיר-ושאינו-תדיר-תדיר-קודם* ומקרא מגילה תדיר מברית מילה, שאפשר שלא יתחייב בה לעולם<sup style="color: gray;">1432</sup>. ועוד, שפרסום הנס בשעת התפילה עדיף יותר, שאם יצאו לברית מילה - לנוהגים למול בבית<sup style="color: gray;">1433</sup> - שמא לא יחזרו כולם לבית הכנסת ואין פרסום הנס כל כך<sup style="color: gray;">1434</sup>. וועוד, שמקרא מגלה היא מענין התפלה וראוי להסמיכה לקריאת התורה שהוא מענין היום ואינו כן ברית מילה<sup style="color: gray;">1435</sup>. ועוד, שמקרא מגילה הוא מצוה של רבים וראוי להקדימה, וברית מילה מצוה מוטלת על אבי הבן<sup style="color: gray;">1436</sup>. ועוד, שעיני העניים תלויים למקרא מגילה<sup style="color: gray;">1437</sup>, ולכן ראוי להקדימה כדי שיזכו העניים<sup style="color: gray;">1438</sup>. ואף על פי בראש-השנה* מלים בין קריאת התורה לתקיעת-שופר*<sup style="color: gray;">1439</sup>, שם הטעם משום שברכות של מוסף* של ראש השנה שאומרים אחר התקיעה, אומר בהם ברית, כגון: זוכר הברית, ששייך גם על המילה, אבל בפורים שאין שייך טעם זה, אין לשנות משאר ימות השנה<sup style="color: gray;">1440</sup>. או שבראש השנה הטעם משום שכך הסדר, ברית אברהם ועקידת יצחק, ואותו טעם לא שייך גבי קריאת מגילה<sup style="color: gray;">1441</sup>.
ב) ויש מהראשונים ואחרונים סוברים שמלים בין קריאת-התורה* לקריאת מגילה<sup style="color: gray;">1442</sup>, כפי שנהגו בראש-השנה* למול בין קריאת התורה לתקיעת שופר<sup style="color: gray;">1443</sup>. ועוד, שמילה חשובה תדירה לגבי מקרא מגילה שהוא פעם בשנה<sup style="color: gray;">1444</sup>. ועוד, שנאמר: ליהודים היתה אורה וגו'<sup style="color: gray;">1445</sup>, לכן מלים קודם מקרא מגילה, להיות גם התינוק בכלל יהודי<sup style="color: gray;">1446</sup>. ועוד, שנאמר שם: אורה ושמחה וששון<sup style="color: gray;">1447</sup>, ואנו דורשים: אורה, זו תורה, ששון, זו מילה<sup style="color: gray;">1448</sup>, לכן יש לסמוך המילה לקריאת התורה<sup style="color: gray;">1449</sup>. ואף על פי שמצות מילה נדחית מפני קריאת מגילה, בודאי היכן שבידו לקיים שניהם יקדים במילה משום שתדיר הוא, ופרסום הנס יש לעולם במאוחר כמו במוקדם<sup style="color: gray;">1450</sup>.
<h4>אנינות</h4>
אונן<sup style="color: gray;">1451</sup>, האסור בבשר ויין<sup style="color: gray;">1452</sup>, מותר בפורים בבשר ויין - שבסעודת פורים חייב בבשר ויין<sup style="color: gray;">1453</sup> - ולא בא עשה של יחיד של אבלות ודוחה עשה של רבים דאוריתא לשמוח בפורים, שדברי-קבלה* הם, שהם כדברי תורה<sup style="color: gray;">1454</sup>.
יש מהאחרונים סוברים שכל שכן שאונן חייב במקרא-מגילה* ותפלה* וקריאת-שמע*<sup style="color: gray;">1455</sup>.
<h4>אבילות</h4>
פורים, אם נוהג בו אבלות*, נחלקו גאונים וראשונים: א) יש סוברים שבפורים נוהג אבילות<sup style="color: gray;">1456</sup>, דהיינו כל דברי אבילות<sup style="color: gray;">1457</sup>, ואפילו דברים שבפרהסיא<sup style="color: gray;">1458</sup>, שהרי לא נמנה במשנה בין הימים שאין אבלות נוהג<sup style="color: gray;">1459</sup>. ואף על פי שכתוב בפורים: ימי משתה ושמחה<sup style="color: gray;">1460</sup>, הרי למדנו ממנו שאסור בהספד<sup style="color: gray;">1461</sup>. ועוד, שנשים מענות ומטפחות בפורים אבל לא מקוננות<sup style="color: gray;">1462</sup>, ומכאן שמי שאירעו אבל בפורים, שיתאבל<sup style="color: gray;">1463</sup>, ודוקא ימי שמחה קבלו עליהם, אבל יום-טוב* לא קבלו עליהם<sup style="color: gray;">1464</sup>. וכתבו ראשונים שכן המנהג<sup style="color: gray;">1465</sup>. ב) ויש סוברים שאבילות אינה נוהגת בפורים, ואם מת קודם פורים ופגע בו פורים בתוך שבעה, בטל ממנו גזירת שבעה<sup style="color: gray;">1466</sup>, כפי שהרגלים מפסיקים האבלות<sup style="color: gray;">1467</sup>, שהרי שמחה כתוב בהם: ושמחת בחגך<sup style="color: gray;">1468</sup>, אף בפורים כתוב: ימי משתה ושמחה<sup style="color: gray;">1469</sup>. ג) ויש סוברים שאבילות אינה נוהגת בפורים<sup style="color: gray;">1470</sup>, לא בי"ד ולא בט"ו, אלא דברים-שבצנעא*<sup style="color: gray;">1471</sup>, שבא עשה דרבנן של רבים ודוחה עשה דרבנן של יחיד<sup style="color: gray;">1472</sup>, ועוד, שלא גרע משבעת ימי המשתה שאין אבילות נוהג בהן<sup style="color: gray;">1473</sup>. אבל אינו מבטל גזירת שבעה<sup style="color: gray;">1474</sup> ומפסיק האבילות<sup style="color: gray;">1475</sup>, שאם כן האבל שבעה ימים לפני הפורים בטלה ממנו גזירת שלושים, כי הוא דומה לגמרי לרגל, ומהמשנה והתלמוד עולה שאינו מבטל גזירת שלושים<sup style="color: gray;">1476</sup>. ואפילו שאינו מתאבל עולים לו השני ימים למנין שבעה<sup style="color: gray;">1477</sup>.
אבילות זו שאינה נוהגת בפורים, לסוברים כן<sup style="color: gray;">1478</sup>, לסוברים שאבילות יום מיתה וקבורה היא דאוריתא ושאר הימים דרבנן<sup style="color: gray;">1479</sup>, יש מהראשונים סוברים שכיון שיום ראשון של אבילות דאוריתא, ודאי דוחה עשה של פורים שהוא מדרבנן<sup style="color: gray;">1480</sup>. ואחרונים כתבו בדעת ראשונים, שכיון שדברי-קבלה* כדברי תורה<sup style="color: gray;">1481</sup>, פורים דוחה אפילו אבילות יום ראשון<sup style="color: gray;">1482</sup>. וכן לסוברים שאבילות כל שבעה היא דרבנן<sup style="color: gray;">1483</sup>, פורים דוחה אפילו אבילות יום ראשון<sup style="color: gray;">1484</sup>.
להלכה נחלקו הפוסקים: א) יש פוסקים שפורים אינו מפסיק האבילות<sup style="color: gray;">1485</sup>, שכן הסכמת הראשונים<sup style="color: gray;">1486</sup>, ומכל מקום אין אבילות נוהג בו, לא בי"ד ולא בט"ו, אלא דברים שבצנעא<sup style="color: gray;">1487</sup>, שהלכה-כבתראי* והלכה כדברי המיקל באבל<sup style="color: gray;">1488</sup>, ואף על פי שאינו מתאבל בהם, עולים לו ממנין השבעה, כמו שבת<sup style="color: gray;">1489</sup>. ואפילו אבילות יום ראשון נדחה מפני פורים<sup style="color: gray;">1490</sup>. ויש מהם שכתבו שכן המנהג<sup style="color: gray;">1491</sup>. ב) ויש פוסקים שכל דברי אבילות נוהגים בפורים<sup style="color: gray;">1492</sup>, שבמקום שקיבלו עליהם פסקי הראשונים המחמירים, חייבים לנהוג כמותם בכל דבריהם<sup style="color: gray;">1493</sup>, ועוד, שבדברי הפוסקים אין אומרים הלכה כדברי המיקל באבילות<sup style="color: gray;">1494</sup>. ויש מהם שכתבו שכן המנהג<sup style="color: gray;">1495</sup>. ויש שסייגו שמפני שיש הפוסקים שאין אבילות נוהגת בפורים<sup style="color: gray;">1496</sup>, יזהר בכל דברי אבילות חוץ מנעילת הסנדל וישיבה על גבי קרקע, מפני הבריות<sup style="color: gray;">1497</sup>.
בדעת הסוברים שאבילות נוהגת בפורים<sup style="color: gray;">1498</sup>, יש מהאחרונים סוברים שאסור לראות כל מיני שמחה<sup style="color: gray;">1499</sup>. ויש מהאחרונים סוברים שמותר לראותם, שמכל מקום ימי שמחה הם<sup style="color: gray;">1500</sup>. ויש שהכריעו שיראה למעט במיני שמחה שעושים<sup style="color: gray;">1501</sup>.
אף לסוברים שאבילות נוהגת בפורים<sup style="color: gray;">1502</sup>, אין הדברים אמורים אלא באבילות שבעה, אבל אינו נוהג אבילות י"ב חודש על אביו ואמו<sup style="color: gray;">1503</sup> ושלושים על שאר קרובים<sup style="color: gray;">1504</sup> לענין שמחת מרעות<sup style="color: gray;">1505</sup>, ומותר ללכת לבית חבירו לסעודת פורים, שהיא שמחת מצוה<sup style="color: gray;">1506</sup>.
לסוברים שאבלות* בצינעא או בפרהסיא נוהגת בפורים, אם האבל הולך לבית הכנסת לשמוע מקרא-מגילה*, ע"ע מקרא מגילה. ושם, אם אבל קורא במגילה ומברך עליה.
<h4>בלשון בני אדם</h4>
הנשבע או נודר "חוץ ממועדים וימים טובים", כתבו ראשונים שאין מבורר אם בלשון בני אדם קוראים אותם ימים טובים ולא מועדים, ולכן סתם נדרים פירושם להקל<sup style="color: gray;">1507</sup>, אבל אם פירש שאומר אף עליהם היה בדעתו, נאמן, שאף פורים יש בו שמחה ועונג<sup style="color: gray;">1508</sup>, וכל שיש בו תוספת שמחה ומשתה יקרא יום טוב<sup style="color: gray;">1509</sup>.
<h3><b>פורים קטן</b></h3>
יום י"ד וט"ו של אדר ראשון - להלכה שאין דיני פורים נוהגים בהם<sup style="color: gray;">1510</sup> - נקראים בלשון הראשונים והאחרונים: פורים קטן<sup style="color: gray;">1511</sup>. ויש שט"ו נקרא: פורים שושן קטן<sup style="color: gray;">1512</sup>. ויש שי"ד וט"ו נקראים: פורים ראשונים<sup style="color: gray;">1513</sup>.
<h4>פורים בשנה מעוברת</h4>
בשנה מעוברת, שיש בה אדר ראשון ואדר שני<sup style="color: gray;">1514</sup>, נחלקו תנאים באיזה אדר נוהגים מצוות פורים: א) לדעת ר' אליעזר בר' יוסי פורים נוהג באדר ראשון<sup style="color: gray;">1515</sup>, שכן אין-מעבירין-על-המצוות*<sup style="color: gray;">1516</sup>. ולדעתו מה שנאמר: בכל שנה ושנה<sup style="color: gray;">1517</sup>, נדרש: מה כל שנה ושנה אדר הסמוך לשבט אף כאן אדר הסמוך לשבט<sup style="color: gray;">1518</sup>. ב) ולדעת תנא קמא ורבן שמעון בן גמליאל משום רבי יוסי - וסתם משנה<sup style="color: gray;">1519</sup> - פורים נוהג באדר שני<sup style="color: gray;">1520</sup>. אם משום שעדיף לסמוך גאולה לגאולה<sup style="color: gray;">1521</sup>, גאולת מרדכי לגאולת משה<sup style="color: gray;">1522</sup>, דהיינו פורים לפסח<sup style="color: gray;">1523</sup>. או משום שנאמר: לקים את אגרת הפורים הזאת השנית<sup style="color: gray;">1524</sup>, והמילה "השנית" מיותרת, ובאה ללמדנו שמקרא מגילה יהיה<sup style="color: gray;">1525</sup> באדר השני<sup style="color: gray;">1526</sup>. ולדעתם מה שנאמר: בכל שנה ושנה<sup style="color: gray;">1527</sup>, נדרש: מה כל שנה ושנה אדר הסמוך לניסן, אף כאן אדר הסמוך לניסן<sup style="color: gray;">1528</sup>. ואם היה כתוב רק: בכל שנה ושנה, הייתי חושב שיקראנה באדר ראשון, ואם היה כתוב רק: השנית, הייתי חושב שצריך לקרוא מלכתחילה באדר הראשון ולחזור ולקרוא באדר השני<sup style="color: gray;">1529</sup>, תלמוד לומר: בכל שנה ושנה<sup style="color: gray;">1530</sup>, מה כל שנה ושנה פעם אחת אף בעיבור פעם אחת<sup style="color: gray;">1531</sup>. ולדעתם אף אם קראו את המגילה באדר הראשון ונתעברה השנה קוראים אותה באדר שני<sup style="color: gray;">1532</sup>, שנאמר: לקים את אגרת הפורים הזאת<sup style="color: gray;">1533</sup>, מה תלמוד לומר: השנית, אלא מכאן שאם קראו אותה באדר הראשון ונתעברה השנה קוראים אותה באדר השני<sup style="color: gray;">1534</sup>.
להלכה פסקו בתלמוד כרבן שמעון בן גמליאל שאמר משום ר' יוסי<sup style="color: gray;">1535</sup>, הלכך יום י"ד וט"ו שבאדר הראשון אין דיני פורים נוהגים בהם<sup style="color: gray;">1536</sup>.
בירושלמי, יש מהאמוראים סוברים שהנהיגו כרבן שמעון בן גמליאל<sup style="color: gray;">1537</sup>, אבל להלכה לא<sup style="color: gray;">1538</sup>. ונחלקו ראשונים ואחרונים: יש מפרשים שאין דורשים כן ברבים, אבל מורים כן להלכה<sup style="color: gray;">1539</sup>. ויש מפרשים שאין מורים להקל בזה, שהרי לא נאמר הלכה<sup style="color: gray;">1540</sup>. ויש מפרשים שאם עשה מעשה אין מחזירים אותו, ולהורות אין מורים כן<sup style="color: gray;">1541</sup>.
<h4>הספד ותענית</h4>
יום י"ד וט"ו שבאדר הראשון, אם מותרים בהספד* ותענית* נחלקו ראשונים: א) יש סוברים שי"ד וט"ו באדר הראשון אסורים בהספד ותענית<sup style="color: gray;">1542</sup>, שכן אמרו בברייתא שהספד ותענית אסורים בזה ובזה<sup style="color: gray;">1543</sup>, בין בי"ד וט"ו של אדר השני בין בי"ד וט"ו של אדר הראשון<sup style="color: gray;">1544</sup>. או שאף על פי שבטלה מגילת-תענית*<sup style="color: gray;">1545</sup>, איסור זה בכלל תקנת פורים שנתקנה בזמן שבית המקדש לא היה קיים ולפיכך אינה בטלה בחורבנו<sup style="color: gray;">1546</sup>. ב) ויש סוברים שי"ד וט"ו באדר הראשון מותרים בהספד ותענית<sup style="color: gray;">1547</sup>, שכן לדעתם לא אמרו שאסור בהספד ותענית, אלא אם קראו המגילה בי"ד ושוב נמלכו לעבר השנה<sup style="color: gray;">1548</sup>, שכן שנינו בתחילת הברייתא: קראו את המגילה באדר הראשון ונתעברה השנה<sup style="color: gray;">1549</sup>, אבל אם לא קראו המגילה מותרים בהספד ותענית<sup style="color: gray;">1550</sup>. או שלא אמרו ששוים שאסור בהספד ותענית, אלא קודם שבטלה מגילת תענית, אבל בזמן הזה כיון שבטלה מגילת תענית והותרו כל הימים אין אסורים בהספד ותענית אלא בחנוכה ופורים, שמתפרסם דבר הנס<sup style="color: gray;">1551</sup>, שיש בו מקרא-מגילה*, אבל י"ד של אדר הראשון, כיון שאין בו פרסום הנס ולא מקרא מגילה, לא עדיף משאר מגילת תענית<sup style="color: gray;">1552</sup>.
לסוברים שאסורים בהספד ותענית בפורים קטן<sup style="color: gray;">1553</sup>, יש מהראשונים סוברים שבמנחת ערב הי"ד מותר במספד ותענית<sup style="color: gray;">1554</sup>. ויש מהראשונים שנסתפקו אם נאסר לפניהם ולאחריהם<sup style="color: gray;">1555</sup>.
לסוברים שאסורים בהספד ותענית בפורים קטן<sup style="color: gray;">1556</sup>, נחלקו ראשונים באיסור תענית והספד אם בני פרזים מותרים בט"ו ובני מוקפים מותרים בי"ד<sup style="color: gray;">1557</sup>. או שבני פרזים אסורים אף בט"ו ובני מוקפים אסורים אף בי"ד<sup style="color: gray;">1558</sup>. ויש שנסתפקו בדבר<sup style="color: gray;">1559</sup>.
להלכה כתבו אחרונים שאסורים בהספד ותענית בפורים קטן<sup style="color: gray;">1560</sup>, בין בני פרזים ובין בני מוקפים<sup style="color: gray;">1561</sup>, ומותרים לפניהם ולאחריהם<sup style="color: gray;">1562</sup>.
<h4>אבילות ומלאכה</h4>
אף לסוברים שאין אבילות נוהגת בפורים<sup style="color: gray;">1563</sup>, אבילות נוהגת בפורים קטן<sup style="color: gray;">1564</sup>.
<h4>מלאכה</h4>
בפורים קטן מותר במלאכה<sup style="color: gray;">1565</sup>, כי גם בפורים אין איסור כי אם במקום שנהגו<sup style="color: gray;">1566</sup>. ויש מהראשונים שכתבו שנהגו הנשים שלא לעשות בהם מלאכה<sup style="color: gray;">1567</sup>. וכתבו אחרונים שאין המנהג כן<sup style="color: gray;">1568</sup>.
<h4>על הנסים</h4>
בפורים קטן אין אומרים על הנסים<sup style="color: gray;">1569</sup>, כיון שאין קוראים המגילה<sup style="color: gray;">1570</sup>, שאף שלהלכה בערבית של פורים אומרים על הנסים קודם קריאת מגילה, היינו משום שעל כל פנים קוראים אותו אחר כך, מה שאין כן באדר ראשון<sup style="color: gray;">1571</sup>.
טעה ואמר על הנסים, לסוברים שהטועה ומזכיר מאורע שאר ימים בתפלה* שלא בזמנה אינו הפסק<sup style="color: gray;">1572</sup>, אינו חוזר<sup style="color: gray;">1573</sup>. ולסוברים שהטועה ומזכיר מאורע שאר ימים בתפילה שלא בזמנה הוא הפסק וחוזר לתחילת הברכה שהפסיק בה, או לראש תפילתו, אם סיים התפילה<sup style="color: gray;">1574</sup>, נחלקו בו אחרונים: יש סוברים שאינו חוזר<sup style="color: gray;">1575</sup>, שהרי מהדין היה ראוי לעשות פורים באדר ראשון, שאין-מעבירין-על-המצוות*, אלא שעדיף להסמיך גאולה לגאולה<sup style="color: gray;">1576</sup>, אם כן מכל מקום הוא מעין המאורע<sup style="color: gray;">1577</sup>, וכפי שהוא הדין במזכיר על הנסים בט"ו אדר - לסוברים כן<sup style="color: gray;">1578</sup> - שאינו חוזר, משום שיש לזה קצת שייכות<sup style="color: gray;">1579</sup>. ויש מהאחרונים סוברים שאם טעה ואמר על הנסים הוא הפסק, וחוזר<sup style="color: gray;">1580</sup>.
<h4>סעודה</h4>
בעשיית משתה ושמחה בפורים קטן, נחלקו ראשונים:
א) יש סוברים שעושים משתה ושמחה בארבעה עשר ובחמשה עשר של אדר הראשון<sup style="color: gray;">1581</sup>, שכן שנינו: אין בין אדר הראשון לאדר השני אלא קריאת המגילה ומתנות לאביונים<sup style="color: gray;">1582</sup>, מכלל שלענין משתה ושמחה זה וזה שוים<sup style="color: gray;">1583</sup>. ואף על פי שביארו בתלמוד המשנה: אין בין ארבעה עשר שבאדר הראשון לארבעה עשר שבאדר השני<sup style="color: gray;">1584</sup>, וט"ו לא הזכיר, נקט אותו שהוא עיקר<sup style="color: gray;">1585</sup>. וכן כתבו ראשונים שיש הנוהגים לעשות משתה ושמחה בארבעה עשר ובחמשה עשר של אדר הראשון<sup style="color: gray;">1586</sup>. ב) ויש מהראשונים סוברים שעושים משתה ושמחה בי"ד<sup style="color: gray;">1587</sup>, אבל לא בט"ו<sup style="color: gray;">1588</sup>, שכן התלמוד מבאר המשנה, שאין בין ארבעה עשר שבאדר הראשון לארבעה עשר שבאדר השני<sup style="color: gray;">1589</sup>, שכן דייקו בתלמוד מהמשנה שלענין הספד ותענית זה וזה שוים<sup style="color: gray;">1590</sup>, אם כן הוא הדין שיש להרבות בסעודה<sup style="color: gray;">1591</sup>, וט"ו לא הזכיר<sup style="color: gray;">1592</sup>. וכתבו ראשונים שיש הנוהגים כן<sup style="color: gray;">1593</sup>. כתבו אחרונים שאין חילוק בזה בין פרזים למוקפים, ואף המוקפים אינם סועדים אלא בי"ד<sup style="color: gray;">1594</sup>. ג) ויש מהראשונים סוברים שאין צורך להחמיר לעשות משתה ושמחה באדר הראשון<sup style="color: gray;">1595</sup>, שכן דייקו בתלמוד מהמשנה שלענין הספד ותענית זה וזה שוים<sup style="color: gray;">1596</sup>, מכלל ששמחה ומשתה אין בהם, שעל כרחך אין תלוים זה בזה, שהרי הימים האמורים במגילת-תענית* האסורים בהספד אין בהם משתה ושמחה<sup style="color: gray;">1597</sup>.
למעשה כתבו אחרונים שהמנהג שלא להרבות במשתה ושמחה, לא בי"ד ולא בט"ו שבאדר הראשון<sup style="color: gray;">1598</sup>, ומכל מקום יש מהם שכתבו שטוב להרבות קצת בסעודה בי"ד שבאדר ראשון, כדי לצאת ידי המחמירים<sup style="color: gray;">1599</sup>.
<h4>נפילת אפים ותחנון</h4>
בי"ד וט"ו שבאדר ראשון כתבו ראשונים ואחרונים שנוהגים שלא ליפול על פניהם<sup style="color: gray;">1600</sup> ולומר תחנון*<sup style="color: gray;">1601</sup>, ומזמור יענך ה' ביום צרה<sup style="color: gray;">1602</sup> - אף לסוברים שאין דינו שוה לתחנון<sup style="color: gray;">1603</sup> - משום שימי נס והצלה הם<sup style="color: gray;">1604</sup>, ואין להזכיר בהם צרה<sup style="color: gray;">1605</sup>. וכתבו ראשונים שיש הנוהגים לומר מזמור יענך<sup style="color: gray;">1606</sup>, ויש שאומרים מזמור יענך בט"ו באדר ראשון אבל לא בי"ד<sup style="color: gray;">1607</sup>. ואם חל בשני וחמישי, אין אומר בהם והוא רחום<sup style="color: gray;">1608</sup>, ולא אל ארך אפים<sup style="color: gray;">1609</sup>.
חל פורים קטן בשבת, אין אומרים צדקתך<sup style="color: gray;">1610</sup>, ואין עושים הזכרת-נשמות*<sup style="color: gray;">1611</sup>. ויש שכתבו שמזכירים נשמות<sup style="color: gray;">1612</sup>.
מנחה* בי"ג של אדר הראשון, כתבו ראשונים שיש שנהגו לומר תחנון<sup style="color: gray;">1613</sup>, ואם חל בשבת אומרים צדקתך<sup style="color: gray;">1614</sup>. ויש שנהגו שלא לומר תחנון<sup style="color: gray;">1615</sup>, ואם חל בשבת אין אומרים צדקתך<sup style="color: gray;">1616</sup>.
יש מהראשונים שכתבו שבמקום תפלה לדוד<sup style="color: gray;">1617</sup> - שיש הנוהגים לומר בתפילת שחרית*<sup style="color: gray;">1618</sup> - אומר בפורים קטן: למנצח על אילת השחר וגו'<sup style="color: gray;">1619</sup>.
שיר מזמור לאסף<sup style="color: gray;">1620</sup> - שיש הנוהגים להוסיף בסוף תפילת שחרית*<sup style="color: gray;">1621</sup> - כתבו ראשונים שיש שאין אומרים אותו בפורים קטן<sup style="color: gray;">1622</sup>. ויש שאומרים אותו, שלדעתם אין אומרים אותו רק ביום שיש בו מוסף*<sup style="color: gray;">1623</sup>.
<h2>פורס על שמע</h2>
<b>הגדרת הערך</b> - שליח ציבור של קריאת שמע וברכותיה, או חלק מהן, בסדר התפילה, או בהשלמה למאחרים. או האומר שמע ישראל בעת אחיזת ספר תורה.
<h3><b>מהותו</b></h3>
פורס על שמע, שנינו במשנה, לענין שאין פורסים בפחות מעשרה<sup style="color: gray;">1</sup>, ושהמפטיר בתורה הוא הפורס<sup style="color: gray;">2</sup>, ושקטן אינו פורס<sup style="color: gray;">3</sup>, והפוחח פורס<sup style="color: gray;">4</sup>, ונחלקו תנאים האם סומא פורס<sup style="color: gray;">5</sup>. בביאור ענין "פורס על שמע" מצינו מחלוקת: יש מפרשים שהיינו הפריסה שלפני קריאת שמע<sup style="color: gray;">6</sup>, מהם סוברים שהוא השליח ציבור של ברכות קריאת שמע שבסדר התפילה<sup style="color: gray;">7</sup>, עיין על כך להלן: הפריסה בסדר התפילה, ומהם סוברים שהוא השליח ציבור המשלים חלקים מן התפילה, למאחרים את תפילת הציבור, עיין על כך להלן: הפריסה למאחרים לבית כנסת. ויש שפרשו פורס על שמע - האמור לענין שהמפטיר הוא פורס על שמע<sup style="color: gray;">8</sup> - בענין אחר, שהוא החזן האומר בשעת אחיזת ספר תורה כשקוראים בה בציבור, כמה פסוקים ותפילות, ובכללם פסוק שמע ישראל וכו', עיין על כך להלן<sup>:</sup>: הפריסה באחיזת ספר תורה.
<h4>ביאור תיבת "פורס"</h4>
בביאור תיבת פורס נחלקו גאונים וראשונים: (א) יש מפרשים שהוא בלשון הקודש<sup style="color: gray;">9</sup>, מעין "הלא פרוס לרעב"<sup style="color: gray;">10</sup>, "מפרסת פרסה<sup style="color: gray;">11</sup>", וכדרך שאמרו "בפרוס הפסח"<sup style="color: gray;">12</sup>, שהוא מחצית משלושים יום שקודם הפסח<sup style="color: gray;">13</sup>, והוא לשון חצי הדבר<sup style="color: gray;">14</sup>, שלדעתם פורס על שמע היינו המשלים ברכות קריאת שמע למאחרים לבוא לבית כנסת<sup style="color: gray;">15</sup>, ומברך רק ברכה ראשונה של קריאת שמע<sup style="color: gray;">16</sup>, וזהו לשון פורס, שהוא חוצה ואומר מחצית הברכות<sup style="color: gray;">17</sup>, שפורסים שתי הברכות שלפני קריאת שמע ואין מברכים אלא אחת<sup style="color: gray;">18</sup>. ויש שפרשו ששליח הציבור של קריאת שמע נקרא פורס לפי שהוא מפלג את האנשים ימינה ושמאלה, ועומד על רגליו באמצעיתם וקורא את שמע<sup style="color: gray;">19</sup>. ויש שפרשו כן לדעת הסוברים שהפורס על שמע הוא שמע של ספר תורה<sup style="color: gray;">20</sup>, שאינו אומר אלא פסוק אחד, של קריאת שמע<sup style="color: gray;">21</sup>. (ב) ויש מפרשים תיבת "פורס" מלשון פרוסה, שהוא לשון הפסק, שלדעתם משלימים את הברכות עבור המאחרים לבית הכנסת, ואין מברכים אלא יוצר אור, ומפסיקים על שמע, שאין קוראים קריאת שמע<sup style="color: gray;">22</sup>. (ג) ויש מפרשים "פורס" בלשון ארמית<sup style="color: gray;">23</sup>, כמו שמצינו על הפסוק "כי הוא יברך הזבח"<sup style="color: gray;">24</sup>, שתרגומו הרי הוא פריס מזונא<sup style="color: gray;">25</sup>, מלשון ברכה<sup style="color: gray;">26</sup>, שלדעתם פורס על שמע הוא המשלים ברכות קריאת שמע למאחרים לבוא לבית כנסת<sup style="color: gray;">27</sup>, והוא חוזר ומברך עבורם<sup style="color: gray;">28</sup>. (ד) ויש מפרשים "פורס" מלשון "לפני", כמו "פרוס החג"<sup style="color: gray;">29</sup> שלדעתם עניינו לפני החג<sup style="color: gray;">30</sup>, שהפורס מתחיל בברכות שלפני קריאת שמע, והם עונים אחריו, וקוראים כולם יחד<sup style="color: gray;">31</sup>. (ה) ויש מפרשים "פורס" מלשון התחלה<sup style="color: gray;">32</sup>, שהפורס מתחיל ומברך בקול רם, והם נפטרים בברכותיו<sup style="color: gray;">33</sup>, או שהוא פותח תחילה והם עונים אחריו<sup style="color: gray;">34</sup>. (ו) ויש מפרשים "פורס" מלשון פרישה שלפני קריאת שמע, והוא ענין פריסה והצעה<sup style="color: gray;">35</sup>, כמו פריסת מפה<sup style="color: gray;">36</sup>, ומצעות, על המטה והשלחן<sup style="color: gray;">37</sup> והוא כנוי לכל מה שפורס ומסדר לפני קריאת שמע, דהיינו קדיש וברכו, וברכות קריאת שמע<sup style="color: gray;">38</sup>.
<h4>פריסת המפטיר</h4>
פריסה על שמע, שנינו במשנה שהיתה נעשית על ידי המפטיר בנביא<sup style="color: gray;">39</sup>, שהוא קודם לכל אדם אחר<sup style="color: gray;">40</sup>, על טעמי ופרטי הדין, ע"ע הפטרה<sup style="color: gray;">41</sup>. ונחלקו בדבר: (א) יש שכתבו שקודם היה מפטיר, ולאחר מכן פורס על שמע<sup style="color: gray;">42</sup>, שלדעתם פורס על שמע היינו למאחרים לבוא לבית כנסת, והפריסה היא לאחר ההפטרה<sup style="color: gray;">43</sup>, או שלדעתם בזמן המשנה, היו רגילים לקרות בתורה קודם התפלה<sup style="color: gray;">44</sup>, או שמה שאמרו שהמפטיר הוא הפורס, היינו שהרגיל בימים הקודמים להפטיר, הוא הפורס<sup style="color: gray;">45</sup>, וכן הוא לדעת הסוברים שהפורס הוא האומר פסוק "שמע ישראל" לאחר קריאת התורה<sup style="color: gray;">46</sup>. (ב) ויש שכתבו שקודם היה פורס על שמע, ולאחר מכן היה מפטיר<sup style="color: gray;">47</sup>, שלדעתם הפורס על שמע היינו הפריסה שבסדר התפילה<sup style="color: gray;">48</sup>, שהיא קודם ההפטרה<sup style="color: gray;">49</sup>, או שאף אם הפריסה היא עבור המאחרים<sup style="color: gray;">50</sup>, מסתמא פריסת שמע נעשית קודם קריאת התורה, שכל מי שירצה לבוא לבית הכנסת כבר באקודם ההפטרה<sup style="color: gray;">51</sup>, והמפטיר ששנינו הוא הרגיל להפטיר בנביא<sup style="color: gray;">52</sup>, היינו המזמין עצמו לכך<sup style="color: gray;">53</sup>, או מי שעתיד להפטיר<sup style="color: gray;">54</sup>, ומה ששנינו בלשון המשנה שהמפטיר הוא הפורס<sup style="color: gray;">55</sup>, היינו משום שסיבת הדבר תלויה במפטיר, שמכיון שהוא מפטיר הוא גם הפורס<sup style="color: gray;">56</sup>.
<h4>מינוי הפורס</h4>
מינוי הפורס על שמע נחתך - כמו שאר ענייני בית הכנסת<sup style="color: gray;">57</sup> - על פי ראש הכנסת<sup style="color: gray;">58</sup>.
<h4>פריסת הסופר</h4>
הסופר, שנינו בברייתא שהוא פורס על שמע<sup style="color: gray;">59</sup>, והוא מלמד תינוקות, הנמצא תדיר בבית הכנסת, ו<i>פורס על שמע</i>, לעשרה הנועדים<sup style="color: gray;">60</sup>.
<h4>נטילת שכר</h4>
פורס על שמע, מצינו בגמרא שלפעמים היו נוטלים עליה שכר<sup style="color: gray;">61</sup>. על פריסת שמע בגילוי הראש, ע"ע גלוי ראש<sup style="color: gray;">62</sup>.
<h3><b>הפורס</b></h3>
<h4>קטן</h4>
קטן, אינו פורס על שמע<sup style="color: gray;">63</sup> - על פריסה על ידי קטן בשמע של ספר תורה, עי' להלן<sup style="color: gray;">64</sup> - בטעם הדבר, יש שכתבו שהיינו משום שהפורס מוציא את הרבים ידי חובתם<sup style="color: gray;">65</sup>, וכיון שאינו מחוייב בדבר<sup style="color: gray;">66</sup>, אינו מוציא את הרבים ידי חובתם<sup style="color: gray;">67</sup>, ואף על פי שאין חיוב ברכות קריאת שמע, אלא מדרבנן<sup style="color: gray;">68</sup>, אינו מוציאם ידי חובה, וכדרך שמצינו בשאר מצות שחיובם דרבנן, שאין הקטן מוציא אחרים<sup style="color: gray;">69</sup>, מאחר וחיובו של הקטן אינו שוה לחיובו של הגדול, שחיוב מצוות לקטן אינו אלא מדרבנן, ואף המצוה עצמה היא מדרבנן ("תרי דרבנן"), ואינו יכול להוציא גדול שעיקר חיובו במצוות מן התורה ("חד דרבנן")<sup style="color: gray;">70</sup>, או לפי שאין חיוב חינוך אלא על על האב - או על אחרים<sup style="color: gray;">71</sup> - אבל הקטן עצמו, אינו חייב במצוות ואפילו מדרבנן<sup style="color: gray;">72</sup>, או שמאחר שבפריסה אין מוציאים את האחרים ידי חובה, אלא בעשרה<sup style="color: gray;">73</sup>, גנאי הוא לצבור, שקטן יוציאם<sup style="color: gray;">74</sup>, ויש שמשמע בדבריהם שהטעם שקטן אינו פורס, אינו משום הטעם הנזכר<sup style="color: gray;">75</sup>, וכן כתבו אחרונים לדעת הסוברים שהפורס על שמע מברך ברכה ראשונה רק בשביל שלא יראו ככופרים, אבל אינו מוציא את הרבים ידי חובה<sup style="color: gray;">76</sup>, ומכל מקום קטן אינו פורס<sup style="color: gray;">77</sup>. על שליח צבור קטן בתפילת ערבית, ע"ע ערבית, וע' קטן<sup style="color: gray;">78</sup>.
<h4>כשהביא שתי שערות</h4>
קטן שהביא שתי שערות: יש סוברים בדעת אמוראים שיכול לפרוס על שמע<sup style="color: gray;">79</sup>, ולדעתם זוהי שאמר רבי יודן בירושלמי, שקטן שהביא שתי שערות, פורס על שמע<sup style="color: gray;">80</sup>, היינו בקטן ממש<sup style="color: gray;">81</sup>, אבל לדעת הרבה ראשונים ואחרונים אין קטן פורס על שמע, אף על פי שהביא שתי שערות<sup style="color: gray;">82</sup>, שכיון שלא הגיע לגדלות, אין השערות אלא שומא בלבד<sup style="color: gray;">83</sup>.
<h4>בן שתים עשרה שנה</h4>
קטן בן שתים עשרה שנה - היינו קטן שהגיע לגיל חינוך<sup style="color: gray;">84</sup>, או שהוא מופלא-הסמוך-לאיש*<sup style="color: gray;">85</sup> - יש שכתבו שפורס על שמע<sup style="color: gray;">86</sup>, שלדעתם קטן המחוייב מדרבנן, יכול להוציא גדול ידי חובתו, בברכות שאינו מחוייב בהם אלא מדרבנן<sup style="color: gray;">87</sup>, ויש שבארו שלדעתם זוהי שאמר רבי יודן בירושלמי, שקטן שהביא שתי שערות פורס על שמע<sup style="color: gray;">88</sup>, היינו כשהוא בן שתים עשרה שנה<sup style="color: gray;">89</sup>. אבל לדעת הרבה ראשונים ואחרונים אין קטן פורס על שמע עד שיגדיל<sup style="color: gray;">90</sup>.
<h4>גדול שלא התמלא זקנו</h4>
גדול שהביא שתי שערות, אלא שלא התמלא זקנו - שאינו עובר לפני התיבה בקביעות, מפני כבוד צבור, לסוברים כן<sup style="color: gray;">91</sup> - יש סוברים שפורס על שמע<sup style="color: gray;">92</sup>, ויש שבארו שלדעתם זוהי שאמר רבי יודן בירושלמי, שקטן שהביא שתי שערות פורס על שמע<sup style="color: gray;">93</sup>, היינו שהגיע לכלל שלוש עשרה שנה<sup style="color: gray;">94</sup>, אלא שהוא חשוב קטן לענין לעבור לפני התיבה<sup style="color: gray;">95</sup>. ויש סוברים שאין חילוק בין פורס על שמע, לעובר לפני התיבה לענין זה<sup style="color: gray;">96</sup>.
<h4>בזמן הזה</h4>
בזמן הזה - שנהגו שהציבור מברכים בעצמם, ואין הפורס מוציאם ידי חובתם<sup style="color: gray;">97</sup> - יש שצדדו שאף קטן יכול לפרוס על שמע<sup style="color: gray;">98</sup>, שכיון שהטעם שאין קטן פורס על שמע, אינו אלא משום שאינו יכול להוציא את הרבים ידי חובתם<sup style="color: gray;">99</sup>. ויש סוברים שאף בזמן הזה, אין קטן פורס, משום אמירת "ברכו" שחובה על כל צבור לשמעם שחרית וערבית<sup style="color: gray;">100</sup>, או משום שהטעם שקטן אינו פורס על שמע אינו משום שצריך להוציאם ידי חובה<sup style="color: gray;">101</sup>.
<h4>פוחח</h4>
פוחח, והוא הלבוש בגדים קרועים<sup style="color: gray;">102</sup>, ואין בבגדיו בתי ידים, אלא כתפיו וזרועותיו מגולות<sup style="color: gray;">103</sup>, או: שכרעיו נראים<sup style="color: gray;">104</sup>, או: שלובש חלוק דק, שבשרו נראה מתוכו<sup style="color: gray;">105</sup>, אף על פי שאינו עובר לפני התיבה משום כבוד-הצבור*<sup style="color: gray;">106</sup>, פורס על שמע<sup style="color: gray;">107</sup>, שאין בפריסה צבור כל כך, שנחוש לכבוד צבור<sup style="color: gray;">108</sup>, או לפי שאינו עובר לפני התיבה, אלא במקומו הוא עומד ופורס<sup style="color: gray;">109</sup>, או לפי שאינו פורס אלא להשלמה עבור יחידים המאחרים את התפילה בבית כנסת<sup style="color: gray;">110</sup> - לסוברים כן<sup style="color: gray;">111</sup> - וכתבו ראשונים שאין הפוחח <i>פורס על שמע</i> אלא דרך עראי, כשאין שם אחר אלא הוא<sup style="color: gray;">112</sup>.
<h4>סומא</h4>
סומא* נחלקו בו תנאים האם פורס את שמע: לדעת חכמים סומא פורס את שמע<sup style="color: gray;">113</sup>, וכן הלכה<sup style="color: gray;">114</sup>, ואף על פי שבכללה של הפריסה היא ברכת המאורות<sup style="color: gray;">115</sup>, שאף על פי שהוא אינו רואה, הרי הוא נהנה מן המאורות בכך שרואים אחרים, והם מורים לו את הדרך<sup style="color: gray;">116</sup>, ולפיכך הוא מחוייב לברך על המאורות<sup style="color: gray;">117</sup>. לדעת רבי יהודה כל שלא ראה מאורות מימיו, אינו פורס על שמע<sup style="color: gray;">118</sup>, כיון שאינו נהנה מן המאורות<sup style="color: gray;">119</sup>. על פרטי הדין ע"ע סומא.
<h4>חרש</h4>
חרש* המדבר ואינו שומע, לכתחילה אינו פורס על שמע<sup style="color: gray;">120</sup>, משום שלכתחילה צריך להשמיע הברכות לאזניו<sup style="color: gray;">121</sup>.
<h3><b>הפריסה בסדר התפילה</b></h3>
<h4>שליח ציבור בברכות קריאת שמע</h4>
שליח הציבור העובר לפני התיבה בקריאת שמע וברכותיה - של שחרית<sup style="color: gray;">122</sup>, ויש שהוסיפו אף של ערבית<sup style="color: gray;">123</sup> - יש מן הגאונים והראשונים שכתבו שהוא נקרא פורס על שמע, בשונה מה"עובר לפני התיבה", שהוא השליח ציבור של שמונה עשרה - בטעם הדבר שנקרא "פורס" עי' לעיל<sup style="color: gray;">124</sup> - שהיה מנהגם ששליח צבור היה עומד רחוק מן התיבה, בעוד שהיה קורא את שמע וברכותיה, וכשמגיע לשמונה עשרה, היה עובר לפני התיבה ומתקרב לשם<sup style="color: gray;">125</sup>, להודיע ששני ענינים הם<sup style="color: gray;">126</sup>.
<h4>הוצאת הרבים בברכות</h4>
סדר תפילת הציבור בברכות קריאת שמע, כתבו גאונים וראשונים, שהשליח ציבור <i>פורס על שמע</i> - שקורא ברכות קריאת שמע<sup style="color: gray;">127</sup> - בקול רם, והעם עונים אמן אחר כל ברכה וברכה, ויוצאים ידי חובתם בברכת השליח צבור<sup style="color: gray;">128</sup>, שלא כדרך שעושים בתפילת שמונה עשרה, שתחילה מתפללים היחידים כל אחד לעצמו, והשליח ציבור אינו חוזר אלא בשביל להוציא את שאינם בקיאים<sup style="color: gray;">129</sup>. פרשיות של קריאת שמע, קורא כל אחד עם השליח ציבור, עיין על כך בערך קריאת שמע. על יציאת הבקי ידי חובתו בברכות קריאת שמע מהשליח ציבור, עיין ערך ברכות קריאת שמע<sup style="color: gray;">130</sup>, וערך שליח צבור. ויש נוהגים - וכן נוהגים בזמן הזה<sup style="color: gray;">131</sup> - שכל אחד קורא בעצמו ברכות קריאת שמע, ועונים קדושה וברכו עם השליח ציבור<sup style="color: gray;">132</sup>, בטעם הדבר, עיין ערך ברכות קריאת שמע<sup style="color: gray;">133</sup>, וערך שליח צבור.
<h4>בעשרה</h4>
שליח צבור הפורס על שמע, להוציא את הרבים ידי חובתם - בברכה ראשונה, שיש בה קדושת יוצר - כתבו ראשונים בדעת תנאים שהיינו דוקא בעשרה<sup style="color: gray;">134</sup>, ולדעתם זוהי ששנינו, שאין פורסין את שמע אלא בעשרה<sup style="color: gray;">135</sup>, שחובת ברכת קריאת שמע מוטלת על כל יחיד, ואינו יוצא ידי חובתו אלא באמירה, או בעניית אמן בעשרה<sup style="color: gray;">136</sup>, ויש מן הראשונים שכתבו שהטעם שתקנו חכמים כן, הוא מפני דבר שבקדושה שבהם דהיינו בשפה ברורה<sup style="color: gray;">137</sup>, ואין אומרים דבר שבקדושה בפחות מעשרה<sup style="color: gray;">138</sup>.
<h4>בשאר הברכות</h4>
בשאר ברכות של קריאת שמע, יש שכתבו בדעת ראשונים שמוציאים ידי חובה אף שלא בעשרה<sup style="color: gray;">139</sup>, שלדעתם הטעם שצריך עשרה הוא משום קדושת יוצר<sup style="color: gray;">140</sup>, והיינו דוקא בברכה ראשונה<sup style="color: gray;">141</sup>. ויש שכתבו שאף בשאר הברכות, אין מוציאים את הרבים אלא בעשרה<sup style="color: gray;">142</sup>. על מקור דין עשרה, ופרטי הדינים, ע"ע צבור.
<h4>בערבית</h4>
אף בברכות קריאת שמע של ערבית, כתבו ראשונים שאין פורסין פחות מעשרה להוציא אחרים ידי חובתם<sup style="color: gray;">143</sup>, ואף לדעת הסוברים שבשחרית הטעם שאין פורסים על שמע בפחות מעשרה הוא משום שאומרים קדושה<sup style="color: gray;">144</sup>, ובערבית אין אומרים קדושה, משום שלא חלקו חכמים בתקנתם<sup style="color: gray;">145</sup>, וכתבו אחרונים שלדעתם אין צריכים עשרה אלא בברכה ראשונה<sup style="color: gray;">146</sup>, כמו בשחרית, שלדעתם אין צריכים עשרה אלא בברכה ראשונה שיש בה קדושה<sup style="color: gray;">147</sup>, ויש סוברים שאף בשאר ברכות קריאת שמע של ערבית, אין שליח ציבור מוציא אלא בעשרה<sup style="color: gray;">148</sup>.
<h4>עמידת הפורס</h4>
פורס על שמע יש מן הראשונים שכתבו שהפורס עומד בעת קריאת שמע וברכותיה, אבל את הציבור אין מטריחים לעמוד<sup style="color: gray;">149</sup>.
<h4>פריסת שמע וחזרת הש"ץ</h4>
הפורס על שמע, כתבו ראשונים שפעמים שאחד פורס על שמע ואחד עובר לפני התיבה בחזרת הש"ץ<sup style="color: gray;">150</sup>. ויש שכתבו בדעת תנאים שהפורס על שמע, הוא עובר לפני התיבה, והוא נושא את כפיו<sup style="color: gray;">151</sup>, כדי לזרזו<sup style="color: gray;">152</sup>, לפרוס על שמע<sup style="color: gray;">153</sup>, שכיון שנעשה לו כבוד זה, אינו נמנע מלפרוס על שמע<sup style="color: gray;">154</sup>, ואם היה קטן - היינו קטן הפורס על שמע, לסוברים כן<sup style="color: gray;">155</sup> - אביו או רבו, עוברים בשבילו<sup style="color: gray;">156</sup>.
<h4>מנין שנחסר לאחר הפריסה</h4>
פריסת שמע וחזרת הש"ץ, נחלקו ראשונים בדעת אמוראים האם הם חשובים ענין אחד, או שני עניינים, לענין מנין שנחסר בין פריסת שמע לחזרת הש"ץ - שמנין שנחסר, יכולים להשלים את אותו ענין שהתחילו בו, ולא להתחיל בדבר אחר, שצריכים בו עשרה<sup style="color: gray;">157</sup> - יש סוברים שחשובים שני עניינים, ולכן אם היה מנין בפריסת שמע, ויצאו מן המתפללים, ונחסר המנין קודם חזרת הש"ץ, אין הש"ץ חוזר את התפילה<sup style="color: gray;">158</sup>, ויש סוברים שהואיל והתחיל בברכות קריאת שמע, גומר עד סוף שמונה עשרה<sup style="color: gray;">159</sup>.
<h3><b>הפריסה למאחרים לבית כנסת</b></h3>
<h4>השלמה למאחרים</h4>
הבאים לבית הכנסת לאחר שקראו הצבור את שמע - ורוצים לומר קדיש וברכו<sup style="color: gray;">160</sup>, וקדושה<sup style="color: gray;">161</sup> - עומד אחד ופורס על שמע<sup style="color: gray;">162</sup>, היינו שאומר, ישתבח<sup style="color: gray;">163</sup>, קדיש וברכו, וברכה ראשונה של ברכות קריאת שמע<sup style="color: gray;">164</sup>, עד יוצר המאורות<sup style="color: gray;">165</sup>, ומדלג אהבת עולם וקריאת שמע, שאין נאמרות בתורת נדבה<sup style="color: gray;">166</sup>, ומדלגים משם לשמונה עשרה<sup style="color: gray;">167</sup>, הואיל וכבר קרא לעצמו תחלה קריאת שמע וברכותיה, שסדר ברכות קריאת שמע אינו מעכב<sup style="color: gray;">168</sup>, לכן רשאי להפסיק ביניהם<sup style="color: gray;">169</sup>, והסמיכו ענין השלמה למאחרים על הכתוב "בפרוע פרעות בישראל בהתנדב עם ברכו ה' "<sup style="color: gray;">170</sup>, ודרשו שבפרוע פרעות בישראל - היינו שהם פרועים<sup style="color: gray;">171</sup>, מלשון "כי פרוע הוא"<sup style="color: gray;">172</sup> - ולא עשו את מה שמוטל עליהם לעשות, אז יתנדב העם לברך ה'<sup style="color: gray;">173</sup>, וסמכו שלא לומר אלא ברכה אחת, כמו שמצינו באנשי משמר שלא היו אומרים, אלא ברכה אחת<sup style="color: gray;">174</sup>, ולדעתם זו היא ששנינו הפורס את שמע<sup style="color: gray;">175</sup>, שמשמעות לשון פורס לדעתם הוא מלשון חצי הדבר, שאין אומרים אלא חצי מהברכות שלפני קריאת שמע<sup style="color: gray;">176</sup>, ויש שמשמע בדבריהם שהפורס היה חוזר על כל ברכות קריאת שמע עבור המאחרים<sup style="color: gray;">177</sup>, ולדעתם לשון פורס הוא מלשון ברכה<sup style="color: gray;">178</sup>. ויש מן הראשונים שמשמע בדבריהם שאין פורסים בשביל המאחרים לבית הכנסת<sup style="color: gray;">179</sup>, שלדעתם לא נשנה דין זה במשנה, ו"פורס על שמע" בארו בענין אחר<sup style="color: gray;">180</sup>. על השלמת קדיש, ואמירת פסוקים לפניו, ע"ע קדיש<sup style="color: gray;">181</sup>. על השלמת ברכו, עבור אלו שלא שמעו ברכו, ע"ע ברכו. על השלמת תפילת שמונה עשרה למאחרים לבוא לבית הכנסת, ע"ע חזרת הש"ץ<sup style="color: gray;">182</sup>. על הפורס, האם צריך שיהיה דוקא אחד מאלו שיוצאים ידי חובה בפריסה זו, ועל המנהג שאבלים פורסים, ע"ע שליח צבור<sup style="color: gray;">183</sup>.
<h4>ברכה ראשונה</h4>
בטעם שהפורס אומר ברכה ראשונה של קריאת שמע נחלקו ראשונים ואחרונים: (א) יש שכתבו שהוא משום קדושה של יוצר<sup style="color: gray;">184</sup>, שלדעתם אינה נאמרת בפחות מעשרה<sup style="color: gray;">185</sup>. (ב) ויש שכתבו הטעם - אף לדעת הסוברים שקדושה של יחיד נאמרת על ידי יחיד<sup style="color: gray;">186</sup> - שמאחר שהפורס אומר "ברכו", צריכים הציבור לומר על כל פנים שום ברכה, שאם לא כן הם נראים ככופרים, שאומר להם לברך ואינם חפצים, ולכן אומרים ברכה ראשונה של ברכות קריאת שמע<sup style="color: gray;">187</sup>, והפורס אומר הברכה בקול רם, והאחרים שומעים, והשומע-כעונה*<sup style="color: gray;">188</sup>, ולדעתם לא די בעניית "ברוך השם המבורך לעולם ועד"<sup style="color: gray;">189</sup>, משום שלדעתם אינה אלא ענייה על הזכרת השם, אבל עדיין לא נתקיים מה שאמר להם הש"ץ שיברכו<sup style="color: gray;">190</sup>, ויש שחולקים על טעם זה, וסוברים שדי בעניית "ברוך ה' המבורך לעולם ועד", בשביל שלא יראו ככופרים<sup style="color: gray;">191</sup>, שבענייה זו עשו מה שאמר להם לברך את השם<sup style="color: gray;">192</sup>, וכדרך שמצינו בברכות של קריאת התורה, שהעולה אומר ברכו את ה' המבורך, שאין עונים אחריו אלא ברוך השם המבורך וכו'<sup style="color: gray;">193</sup>, וענייה זו חשובה כברכה<sup style="color: gray;">194</sup>. (ג) ויש סוברים שהטעם שהפורס מברך ברכה ראשונה הוא בשביל להוציא את שאינם בקיאים ידי חובתם, ואינו מברך אלא ברכה ראשונה, משום שעל ברכה שניה אין יכולים לענות אמן, משום הפסק בין הברכות לקריאת שמע<sup style="color: gray;">195</sup>, ובלא עניית אמן אין יוצאים ידי חובתם<sup style="color: gray;">196</sup>, ולפי טעם זה אין הפורס מברך ברכה ראשונה אלא במקום שצריך להוציאם ידי חובתם, אבל כשכולם בקיאים לברך בעצמם, או שהמתפללים כבר יצאו ידי חובתם בברכות, ואין פורסים אלא משום קדיש וברכו, אין הפורס מברך אפילו ברכה ראשונה<sup style="color: gray;">197</sup>.
<h4>עבור אלו שכבר התפללו</h4>
פריסה על שמע, עבור אלו שהתפללו ביחידות, נחלקו ראשונים ואחרונים: יש סוברים שאף בעבורם פורסים על שמע <sup style="color: gray;">198</sup>, ואינו דומה לברכת הזימון, שאם ברכו יחידים בעצמם, פרח מהם חובת זימון, ושוב אין מצטרפים לזימון<sup style="color: gray;">199</sup>, שברכת המזון בלא זימון היא ברכה כראוי, אבל העדר אמירת קדושה בתפילה, הוא חסרון בגוף התפלה, ולכן צריכים לחזור ולהתפלל בעשרה<sup style="color: gray;">200</sup>, או משום שדוקא בברכת המזון, לאחר שיוצאים ידי חובה, שוב לא שייך זימון, שאין זימון בלא ברכת המזון, מה שאין כן לענין פריסה, שמצינו קדיש גם בלא תפלה<sup style="color: gray;">201</sup>, וכן ברכו, כמו בברכת התורה<sup style="color: gray;">202</sup>, וכן קדושה מצינו שהשומע קדושה מחוייב לענות, אף על פי שכבר ענה לקדושה<sup style="color: gray;">203</sup>, לפיכך פורסים אף על פי שהתפללו תחילה<sup style="color: gray;">204</sup>. ויש סוברים שאין פורסים עבור אלו שהתפללו ביחידות, שכיון שהתפללו כל אחד לעצמו, פרח מהם קדיש וקדושה, ואף על גב שאחר כך נאספו למנין, אין יכולים לחזור ולהתפלל בקדיש וקדושה, ששוב אינם מחוייבים<sup style="color: gray;">205</sup>, וכמו שמצינו לענין זימון, שאם ברכו יחידים בעצמם, פרח מהם חובת זימון ואין מצטרפים<sup style="color: gray;">206</sup>.
<h4>עשרה</h4>
פריסה של שמע להשלמה למאחרים, אינה נאמרת בפחות מעשרה<sup style="color: gray;">207</sup>. בטעם הדבר, יש שפרשו מפני קדושה שביוצר<sup style="color: gray;">208</sup>, שאינה נאמרת ביחיד, לסוברים כן<sup style="color: gray;">209</sup>, ויש שפרשו שעיקר הטעם שפורסים בעשרה הוא משום הקדיש והברכו, שאין נאמרים אלא בעשרה<sup style="color: gray;">210</sup>, על העשרה, אם צריכים שיצאו ידי חובה בפריסה זו, ע"ע צבור.
<h4>המנהג בזמן הזה</h4>
בזמן הזה, יש שכתבו שנהגו שאין הפורס על שמע אומר אלא קדיש וברכו, ועונים אחריו ברוך ה' המבורך לעולם ועד, ואחר כך כל יחיד אומר לעצמו קריאת שמע וברכותיה<sup style="color: gray;">211</sup>, שלדעתם הטעם שהפורס מברך ברכה ראשונה אינו אלא בשביל להוציא בברכה את אלו שאינם בקיאים<sup style="color: gray;">212</sup>, ולכן בזמן הזה שכולם בקיאים לקרוא הברכות, ואין פורסים אלא כדי לענות קדיש וברכו, אין הפורס צריך לומר ברכה ראשונה<sup style="color: gray;">213</sup>, או שהטעם שהפורס מברך ברכה ראשונה הוא משום קדושה של יוצר<sup style="color: gray;">214</sup>, וסומכים על הסוברים שקדושה של יוצר נאמרת ביחידות<sup style="color: gray;">215</sup>, או לפי שנהגו לפרוס קודם שיתחיל הש"ץ התפלה בקול רם, ונמצא שמיד מתחיל השליח צבור בברכות שמונה עשרה<sup style="color: gray;">216</sup>, ואפשר שנהגו כן, משום שראו שטוב לנהוג כך, ולא להרבות בברכת יוצר, שכבר יצא בו כל יחיד ויחיד<sup style="color: gray;">217</sup>. אף הפורס עצמו אין צריך להשלים יותר מזה, ואינו דומה לתפילה, שהש"ץ המתפלל בשביל להוציא אחרים ידי חובה בקדושה, צריך להשלים את התפילה<sup style="color: gray;">218</sup>, לפי שקדיש וברכו הם דברי שבח בעלמא, ודי בשבחים אלו אפילו לפורס בעצמו, מה שאין כן בדברי תפלה, שאינו דרך כבוד להפסיק באמצע<sup style="color: gray;">219</sup>.
<h4>זמן הפריסה</h4>
זמן הפריסה בזמן הזה, יש שכתבו שהמנהג הוא לפרוס על שמע חוץ לבית הכנסת, כשיתחילו הציבור תפלת שמונה עשרה בלחש, וכתבו שהמנהג היותר נכון הוא לפרוס חוץ לבית הכנסת, כשיסיימו הצבור תפלת שמונה עשרה, כדי שלא לערבב הציבור בתפלתם, ובשביל שיוכלו המתפללים להשלים מנין עשרה אם יחסרו<sup style="color: gray;">220</sup>.
<h4>בערבית</h4>
כשם שפורסין על שמע שחרית כך פורסין ערבית<sup style="color: gray;">221</sup>, ואין אומרין אלא ברכה ראשונה, כמו בשחרית<sup style="color: gray;">222</sup>, ובלא קדיש וברכו<sup style="color: gray;">223</sup>, וכתבו ראשונים אחרונים שאף בפריסה של ערבית יש לפרוס בעשרה, ואף על פי שבשחרית אין צריכים עשרה אלא משום אמירת קדושה, לסוברים כן<sup style="color: gray;">224</sup>, ובערבית אין אומרים קדושה, משום שלא חלקו חכמים בתקנתם<sup style="color: gray;">225</sup>. ויש שכתבו שלא נהגו בפריסה בערבית, שאפשר שהקלו משום שאין בערבית אלא ברכו בלא קדיש<sup style="color: gray;">226</sup>, ומכל מקום אם אחד רוצה להחמיר על עצמו ולפרוס בערבית אין מוחין בידו, ותבא עליו ברכה<sup style="color: gray;">227</sup>, או לפי שנהגו מנחה ומעריב יחד, ואין מצוי לאחר כל כך לבית הכנסת עד לאחר "ברכו"<sup style="color: gray;">228</sup>, אבל אם אירע שאחד לא התפלל, יפרוס<sup style="color: gray;">229</sup>.
<h4>פריסה אחר פריסה</h4>
פריסה על שמע עבור מאחרים, שבאו לאחר שכבר פרסו עבור מאחרים, כתבו ראשונים שפורסים, ואפילו בפני אלו שכבר פרסו בפניהם<sup style="color: gray;">230</sup>. ויש שכתבו שאין פורסים פעמיים, והבא לפרוס שנית גוערים בו<sup style="color: gray;">231</sup>.
<h4>מקום הפריסה</h4>
מקום עמידת הפורס - בשעה שמתפללים בבית הכנסת<sup style="color: gray;">232</sup> - נהגו שיעמוד בחצר<sup style="color: gray;">233</sup>, או בפתח בית הכנסת, בשביל שלא להטעות את השליח ציבור<sup style="color: gray;">234</sup>.
<h4>במקום שכבר התפללו</h4>
פריסה על שמע בבית הכנסת באותו מקום שכבר התפללו, מותרת, אלא שהפורס לא יעמוד באותו מקום שעמד החזן הראשון, שזהו גנאי לראשונים<sup style="color: gray;">235</sup>, והיינו דוקא כאשר הראשונים עדיין נמצאים בבית כנסת, אבל אם יצאו הראשונים, יוכל לעמוד הפורס אף במקום שעמד הראשון<sup style="color: gray;">236</sup>, ולא עוד אלא אפילו כאשר אין חזן לאחרונים, יכול החזן הראשון לפרוס ולהוציא גם את האחרונים<sup style="color: gray;">237</sup>, ויש מקומות שאין מקפידים על זה, ואפילו כאשר מתפללים כמה מניינים בזה אחר זה, עומד החזן במקום אחד לפני העמוד, ולא חששו לגנות הראשונים, לאחר שהדבר ידוע שנוהגים לעשות כן<sup style="color: gray;">238</sup>.
<h4>סדר תפילת היוצאים בפריסה</h4>
סדר התפילה, בפריסה על שמע, שאין הפורס אומר אלא ברכה אחת ומדלג לשמונה עשרה<sup style="color: gray;">239</sup>, היחידים היוצאים ידי חובתם בפריסה, ממשיכים בסדר התפילה, והפורס ממתין להם, עד שיגיעו לשמונה עשרה<sup style="color: gray;">240</sup>.
<h4>פריסה קודם התפילה</h4>
פריסה קודם התפילה, כגון הרוצה לצאת לדרך ביחיד - ואחר כך לא ישיג עוד מנין<sup style="color: gray;">241</sup> - ורוצה לשמוע קדיש וברכו קודם שיצא, כתבו אחרונים שיש לעיין האם יוכל לפרוס לכתחילה, לומר קדיש וברכו וברכת יוצר ותפילה, ואחר כך לחזור ולהשלים את התפילה<sup style="color: gray;">242</sup>.
<h3><b>הפריסה באחיזת ספר תורה</b></h3>
<h4>באחיזת ספר תורה</h4>
פורס על שמע - האמור לענין שהמפטיר הוא פורס על שמע<sup style="color: gray;">243</sup> - מצינו במסכת סופרים שיש אומרים שהיינו "שמע של תורה", שהמפטיר - ויש גורסים במסכת סופרים שחזן הכנסת, הוא הפורס על שמע של ספר תורה<sup style="color: gray;">244</sup> - אומר כמה פסוקים ותפילות, ואוחז את התורה, ואומר בנעימה - ובקול רם<sup style="color: gray;">245</sup> - "שמע ישראל השם אלקינו השם אחד"<sup style="color: gray;">246</sup>, והעם עונים ואומרים אחריו<sup style="color: gray;">247</sup>. ונקרא "פורס" מלשון פרוסה<sup style="color: gray;">248</sup>, לפי שאינו אומר אלא פסוק אחד של קריאת שמע<sup style="color: gray;">249</sup>. ויש מן הראשונים שכתבו מנהג זה, לומר פסוק "שמע ישראל", בשעת הוצאת ספר תורה<sup style="color: gray;">250</sup>.
<h4>זמן האמירה</h4>
זמן אמירת שמע ישראל בעת אחיזת ספר תורה, נחלקו בו ראשונים: יש שכתבו שהיו אומרים כן קודם קריאת התורה<sup style="color: gray;">251</sup>, ויש שכתבו שמשמע שהיו אומרים כן לאחר קריאת התורה<sup style="color: gray;">252</sup>.
<h4>טעם האמירה</h4>
טעם אמירת שמע ישראל לפני קריאת התורה - לסוברים כן<sup style="color: gray;">253</sup> - כתבו ראשונים שהוא בשביל להזכיר לפני קריאת התורה, קבלת עול מלכות שמים ועול מצות<sup style="color: gray;">254</sup>.
<h4>על ידי קטן</h4>
קטן שלא הגיע לחינוך, משמע בדברי ראשונים שיכול לפרוס על שמע של ספר תורה<sup style="color: gray;">255</sup>, ועיין ערך הוצאה והכנסה<sup style="color: gray;">256</sup>.
<h2>פחות משוה פרוטה</h2>
<b>הגדרת הערך</b> - דיני כסף או שוה כסף שאין בהם שוה פרוטה.
<h3>פתיחה</h3>
פחות משוה פרוטה, אינו חשוב ממון<sup style="color: gray;">1</sup>, ויש שפירשו שהוא מכלל השיעורים* שנמסרו למשה בסיני<sup style="color: gray;">2</sup>, שדוקא פרוטה חשוב ממון<sup style="color: gray;">3</sup>, ופחות משוה פרוטה הוא חצי-שיעור*<sup style="color: gray;">4</sup>. ולפיכך לדעתם הגוזל פחות שוה פרוטה שאינו חייב בהשבה<sup style="color: gray;">5</sup>, הוא אף כשלא מחלו הבעלים, כגון שלא ידעו הבעלים שנגזלו מהם<sup style="color: gray;">6</sup>. ויש שביארו שפחות משוה פרוטה אינו ממון לפי שאנשים אינם מקפידים ומוחלים על שיעור מועט כזה<sup style="color: gray;">7</sup>.
<h3>דינים שאינם בפחות משוה פרוטה</h3>
פחות משוה פרוטה, ובאבידה* אין חייבים עליה בהשבת אבידה<sup style="color: gray;">8</sup>, שנאמר: אשר תאבד ממנו ומצאתה<sup style="color: gray;">9</sup>, עד שתהא שוה פרוטה בשעת אבדה ובשעת מציאה<sup style="color: gray;">10</sup>, ובגזילתו אין מתחייבים בהשבתו<sup style="color: gray;">11</sup>, ואין הגוזלו וכפר ונשבע מתחייב בחומש*<sup style="color: gray;">12</sup>, ואין המודה-במקצת* בו חייב שבועה<sup style="color: gray;">13</sup>, ואין בו אונאה*<sup style="color: gray;">14</sup>, ואין קונים בו בקנין כסף<sup style="color: gray;">15</sup>, ואין בית דין יושבים לדון בו<sup style="color: gray;">16</sup>, אין מקדשים בו אשה בקידושי כסף<sup style="color: gray;">17</sup>. על המקדש בו, ובא עליה אחר כך, שנחלקו אם אדם יודע שאין קדושין תופסים בפחות משוה פרוטה, ובעל לשם קדושין, ע"ע אדם יודע<sup style="color: gray;">18</sup>, וע' אין אדם עושה בעילתו בעילת זנות<sup style="color: gray;">19</sup>. על שאר דינים שדינם דוקא בשוה פרוטה ע"ע פרוטה.
על איסור גניבה ואיסור גזילה, אם נוהג אף בפחות משוה פרוטה, ע"ע גנבה<sup style="color: gray;">20</sup>, וע' גזל<sup style="color: gray;">21</sup>, וע' חצי שיעור<sup style="color: gray;">22</sup>, וע' מחילה<sup style="color: gray;">23</sup>. על איסור ריבית*, אם נוהג בפחות משוה פרוטה, ע"ע ריבית<sup style="color: gray;">24</sup>. על זר האוכל תרומה בשוגג, שמשלם חומש*, אם חייב אף בשאכל פחות משוה פרוטה, ע"ע חומש<sup style="color: gray;">25</sup>.
<h3>הקדש</h3>
המקדיש דבר שהוא פחות משוה פרוטה, נחלקו ראשונים אם ההקדש חל: א) יש שסוברים שאינו חל<sup style="color: gray;">26</sup>, שאינו חשוב ממון שיחול עליו הקדש<sup style="color: gray;">27</sup>. או מפני שפחות משוה פרוטה אי אפשר לפדותו<sup style="color: gray;">28</sup>, וכל שאינו ראוי לפדיון אין ההקדש חל עליו<sup style="color: gray;">29</sup>. או לפי שאין מעילה בפחות משוה פרוטה<sup style="color: gray;">30</sup>, ואין אדם מקדיש אלא דבר שיש בו מעילה<sup style="color: gray;">31</sup>. או לפי שהמקדיש שלא כדרך המתנדבים לא חל ההקדש<sup style="color: gray;">32</sup>, והמקדיש פחות משוה פרוטה אינו כדרך המתנדבים, שאינו דרך ארץ להקדיש פחות משוה פרוטה<sup style="color: gray;">33</sup>. על קדשי בדק הבית שיש שכתבו שחל ההקדש אף בפחות משוה פרוטה, ע"ע הקדש<sup style="color: gray;">34</sup>. ב) ויש סוברים שהקדש חל אף על פחות משוה פרוטה<sup style="color: gray;">35</sup>.
<h3>מעילה</h3>
המשתמש בשל הקדש ומועל בפחות משוה פרוטה, משלם את הקרן<sup style="color: gray;">36</sup>, שנאמר: ואת אשר חטא מן הקדש ישלם<sup style="color: gray;">37</sup>, ודרשו לרבות פחות משוה פרוטה להישבון<sup style="color: gray;">38</sup>, שכל שהוא קודש ואפילו פחות משוה פרוטה, ישלם<sup style="color: gray;">39</sup>. ובחיוב קרבן אשם-מעילות* ותשלום חומש* של המועל בשוגג, נחלקו בדבר, יש סוברים שפטור<sup style="color: gray;">40</sup> - על אם יש איסור לדעתם למעול פחות משוה פרוטה, ע"ע מעילה<sup style="color: gray;">41</sup> - ויש סוברים שחייב, שנאמר: הקדש ישלם ואת חמישתו יוסף עליו<sup style="color: gray;">42</sup>, שאפילו על פחות משוה פרוטה משלם חומש<sup style="color: gray;">43</sup>. ואם הוא מזיד, כתבו ראשונים שאינו לוקה<sup style="color: gray;">44</sup>.
<h3>שכירות העדים במוציא שם רע</h3>
מוציא-שם-רע* שחייב דוקא אם שכר עדים להעיד שזינתה, לסוברים כן<sup style="color: gray;">45</sup>, נסתפק ר' ירמיה אם חייב אף בששכרם בפחות משוה פרוטה<sup style="color: gray;">46</sup>.
<h3>משתמש בנפש שגנבו</h3>
גונב-נפש* ומשתמש בו ומכרו שחייב<sup style="color: gray;">47</sup>, אם השימוש פחות משוה פרוטה, כגון שנשען עליו או נסמך בו<sup style="color: gray;">48</sup>, נחלקו בדבר תנאים: לחכמים חייב אף בשימוש פחות משוה פרוטה<sup style="color: gray;">49</sup>, שכן משמעות הכתוב: והתעמר בו<sup style="color: gray;">50</sup>, משמעו עימור כל שהוא<sup style="color: gray;">51</sup>. ולר' יהודה אינו חייב<sup style="color: gray;">52</sup>. הלכה כחכמים<sup style="color: gray;">53</sup>.
<h3>חליפין</h3>
קנין חליפין* עושין אף בדבר שאין שוה פרוטה<sup style="color: gray;">54</sup>, בטעם הדבר ע"ע חליפין<sup style="color: gray;">55</sup>.
<h3>בן נח</h3>
בן-נח* חייב בגזל אף על פחות משוה פרוטה<sup style="color: gray;">56</sup>, על טעם הדבר ופרטי דיניו, ע"ע בן נח<sup style="color: gray;">57</sup>.
<h2>פי תקרה</h2>
<b>הגדרת הערך</b> - חודה של תקרה שחשובה כיורדת וסותמת ונעשית כמחיצה
<h3><b>הדין ומהותו</b></h3>
<h4>הדין</h4>
פי תקרה היינו במקום המקורה ללא דופן, רואים כאילו חודה של התקרה, נמשך ויורד עד למטה<sup style="color: gray;">1</sup>, ונעשית כמחיצה<sup style="color: gray;">2</sup>. ויש שכתבו שאינו נחשב מחיצה, אלא שפי תקרה מבדיל אותו מרשות אחרת<sup style="color: gray;">3</sup>. ויש שכתבו שתורת פתח* עליו<sup style="color: gray;">4</sup>. ודנו בפי תקרה לענין טלטול בשבת<sup style="color: gray;">5</sup>, לעשות המקום שחוצץ להיות רשות-היחיד*<sup style="color: gray;">6</sup>. וכן לענין לעשותו דפנות לסוכה<sup style="color: gray;">7</sup>. וכן לענין כלאי-כרם*, להבדיל בין גפנים לזרעים<sup style="color: gray;">8</sup>.
<h4>מקורו</h4>
מקור הדין של פי תקרה, יש מן ראשונים שמתורת גוד-אחית* הוא<sup style="color: gray;">9</sup>, שנאמרה הלכה למשה מסיני<sup style="color: gray;">10</sup>, ויש מן האחרונים שכתבו שעיקר ההלכה למשה מסיני של גוד אחית באה ללמד על פי תקרה<sup style="color: gray;">11</sup>. ויש מן הראשונים שכתבו שפי תקרה וגוד אחית שני דינים הם<sup style="color: gray;">12</sup>, שהרי פי תקרה הוא דוקא ברחב ארבעה לסוברים כן<sup style="color: gray;">13</sup>, וגוד אחית אינו אלא במחיצת עשרה<sup style="color: gray;">14</sup>. ויש מן הראשונים שנראה מדבריהם שפי תקרה מדרבנן הוא<sup style="color: gray;">15</sup>, ויש שכתבו לחלק, שבשבת אין פי תקרה מועיל אלא מדרבנן, ובסוכה מועיל מן התורה<sup style="color: gray;">16</sup>, לפי שבסוכה צריך מחיצות לעשותו בית, לזה מועיל פי תקרה, אך בשבת שצריך מחיצות למנוע הילוך הרבים, לזה אינו מועיל פי תקרה<sup style="color: gray;">17</sup>, או שמועיל דוקא לענין דופן ג' בסוכה שאינו אלא טפח<sup style="color: gray;">18</sup>.
<h4>מחיצה אפילו שבוקעים תחתיה</h4>
בטעם הדבר שאומרים פי תקרה ואף על פי שהגדיים בוקעים במקום המחיצה, וכל מחיצה שהגדיים בוקעים בה אינה מחיצה לסוברים כן<sup style="color: gray;">19</sup>, יש שפירשו שדוקא בדופן ג' בסוכה שהקל הכתוב בדינו<sup style="color: gray;">20</sup>, הקלו להתיר בו אף שבוקעים בו<sup style="color: gray;">21</sup>. ויש שפירשו שדוקא גוד-אחית* אין אומרים בשבוקעים בה<sup style="color: gray;">22</sup>, אבל פי תקרה - שלדעתם אינה מדין גוד אחית<sup style="color: gray;">23</sup> - אומרים אף בבוקעים בה<sup style="color: gray;">24</sup>. ויש שפירשו שכיון שאומרים בה גוד אחית, הרי היא כאילו סתומה<sup style="color: gray;">25</sup>. ויש שפירשו שהלכה למשה מסיני הוא שאומרים פי תקרה, ולפיכך אין חוששים במה שבוקעים בה<sup style="color: gray;">26</sup>. ויש שפירשו שאין חיסרון שבוקעים בה אלא במחיצה הבאה לחצוץ ולמנוע רגל הרבים, אך פי תקרה היא מחיצה הפתוחה לגמרי ואינה באה לחצוץ, ובכזה מחיצה אין חיסרון שבוקעים בה<sup style="color: gray;">27</sup>. ויש שפירשו שמאחר שפי תקרה מדין פתח הוא לסוברים כן<sup style="color: gray;">28</sup>, בפתח אין חסרון במה שבוקעים בו<sup style="color: gray;">29</sup>.
<h4>דעות תנאים ואמוראים</h4>
אם אומרים פי תקרה ובאיזה אופנים, נחלקו אמוראים בדבר: רב אמר באכסדרה*<sup style="color: gray;">30</sup> בבקעה, שמטלטלים בה בשבת, שפי תקרה של האכסדרה יורדת וסותמת, ונמצא שהאכסדרה מוקפת מחיצות<sup style="color: gray;">31</sup>, וכן הלכה<sup style="color: gray;">32</sup>. וכן אמר אביי לענין סוכה בחצר המוקפת אכסדרה, שמסכך על גבי אכסדרה, וכשרה הסוכה<sup style="color: gray;">33</sup>, ופירשו בלשון אחד בגמרא בדעתו שסובר שפי האכסדרה יורד וסותם, ונמצא החצר מוקפת מחיצות<sup style="color: gray;">34</sup>, ובלשון אחר בגמרא פירשו בדעתו שאינו מתיר אלא כשיש לאכסדרה פצימין וניתר על ידי לבוד*<sup style="color: gray;">35</sup>, ונחלקו ראשונים בדבר: יש שפירשו שסובר שאין אומרים פי תקרה לסוכה, לפי שמחיצות פי תקרה של האכסדרה נעשו להיות מחיצה לחלל האכסדרה ולא לסוכה שחוצה להם – ולא נאמרה הלכה למשה מסיני שאומרים פי תקרה, אלא למחיצה העשויה לחלל שלה<sup style="color: gray;">36</sup> - ולא הכשיר אלא משום לבוד, שיש בין הפצימין פחות מג'<sup style="color: gray;">37</sup>. ויש שפירשו, שאין בין הפצימין פחות מג' אלא הם בסוף הדפנות ורחוקים זה מזה, ומכל מקום כיון שיש היכר פצימים בזה אומרים פי תקרה<sup style="color: gray;">38</sup>. שמואל אמר באכסדרה בבקעה שאין מטלטלים בה<sup style="color: gray;">39</sup>, שאין אומרים פי תקרה יורד וסותם<sup style="color: gray;">40</sup>, ונחלקו ראשונים בדעתו: יש שכתבו שהוא דוקא בפרוצה מארבע רוחות – שאין עושים כל הרשות על ידי פי תקרה<sup style="color: gray;">41</sup> - וסובר שאין אומרים פי תקרה בארבע רוחות, אבל אם יש לה מחיצה אחת, אומרים בה פי תקרה בשלש רוחות<sup style="color: gray;">42</sup>. ויש שכתבו שהוא דוקא בשאין שם אלא שלש מחיצות והרביעית פרוצה כולה, אבל אם יש ארבע מחיצות, ואחת נפרץ ממנה, אומרים בו פי תקרה<sup style="color: gray;">43</sup>. רבא אמר שהמסכך על גבי אכסדרה, פסולה הסוכה<sup style="color: gray;">44</sup>, וכן הלכה<sup style="color: gray;">45</sup>, ובגמרא אמרו בדעתו שאפשר שדוקא במסכך על גבי אכסדרה אין אומרים פי תקרה, לפי שמחיצות פי תקרה של האכסדרה נעשו להיות מחיצה לחלל האכסדרה ולא לסוכה שחוצה להם – ולא נאמרה הלכה למשה מסיני שאומרים פי תקרה, אלא למחיצה העשויה לחלל שלה<sup style="color: gray;">46</sup>, ויש מפרשים שמדרבנן אין אומרים פי תקרה לחלל שחוצה להם, אבל מן התורה אומרים פי תקרה<sup style="color: gray;">47</sup> - אבל לחלל האכסדרה, כגון לענין שבת, אומרים פי תקרה<sup style="color: gray;">48</sup>. בדעת התנאים יש מן הראשונים שכתבו שנחלקו בדבר, שהסוברים במחיצה תלויה שאינה מתרת<sup style="color: gray;">49</sup>, אף אין אומרים פי תקרה<sup style="color: gray;">50</sup>. ויש מן הראשונים שחולקים וסוברים שאף הסוברים שאינה מתרת יכולים לסבור שאומרים פי תקרה<sup style="color: gray;">51</sup>.
<h4>באופן שנחלקו רב ושמואל</h4>
בדעת רב ושמואל שנחלקו לענין טלטול בשבת אם אומרים פי תקרה<sup style="color: gray;">52</sup>, נחלקו בגמרא בדעתם: ללשון ראשון בגמרא, נחלקו בפרצה יותר מי' אמות – שאין לו תורת פתח*<sup style="color: gray;">53</sup> - שלרב אומרים פי תקרה<sup style="color: gray;">54</sup>, ואף שאין לו פצימין בצדדיו, שאין לו תורת פתח<sup style="color: gray;">55</sup>, ולשמואל אין אומרים פי תקרה<sup style="color: gray;">56</sup>. וללשון שני בגמרא, בפרצה ביותר מי', לדעת כולם אין אומרים פי תקרה – כיון שאין בו פצימין<sup style="color: gray;">57</sup> - ונחלקו דוקא בפרצת י', שלרב אומרים פי תקרה<sup style="color: gray;">58</sup>, ואף על פי שאין פצימין שאין לו תורת פתח<sup style="color: gray;">59</sup>, ולדעת שמואל אין אומרים פי תקרה<sup style="color: gray;">60</sup>. להלכה יש שפסקו כרב בלשון ראשון<sup style="color: gray;">61</sup>. ויש שפסקו כרב בלשון שני<sup style="color: gray;">62</sup>.
<h4>באיזה רוח</h4>
באיזה רוח אומרים פי תקרה, נחלקו ראשונים בדעת אמוראים: א) יש סוברים שאף אם אין מחיצות בכל הרוחות אומרים בכל הרוחות פי תקרה<sup style="color: gray;">63</sup>. ב) יש סוברים שאף אם אין מחיצות בכל הרוחות אומרים פי תקרה דוקא בג' רוחות, ולא בד' רוחות<sup style="color: gray;">64</sup>. ג) ויש סוברים שדוקא אם יש מחיצה אחת, אומרים פי תקרה בשאר שלש מחיצות<sup style="color: gray;">65</sup>. ד) ויש סוברים שאף בב' מחיצות ואפילו שאין עומדות זו אצל זו, אומרים פי תקרה<sup style="color: gray;">66</sup>. ה) יש סוברים שדוקא אם יש ב' מחיצות עומדות זו אצל זו ("כמין גא"ם"), שהדרך לעשות במקום כזה קצת דברי צניעות, אומרים פי תקרה בשאר רוחות<sup style="color: gray;">67</sup>. ו) ויש סוברים דוקא בשיש שלש מחיצות, אומרים פי תקרה ברוח רביעית<sup style="color: gray;">68</sup>. ז) ויש סוברים דוקא ביש ארבע מחיצות, ואחת נפרצה אפילו יותר מעשר, אומרים בו פי תקרה<sup style="color: gray;">69</sup>. על כלאי-כרם* שפי תקרה נעשה בו מחיצה אף ברוח אחת, ובטעם הדבר, ע"ע כלאי כרם<sup style="color: gray;">70</sup>.
<h3><b>התקרה</b></h3>
<h4>השוה את קירויו</h4>
פי תקרה הוא דוקא בשרואים את חודה של התקרה אבל בשאין רואים אותה כגון חצר המוקפת אכסדרה, וסיכך את החצר והניח את הסכך בשוה לתקרת האכסדרה שאין רואים את חודה של התקרה, אין אומרים בה פי תקרה<sup style="color: gray;">71</sup>.
<h4>רוחב התקרה</h4>
רוחב התקרה שאומרים בה פי תקרה, כתבו ראשונים שהוא דוקא ברחבה ד'<sup style="color: gray;">72</sup>, שהיא תקרה חשובה, שאומרים פי תקרה ולא פי קורה<sup style="color: gray;">73</sup>, ובפחות מד' אינה מחיצה מן התורה, אך מדרבנן יש מן האמוראים שסוברים שהיא מחיצה<sup style="color: gray;">74</sup>, וכן יש שכתבו שלענין מחיצת טפח שצריך במחיצה שלישית בסוכה<sup style="color: gray;">75</sup>, דאינה מחיצה ממש אלא סתימת אויר<sup style="color: gray;">76</sup>, די במחיצת טפח<sup style="color: gray;">77</sup>. ויש מן הראשונים שנראה מדבריהם שאומרים פי תקרה אפילו בשאינה רחבה ד' ברוח אחת אם שאר רוחות מוקפות מחיצה<sup style="color: gray;">78</sup>, ומכל מקום צריך שתהא רחבה טפח<sup style="color: gray;">79</sup>.
<h4>עובי הפה</h4>
עובי הפה שאומרים בו פי תקרה הוא דוקא ברחב טפח אבל בפחות מכך אין אומרים פי תקרה<sup style="color: gray;">80</sup>. ויש סוברים שאף בפחות מטפח אומרים פי תקרה<sup style="color: gray;">81</sup>.
<h4>חוזקה</h4>
בחוזק התקרה שאומרים בו פי תקרה, כתבו ראשונים שהוא דוקא בראויה לקבל עליה מעזיבה<sup style="color: gray;">82</sup>. וכן כתבו אחרונים להלכה<sup style="color: gray;">83</sup>. ויש חולקים וסוברים שאף באינה ראויה אומרים פי תקרה<sup style="color: gray;">84</sup>.
<h4>מלא פגימות</h4>
פי תקרה שאינו חלק שיש בו מלא פגימות, כתבו ראשונים שאין אומרים בו פי תקרה<sup style="color: gray;">85</sup>, לפי שאין לו פה<sup style="color: gray;">86</sup>.
<h4>עגול</h4>
תקרה שחודה עגול, אין אומרים בה פי תקרה<sup style="color: gray;">87</sup>, שאין לה פה<sup style="color: gray;">88</sup>.
<h4>מחיצה תלויה</h4>
מחיצה תלויה אין אומרים בה שיורד וסותם<sup style="color: gray;">89</sup>, שאומרים פי תקרה ולא פי מחיצה<sup style="color: gray;">90</sup>.
<h3><b>באופנים שונים</b></h3>
<h4>בשרבים בוקעים</h4>
מקום שרבים בוקעים בו, כגון במפולש, אין אומרים פי תקרה<sup style="color: gray;">91</sup>. ויש מן האחרונים שכתבו בדעת הראשונים שהוא דוקא ברשות הרבים, או במקום שנעשה בכוונה להילוך רבים, אבל באכסדרה בבקעה אף שמפולש אומרים בו פי תקרה<sup style="color: gray;">92</sup>. ויש מן הראשונים סוברים שבכל מקום שהוא מפולש אין אומרים פי תקרה<sup style="color: gray;">93</sup>. ויש סוברים שאף במפולש אומרים פי תקרה<sup style="color: gray;">94</sup>.
<h4>במשופע</h4>
תקרה העומדת בשיפוע כתבו ראשונים בדעת אמוראים שאין אומרים בו פי תקרה<sup style="color: gray;">95</sup>, שאין לה פה<sup style="color: gray;">96</sup>, ויש שפירשו לפי שאינו ראוי לסתום ביושר כנגד סוף התקרה, אלא לסתום באלכסון<sup style="color: gray;">97</sup>. ויש מן האחרונים שכתבו בדעת אמוראים שחולקים וסוברים שאומרים בו פי תקרה<sup style="color: gray;">98</sup>.
<h4>בקרן זוית</h4>
בקרן זוית, כתבו ראשונים בדעת אמוראים שאין אומרים פי תקרה, כגון בית שנפרץ הקירוי בקרן זוית באלכסון עם המחיצות שבשני רוחות, אין אומרים בו פי תקרה<sup style="color: gray;">99</sup>, שפי תקרה משום פתח הוא לסוברים כן<sup style="color: gray;">100</sup>, ואין עושים פתח בקרן זוית<sup style="color: gray;">101</sup>. ולסוברים שאין פי תקרה משום פתח<sup style="color: gray;">102</sup>, אף בקרן זוית אומרים פי תקרה<sup style="color: gray;">103</sup>.
<h4>שלא כנגד כתלים</h4>
שלא כנגד כתלים, כגון תקרה שבולטת חוץ למחיצות הבית, כתבו ראשונים שאין אומרים בו פי תקרה<sup style="color: gray;">104</sup>, שאין פי תקרה סותם אלא עם כתלים<sup style="color: gray;">105</sup>. ויש מן הראשונים סוברים שסותם אף כשאין כתלים כלל<sup style="color: gray;">106</sup>.
<h4>בבנין עראי</h4>
בבנין עראי כגון בסוכה, יש מן הראשונים שכתבו שאין אומרים בו פי תקרה, שלא אמרו כן אלא בבנין קבוע, ולפיכך הצריכו בכל סוכה ג' דפנות<sup style="color: gray;">107</sup>, ולא אמרו שדי בו בב' דפנות ופי סכך הסוכה תסגור דופן השלישי<sup style="color: gray;">108</sup>. ויש חולקים וכתבו שאף בסכך אומרים פי תקרה<sup style="color: gray;">109</sup>.
<h4>בסוכה שלא לשמה</h4>
בסוכה יש מן הראשונים שכתבו בדעת אמוראים שאין אומרים פי תקרה כשלא נעשה התקרה לשם סוכה, שאף על פי שאין צריכים בדפנות הסוכה עשייה לשמה, מכל מקום אין מקילים כל כך לעשות מחיצת פי תקרה שאינה לשמה<sup style="color: gray;">110</sup>.
<h4>בגובה מכ'</h4>
תקרה גבוה מעשרים אמה נחלקו ראשונים אם אומרים בה פי תקרה: יש סוברים שאומרים בה פי תקרה<sup style="color: gray;">111</sup>. ויש סוברים שאין אומרים בה פי תקרה<sup style="color: gray;">112</sup>.
<h4>נעשית מאליה</h4>
תקרה הנעשית מאליה, נחלקו אחרונים אם אומרים בה פי תקרה: יש שכתבו שאומרים פי תקרה<sup style="color: gray;">113</sup>. ויש שכתבו שאין אומרים פי תקרה<sup style="color: gray;">114</sup>, שאין פי תקרה אלא דוקא בשנעשה לשם מחיצה<sup style="color: gray;">115</sup>. ויש שנסתפקו בדבר<sup style="color: gray;">116</sup>.
<h2>פיוטים</h2>
<b>הגדרת הערך -</b> פיוטים. דברי אגדה או הלכה בצורת שיר או חרוז הנאמרים מענין היום.
<h3><b>שמם, מהותם וטעם תקנתם</b></h3>
<h4>שמם</h4>
השיר או החרוז, כתבו אחרונים שנקרא פיוט<sup style="color: gray;">1</sup>, ושכן קוראים לקרובות<sup style="color: gray;">2</sup> שמוסיפים בימים טובים - ובשאר מועדים<sup style="color: gray;">3</sup>, או אף בכל שבת<sup style="color: gray;">4</sup>, או אף בחול<sup style="color: gray;">5</sup> - בתפלה*, פיוטים<sup style="color: gray;">6</sup>, ונמצא שם זה בדברי חז"ל<sup style="color: gray;">7</sup>. למשורר או לחרזן, כתבו אחרונים שקוראים פייטן<sup style="color: gray;">8</sup>, ושם זה נמצא באגדות ירושלמיות<sup style="color: gray;">9</sup> ובלשון הראשונים<sup style="color: gray;">10</sup>, ולא בתלמוד הבבלי<sup style="color: gray;">11</sup>, ובא בלשון הראשונים אף בריבוי: פייטנים<sup style="color: gray;">12</sup>. ויש שבלשון הגאונים והראשונים נקרא המשורר פייט<sup style="color: gray;">13</sup>, ובריבוי: פייטים<sup style="color: gray;">14</sup>.
מילת פיוט, נחלקו בה ראשונים: יש סוברים שעיקרה מלשון שירה, מלשון יוון, שקוראים למשורר פיטאנ"א<sup style="color: gray;">15</sup>. ויש סוברים שפיוט הוא לשון ניגון, מתרגום והיה כנגן המנגן<sup style="color: gray;">16</sup>: והוה כמפייט פייטא<sup style="color: gray;">17</sup>.
על מיני הפיוטים השונים ועל שמותיהם, עי' להלן: מיניהם.
<h4>מהותם</h4>
פיוטים הם דברי אגדה<sup style="color: gray;">18</sup> ודברי שבח של הקב"ה<sup style="color: gray;">19</sup> בצורת שיר או חרוז<sup style="color: gray;">20</sup> הנאמרים מעניינו של יום<sup style="color: gray;">21</sup>, בכל רגל ורגל מעניינו<sup style="color: gray;">22</sup>, ובראש-השנה* ויום-הכפורים* דברי ריצוי וסליחות, ובתשעה-באב* דברי חורבן הבית<sup style="color: gray;">23</sup>. או שבחות והודיות וחרוזות להזכיר ולהזהיר הלכות חג בחג והלכות ימים טובים והלכות שבתות ודקדוקי המצוות<sup style="color: gray;">24</sup>.
<h4>טעם תקנתם</h4>
בטעם תקנת הפיוטים, נחלקו גאונים וראשונים:
א) יש גאונים הסוברים הטעם, שגזרו - מלכות אדום<sup style="color: gray;">25</sup> - שמד על בני ארץ ישראל, שלא יקראו קריאת-שמע* ולא יתפללו, והיו מניחין אותן ליכנס שחרית בשבת לומר ולזמר מעמדות - פיוטים<sup style="color: gray;">26</sup> - והיו אומרים בשחרית מעמד, וקדוש - קדושה* - ושמע במוסף* - במקום בשחרית, שכבר הסתלקו השומרים - והיו עושים דברים הללו באונס<sup style="color: gray;">27</sup>.
ב) ויש מהראשונים סוברים מעין זה, שגזרו בשעת השמד האויבים על ישראל שלא לעסוק בתורה<sup style="color: gray;">28</sup>, ועל כן היו חכמים שביניהם מתקנים להם בכלל התפלה* להזכיר ולהזהיר לעמי הארץ הלכות חג בחג והלכות ימים טובים והלכות שבתות ודקדוקי המצוות בדרך שבחות והודיות וחרוזות ופיוטים<sup style="color: gray;">29</sup>.
ג) ויש מהראשונים סוברים שלאחר שתיקנו אנשי כנסת הגדולה סדר תפילה של כל הימים, באו אחרונים ותיקנו לצחצח לשונם בשבחו של מקום, ותיקנו על כל תפילה שבחו של מקום, לכל אחת ואחת מעניינה<sup style="color: gray;">30</sup>, שכן נמצא באגדה: יספתָּ לַגוי ה'<sup style="color: gray;">31</sup>, הוספת לנו ימים טובים, הוסיפו לך להרבות שבחות ותפילות<sup style="color: gray;">32</sup>.
ד) ויש מהראשונים סוברים טעם אמירת הפיוטים בימים טובים, שמשום שמשה תיקן להם לישראל שיהו שואלין ודורשין בעניינו של יום<sup style="color: gray;">33</sup>, ולפי שאין רגילים בני הגולה לדרוש בכל מקום מדרש, שנתמעטה חכמה בישראל ואינם רגילים לדרוש בציבור מעניני החג, קדושי עליון ייסדו מענייני ימים טובים - כגון מה שייסדו בחג השבועות* - אזהרות<sup style="color: gray;">34</sup> של חג שבועות וקרובות<sup style="color: gray;">35</sup> ויוצרות<sup style="color: gray;">36</sup> מענייני מתן תורה<sup style="color: gray;">37</sup>.
ה) ויש מהראשונים סוברים מעין זה, שנתקנו הפיוטים כדי שיהיו להם לישראל המדרשים כזמירות<sup style="color: gray;">38</sup>, מפני עמי הארצות שלא היו באים לבתי מדרשות<sup style="color: gray;">39</sup>, ובמקום הדרשה נתקנה<sup style="color: gray;">40</sup>, שכן קודם לכן נשיא הדור היה דורש בכל שבת ויום טוב<sup style="color: gray;">41</sup>.
על הטעם שאין באמירת פיוטים בימים טובים משום טורח הציבור, ע"ע טרחא דצבורא<sup style="color: gray;">42</sup>.
<h4>זמן התקנה</h4>
יש מהראשונים שכתבו על אחד הפיוטים שהוא מיסוד אנשי כנסת הגדולה<sup style="color: gray;">43</sup>. והרבה ראשונים כתבו על אחד הפייטנים שהוא תנא<sup style="color: gray;">44</sup>, ובימיו היו מקדשים ע"פ הראייה<sup style="color: gray;">45</sup>. ויש מהראשונים סוברים שהפיוטים - הראשונים - תוקנו בימי האמוראים<sup style="color: gray;">46</sup>. וגאונים כתבו על הפייטנים הראשונים שהם המשוררים הקדמונים<sup style="color: gray;">47</sup>.
<h3><b>היתר אמירתם</b></h3>
בהיתר אמירת פיוטים, נחלקו גאונים וראשונים:
א) יש סוברים שהאומרים פיוטים הרשות בידם<sup style="color: gray;">48</sup>, ועיקר שאומרים בכל ברכה וברכה מעין פתיחתה<sup style="color: gray;">49</sup> וחתימתה של ברכה<sup style="color: gray;">50</sup>, ובאמצע אומרים דברי אגדה ודברי שבח של הקב"ה<sup style="color: gray;">51</sup>. והמתפלל קרובות<sup style="color: gray;">52</sup> בחול ובימים טובים, אם אמר מעין כל ברכה וברכה ומקצת מה שתיקנו חכמים בכל ברכה וברכה של תפילה, מותר לענות אחריו אמן*<sup style="color: gray;">53</sup>. ויש ללמוד מן הפייטנים הראשונים שהיו חכמים גדולים<sup style="color: gray;">54</sup>, ופייטו קרובות לכל סדר וסדר שלכל השנה<sup style="color: gray;">55</sup>, ולכל הרגלים<sup style="color: gray;">56</sup> ולצום כיפור<sup style="color: gray;">57</sup>. ואין לנו למעט בקרובות ובפיוטים, שהם מיוסדים על שבח המקום, ויש בהן מעניינו של יום<sup style="color: gray;">58</sup>, כמו שאנו אומרים: ברוך ה' יום יום<sup style="color: gray;">59</sup>, כל יום ויום תן לו מעין ברכותיו<sup style="color: gray;">60</sup>. ועוד מצינו שגם בימי רבותינו - התנאים* - נוהגים בקרובות ופיוטים<sup style="color: gray;">61</sup>, כמו שאמרו במדרש: כאשר נפטר ר' אלעזר בר' שמעון היה דורו קורא עליו: מי זאת עֹלה מן המדבר כתימרות עשן מקֻטרת מור ולבונה מכל אבקת רוכל<sup style="color: gray;">62</sup>, מהו מכל אבקת רוכל, אלא שהיה קורא ושונה - וקרוב<sup style="color: gray;">63</sup> - ופייטן<sup style="color: gray;">64</sup> ודרשן<sup style="color: gray;">65</sup>. אבל האומר פיוט אחר ואין בו מקצת מה שתיקנו חכמים בכל ברכה וברכה, אין עונים אחריו אמן<sup style="color: gray;">66</sup>, ואסור לאומרו, ואם אמר, מלמדים אותו שלא יאמר כך<sup style="color: gray;">67</sup>. וכתבו ראשונים שמנהג כל הקהילות<sup style="color: gray;">68</sup>, בכל העולם<sup style="color: gray;">69</sup>, בכל הגולה<sup style="color: gray;">70</sup>, בכל המקומות<sup style="color: gray;">71</sup>, קהילות ספרד וקהילות מערב וקהילות יוון וקהילות צרפת<sup style="color: gray;">72</sup>, לומר יוצרות<sup style="color: gray;">73</sup> וקרובות<sup style="color: gray;">74</sup>, אשר אין ארץ מארצותם ואין קהילה מקהילותם שלא יאמרו בם קרובות ושירות רבות<sup style="color: gray;">75</sup>.
ב) ויש מהגאונים וראשונים סוברים שאין לשנות כלל מתפילות שתיקנו חכמים<sup style="color: gray;">76</sup>, ושליח-צבור* שמוסיף על מטבע שטבעו חכמים בתפילה ומרבה דברים בן נדוי* הוא<sup style="color: gray;">77</sup>, וצריך להעבירו<sup style="color: gray;">78</sup>. והיאך יעלה על לב איש שיניח ברכה ותפילה של נביאים כמו שהיא ויקח לעצמו דברי כל גדול שבעולם שיקום או פעוט שיקום לעצמו ויוסיף בדברי פיוטים או בדברי שבח לפני המקום בלא עיתן<sup style="color: gray;">79</sup>, כמו שאמרו רבותינו: המספר בשבחו של מקום יותר מדאי נעקר מן העולם<sup style="color: gray;">80</sup>, והאומר הלל* בכל יום הרי זה מחרף ומגדף<sup style="color: gray;">81</sup>. ולא התירו לומר פיוטים, אלא בשעת השמד - לסוברים שזוהי טעם תקנתם<sup style="color: gray;">82</sup> - אבל שלא בשעת השמד, חזר הדבר לאיסורו<sup style="color: gray;">83</sup>.
על הפסקות בברכות* באמירת פיוטים, ע"ע<sup style="color: gray;">84</sup>. על הפסקות בברכות-קריאת-שמע* באמירת פיוטים, ע"ע<sup style="color: gray;">85</sup>. על הפסקות בקריאת-התורה* באמירת פיוטים, ע"ע. על הפסקות בפסוקי-דזמרה* באמירת פיוטים, ע"ע. על הפסקות בשמנה-עשרה* באמירת פיוטים, ע"ע. על הפסקות בתפלה* באמירת פיוטים, ע"ע.
<h4>קלקול היוצא מאמירת הפיוטים</h4>
יש מהאחרונים שכתב שמכיוון שבעוונותינו הרבים מסיבת אריכות הפיוטים מפסיקים ומדברים, וכן מתעכבים מלקרות קריאת-שמע* ושחרית* בזמנן<sup style="color: gray;">86</sup>, וכשיוצאים מבית הכנסת יוצאים מחצות היום ואילך, ובסיבת אריכות זה יש הרבה מיחידי הקהל שקודם לכתם לבית הכנסת טועמים, ולא ידעו כי יש איסור בדבר<sup style="color: gray;">87</sup>, והחסידים שנזהרים בזה עוברים על האיסור להתענות עד חצות היום בשבת* ויום-טוב*<sup style="color: gray;">88</sup>, מוטב לקצר בפיוטים<sup style="color: gray;">89</sup>.
<h4>סוגי פיוטים מסויימים</h4>
יש מהגאונים הראשונים והאחרונים שהשיגו על אמירת סוגי פיוטים מסויימים, משום לשונם<sup style="color: gray;">90</sup> או תוכן ענייניהם<sup style="color: gray;">91</sup>, או משום שאינם מכוונים להלכה<sup style="color: gray;">92</sup> או לקבלה<sup style="color: gray;">93</sup> או שפונים בהם בתחינה אל המלאכים<sup style="color: gray;">94</sup>, או שמתפרשים לעניינים הרבה<sup style="color: gray;">95</sup>.
ויש מהראשונים שכתב להעדיף לומר ביום-טוב* ראשון של חג השבועות פיוט שחיבר תנא - לסוברים שיש מהפייטנים שהוא תנא<sup style="color: gray;">96</sup> - וביום-טוב-שני-של-גליות* לומר פיוט אחר<sup style="color: gray;">97</sup>.
<h4>לימוד הפיוטים</h4>
כתבו ראשונים שכל אדם ירגיל עצמו בפיוטים של ראש-השנה*, ויחזור וילמוד הפיוטים מקודם להיות שגורים בפיו בראש השנה בשעת התפלה*<sup style="color: gray;">98</sup>. וביארו אחרונים שצריך להסדיר תחילה הפיוטים להבין בפירושם, שחמור פירושם אם לא בנתינת דעה רבה עליהם<sup style="color: gray;">99</sup>. וראוי להתעורר שיורגלו להשים לב להבין מה שאומרים בפיהם, ושילמד אחד עם רבים מהון העם איזה ימים מקודם<sup style="color: gray;">100</sup>. ויש שכתב שיכול לאומרם בביתו אחר התפילה, ויעיין בהם בדרך לימוד<sup style="color: gray;">101</sup>.
<h4>לימוד תורה בשעת אמירת הפיוטים</h4>
אין ללמוד בשעת אמירת הפיוטים, וכשאומרים הציבור קרובץ<sup style="color: gray;">102</sup>, יש לומר גם כן עמהם<sup style="color: gray;">103</sup>.
<h4>לשנות ממנהג המקום</h4>
אין לשנות בפיוטים שהנהיגו לומר ראשונים<sup style="color: gray;">104</sup>, הנהוגים במנהג* העיר<sup style="color: gray;">105</sup>, ולומר אחרים תחתיהם<sup style="color: gray;">106</sup>. וכתבו אחרונים שהוא הדין אם לא אמרם על סדר הברכות כמו שתיקנוהו<sup style="color: gray;">107</sup>, ואפילו אומר פיוטים שנתקנו גם כן מגדולי קדמונים רק שהנהיגו לומר אחרים<sup style="color: gray;">108</sup>. ויש שנראה מדבריהם שיכול לומר הפיוטים אחר התפילה, כדי שיבינם כראוי<sup style="color: gray;">109</sup>, או במקום אחר ממה שתיקנוהו, מחשש הפסק<sup style="color: gray;">110</sup>.
<h3><b>תוקפם ההלכתי</b></h3>
יש מהפיוטים שהם שבחות והודיות וחרוזות להזכיר ולהזהיר הלכות חג בחג והלכות ימים טובים והלכות שבתות ודקדוקי המצוות<sup style="color: gray;">111</sup>, ומהם שנכתבו בידי הראשונים<sup style="color: gray;">112</sup>, וראשונים דנו בהם להלכה<sup style="color: gray;">113</sup>, ויש שאף פירשו חלקם משפט אחר משפט<sup style="color: gray;">114</sup>. אכן בפיוטים שהם דברי אגדה ושבח של הקב"ה<sup style="color: gray;">115</sup>, נחלקו ראשונים ואחרונים:
א) יש סוברים שיש מהפייטנים שמנהגם היה שלא להקפיד לכתוב כהלכתן<sup style="color: gray;">116</sup>. ולכן ייסד רבנו אליהו הזקן באזהרות<sup style="color: gray;">117</sup> שלו: טבילה* בזמנה<sup style="color: gray;">118</sup> - שמצוה על הטמאים לטבול מיד שהגיע זמן טבילתם<sup style="color: gray;">119</sup> - אע"פ שלהלכה - לסוברים כן<sup style="color: gray;">120</sup> - טבילה בזמנה אינה מצוה<sup style="color: gray;">121</sup>. וכן ייסד שם: דנתם ונתחייב סקילה תסקלוהו ויאמר המלך תלוהו<sup style="color: gray;">122</sup>, כדעת ר' אליעזר שכל הנסלקים נתלים, אע"פ שחכמים אומרים שאין נתלה אלא מגדף ועובד עבודה-זרה*<sup style="color: gray;">123</sup>. וכן ייסד שם: זמן עשר כסף כי ילוונו, בחצי ימיו יעזבנו<sup style="color: gray;">124</sup>, אע"פ שלהלכה המלווה את חברו לעשר שנים, אין שביעית משמטתו<sup style="color: gray;">125</sup>. ויש מהראשונים שכתבו להשיג על אמירת פיוטים שיש בהם ענין שאין הלכה כמותו<sup style="color: gray;">126</sup>.
ב) ויש מהראשונים ואחרונים הסוברים שהפייטנים כיוונו דבריהם להלכה<sup style="color: gray;">127</sup>. יש מהם שלכן הגיהו דברי הפיוט להתאימם להלכה<sup style="color: gray;">128</sup>, כגון במילים: זמן עשר כסף כי ילוונו, בחצי ימיו יעזבנו<sup style="color: gray;">129</sup>, שהגיהו: זמן עשר כסף כי ילוונו ולא במשפט, בחצי ימיו יעזבנו<sup style="color: gray;">130</sup>. וביארו אחרונים שזמן עשר כסף כי ילוונו אינו נכנס בדין ומשפט של בחצי ימיו יעזבנו, דהיינו שישמט, אלא אינו משמט<sup style="color: gray;">131</sup>. ויש מהם שטרחו לבאר דברי הפיוט כך שלא יסתור דברי התלמוד<sup style="color: gray;">132</sup>. ויש מהם שהביאו ראיות להלכה מפיוטים של אגדה<sup style="color: gray;">133</sup>.
<h4>נסמכו על מקורות המנוגדים לבבלי</h4>
יש מהפייטנים שכתבו ראשונים ואחרונים שדבריהם אינם מכוונים לתלמוד הבבלי, אלא למקורות אחרים: לספרי<sup style="color: gray;">134</sup>, לירושלמי<sup style="color: gray;">135</sup>, ולמדרשים<sup style="color: gray;">136</sup>. וכן יש מהפייטנים שכתבו אחרונים שדבריהם מחודשים ע"פ התוספתא<sup style="color: gray;">137</sup>. ויש מהראשונים שכתבו שיש מהפייטנים שהניחו שיטת תלמודנו - וחולקים על תלמוד שלנו<sup style="color: gray;">138</sup> - כדי לאחוז שיטת תלמוד ירושלמי, מפני שהיו תנאים<sup style="color: gray;">139</sup>, שלא מצינו אמורא בתלמוד מארץ ישראל חולק על תלמוד שלנו באותם דברים<sup style="color: gray;">140</sup>.
<h4>נסמכו על דעות שלא נפסק כמותן</h4>
יש מהפייטנים שכתבו ראשונים ואחרונים שנסמכו על דעות שלא נפסק כמותן להלכה<sup style="color: gray;">141</sup>.
<h4>כללו דעות שונות</h4>
יש מהפייטנים שכתבו ראשונים שכללו בדבריהם דעות שונות של תנאים ואמוראים<sup style="color: gray;">142</sup>.
<h4>הגהות בסדרי עבודה</h4>
בפיוטים שנתחברו על סדר העבודה של יום-הכפורים*<sup style="color: gray;">143</sup>, מצינו ראשונים ואחרונים שהגיהו להתאימם להלכה<sup style="color: gray;">144</sup>. כגון בסדר העבודה אתה כוננת עולם ברב חסד, שבמקום קרעם והוציא חלבם והקטיר<sup style="color: gray;">145</sup>, הגיהו ראשונים: להקטיר<sup style="color: gray;">146</sup>, לפי שלא היה מקטירן עד אחר קריאת הפרשה והקרבת אילו ואיל העם<sup style="color: gray;">147</sup>. ובמקום קידם ועשה שעיר המוסף והכליל אילו עם מוספי יום<sup style="color: gray;">148</sup>, הגיהו ראשונים: והכליל אילו ואיל העם עם חלבי יום<sup style="color: gray;">149</sup>, שהכליל אילו עם מוספי יום, אינו מתאים לאף דעה במחלוקת התנאים בזמן הקרבת המוסף<sup style="color: gray;">150</sup>. ובסדר העבודה אתה כוננת עולם מראש, על המילים טמטם עיניו ושב לאחוריו<sup style="color: gray;">151</sup>, כתבו ראשונים שאין זה בגמרא, ואדרבא מתוך הירושלמי משמע שאינו צריך, שכן אמרו בירושלמי: עד שלא ניטל הארון היה נכנס ויוצא לאורו של ארון<sup style="color: gray;">152</sup>. ולכן הגיהו אחרונים: טהור שב לאחוריו<sup style="color: gray;">153</sup>. או: טהור לב פסע ושב לאחוריו<sup style="color: gray;">154</sup>.
<h4>הגהות להתאים לחתימה</h4>
יש מהראשונים שהגיהו בקרובות<sup style="color: gray;">155</sup> כדי להתאים הפיוטים לחתימת הברכה<sup style="color: gray;">156</sup>.
<h3><b>נוסחאות קבע המשתנות בשעת אמירתם</b></h3>
<h4>ברכת אמת ואמונה</h4>
בברכות-קריאת-שמע* של ערבית, בברכת אמת ואמונה<sup style="color: gray;">157</sup>, לנוהגים לומר מעריבים<sup style="color: gray;">158</sup> בלילי ימים טובים, משנים את המטבע שלאחר חלקו הרביעי של המעריב ושלפני מי כמֹכה באלים וגו'<sup style="color: gray;">159</sup>, ואומרים: בגילה ברינה בשמחה רבה ואמרו כולם<sup style="color: gray;">160</sup>. ומשנים את המטבע שלאחר חלקו החמישי של המעריב ושלפני ה' ימלֹך לעֹלם ועד<sup style="color: gray;">161</sup>, ואומרים: זה צור ישענו פצו פה ואמרו<sup style="color: gray;">162</sup>. ויש אף המשנים את מטבע החתימה של הברכה, שבא לאחר חלקו השישי של המעריב, ואומרים: בא"י מלך צור ישראל וגואלו<sup style="color: gray;">163</sup>.
על הנוהגים שלא לשנות מהמטבע הרגיל של בא"י גאל ישראל, ע"ע ברכות קריאת שמע<sup style="color: gray;">164</sup>. ושם<sup style="color: gray;">165</sup>, על המגיהים: וגאלו, בלשון עבר, ועל הסוברים שאין להגיה.
<h4>ברכת יוצר אור</h4>
בברכות-קריאת-שמע* של שחרית, בברכת יוצר אור<sup style="color: gray;">166</sup>, לנוהגים לומר יוצרות<sup style="color: gray;">167</sup>, בשבתות ובימים טובים<sup style="color: gray;">168</sup>, מצינו מספר שינויים:
א) נוהגים לומר לפני היוצר<sup style="color: gray;">169</sup>: אור עולם באוצר חיים, אורות מאופל אמר ויהי<sup style="color: gray;">170</sup>. בטעם הדבר כתבו ראשונים, שנתקן שם, משום שהוא מדבר מענין היצירה, וכדי שלא ייחשב היוצר להפסק, אף אם מדבר מעניינו של יום, ולא מענין היצירה<sup style="color: gray;">171</sup>.
ב) יש שנהגו בימי הראשונים לשנות את מטבע הברכה שלאחר היוצר, בשבתות, ואומרים: והכל יודוך, עם וא"ו<sup style="color: gray;">172</sup>.
ג) משנים את מטבע הברכה שלאחר האופן<sup style="color: gray;">173</sup>, ואומרים: והחיות ישוררו וכרובים יפארו ושרפים ירונו ואראלים יברכו פני כל חיה ואופן וכרוב לעומת שרפים לעומתם משבחים ואומרים<sup style="color: gray;">174</sup>. בראש השנה ויום הכפורים נחלקו ראשונים: א) יש סוברים שמדלגים בהם על מטבע זה<sup style="color: gray;">175</sup>, שאין לומר שירה בימים הללו<sup style="color: gray;">176</sup>, שכן אמרו: מפני מה אין ישראל אומרים שירה בראש השנה וביום הכיפורים, אפשר מלך יושב על כסא הדין וספרי חיים וספרי מתים פתוחים לפניו וישראל אומרים שירה<sup style="color: gray;">177</sup>. או משום ש"והאופנים" - המטבע הרגיל - מדבר מעניינו של יום, שיש בו "ברעש גדול"<sup style="color: gray;">178</sup>. ב) ויש סוברים שאף בהם אומרים מטבע זה<sup style="color: gray;">179</sup>, שמלאכי השרת אומרים שירה אף בימים הללו<sup style="color: gray;">180</sup>, שרק על ישראל אמרו בגמרא שאין אומרים שירה<sup style="color: gray;">181</sup>. וביארו אחרונים ששירת המלאכים היינו שירת היום, השיר הרגיל בכל יום וקדושה* שאומרים ביוצר - בשחרית<sup style="color: gray;">182</sup> - ומנחה, שגם ישראל גם מלאכים אומרים, שאינה רק קילוס ורוממות לאל יתברך ולא שייך לבטלה משום שספרי חיים וספרי מתים פתוחים לפניו<sup style="color: gray;">183</sup>. ויש מהראשונים שכתבו בטעם שאומרים מטבע זה, שאף בו אומרים: והאופנים וכו'<sup style="color: gray;">184</sup>.
ביום נישואין, לנוהגים לומר אף בחול יוצר, ומכל מקום אין אומרים אופן מפני טורח הציבור<sup style="color: gray;">185</sup>, אומרים - ללא אופן - והחיות ישוררו<sup style="color: gray;">186</sup>.
יש מהאחרונים שכתבו שטעות נקודה יש במחזורים ובסידורים בתיבת פני כל, כי ניקדו כָל, בקמץ, ואז היה דבק למה שלאחריו, אבל צריך לנקד כֹל, בחולם, ואז אינו דבק<sup style="color: gray;">187</sup>. ואז יתבאר פירושו והחיות ישוררו וכרובים יפארו ושרפים ירונו ואראלים יברכו פני כל, כלומר לפני כל המלאכים הנכללים באראלים, הם חיה ואופן וכרוב<sup style="color: gray;">188</sup>.
על שביעי של פסח*, שיש שנתנו טעם למנהג שאין אומרים בו אופן<sup style="color: gray;">189</sup>, שהוא מפני שאין לומר בו "והחיות ישוררו", עי' להלן: זמני אמירתם<sup style="color: gray;">190</sup>.
<h4>ברכת אמת ויציב</h4>
בברכות-קריאת-שמע* של שחרית, בברכת אמת ויציב<sup style="color: gray;">191</sup>, לנוהגים לומר יוצרות<sup style="color: gray;">192</sup>, בשבתות ובימים טובים<sup style="color: gray;">193</sup>, מצינו שני שינויים:
א) כשאומרים זולת<sup style="color: gray;">194</sup>, אומרים במקום מטבע הברכה מאמת ויציב עד זולתך: אמת ויציב ונכון וקיים וישר ונאמן וטוב הדבר הזה על אבותינו ועלינו ועל בנינו ועל דורותינו ועל כל דורות זרע ישראל עבדיך, על הראשונים ועל האחרונים לעולם ועד חוק ולא יעבור. אמת שאתה הוא ה' אלהינו ואלהי אבותינו לעולם ועד, אתה מלכנו, מלך אבותינו אתה, למען שמך מהר לגאלנו כגאלת את אבותינו. אמת מעולם שמך הגדול עלינו נקרא באהבה אין לנו אלהים עוד זולתך<sup style="color: gray;">195</sup>. ויש הנוהגים לומר את המטבע הרגיל של הברכה עד "זרע ישראל עבדיך", ולומר את הנוסח המקוצר רק מ"על הראשונים" ואילך<sup style="color: gray;">196</sup>. לנוסח הרגיל של הברכה קראו ראשונים אמת ויציב של חול<sup style="color: gray;">197</sup>, ולנוסח המקוצר: אמת ויציב של יום טוב<sup style="color: gray;">198</sup>. בטעם שקיצרו באמת ויציב, כתבו ראשונים שמפני טורח ציבור<sup style="color: gray;">199</sup> עשו כך, שיש לומר פיוט זולת<sup style="color: gray;">200</sup>. ובטעם שאומרים נוסח זה, כתבו אחרונים, שברכת אמת ויציב כולה היא שבח והודאה לאל יתברך על הטובות שעשה עם אבותינו ועימנו ואין בה בקשה ותחינה כלל עד לבסוף, שאנו אומרים - לנוהגים כן<sup style="color: gray;">201</sup> - צור ישראל קומה בעזרת ישראל וכו' ופיוטי הזולת הן תחינות ובקשות ואין להם חיבור עם ההודאה באמצעיתה, לכן אומרים "על הראשונים" הזה, שיש בו קצת שבח ובקשה, כמו "למען שמך מהר לגאלנו", ואז יש חיבור לזולת עם הבקשה הזאת<sup style="color: gray;">202</sup>. ויש מהראשונים שנראה מדבריהם שלא קיצרו כלל באמת ויציב, אף כשאמרו זולת<sup style="color: gray;">203</sup>.
ב) כשאומרים גאולה<sup style="color: gray;">204</sup>, מוסיפים לפני החתימה - חתימה מעין הברכה<sup style="color: gray;">205</sup> - בגלל אבות תושיע בנים ותביא גאולה לבני בניהם<sup style="color: gray;">206</sup>.
בשבתות שבין-פסח-לעצרת* כתבו ראשונים, שאף הנוהגים לומר בהם יוצרות<sup style="color: gray;">207</sup> - אין אומרים הנוסח המקוצר - אלא אמת ויציב של חול<sup style="color: gray;">208</sup>. ובשבת שובה נראה מדברי ראשונים שיש שאומרים אמת ויציב של יום טוב ויש שאומרים אמת ויציב של חול<sup style="color: gray;">209</sup>.
על ראש-השנה* ויום-הכפורים*, שאין אומרים בהם זולת<sup style="color: gray;">210</sup>, ושנתנו ראשונים טעם לדבר כדי שלא לקצר באמת ויציב, עי' להלן: זמני אמירתם<sup style="color: gray;">211</sup>.
<h4>ברכת אבות</h4>
בברכת אבות*, כשנוהגים לומר קדושתא<sup style="color: gray;">212</sup> בשבת ויום טוב<sup style="color: gray;">213</sup> - או אף כשאומרים קרובה אחרת<sup style="color: gray;">214</sup> בימים אחרים<sup style="color: gray;">215</sup> - יש שנהגו בימי הראשונים לשנות מטבע הברכה, ולומר: בא"י וכו' אל עליון קונה - או: קונה ברחמיו<sup style="color: gray;">216</sup> - שמים וארץ<sup style="color: gray;">217</sup>. לומר פיוט - מגן<sup style="color: gray;">218</sup> - ואחר הפיוט הוא חותם, ומדלג נוסח ברכת אבות<sup style="color: gray;">219</sup>. בטעם הקיצור, כתבו ראשונים שהוא מפני טורח ציבור<sup style="color: gray;">220</sup>. יש מהראשונים שנראה מדבריהם שהרוצה לעשות כן רשאי<sup style="color: gray;">221</sup>, אך שעיקר לומר כל הברכה עד באהבה, ולומר הפיוט, ואח"כ חותם מלך עוזר ומושיע ומגן בא"י מגן אברהם<sup style="color: gray;">222</sup>, שאין לשנות מן המטבע שטבעו חכמים<sup style="color: gray;">223</sup>. וכן לא קיצרו בברכת מחייה המתים בשביל הפיוט<sup style="color: gray;">224</sup>. ואינו דומה לברכת אמת ויציב, שמקצרים אותה בשביל הזולת<sup style="color: gray;">225</sup>, שהרי אינן דומות שאר ברכות לי"ח ברכות של תפילה<sup style="color: gray;">226</sup>. ויש ראשונים שכתבו יותר מזה, שאין לפחות מנוסח הברכה כלום, אלא יש לו לומר כל הברכה כנ"ל, ומי שאינו עושה כן טועה ומשתקים אותו<sup style="color: gray;">227</sup>. וכן המנהג בימינו<sup style="color: gray;">228</sup>.
<h4>ברכת גבורות</h4>
בברכת גבורות*, כשאומרים פיוטי טל וגשם<sup style="color: gray;">229</sup>, יש הנוהגים לומר הפיוטים לאחר המילים "רב להושיע"<sup style="color: gray;">230</sup>. ויש הנוהגים להמשיך ולומר: מכלכל חיים וכו' עד ומצמיח ישועה, ולומר אז הפיוטים, ולאחריהם מוסיפים: ממית ומחיה מצמיח ישועה ואין דומה לך, וחותמים<sup style="color: gray;">231</sup>. וכל הנוהגים לומר הפיוטים בתוך חזרת-הש"ץ*, משנים המטבע של הזכרת הטל, ואומרים: משיב הרוח ומוריד הטל"<sup style="color: gray;">232</sup>.
<h4>קדושה</h4>
בקדֻשה*, כשאומרים סילוק<sup style="color: gray;">233</sup>, משמיטים את פתיחת הקדושה<sup style="color: gray;">234</sup>, ואומרים רק: ככתוב - או: ככתוב על יד נביאך<sup style="color: gray;">235</sup> - וקרא זה אל זה ואמר<sup style="color: gray;">236</sup>.
<h3><b>מיניהם</b></h3>
ישנם מינים רבים של פיוטים, והעיקריים בהם הנידונים בפוסקים וספרי המנהגים הם: א) פיוטים הבאים בתוך ברכות-קריאת-שמע*, של ערבית*, הנקראים מעריבים<sup style="color: gray;">237</sup>, ושל שחרית*, הנקראים יוצרות<sup style="color: gray;">238</sup>. ב) פיוטים הבאים בתוך שמנה-עשרה*, ונקראים קרובות<sup style="color: gray;">239</sup>. ג) פיוטים הנאמרים בתשעה-באב*, ונקראים קינות<sup style="color: gray;">240</sup>. ד) פיוטים הנאמרים בעשרת-ימי-תשובה, בימי חודש אלול* ובתעניות ציבור<sup style="color: gray;">241</sup>, ונקראים סליחות*<sup style="color: gray;">242</sup>. ה) פיוטים הנאמרים בחג הסוכות, המתחילים או מסיימים במילה "הושענא", ונקראים הושענות*<sup style="color: gray;">243</sup>. ו) פיוטים הנאמרים כבקשה של שליח-הצבור* לפני פיוטים אחרים, ונקראים רשויות<sup style="color: gray;">244</sup>.
כמו כן ישנם פיוטים הנאמרים בכל יום, לפני התפילה או לאחריה<sup style="color: gray;">245</sup>, או בזמנים מסויימים<sup style="color: gray;">246</sup>, או כזמירות בסעודות שבת<sup style="color: gray;">247</sup> ומוצאי-שבת*<sup style="color: gray;">248</sup>, מהם שחוברו לאומרם שם<sup style="color: gray;">249</sup>, ומהם שחוברו לאומרם בתוך התפילה<sup style="color: gray;">250</sup>.
<h4>מעריבים</h4>
בברכות-קריאת-שמע* של ערבית, יש הנוהגים להוסיף בלילי ימים טובים פיוטים<sup style="color: gray;">251</sup>, ובימי הראשונים היו שנהגו להוסיף כן אף בשבתות מיוחדות<sup style="color: gray;">252</sup> וימים נוראים<sup style="color: gray;">253</sup>. מערכת פיוטים אחת נקראת מעריב<sup style="color: gray;">254</sup>, וברבים: מעריבים<sup style="color: gray;">255</sup>. ויש הקוראים אפילו למערכת אחת מעריבים<sup style="color: gray;">256</sup>. ויש הקוראים למערכת אחת: מערבית<sup style="color: gray;">257</sup>. יש שלפני חתימת ברכת השכיבנו מתווסף למעריב פיוט נוסף - העוסק לרוב בעניינים הלכתיים - ונקרא תוספת<sup style="color: gray;">258</sup> או ביכור<sup style="color: gray;">259</sup>.
בליל יום טוב שחל בשבת, אם מותר לומר מעריבים, או שאסור משום שמא יטה את הנר, עי' להלן: זמני אמירתם<sup style="color: gray;">260</sup>. על טעמי המנהגים השונים באמירת מעריבים בלילות ראש-השנה*, עי' להלן: שם<sup style="color: gray;">261</sup>.
<h4>יוצרות</h4>
בברכות-קריאת-שמע* של שחרית, יש הנוהגים להוסיף בימים טובים ושבתות מיוחדות - או אף ימים מיוחדים<sup style="color: gray;">262</sup> - פיוטים<sup style="color: gray;">263</sup>. מערכת פיוטים אחת נקראת יוצר<sup style="color: gray;">264</sup>, ובריבוי: יוצרות<sup style="color: gray;">265</sup>. אף הפיוט הראשון של היוצר - הנאמר לאחר פתיחת הברכה - נקרא יוצר<sup style="color: gray;">266</sup>, ובריבוי: יוצרות<sup style="color: gray;">267</sup>.
הפיוטים הבאים לרוב במערכת היוצר, לאחר היוצר, הם: א) אופן<sup style="color: gray;">268</sup> - הנאמר לאחר הפסוק "קדוש קדוש" וגו' - ובריבוי: אופנים<sup style="color: gray;">269</sup>. ונקרא אופן, משום שבמקום "והאופנים וחיות הקדוש" שיש לו לומר אומר לו<sup style="color: gray;">270</sup>. ב) זולת<sup style="color: gray;">271</sup> - הנאמר בתוך ברכת אמת ויציב, לאחר הנוסח המקוצר הנאמר בימים שאומרים זולת<sup style="color: gray;">272</sup> - ובריבוי: זולתות<sup style="color: gray;">273</sup>. בטעם שנהגו לומר הזולת שם, כתבו ראשונים, שמ"אמת ויציב" עד "עוד זולתך" היא איגרת ששלחו בני בבל לבני ארץ ישראל, שהיו בני א"י שולחים להם איגרות להיוועץ מה יעשו, שבכל יום היו מתים מאה מישראל, ותיקנו להם בני בבל תפילה זו, ויסדו בה מאה תיבות להיות כפרה על מאה נפשות<sup style="color: gray;">274</sup>, ולפי שאיגרת היה זאת, נהגו להפסיק בין זולתך לעזרת אבותינו לומר זולתות<sup style="color: gray;">275</sup>.
יש שבאים במערכת היוצר, פיוטים נוספים, בנוסף ליוצר, אופן וזולת, או במקומם, פיוטים נוספים: א) מאורה<sup style="color: gray;">276</sup>, הנאמר לפני חתימת ברכת יוצר המאורות<sup style="color: gray;">277</sup>. ב) אהבה<sup style="color: gray;">278</sup>, הנאמר לפני חתימת ברכת האהבה<sup style="color: gray;">279</sup>. ג) מי כמוך, הנאמר לאחר הפסוק: מי כמכה וגו'<sup style="color: gray;">280</sup>. ד) וגאולה<sup style="color: gray;">281</sup>, הנאמר לפני חתימת ברכת הגאולה.
יש מהראשונים שכתב שמתחילה היו קובעים היוצרות שמדברים מענין היצירה ולא מענין היום, ואח"כ נקבעו יוצרות שמדברים מענין היום ולא מענין היצירה כלל, לא בתחילה ולא בסוף<sup style="color: gray;">282</sup>, וכתב שלכן נכון לומר אור עולם באוצר חיים וכו'<sup style="color: gray;">283</sup> וכל היוצר, לפני שיתחיל ברכת יוצר אור, ולא להתחיל הברכה תחילה, לפי שהיוצר נחשב הפסקה אחרי שאינו מדבר מעניינו של יום<sup style="color: gray;">284</sup>.
<h4>קרובות</h4>
בחזרת-הש"ץ* יש הנוהגים להוסיף בימים מיוחדים פיוטים<sup style="color: gray;">285</sup>, ונקראים במספר שמות:
א) גאונים וראשונים קוראים להם: קרובה<sup style="color: gray;">286</sup>, ובלשון רבים: קרובות<sup style="color: gray;">287</sup>. ויש שאף בלשון יחיד קוראים להם קרובות<sup style="color: gray;">288</sup>, שיש בהם קרובות - פיוטים - הרבה<sup style="color: gray;">289</sup>. ויש שבלשון יחיד קוראים להם קרובתא<sup style="color: gray;">290</sup>. וכתבו אחרונים שבשם קרובות נקראים בפי כל העדות, מלבד האשכנזים<sup style="color: gray;">291</sup>. בביאור השם נחלקו הדעות: א) יש מהראשונים סוברים שהוא מלשון הגשה<sup style="color: gray;">292</sup>, כפי ששנינו: אין ויגש אלא לשון תפילה<sup style="color: gray;">293</sup>, ככתוב: ויגש אברהם ויאמר<sup style="color: gray;">294</sup>, ויגש אליהו<sup style="color: gray;">295</sup>, ותרגום "ויגש": קרב<sup style="color: gray;">296</sup>. ב) ויש מהראשונים סוברים שהוא במקום קדושה<sup style="color: gray;">297</sup>, ודרשו רבותינו: ולא קרב זה אל זה כל הלילה<sup style="color: gray;">298</sup>, שמנעם הקב"ה למלאכי השרת מלומר קדושה<sup style="color: gray;">299</sup>, ועל לשון קרב שהוא שירת קדושה נקראת קרובה<sup style="color: gray;">300</sup>. ג) ויש מהראשונים סוברים שהוא מלשון מלחמה<sup style="color: gray;">301</sup>, על שם ששנינו: מי שעובר לפני התיבה אין אומרים לו עבור, אלא קרב<sup style="color: gray;">302</sup>, כלומר עשה מלחמה עם השטן<sup style="color: gray;">303</sup>. וכן שנינו: ויאמר משה אל אהרן קרב אל המזבח<sup style="color: gray;">304</sup>, שהיה אהרן רואה את השטן כדמות גדל על המזבח, והיה מתיירא ליקרב אצלו מפני החטא, אמר לו: אל תירא, קרב אליו, והקרב עגל בן בקר לחטאת ושור ואיל, זכות אברהם יצחק ויעקב<sup style="color: gray;">305</sup>. ד) ואחרונים כתבו שנקראו כן, לפי שמקריבין אל השם יתברך בשבח והודיות<sup style="color: gray;">306</sup>.
ב) והרבה ראשונים קוראים להם: קרובץ<sup style="color: gray;">307</sup>, ונכתב לעיתים: קרוב"ץ<sup style="color: gray;">308</sup>, וכתבו אחרונים שניקודו קְרֻבַּץ<sup style="color: gray;">309</sup>, ושכן נקראים הפיוטים בידי האשכנזים<sup style="color: gray;">310</sup>. ויש מהראשונים שקראוהו: קרובוץ<sup style="color: gray;">311</sup>. בביאור השם קרוב"ץ נחלקו ראשונים ואחרונים: א) יש שכתבו שהוא ראשי תיבות: קול רנה וישועה באהלי צדיקים<sup style="color: gray;">312</sup>. ב) ויש שכתבו שהאשכנזים גורשו מצרפת, ולפי שהצרפתים אינם מבדילים במבטא בין הצד"י* ובין התי"ו* הרפוייה, כאשר שמענו שאמרו קרובות, חשבנו שאומרים קרובוץ<sup style="color: gray;">313</sup>. ג) ויש שכתבו שהצד"י נשתבש בלשון, שכן הרגל הלשון להוסיף אות לסימן הריבוי<sup style="color: gray;">314</sup>. ד) ויש שכתבו שקרוב"ץ הוא ליוצר<sup style="color: gray;">315</sup>, וביארו בדעתם שקרוב"ץ הוא מילה מורכבת מן קרוב ויוצר<sup style="color: gray;">316</sup>.
ג) ויש מהגאונים שקוראים להם: מעמד<sup style="color: gray;">317</sup>.
<h4>מיני הקרובה</h4>
הקרובה מתחלקת לשני מינים: א) פיוטים אחידים המפייטים את ברכות שמנה-עשרה* בשווה<sup style="color: gray;">318</sup>, ולעיתים באה הרחבת פיוטים בברכה מסויימת<sup style="color: gray;">319</sup>. כשהקרובה באה לפייט תפילה שאומרים בה שבעה ברכות בתפילת העמידה, היא נקראת "שבעתא"<sup style="color: gray;">320</sup>. ב) קדושתא<sup style="color: gray;">321</sup>, פיוטים המפייטים את שתי הברכות הראשונות של העמידה, כאשר לפני הקדושה*, באים עוד מספר פיוטים<sup style="color: gray;">322</sup>.
<h4>פיוטי הקדושתא</h4>
בקדושתא - הרגילה - שבעה פיוטים<sup style="color: gray;">323</sup>, על שם: שבע ביום הללתיך<sup style="color: gray;">324</sup>, הבאים לאחר הרשות: מסוד חכמים וכו'<sup style="color: gray;">325</sup>. א) מגן<sup style="color: gray;">326</sup>, והוא הפיוט המפייט את ברכת אבות*<sup style="color: gray;">327</sup>. ב) מחיה<sup style="color: gray;">328</sup>, והוא הפיוט המפייט את ברכת גבורות*<sup style="color: gray;">329</sup>. ג) משולש<sup style="color: gray;">330</sup>, והוא פיוט הדומה בצורתו למגן ומחיה<sup style="color: gray;">331</sup>. ד) פיוט קצר המסתיים במילים: חי וקיים נורא ומרום וקדוש<sup style="color: gray;">332</sup>. ה) פיוט ארוך<sup style="color: gray;">333</sup>, שלאחריו בא בקביעות הפיוט: אל נא לעולם תוערץ וכו'<sup style="color: gray;">334</sup>. ו) פיוט ארוך נוסף<sup style="color: gray;">335</sup>. ז) סילוק<sup style="color: gray;">336</sup> - והוא פיוט המקדים לקדושה* - ולפני הסילוק מוקדם: ובכן ולך תעלה קדושה וכו'<sup style="color: gray;">337</sup>. וכתבו ראשונים שנקרא סילוק, על שם ולך תעלה קדושה, שתרגום והעלאה: סליק<sup style="color: gray;">338</sup>. יש קדושתאות בהם חסרים פיוטים מהנ"ל<sup style="color: gray;">339</sup>, ויש שבאים פיוטים נוספים על הנ"ל<sup style="color: gray;">340</sup>. ויש שבאים בנוסף לקדושתא פיוטים בתוך הקדושה<sup style="color: gray;">341</sup>, ובלשון הראשונים יש שהפיוטים הללו נקראים קדושתא<sup style="color: gray;">342</sup>.
<h4>רשויות</h4>
לפני אמירת הקדושתא פותחים בנטילת רשות: מסוד חכמים ונבונים, ומלמד דעת מבינים<sup style="color: gray;">343</sup>. בשבתות וימים טובים מסיימים: אפתחה פי בשיר ורננים, להודות ולהלל פני שוכן מעונים<sup style="color: gray;">344</sup>. ובראש-השנה* ויום-הכפורים* מסיימים: אפתחה פי בתפילה ובתחנונים<sup style="color: gray;">345</sup> - ויש אומרים: אפתחה פי בחינונים<sup style="color: gray;">346</sup> - ומוסיפים בראש השנה: לחלות ולחנן<sup style="color: gray;">347</sup> - ויש אומרים רק: לחלות<sup style="color: gray;">348</sup> - פני מלך מלכי המלכים ואדוני האדונים<sup style="color: gray;">349</sup>. ויש מסיימים: מלך מלכי המלכים מלא רחמים<sup style="color: gray;">350</sup>. וביום הכפורים אומרים: לחלות ולחנן פני מוחל וסולח לעוונים<sup style="color: gray;">351</sup>.
בטעם נטילת הרשות כתבו ראשונים, לפי שהקרובה באה במקום הדרשה - לסוברים כן<sup style="color: gray;">352</sup> - לפיכך נוטל רשות לדרוש במקום החכם שהיה דורש אז<sup style="color: gray;">353</sup>. ואחרונים כתבו הטעם, לפי שנחלקו גאונים אם מותר להתפלל קרובות ופיוטים באמצע התפילה<sup style="color: gray;">354</sup>, לפיכך כשמתחיל החזן לומר הפיוטים, כדי להפיס דעתם של הציבור שלא יתלוננו עליו איך הוא מרשה לעצמו להפסק באמצע התפילה, הוא מתנצל לפניהם ואומר כי לא מדעת עצמי אני עושה זאת, אלא מסוד חכמים ונבונים שהם ברוב חכמתם יסדו לומר כך<sup style="color: gray;">355</sup>.
בטעם החילוק בין ראש השנה ויום הכפורים לשאר המועדים, כתבו ראשונים שבראש השנה ויום הכפורים באות הקרובות לבקש על נפשנו מאימת הדין לכן אומרים: אפתחה פי בתפילה ובתחנונים וכו', אבל בשאר מועדים אותן קרובות שירות ותשבחות על הניסים שנעשו לנו, ולכן אומרים: אפתחה פי בשיר ורננים וכו'<sup style="color: gray;">356</sup>.
יש מהפייטנים שחיברו רשות נוספת מפוייטת הבאה לאחר נטילת רשות זו ולפני המגן<sup style="color: gray;">357</sup>.
מלבד נטילת הרשות לפני הקדושתא, לפני פיוטים מסויימים<sup style="color: gray;">358</sup>, או תרגומים מסויימים<sup style="color: gray;">359</sup>, או תפילות מסויימות<sup style="color: gray;">360</sup>, מוסיפים לעיתים רשויות.
<h4>אמירת הפסוקים</h4>
בקדושתא, המגן והמחיה בנויים מפיוט ארוך שבסופו שרשרת פסוקים, ולאחריו פיוט קצר שבסופו מעין החתימה<sup style="color: gray;">361</sup>. המשולש בנוי מפיוט שבסופו שרשרת פסוקים<sup style="color: gray;">362</sup>, המסיימים בפסוקים: ימלֹך ה' לעולם אלהיך ציון לדֹר ודֹר הללויה<sup style="color: gray;">363</sup>, ואתה קדוש יושב תהלות ישראל<sup style="color: gray;">364</sup>, שלאחריו באה התוספת: אל נא<sup style="color: gray;">365</sup>.
בנוגע לאמירת הפסוקים, נחלקו ראשונים: יש סוברים שהפסוקים הם יסוד הקרובץ, שמהם נתייסדו, וכשם שמנגנים את הקרובץ במשך כן יש לעשות לפסוקים, שלא יהיו הפיוטים עיקר ואשר ברוח הקודש טפל, שימהרו פסוק כאשר קצים בו ולטורח עליהם, וכתוב: ואל תקֹץ בתוכחתו<sup style="color: gray;">366</sup>. ויש מהראשונים שהעידו עליו שאינו אומר הפסוקים שבתוך הקרובות<sup style="color: gray;">367</sup>.
בביאור החתימה בואתה קדוש<sup style="color: gray;">368</sup>, כתבו ראשונים, שלאחר מגן ומחיה - וימלך ה' לעולם<sup style="color: gray;">369</sup> - שבא החזן להוסיף בשבח מעצמו בפזמונים וספירת - סיפור - מעשים, עומד ומכריז: ואתה קדוש, להעיד על יוצרנו שהוא מתעכב ומאריך שכינתו בבית-הכנסת* על תוספת תהילתן של ישראל<sup style="color: gray;">370</sup>. ואז מפייסים ישראל: ואתה קדוש יושב תהלות<sup style="color: gray;">371</sup>, שהוא בסופי התיבות: השבת<sup style="color: gray;">372</sup>, ובמסורת תמצא כל יושב שבתהלים חסר ויו, חוץ מב', וזה אחת מהן<sup style="color: gray;">373</sup>, כלומר הקב"ה יושב וממתין עד ויו שעות בכל שבתות וימים טובים<sup style="color: gray;">374</sup>, "יושב" הוא לשון עכבה, כמו ותשבו בקדש ימים רבים<sup style="color: gray;">375</sup>, ואל נא, הוא לשון בקשה: בבקשה ממך<sup style="color: gray;">376</sup>, תמתין לנו עוד<sup style="color: gray;">377</sup>. ומטעם הזה אומר אותו בסדר קדושה, שהיא תוספת שבח לאחר שסיימנו חובת הברכה של קריאת-שמע* ותפלה*<sup style="color: gray;">378</sup>.
יש מהראשונים שכתב שביום-הכפורים*, אם רוצה לקצר לא יאמר במנחה* קרובה - מגן, מחיה ומשולש - אלא יאמר אבות וגבורות, ויוסיף ימלך ה' לעולם ואתה קדוש אל נא<sup style="color: gray;">379</sup>, ואח"כ יאמר שאר הפיוטים<sup style="color: gray;">380</sup>, והוא הדין בנעילה*<sup style="color: gray;">381</sup>.
<h4>אל נא לעולם תוערץ</h4>
אל נא לעולם תוערץ, הבא בתוך הקדושתא<sup style="color: gray;">382</sup>, נוסחו: אל נא, לעולם תוערץ<sup style="color: gray;">383</sup> ולעולם תוקדש, ולעולמי עולמים תמלוך ותתנשא, האל מלך נורא מרום וקדוש, כי אתה הוא מלך מלכי המלכים, מלכותו נצח, נוראותיו שיחו, ספרו עוזו, פארוהו צבאיו, קדשוהו, רוממוהו, רון שיר שבח, תוקף תהילות תפארתו<sup style="color: gray;">384</sup>. וכתבו ראשונים שלאחר שייסד תפילת - פיוט - מגן<sup style="color: gray;">385</sup> ומחיה<sup style="color: gray;">386</sup> וימלוך<sup style="color: gray;">387</sup>, ייסד עוד פיוט למלכות של הקב"ה: אל נא לעולם תוערץ וכו'<sup style="color: gray;">388</sup>, ובו ה' פעמים מלך, כי אין מלכותו של הקב"ה נראית עד לאחר ד' מלכיות<sup style="color: gray;">389</sup>. ושיר - פיוט - זה יש בו קדושה<sup style="color: gray;">390</sup>, ותיקנו בו אל"ף בי"ת מן מ"ם ואילך, ולא אל"ף בי"ת כולו, מפני טורח ציבור<sup style="color: gray;">391</sup>. וכתבו ראשונים שנהגו לאומרו בכובד ראש, מפני ששירת מלאכים היא<sup style="color: gray;">392</sup>.
על ראש השנה ויום הכפורים, שאין אומרים בהם אל נא לעולם תערץ, ובטעם הדבר, עי' להלן: זמני אמירתם<sup style="color: gray;">393</sup>. על שביעי של פסח, שיש שאין אומרים בו אל נא לעולם תערץ, ועל טעם הדבר, עי' להלן: שם<sup style="color: gray;">394</sup>.
<h4>ובכן ולך תעלה קדושה</h4>
באמירת "ובכן ולך תעלה קדושה" שלפני הסילוק<sup style="color: gray;">395</sup>, מוסיפים ואומרים אחריו תוספת. בשבתות ומועדים: כי אתה קדוש ישראל ומושיע<sup style="color: gray;">396</sup>. בראש-השנה*: כי אתה אלהינו מלך<sup style="color: gray;">397</sup>. וביום-הכפורים*: כי אתה מלך מוחל וסולח<sup style="color: gray;">398</sup>. ויש אומרים בראש השנה ויום הכפורים: כי אתה אלהינו<sup style="color: gray;">399</sup>.
<h4>פזמון</h4>
יש מהפיוטים הנקראים על שם צורתם, כגון פזמון, הנזכר בדברי ראשונים ככינוי לפיוט בקדושתא<sup style="color: gray;">400</sup>, או לתקיעות<sup style="color: gray;">401</sup>, או בסליחות*<sup style="color: gray;">402</sup>, שיש מהראשונים סוברים - שנקרא על שם צורתו - כי מילת פזמון הוא הדבר שחוזרים לאומרו פעמים רבות<sup style="color: gray;">403</sup>, וזה שבעלי לשון זה קוראים את האיש החוזר לשנות דבריו פעם אחר פעם וחוזר על הדבר פעמים רבות פזמאנ"א, וכן הפזמון להיות לעולם סובב וחוזר על כל בית ובית מבתי השיר קראוהו פזמון<sup style="color: gray;">404</sup>. או שפזמון הוא לשון חביבות, כלומר חביב הוא לענות ולחזור ולשנות אותו<sup style="color: gray;">405</sup>, ובפסיקתא כאשר חפץ לומר חביבות שלו אומר: פיזמא דידיה<sup style="color: gray;">406</sup>. וכן בדורות האחרונים נתייחד השם פזמון ככינוי לסוג מסויים של סליחות<sup style="color: gray;">407</sup>, שבו חוזרים על משפט מסויים לאחר כל בית<sup style="color: gray;">408</sup>. ויש מהראשונים סוברים שהפזמון נקרא כן - על שם צורת הניגון שלו - ופזמון עניינו הגבהת הקול בשיר ובזמר, מלשון: ותען להן מרים<sup style="color: gray;">409</sup>, שתרגומו: ופזימת להון מרים<sup style="color: gray;">410</sup>, והוא כתרגום ויען איוב<sup style="color: gray;">411</sup>: ופזים איוב<sup style="color: gray;">412</sup>. וכן יש מהאחרונים שכתב טעם לשם פזמון שבסליחות, שהוא על שם הניגון, כי כל פיוט ופיוט הפזמון יש עליו נגינה מיוחדת שאינו בשאר, מה שאין כן בפיוטי הסליחות נגינה אחת לכולן<sup style="color: gray;">413</sup>.
<h4>קינות</h4>
הקינות הן פיוטים הנאמרים על חורבן הבית<sup style="color: gray;">414</sup>. בקינות, כתבו ראשונים לחלק בין אלו מהן שייסדן הקליר, שראשונים מנו בהן כ"א, כנגד ימים של בין-המצרים*, לאלה שייסדו גאונים אחרים על הגזירות<sup style="color: gray;">415</sup>. ויש מהם שכתבו חילוק נוסף, בין הקינות שייסדו על הגזירות לבין הציונים - קינות שתחילתן "ציון" שנכתבו בצורת כתיבת הקינה "ציון הלא תשאלי לשלום אסירייך" - וכתבו שאותן שייסד הקליר אומר שליח-הצבור* בתחילה, ולאחר מכן אותן שייסדו על הגזירות אומר המופלא שבציבור והקהל, ולאחר מכן אומר המופלא שבציבור וכל הקהל ציון הלא תשאלי ושאר ציונים<sup style="color: gray;">416</sup>.
על המנהגים השונים באמירת הקינות, ועל זמני אמירתן, ע"ע תשעה באב (או: קינות).
<h4>סליחות</h4>
הסליחות* נתקנו בימי הראשונים בכינויים, ע"פ ענייניהן: פתיחה<sup style="color: gray;">417</sup>; סליחה<sup style="color: gray;">418</sup>; עקידה<sup style="color: gray;">419</sup>; תוכחה<sup style="color: gray;">420</sup>; תחינה<sup style="color: gray;">421</sup>, וצורתן: חטאנו<sup style="color: gray;">422</sup>; פזמון<sup style="color: gray;">423</sup>. ויש שהסליחה מכונה בכינויים שונים ע"פ סוג החרוז: שנייה<sup style="color: gray;">424</sup>; שלישית<sup style="color: gray;">425</sup>; ושלמונית<sup style="color: gray;">426</sup>.
על מנהגי הסליחות* השונים, בזמני אמירתן ובצורת אמירתן, ע"ע. על ההושענות*, ע"ע.
<h4>בברכות שאינן בסדר התפילה</h4>
יש מהפייטנים שייסדו אף פיוטים לברכת-המזון*<sup style="color: gray;">427</sup> וברכות שונות<sup style="color: gray;">428</sup>. וכתבו גאונים - שאפילו לסוברים שאסור לומר פיוטים בתוך התפלה*<sup style="color: gray;">429</sup> - אע"פ שיש בהוספות האלה אריכות לשון מרובה, אינן מזיקות למי שאמרן, מפני שאינן בתוך תפילה<sup style="color: gray;">430</sup>. וכן יש פיוטים הנאמרים בכל יום לפני התפילה או לאחריה<sup style="color: gray;">431</sup>.
<h3><b>זמני אמירתם</b></h3>
בימינו, ברוב העדות ממעטים מאוד באמירת פיוטים<sup style="color: gray;">432</sup>. ובקהילות אשכנז אומרים מעריבים<sup style="color: gray;">433</sup> בלילות יום-טוב*<sup style="color: gray;">434</sup> ויוצרות<sup style="color: gray;">435</sup> בימים טובים<sup style="color: gray;">436</sup> ושבתות מיוחדות<sup style="color: gray;">437</sup> וקרובות<sup style="color: gray;">438</sup> בימים טובים<sup style="color: gray;">439</sup> ושבתות מיוחדות<sup style="color: gray;">440</sup> ופורים<sup style="color: gray;">441</sup>. בפרק זה יבואו נידונים בראשונים על זמני האמירות.
<h4>מעריב בליל יו"ט שחל בשבת</h4>
באמירת פיוטים בליל יום-טוב* שחל בשבת* נחלקו ראשונים:
א) יש סוברים שאין החזן אומר מעריב<sup style="color: gray;">442</sup> ופיוט בתוך המחזור לאור הנר ביחיד<sup style="color: gray;">443</sup>, אלא אם כן יקרא אחר עימו<sup style="color: gray;">444</sup>, שמא יטה את הנר<sup style="color: gray;">445</sup>, שאינו כ"כ צורך שעה לומר פיוט<sup style="color: gray;">446</sup>, ואין הכל בקיאים בפיוט הבא לפרקים, ויש לחוש שמא יתקן את הנר לראות בו<sup style="color: gray;">447</sup>. וכתבו אחרונים שאפילו אם הקהל קורא בספרים<sup style="color: gray;">448</sup>, בשני ספרים אפילו קוראים בענין אחד אסור - לסוברים כן<sup style="color: gray;">449</sup> - שכל אחד מעיין בספרו<sup style="color: gray;">450</sup>, ואינו משגיח במה שיעשה<sup style="color: gray;">451</sup>, ומכל מקום כתבו ראשונים שאם הוא יודע קצת הפיוט מבחוץ, מותר לעיין ראשי דבריהם בספר ויגמור מבחוץ<sup style="color: gray;">452</sup>.
ב) ויש מהראשונים המתירים לחזן לומר פיוטים בליל יום טוב שחל בשבת<sup style="color: gray;">453</sup>, שלא גרע מתינוקות שלפני רבן<sup style="color: gray;">454</sup> - הקוראים לפני רבן<sup style="color: gray;">455</sup> - שהרי אימת ציבור עליו<sup style="color: gray;">456</sup>, או משום שנותנים לב זה לזה<sup style="color: gray;">457</sup>.
ביום-הכפורים*, כתבו ראשונים שרגילים לומר סליחות* ותפילות לאור הנר<sup style="color: gray;">458</sup>, ומותר כל אחד בלבד לומר סליחות ותחנונים לאור הנר<sup style="color: gray;">459</sup>, ומותר לשליח ציבור לקרות לאור הנר ביחיד על הבימה בבית הכנסת<sup style="color: gray;">460</sup>, מפני שאימת יום הכיפורים עליו<sup style="color: gray;">461</sup>, וגם צורך שעה להרבות תחנונים<sup style="color: gray;">462</sup>, ועוד, שבאותה שעה אדם חשוב הוא<sup style="color: gray;">463</sup>, שאין דרכו להטות<sup style="color: gray;">464</sup>. ובחזן יש להתיר עוד, מפני שאימת ציבור עליו<sup style="color: gray;">465</sup>.
למעשה כתבו אחרונים שהמנהג שלא לומר פיוטים בליל יום טוב שחל להיות בשבת<sup style="color: gray;">466</sup>. ויש מהאחרונים סוברים שבנר של שעוה וחלב אין חשש כלל<sup style="color: gray;">467</sup>. אבל כתבו אחרונים שלמרות זאת אין אומרים מעריב כשחל יום טוב בשבת, משום שלא חילקו חכמים בתקנותיהם "לא-פלוג-רבנן*"), שלפעמים יהיה נרות שמן ויש חשש איסור שמא יטה<sup style="color: gray;">468</sup>.
<h4>מעריב בר"ה</h4>
יש מהראשונים שהביאו בסתם שאומרים מעריבים<sup style="color: gray;">469</sup> בלילות ראש-השנה*<sup style="color: gray;">470</sup>. ויש שכתבו שיש בדבר מנהגים שונים: יש הנוהגים לומר מעריבים<sup style="color: gray;">471</sup>, שלדעתם בערב ראש השנה מתענים ומשלימים<sup style="color: gray;">472</sup>, ועל כן מאריכים במעריבים עד חשיכה<sup style="color: gray;">473</sup>. ואגב שמאריכים בליל ראשון גם כן עושים ביום שני, שיש המתענים גם בר"ה, אם אירע לו תענית-חלום*<sup style="color: gray;">474</sup>. ועוד, שלא יבשלו הנשים מבעוד יום ראשון על השני - לסוברים שכן הדין בראש השנה<sup style="color: gray;">475</sup> - לכן צריכים גם בר"ה להמתין עד הלילה<sup style="color: gray;">476</sup>. ויש הנוהגים שלא לומר מעריבים<sup style="color: gray;">477</sup>, שלדעתם המתענים בערב ר"ה אין משלימים<sup style="color: gray;">478</sup>, וכן המנהג בימינו<sup style="color: gray;">479</sup>.
<h4>יוצרות וקרובות בר"ה ויוה"כ</h4>
בראש-השנה* וביום-הכפורים* כתבו ראשונים שאין אומרים סוגי פיוט מסויימים:
א) אין אומרים בראש השנה ויום הכפורים זולת<sup style="color: gray;">480</sup>, לפי שאנו צריכים לומר אמת ויציב כהלכתו<sup style="color: gray;">481</sup>, ויש בו שישה פעמים אמת - לנוהגים בנוסח זה<sup style="color: gray;">482</sup> - כנגד שישה פעמים אמת שבבראשית בסוף התיבות<sup style="color: gray;">483</sup>, ברא אלהים את<sup style="color: gray;">484</sup>, וירא אלהים את האור<sup style="color: gray;">485</sup>, וירא אלהים את כל אשר עשה<sup style="color: gray;">486</sup>, ויברא אלהים את התנינים<sup style="color: gray;">487</sup>, ויברא אלהים את האדם<sup style="color: gray;">488</sup>, ברא אלהים לעשות<sup style="color: gray;">489</sup>. תמצא שישה פעמים אמת רמוז<sup style="color: gray;">490</sup>. ובראש השנה אומר זה היום תחילת מעשיך<sup style="color: gray;">491</sup>, הואיל ותחילת מעשיו הוא צריכים אנו לומר שישה פעמים אמת<sup style="color: gray;">492</sup>, שכתוב בתחילת מעשיו<sup style="color: gray;">493</sup>. ואילו היינו אומרים זולת היינו מחסרים פעמיים אמת<sup style="color: gray;">494</sup> - לפי שכשאומרים זולת אומרים הנוסח המקוצר של אמת ויציב<sup style="color: gray;">495</sup> - ולמרות שיום הכפורים אינו תחילת מעשיו, מכל מקום תשלומין הוא לראש השנה, לפי שבינונים תלויים ועומדים עד יום הכפורים<sup style="color: gray;">496</sup>. ועוד, שאמרו במדרש: ויהי ערב ויהי בקר יום אחד<sup style="color: gray;">497</sup>, זהו יום הכפורים<sup style="color: gray;">498</sup>, ויום הכפורים יום הדין הוא<sup style="color: gray;">499</sup>. ויש אומרים מעין זה הטעם שאין אומרים זולת בראש השנה, לפי שכל העולם עומד בדין ואנו מזכירים מידת הרחמים, ובאמת ויציב תיקנו שישה אמת - ואפילו היינו אומרים זולת והנוסח הארוך של אמת ויציב - אין להפסיק ביניהם ביום זה, כי אנו מזכירים כל מעשה בראשית<sup style="color: gray;">500</sup>. ויש אומרים מעין זה הטעם שאין אומרים זולת בראש השנה ויום הכפורים, לפי שהן ימי הדין, ומזכירין כל מעשה בראשית ומידת הרחמים, ובאמת ויציב תקנו שש פעמים אמת, לכן אין להפסיק ביניהם בזולת<sup style="color: gray;">501</sup>. ויש אומרים הטעם שאין אומרים זולת בראש השנה, שקרוב"ץ הוא ראשי תיבות קול רנה וישועה באהלי צדיקים - לסוברים כן<sup style="color: gray;">502</sup> - ואין שמחה בראש השנה<sup style="color: gray;">503</sup>. ויש אומרים הטעם שאין אומרים זולת בראש השנה ויום הכפורים, לפי שספרי מתים וספרי חיים פתוחים<sup style="color: gray;">504</sup>, וגם מפני אימת יום הדין<sup style="color: gray;">505</sup>.
ב) אין אומרים בראש השנה ויום הכפורים חי וקיים נורא ומרום וקדוש<sup style="color: gray;">506</sup> - והפיוט שלפניו<sup style="color: gray;">507</sup> - שלא נאמר חי להקב"ה כל זמן שאין שייך לומר בנו חי, כמו בראש השנה וביום כפור, כפי שכתוב: כי מי כל בשר אשר שמע קול אלהים חיים מדבר מתוך האש כמֹנו ויֶּחי<sup style="color: gray;">508</sup>, הרי שהיכן שכתוב בנו חיים כתוב בו חיים, וזהו שכתוב אחר הפסוק: השמע עם קול אלהים מדבר מתוך האש כאשר שמעת אתה ויֶּחי<sup style="color: gray;">509</sup>, ולא כתוב בזה הפסוק אלהים חיים<sup style="color: gray;">510</sup>, כך בראש השנה וביום הכיפורים שהעולם נידון וספק חיים לא תיקנו לומר חי וקיים<sup style="color: gray;">511</sup>.
ג) אין אומרים בראש השנה ויום הכפורים אל נא לעולם תוערץ<sup style="color: gray;">512</sup>, שכולו שיר של קדושה<sup style="color: gray;">513</sup>, ואמרו: מפני מה אין ישראל אומרים שירה בראש השנה וביום הכיפורים, אפשר מלך יושב על כסא הדין וספרי חיים וספרי מתים פתוחים לפניו וישראל אומרים שירה<sup style="color: gray;">514</sup>.
בראש השנה ויום הכפורים מוסיפים על הקדושתא<sup style="color: gray;">515</sup> במוסף*, ואומרים פיוטים לאחריה<sup style="color: gray;">516</sup>, ובמיוחד נתייחד מוסף של ראש השנה באמירת תקיעות<sup style="color: gray;">517</sup> במלכויות, זכרונות ושופרות<sup style="color: gray;">518</sup> - ויש הקוראים לפיוט: תקיעתא<sup style="color: gray;">519</sup> -ויום הכפורים באמירת פיוטים שנתחברו על סדר העבודה של יום הכפורים, ועל כך ע"ע יום הכפורים<sup style="color: gray;">520</sup>. וכן ביום הכפורים מוסיפים בחזרת-הש"ץ* בשחרית, מוסף, מנחה וערבית, סליחות*, ועל כך ע"ע סליחות<sup style="color: gray;">521</sup>.
על אמירת פיוטים בברכות-קריאת-שמע* ביום-הכפורים*, ע"ע<sup style="color: gray;">522</sup>. על אמירת פיוטים בשלש ברכות ראשונות של חזרת-הש"ץ* ביום הכפורים, ע"ע הנ"ל<sup style="color: gray;">523</sup>. על הפיוטים הנאמרים לאחר סדר העבודה, ע"ע הנ"ל<sup style="color: gray;">524</sup>. על אמירת פיוטים מיוחדים בקול רם בבית הכנסת במוצאי יום הכפורים, ע"ע הנ"ל<sup style="color: gray;">525</sup>. על אמירה ביום-הכפורים* פיוטים שנזכרו בהם ברכות שמנה-עשרה*, כטעם לאי אמירת "אין כאלהינו" ביום הכפורים, ע"ע הנ"ל<sup style="color: gray;">526</sup>. על אמירת פיוטים בי"א תשרי בידי הנוהגים לעשות בחוץ לארץ שני ימים יום הכפורים, ע"ע הנ"ל<sup style="color: gray;">527</sup>.
<h4>פיוטי גשם וטל</h4>
בתפילת מוסף* של שמיני-עצרת*, שלהלכה מתחילים להזכיר בו גבורות גשמים<sup style="color: gray;">528</sup>, אומרים פיוט בברכת אבות* ומאריכים בפיוטי גשם בברכת גבורות<sup style="color: gray;">529</sup>, וכן בתפילת מוסף של יום-טוב* ראשון של פסח*, שמפסיקים להזכיר בו גבורות גשמים<sup style="color: gray;">530</sup>, אומרים פיוט בברכת אבות* ומאריכים בפיוטי טל בברכת גבורות<sup style="color: gray;">531</sup>, וכתבו ראשונים שפיוטי הטל והגשם הם שבעה פיוטים<sup style="color: gray;">532</sup>, כפי מספר הפיוטים בקדושתא<sup style="color: gray;">533</sup>, על שם: שבע ביום הללתיך<sup style="color: gray;">534</sup>. ויש הנוהגים לומר הפיוטים לפני חזרת הש"ץ<sup style="color: gray;">535</sup>.
על שמיעת פיוטי הגשם בתפילת מוסף של שמיני-עצרת*, כסברא להזכרת הגשם בתפילת מנחה, ע"ע גבורות<sup style="color: gray;">536</sup>.
<h4>שביעי של פסח</h4>
בשביעי של פסח - ובשמיני של פסח<sup style="color: gray;">537</sup>, לנוהגים ביום-טוב-שני-של-גליות* - כתבו ראשונים ואחרונים שיש שאין אומרים בו אופן<sup style="color: gray;">538</sup>, ולא "והחיות ישוררו"<sup style="color: gray;">539</sup>, משום שאמרו בתלמוד: מעשה ידי טובעים בים ואתם אומרים שירה לפני<sup style="color: gray;">540</sup>, וסימן לדבר: ויסר את אופן מרכבותיו<sup style="color: gray;">541</sup>. וביארו אחרונים שזכר לזה אין ראוי לומר והחיות ישוררו, אף שהוא בשירה של יום שאומרים המלאכים בקדושה*<sup style="color: gray;">542</sup>, ומפי שאין ראוי לומר והחיות ישוררו נהגו שלא לומר אופן כלל, מפני שמנהג פשוט לומר והחיות ישוררו אחר פיוט האופן<sup style="color: gray;">543</sup>. ויש שאומרים אופן וכן והחיות ישוררו<sup style="color: gray;">544</sup>, שפשוט שאין החיות מניחות עתה לשורר - אלא אומרות שירה אף בשביעי של פסח - וגם באותו זמן לא נאמר כי אם למלאכים<sup style="color: gray;">545</sup>.
בשביעי של פסח, ובשמיני של פסח - לנוהגים ביום-טוב-שני-של-גליות* - כתבו ראשונים שיש שאומרים אל נא לעולם תוערץ<sup style="color: gray;">546</sup>. ויש שאין אומרים אותו<sup style="color: gray;">547</sup>, ובטעמם כתבו ראשונים, לפי שהסדר שיש לומר עכשיו של פרשה ויושע מיוסד על טיבוע שטבעו מצרים בים סוף, ודרשו רבותינו: ולא קרב זה אל זה כל הלילה<sup style="color: gray;">548</sup>, שמנעם הקב"ה למלאכי השרת מלומר קדושה<sup style="color: gray;">549</sup>, לכן אין אומרים אל נא לעולם תערץ, שכולו שיר של קדושה<sup style="color: gray;">550</sup>.
<h4>אזהרות</h4>
בשבועות*, אומרים במוסף פיוטים ובהם עיקרי תרי"ג המצוות<sup style="color: gray;">551</sup>, ונקראים: אזהרות<sup style="color: gray;">552</sup>. יש שקראו אף לפיוטים ההלכתיים המפרטים דיני פסח - ונאמרים בשחרית בקדושתא בשבת-הגדול*<sup style="color: gray;">553</sup>, או במוסף של שבת הגדול<sup style="color: gray;">554</sup> - אזהרות<sup style="color: gray;">555</sup>.
<h4>נישואין</h4>
ביום נישואין, יש מהראשונים שכתבו שנוהגים לומר אף בחול יוצר, ומכל מקום אין אומרים אופן מפני טורח הציבור<sup style="color: gray;">556</sup>.
על אמירת "דוי הסר" ו"נודה לשמך" לפני ברכת-המזון* בימי שבע הברכות, ע"ע ברכת חתנים<sup style="color: gray;">557</sup>. על אמירת פיוטים בברכות-קריאת-שמע* במוצאי-שבת* שהן מענין ההבדלה*, ע"ע הבדלה<sup style="color: gray;">558</sup>. על אמירת פיוטים לאחר שתיית הכוס הרביעי מארבע-כוסות* בליל-הסדר*, ע"ע הגדה<sup style="color: gray;">559</sup>. על אמירת פיוטים בברכות-קריאת-שמע* בשבת שלאחר החתונה, ע"ע חתן וכלה<sup style="color: gray;">560</sup>. על אמירת פיוטים בקריאת-התורה* בשבת זו, ע"ע הנ"ל<sup style="color: gray;">561</sup>. על אמירת פיוט בקדושה* של מוסף בשבת זו, ע"ע הנ"ל<sup style="color: gray;">562</sup>. על אמירת פיוטים בברכת-המזון* בשבת זו, ע"ע הנ"ל<sup style="color: gray;">563</sup>. על האומר פיוטים בבית הכנסת בשעת התפילה, שאינו צריך ליטול ידיו מחדש לתפילה נוספת, ע"ע נטילת ידים. על החלפת המעריבים והיוצרות של יום-טוב* של סוכות* ושל יום-טוב-שני-של-גליות*, כשחל יום טוב בשבת, ע"ע סוכות. על אמירת היוצרות של שבת חול-המועד* פסח* בשביעי של פסח, בשנה שאין בה שבת חול המועד, ע"ע פסח. על החלפת הפיוטים בראש-השנה*, כשחל היום הראשון בשבת, ע"ע.
<h2>פילגש</h2>
<b>הגדרת הערך -</b> אשה המיוחדת לאיש בלא נישואין.
<h3><b>מהותה וגדרה</b></h3>
פילגש, היא אשה המיוחדת לאיש אבל בלא חופה ונשואין<sup style="color: gray;">1</sup>, ולכך הכונס אשה לביתו לחיות עמה בקביעות, צריך לייחדה לעצמו כדי שתצא מכלל קדשה*<sup style="color: gray;">2</sup>, וכשייחדה לעצמו, אינה קדשה אלא פילגש<sup style="color: gray;">3</sup>.
על יעוד אמה עבריה לאדון, ע"ע.
<h4>הלשון פילגש</h4>
בביאור הלשון "פילגש", נאמרו כמה פירושים, יש שפירשו ש"פילגש" היא מלשון "פי שגל", כלומר, פעמים שעומדת לשמש את הבית ופעמים למשגל<sup style="color: gray;">4</sup>; ויש שפירשו שהיא מלשון "פלג אשה", שאינה אלא כחצי אשה<sup style="color: gray;">5</sup>, שיש בה קידושין ואין לה כתובה, או שעומדת לשכיבה ולא לפריה ורביה<sup style="color: gray;">6</sup>; ויש שפירשו ש"פילגש" היא כמו "פלגס" שנאמר במשנה<sup style="color: gray;">7</sup>, שמשמעה דבר שיצא מגדר אחד ולא הגיע לגדר שלאחריו<sup style="color: gray;">8</sup>, כמו נער שיצא מימי הילדות ולא בא עדיין לכלל הבחרות<sup style="color: gray;">9</sup>, וכן זו, יצאה מגדר פנויה ולכלל אשת איש לא הגיעה, וכן יצאה מכלל שפחה ולא נכנסה לכלל אישות<sup style="color: gray;">10</sup>; ויש שנראה מדבריהם ש"פילגש" היא שם נרדף ל"שפחה"<sup style="color: gray;">11</sup>.
<h4>בימי קדם</h4>
מנהג ישראל היה מימי קדם לקחת פילגש: וכן מצינו אצל אברהם אבינו שלקח פילגש, שנאמר ובני קטורה פילגש אברהם<sup style="color: gray;">12</sup>, ונאמר ולבני הפילגשים וגו' נתן אברהם מתנות<sup style="color: gray;">13</sup>. וכן מצינו אצל יעקב, שנאמר וילך ראובן וישכב את בלהה פילגש אביו<sup style="color: gray;">14</sup>. וכן לשאול היתה פילגש שנאמר ולשאול פלגש<sup style="color: gray;">15</sup>.
<h4>גדרה</h4>
בדעת הסוברים שפילגש היא בקידושין בלא כתובה, יש שכתב שהיא כאומר לאשה התקדשי לי לחציי<sup style="color: gray;">16</sup>, שקידושיו קידושין<sup style="color: gray;">17</sup>.
<h4>קניינה</h4>
כיצד נקנית הפילגש? יש שכתבו שהיא נקנית בביאה<sup style="color: gray;">18</sup>, ויש שכתבו שנקנית בייחוד שמייחדה אליו<sup style="color: gray;">19</sup>. ויש מהראשונים שכתב, שהפילגש אינה קנויה לו, ולכך לדעתם אינה אסורה על אחרים<sup style="color: gray;">20</sup>.
<h3><b>ההבדל שבין אשה לפילגש</b></h3>
בחילוק שבין אשה לפילגש, אמר רב יהודה אמר רב, אשה היא על ידי קידושין*, וכותבים לה כתובה*, ופילגש היא בלא קידושין ובלא כתובה<sup style="color: gray;">21</sup>. ויש סוברים על פי גירסתם בדבריו, שאף פילגש היא בקידושין, וההבדל בין פילגש לאשה הוא שאשה יש לה כתובה ופילגש אין לה כתובה<sup style="color: gray;">22</sup>, אמנם יש מהראשונים שכתבו שהבדל זה הוא רק בבני-נח*<sup style="color: gray;">23</sup>. ויש מהראשונים שסוברים ששני מיני פילגש הן, יש פילגש בקידושין בלא כתובה ויש פילגש בלא כתובה ובלא קידושין<sup style="color: gray;">24</sup>.
בירושלמי הביאו מחלוקת תנאים, שר' מאיר אומר אשה יש לה כתובה פילגש אין לה כתובה, ור' יהודה אומר שבין לאשה ובין לפילגש יש כתובה, אלא שלאשה יש לה כתובה ותנאי-כתובה* - דהיינו תוספת-כתובה*, וכתובת-בנין-דיכרין*<sup style="color: gray;">25</sup> ומזונות<sup style="color: gray;">26</sup> - פילגש יש לה כתובה ואין לה תנאי כתובה<sup style="color: gray;">27</sup>, וכל שכן שקידושין יש לה<sup style="color: gray;">28</sup>. יש מהראשונים שכתבו שדעת ר' מאיר היא דעת התלמוד שלנו, ולדעתו אין לה כתובה ואין לה קידושין<sup style="color: gray;">29</sup>. ויש מהאחרונים שסוברים שלדעתו אין לה כתובה אבל יש לה קידושין<sup style="color: gray;">30</sup>, ולשיטתם טעם המחלוקת הוא, שר' מאיר סובר שלא תיקנו לה כתובה כדי שתהא קלה בעיניו להוציאה, שלא חששו בפילגש שיקיימנה אף על פי שקידשה, הואיל ולא לקחה לפריה ורביה אלא לשכיבה בלבד, ור' יהודה סובר שתיקנו לה כתובה כדי שלא תהא קלה בעיניו להוציאה, מאחר שקידשה<sup style="color: gray;">31</sup>. וכן בדעת ר' יהודה יש סוברים שאין לה קידושין, ומכל מקום תיקנו לה כתובה, לפי שהפילגש מותרת לו<sup style="color: gray;">32</sup>, הלכך חששו חכמים שמא יתעולל בה כמה ימים ואחר כך יוציאנה מביתו ויהיו בנות ישראל הפקר כזונות, ולכך תיקנו לה כתובה<sup style="color: gray;">33</sup>.
<h4>פילגש של מלך</h4>
פילגש של מלך, יש סוברים שאינה כפילגש של שאר אדם, ולשיטתם פילגש של מלך היא בלא כתובה ובלא קידושין – ובה אמרו בתלמוד שלנו שפילגש היא בלא כתובה ובלא קידושין<sup style="color: gray;">34</sup> - אבל פילגש של הדיוט היא בקידושין – ובה נחלקו התנאים שבירושלמי<sup style="color: gray;">35</sup> – ואין דין פילגש של הדיוט כדין פילגש של מלך<sup style="color: gray;">36</sup>.
<h4>הבדלים נוספים</h4>
הבדלים נוספים מצינו בין אשה לפילגש, שאשה עומדת לפריה ורביה, ופילגש אינה עומדת אלא לשכיבה בלבד<sup style="color: gray;">37</sup>; וכן מצינו שכשכונסים אשה היו מכניסים לחופה ועושים משתה, מה שאין כן בפילגש<sup style="color: gray;">38</sup>.
<h3><b>היתר פילגש</b></h3>
אדם – שאינו מלך<sup style="color: gray;">39</sup> - הרוצה לקחת פילגש, נחלקו הפוסקים אם מותר בכך, יש שכתבו שאסור בכך<sup style="color: gray;">40</sup>, לפי שאסורה לו מדין קדשה*<sup style="color: gray;">41</sup>, ולדעתם לוקה עליה<sup style="color: gray;">42</sup>. ויש סוברים שאסורה משום לאו-הבא-מכלל-עשה* שמבטל מצות כי יקח איש אשה<sup style="color: gray;">43</sup>, שמצוה על הרוצה לשאת אשה לקחתה בקידושין<sup style="color: gray;">44</sup>, ולשיטתם אינו לוקה עליה<sup style="color: gray;">45</sup>. ויש סוברים שאסורה ממה שנאמר לא תחלל את בתך להזנותה<sup style="color: gray;">46</sup>, ופירשו בתורת כהנים שזה המוסר בתו פנויה או המוסרת עצמה שלא לשם אישות<sup style="color: gray;">47</sup>. ויש סוברים שאסורה מדרבנן<sup style="color: gray;">48</sup>, לפי שמאכילתו איסור, שבושה מלטבול<sup style="color: gray;">49</sup>. מהם שכתבו שאיסור זה כלול בגזירת דוד ובית דינו שגזרו על הפנויה<sup style="color: gray;">50</sup>. ויש חולקים וסוברים שהפילגש מותרת<sup style="color: gray;">51</sup>. בדעת חלק המתירים, יש שכתבו שאין כוונתם שמותר לשאת פילגש, אלא כוונתם שאין בה לאו ומלקות, אבל הכל מודים שהפילגש אסורה מאיסור עשה או מדרבנן<sup style="color: gray;">52</sup>.
לדעת המתירים פילגש, יש שפירשו הטעם שאין שייך בה הדין של "כל הפוחת לבתולה ממאתיים הרי זו בעילת זנות"<sup style="color: gray;">53</sup>, לפי שדין זה נאמר רק במי שמקדש אשה, שכל המקדש על דעת חכמים הוא מקדש, מה שאין כן בפילגש שהיא בלא קידושין<sup style="color: gray;">54</sup>; וכן יש שפירשו הטעם שאין בה איסור "כלה בלא ברכה אסורה לבעלה כנדה"<sup style="color: gray;">55</sup>, שלא נאמר איסור זה אלא בלוקח אשה גמורה, שצריך לכנסה כתקנת חכמים, אבל פילגש אינה אצלו לפי תקנת חכמים אלא כפי מה שסיכמו ביניהם<sup style="color: gray;">56</sup>.
<h3><b>פילגש של מלך</b></h3>
הפילגש מותרת למלך מן התורה<sup style="color: gray;">57</sup>, ויכול המלך לקחת לו מכל גבול ישראל נשים ופילגשים<sup style="color: gray;">58</sup>, ויש לו רשות לעשות הפילגשים שלוקח לארמונו טבחות ואופות ורקחות, שנאמר ואת בנותיכם יקח לרקחות ולטבחות ולאופות<sup style="color: gray;">59</sup>.
<h4>מקור ההיתר</h4>
במקור היתר פילגש למלך – לסוברים שאסורה להדיוט<sup style="color: gray;">60</sup> - כתבו ראשונים שדבר זה מתורת משה לא למדנו, אלא מתורת שמואל הנביא למדנו, שאמר בפרשת מלך ואת בנותיכם יקח וגו'<sup style="color: gray;">61</sup>, הרי שיש רשות למלך ליקח פילגשים כרצונו מאשר יבחר<sup style="color: gray;">62</sup>.
<h4>טעם ההיתר</h4>
טעם היתר פילגש למלך - לסוברים שאסורה להדיוט<sup style="color: gray;">63</sup> - הוא לפי שאימת המלך מוטלת על הבריות, ולא יזנו אחרים עמה, ונמצא שהיחוד שמייחד את הפילגש לעצמו הוא כעין אישות<sup style="color: gray;">64</sup>. ויש שהוסיפו שהייחוד של המלך הרי הוא כקידושין של הדיוטות<sup style="color: gray;">65</sup>, ועוד, שהאיסור בשאר אנשים – לסוברים כן – הוא משום שאין בה קידושין ולכך היא עדיין מופקרת לכל, אבל אצל המלך שאסורה לכל כשרביטו של מלך, אין טעם לאוסרה, והרי היא כאשתו גמורה<sup style="color: gray;">66</sup>. ויש שכתבו טעם אחר להיתר המלך, שההדיוט אסור בפילגש כיון שמבטל מצות עשה של כי יקח, שהוא לקחת אשה בקידושין, ובמלך ודאי לא ציותה התורה לקחת בקידושין, שהרי אין קידושין אלא מדעתה ואצל המלך התירה התורה לקחת פילגשים אף שלא מרצונן<sup style="color: gray;">67</sup>. ויש שפירשו – לשיטתם שהפילגש אסורה להדיוט מדרבנן<sup style="color: gray;">68</sup> - שלא גזרו אלא על פילגש כיון שבושה לטבול, אבל המיוחדת למלך ודאי שאינה בושה לטבול, אדרבה תפארת היא לה להיות פילגש המלך<sup style="color: gray;">69</sup>.
<h4>קניינה</h4>
קניינה של הפילגש למלך הוא על ידי שהמלך מייחדה אליו<sup style="color: gray;">70</sup>. ויש שכתבו שלדעות שפילגש מותרת להדיוט רק בקידושין, אבל בלא קידושין הרי זה כזנות, הוא הדין אצל המלך שמותרת רק על ידי קידושין<sup style="color: gray;">71</sup>.
<h4>מניין הפילגשים</h4>
מנין הפילגשים שמותר למלך לשאת, נחלקו בו ראשונים, יש סוברים שמאחר שמותר לו לשאת לכל היותר שמונה עשרה נשים<sup style="color: gray;">72</sup>, מספר זה כולל גם פילגשים, שבין הכל לא יהיו לו יותר משמונה עשרה<sup style="color: gray;">73</sup>. ויש חולקים וסוברים שמותר לו לשאת שמונה עשרה נשים, אבל פילגשים כמה שירצה<sup style="color: gray;">74</sup>, שפילגשים אינן בכלל "לא ירבה לו נשים"<sup style="color: gray;">75</sup>.
בדעת הסוברים שפילגש אסורה להדיוט בזמן הזה מדרבנן כי דוד גזר על הפנויה<sup style="color: gray;">76</sup>, ובכלל זה על פילגש, יש סוברים שגם המלך אסור בפילגש מדרבנן<sup style="color: gray;">77</sup>.
<h4>שופט ונשיא</h4>
לדעת הסוברים שהדיוט אסור בפילגש ולא הותרה אלא למלך<sup style="color: gray;">78</sup>, יש מהראשונים שכתבו שאסורה גם לשופט הממונה על כל ישראל, ואף על פי שיש לו שררה על כל העם<sup style="color: gray;">79</sup>. ויש שנראה מדבריהם שחולקים, שכתבו שנשיא הוא כמלך ומותר בפילגש<sup style="color: gray;">80</sup>. ויש שכתבו שאף לתלמיד חכם מותרת, שהרי הטעם שהותרה למלך ולא להדיוט הוא משום שפילגש של מלך משתמרת יותר, ואם כן הוא הדין בתלמיד חכם שפילגשו משתמרת<sup style="color: gray;">81</sup>.
<h3><b>אישותה</b></h3>
<h4>פילגש שזינתה</h4>
פילגש שזינתה ברצון, יש סוברים שנאסרה לבועלה מדין קדשה*, לפי ששוב אינה מיוחדת לו אלא הפקירה עצמה לאחרים, ולכך נאסרה עליו<sup style="color: gray;">82</sup>.
<h4>אשת איש</h4>
פילגש בלא קידושין, יש סוברים שהיא כפנויה גמורה<sup style="color: gray;">83</sup>, ויש סוברים שהיא אשת איש לכל דבר, מלבד חיוב מיתה על ביאתה<sup style="color: gray;">84</sup>, שכיון שאינה אשת איש גמורה אין בה חיוב מיתה<sup style="color: gray;">85</sup>.
<h4>פילגש המלך</h4>
פילגש המלך, יש שכתבו שמותרת למלך אחר אף בחיי הראשון<sup style="color: gray;">86</sup>, ויש חולקים וסוברים שאינה מותרת למלך אחר אלא לאחר מותו של הראשון או לאחר שהוציאה מביתו, אבל לא בעודה פילגשו, שהרי אף פילגשו של הדיוט אסורה לכל בעודה תחתיו<sup style="color: gray;">87</sup>, ולא יהא כוח מלך גרוע בזה משל הדיוט<sup style="color: gray;">88</sup>.
<h4>פילגש לכהן</h4>
בהיתר פילגש לכהן, יש סוברים שמותרת לו, ואף לדעת הסוברים שפנוי הבא על הפנויה עשאה זונה<sup style="color: gray;">89</sup>, וזונה אסורה לכהן<sup style="color: gray;">90</sup>, מכל מקום פילגש אינה כזונה אלא כאשת איש<sup style="color: gray;">91</sup>.
<h4>לכהן גדול</h4>
כהן גדול הרוצה ליקח פילגש, יש שכתבו שמותר לו, לפי שלא הוזהר אלא שיקח בתולה, ומשכך אם הפילגש בתולה הרי היא מותרת לו<sup style="color: gray;">92</sup>.
<h4>גירושיה</h4>
הרצה לגרש פילגש, יש סוברים שצריכה גט כשאר אשת איש<sup style="color: gray;">93</sup>. ויש סוברים שאינה צריכה גט<sup style="color: gray;">94</sup>, לפי שלא מצינו גט בלא קידושין<sup style="color: gray;">95</sup>, ולכך אם רוצה להפרישה ממנו צריך לעשות מעשה המראה שאין לו חפץ בה עוד כל ימי עולם<sup style="color: gray;">96</sup>. ויש סוברים שאין נוהג בה גט, אלא שמשהפקיעה מן הייחוד שלו חוזרת להיות פנויה כבתחילה<sup style="color: gray;">97</sup>. ויש סוברים שאין אפשרות לגרש פילגש, ואין גט מועיל להוציאה<sup style="color: gray;">98</sup>. להלכה יש שכתבו שהדבר מוטל בספק ולכך ראוי שיתן גט<sup style="color: gray;">99</sup>.
<h4>קרובותיה וקרוביו</h4>
קרובותיה של הפילגש אינן נאסרות על הבועל, לפי שלא נאסרו קרובותיה של אשה על האיש אלא כשלקחה בנשואין או בקידושין, אבל כל שהיא אצלו בלא קידושין אפילו היא פילגשו, קרובותיה מותרות<sup style="color: gray;">100</sup>. וכן היא מותרת בקרוביו<sup style="color: gray;">101</sup>.
<h4>פילגש אביו</h4>
פילגש אביו, יש סוברים שמותרת<sup style="color: gray;">102</sup>, וכן פילגש אחי אביו מותרת<sup style="color: gray;">103</sup>, וכן פילגש חמיו<sup style="color: gray;">104</sup>. ויש סוברים שפילגש אביו אסורה<sup style="color: gray;">105</sup>, וכן פילגש חמיו<sup style="color: gray;">106</sup>.
<h3><b>בבני נח</b></h3>
<h4>פילגש חבירו</h4>
פילגש חבירו של בן נח, יש שכתבו שאפשר שמותרת לו, לפי שלא נאסר בן נח אלא באשת חבירו, ולא בפילגש חבירו<sup style="color: gray;">107</sup>. ויש סוברים שאין לחלק בזה בין אשה לפילגש, ולכך בן נח הבא על פילגש נהרג כמו בן נח הבא על אשת חבירו<sup style="color: gray;">108</sup>, והוא הדין שחייב על פילגש אביו משום אשת אב אפילו לסוברים שישראל מותר בפילגש אביו<sup style="color: gray;">109</sup>.
<h3><b>דיני הפילגש</b></h3>
<h4>בעילת זנות</h4>
חזקה שאמרו באשה, שאין-אדם-עושה-בעילתו-בעילת-זנות*, וודאי לשם קידושין בעל<sup style="color: gray;">110</sup>, יש שכתבו שנוהגת אף בפילגש<sup style="color: gray;">111</sup> - ואף על פי שפילגש היא בלא קידושין<sup style="color: gray;">112</sup> - ולכן כתבו שאם אמרה הפילגש "קידשתני", היא אסורה בקרוביו והוא אסור בקרובותיה – ואף על פי שבכל אשה שאמרה לאיש קידשתני, היא אסורה בקרוביו והוא אינו נאסר בקרובותיה<sup style="color: gray;">113</sup> – לפי שחזקה אין אדם עושה בעילתו בעילת זנות<sup style="color: gray;">114</sup>. ויש סוברים שאין אומרים בפילגש חזקה אין אדם עושה בעילתו בעילת זנות<sup style="color: gray;">115</sup>, שכיון שלקחה בתחילה להיות פילגש ודר עמה זמן רב אדרבה הרי החזיק עצמו להיפך<sup style="color: gray;">116</sup>, ועוד שכיון שמתחילה התנה עמה שתהיה מיוחדת לו בלא קידושין, אין לחוש שחזר בו ובא עליה לשם קידושין<sup style="color: gray;">117</sup>, ויש שכתבו שאדרבה, מסתבר שלא לשם קידושין הוא בועל, שהרי אם יכוון לשם קידושין יתחייב בשבע ברכות, והרי היא אסורה עליו, לפי שכלה בלא ברכה אסורה לבעלה<sup style="color: gray;">118</sup>, ולכך מסתבר שבועל שלא לשם קידושין כדי שלא תאסר עליו<sup style="color: gray;">119</sup>.
<h4>מחזיר פילגש גרושתו</h4>
פילגש שנתעברה, והלכה ונתקדשה לאחר ונתגרשה ממנו, כתבו אחרונים שמותרת לחזור לראשון – כשאר נשים שמותר להחזירה באופן זה, ואין עליה איסור מחזיר-גרושתו* - לפי שפילגש שם אישה הראשון עליה<sup style="color: gray;">120</sup>.
<h4>דין קטלנית</h4>
פילגש שמתו בעליה הראשונים, נסתפקו אחרונים אם יש לה דין קטלנית*, וצידדו לומר שאף בפילגש נאמר דין קטלנית<sup style="color: gray;">121</sup>.
<h4>חיובי הבעל</h4>
אין הבעל מחויב בשאר-כסות-ועונה* של הפילגש<sup style="color: gray;">122</sup>, וכן אין לה תנאי-כתובה*<sup style="color: gray;">123</sup>, ואינו אוכל פירותיה, ואינו יורשה, ואינו חייב לפדותה אם נשבתה<sup style="color: gray;">124</sup>.
<h4>ביאתה</h4>
הבא על הפילגש, יש מהראשונים שכתבו שהיה המנהג שהבא על אשתו היה מייחד לה את המיטה הכבודה, ואל הפילגש היה בא על הארץ<sup style="color: gray;">125</sup>.
<h3><b>בזמן הזה</b></h3>
אף על פי שמצד הדין מותר לשאת פילגש, כתבו ראשונים שמכל מקום יש להזהיר את העם מן הפילגש, לפי שאם ידעו מההיתר יזונו ויפרוצו ויבואו עליהן בנידותן<sup style="color: gray;">126</sup>, ובשל כך יש שסוברים שבזמן הזה כל פילגש אסורה לכל אדם, ואפילו לגדול שבישראל, בין על ידי קידושין בין שלא על ידי קידושין, ואין ראוי להורות להם היתר אפילו בדבר המותר, כדי לתת גדר וסייג לתורה<sup style="color: gray;">127</sup>. ויתר על כן כתבו, שבזמן הזה אם אינו רוצה להוציאה מנדין אותו עד שיוציאנה או עד שישא אותה כדת משה וישראל בקידושין וחופה ושבע ברכות וכתובה<sup style="color: gray;">128</sup>. אבל יש סוברים שאין חילוק בין הזמנים, ומנהג ישראל היה בשנים קדמוניות לקחת פילגש, והיתר זה לא נשתנה לעולם<sup style="color: gray;">129</sup>, ואפילו בזמן שגזרו על הפנויה<sup style="color: gray;">130</sup>, לא אסרו אלא כשלא ייחדה בקביעות, אבל המיוחדת לו מותרת<sup style="color: gray;">131</sup>, ולדעתם אדרבה, כל המקומות הפרוצים בעריות הרי זה מחמת שנעלו דלת ההיתר מפניהם, ואילו היתה פילגש מפורסמת להיתר לא היו נכשלים בחמורות, על כן כדי להצילם מאשת איש, נדה, בנות אל נכר והוצאת זרע לבטלה יש לדרוש ברבים שהפילגש מותרת<sup style="color: gray;">132</sup>, וכעין זה מצינו מהראשונים שהעידו שנהגו בימיהם בספרד לקחת פילגש בפרהסיא<sup style="color: gray;">133</sup>. ויש סוברים שמעיקר הדין פילגש מותרת, אבל יותר נכון שיקחנה כמנהג הכשרים<sup style="color: gray;">134</sup>.
<h4>הוצאת פילגש</h4>
מי שיש לו פילגש ורוצה להוציאה, יש מהאחרונים שכתבו שלדעת הראשונים שסוברים שפילגש בזמן הזה אסורה<sup style="color: gray;">135</sup>, אם בא לפרוש ממנה צריכה ממנו גט, שמאחר שיודע שבעילתה אסורה כבעילת זנות, יש להעמידו על החזקה שאין-אדם-עושה-בעילתו-בעילת-זנות*, ובודאי בעל לשם קידושין<sup style="color: gray;">136</sup>.
<h4>הבא על פילגש</h4>
הבא על פילגש בזמן הזה, אף לדעת הסוברים שאסורה<sup style="color: gray;">137</sup>, כתבו אחרונים שאין להחזיקו כחשוד על העריות, לפי שיש לתלות שלא ידע שיש בה איסור, וכיון שאין זה ידוע לאיסור לכל, לא נפסל בכך<sup style="color: gray;">138</sup>, שלא פשט איסור פילגש בישראל שידעו הכל שהיא עבירה<sup style="color: gray;">139</sup>.
<h4>מדין חדר"ג</h4>
בדורות אלו שפשט חרם-דרבינו-גרשום* בכל ישראל שלא לשאת אשה שניה, יש שכתבו שכל שכן שאין לקחת פילגש על אשתו<sup style="color: gray;">140</sup>, ואם לקח כופים אותו להוציאה<sup style="color: gray;">141</sup>, ואם מסרה עצמה לפילגשות מנדים אותה<sup style="color: gray;">142</sup>, ואף במקומות שלא נתקבל החרם ראוי לגזור שלא לקחת פילגש, אם רואים שאין העם נזהרים בכך<sup style="color: gray;">143</sup>. ויש סוברים שחרם שרדינו גרשום נאמר רק שלא לקחת אשה שניה, ואין אשה אלא בנישואין או באירוסין, אבל פילגש אינה בכלל החרם<sup style="color: gray;">144</sup>.
<h2>פיס</h2>
<b>הגדרת הערך -</b> גורל שהיה נערך בבית-המקדש*, לזכיית הכהנים בעבודות מסויימות.
<h3><b>שמו ומהותו</b></h3>
<h4>שמו</h4>
פייס הוא גורל*<sup style="color: gray;">1</sup>, שכן גורלך<sup style="color: gray;">2</sup> תרגומו: פייסך<sup style="color: gray;">3</sup>, וכן פור<sup style="color: gray;">4</sup> תרגומו: פייסא<sup style="color: gray;">5</sup>, ומפיס, פירושו מטיל גורלות<sup style="color: gray;">6</sup>. בלשון חז"ל נתייחד השם פייס לארבע הפייסות שהיו במקדש על עבודת הכהנים<sup style="color: gray;">7</sup>. הפייס נקרא בלשון זה, מפני שנעשה כדי שיתפייס דעתם בכך ולא תהא קנאה ביניהם<sup style="color: gray;">8</sup>, שענין הפייס כלשון: להתחנן<sup style="color: gray;">9</sup>, שתרגומו: לפייסא<sup style="color: gray;">10</sup>, שעל ידי הגורל מתפייסים ומתרצים זה לזה, לפי שהשוו המדות ואין קנאה ומחלוקת<sup style="color: gray;">11</sup>. ויש מהראשונים שנראה מדבריו שפייס הוא חשבון<sup style="color: gray;">12</sup>, ונתייחד לארבע הפייסות, שכן בו היו מונים האצבעות ע"פ חשבון<sup style="color: gray;">13</sup>.
בטעם שנצרכו ארבע פייסות, ולא היה די בפייס אחד, עי' להלן: הפייסות<sup style="color: gray;">14</sup>.
<h4>מקורו</h4>
הפייס על תרומת-הדשן*, מפורש במשנה ובתלמוד שהוא תקנת חכמים<sup style="color: gray;">15</sup>. על שאר הפייסות נחלקו ראשונים ואחרונים: א) יש סוברים שכל ארבע הפייסות הן תקנת חכמים<sup style="color: gray;">16</sup>. לדעה זו מה ששנינו בספרי: ועבדתם<sup style="color: gray;">17</sup>, שומע אני מעורבבים - שכל כהן שרוצה להקריב יבא ויקריב<sup style="color: gray;">18</sup>, בלא סדר ומשטר<sup style="color: gray;">19</sup> - תלמוד לומר: עבֹדת מתנה אתן את כהֻנתכם<sup style="color: gray;">20</sup>, מה מתנה - מתן דמים על גבי המזבח שאי אפשר שיהיו זורקים זה וזה<sup style="color: gray;">21</sup>. ויש מפרשים: אכילת מתנות כהונה, שהיא בגורל, ככתוב: חלק כחלק יאכלו<sup style="color: gray;">22</sup> - בפייס, אף עבודה - שאר עבודה של מקדש<sup style="color: gray;">23</sup> - בפייס<sup style="color: gray;">24</sup>, יש מהאחרונים מפרשים שהוא אסמכתא*<sup style="color: gray;">25</sup>. ויש מפרשים שהדרשה היא דרשה גמורה<sup style="color: gray;">26</sup>, שמן התורה אסור שיהו מעורבבים, אלא זה עובד עבודה אחת וזה עבודה אחרת, וכדי שלא יבואו לידי מריבה, שכל אחד מבית אב<sup style="color: gray;">27</sup> ירצה לבחור לעצמו העבודה יותר חביבה וכיוצא, תיקנו חכמים פייס<sup style="color: gray;">28</sup>. ומה ששנינו: מה מתנה בפייס אף עבודה בפייס<sup style="color: gray;">29</sup>, היינו שמתנות כהונה אינן ניתנות בערבוביא<sup style="color: gray;">30</sup>, שנאמר: ונתן לכהן<sup style="color: gray;">31</sup>. וכן על מה ששנינו במדרש: ועבדתם עבֹדת מתנה<sup style="color: gray;">32</sup>, מה מתנות כהונה - אכילת-קדשים*<sup style="color: gray;">33</sup>, כפי ששנינו: מטילים חלשים על הקדשים ביום-טוב*<sup style="color: gray;">34</sup> - בפייס, אף עבודה בפייס<sup style="color: gray;">35</sup>, יכול יהוא מעורבין, שכל הרוצה לעבוד יעבוד, תלמוד לומר: עבֹדת מתנה<sup style="color: gray;">36</sup>, כתבו ראשונים שהטלת הגורלות על הקדשים ביו"ט היא תקנת חכמים<sup style="color: gray;">37</sup> משום דרכי-שלום*<sup style="color: gray;">38</sup> או כדי לחבב את המצוה<sup style="color: gray;">39</sup>. ואף כאן יש מפרשים שמתנות כהונה, דהיינו שמתנות כהונה אינן ניתנות בערבוביא<sup style="color: gray;">40</sup>.
ב) ויש מהראשונים ואחרונים סוברים ששאר הפייסות מלבד הפייס הראשון הן מן התורה<sup style="color: gray;">41</sup>. אם משום שמתרגמים את ועבדתם עבֹדת מתנה<sup style="color: gray;">42</sup>: ותעבדו לפי גורל, כעבודה כן מאכל מתנה<sup style="color: gray;">43</sup>, וביארו אחרונים שהשירות הוא ע"פ הגורל, כמו המתנה<sup style="color: gray;">44</sup>, והדרשה בספרי היא דרשה גמורה<sup style="color: gray;">45</sup>. או שהפייסות הן הלכה-למשה-מסיני*<sup style="color: gray;">46</sup>.
<h4>טעמו</h4>
לסוברים שהפייס הוא תקנת חכמים<sup style="color: gray;">47</sup>, תיקנו חכמים פייסות לכל העבודות, משום שמרובים הכהנים ויבואו למריבה<sup style="color: gray;">48</sup>, ותיקנו הפייסות כדי שיתפייס דעתם בכך ולא תהא קנאה ביניהם<sup style="color: gray;">49</sup>.
<h3><b>עריכתו</b></h3>
<h4>המקום הכשר לעריכת הפייס</h4>
הפייס אינו נעשה אלא בעזרה<sup style="color: gray;">50</sup>, שנאמר: בבית אלהים נהלך ברָגש<sup style="color: gray;">51</sup>, הרי שהפייס צריך להיות בבית אלהים<sup style="color: gray;">52</sup>. ודרשו כאן שאין קוראים כך אלא לעזרת ישראל - שהוא מקום קדוש<sup style="color: gray;">53</sup> - אע"פ שבעלמא כל בית-המקדש* נקרא כך<sup style="color: gray;">54</sup>, ודרכם היה לעשותה במקום מקודש<sup style="color: gray;">55</sup>.
לסוברים שבית-המוקד* היה כולו בחול<sup style="color: gray;">56</sup>, הפייס הראשון, שהיה נעשה בבית המוקד - לסוברים כן<sup style="color: gray;">57</sup> - היה נעשה בחול<sup style="color: gray;">58</sup>.
אם הפייס כשר להיעשות בלשכות הבנויות בחול ופתוחות לקודש, ע"ע לשכות<sup style="color: gray;">59</sup>. אם הפייס כשר להיעשות בלשכות הפתוחות הן לקודש והן לחול, ומקום בנינן בקודש ובחול, ע"ע הנ"ל<sup style="color: gray;">60</sup>.
<h4>מקום עריכת הפייס</h4>
הפייס היה נעשה בלשכת הגזית<sup style="color: gray;">61</sup>, במזרחה<sup style="color: gray;">62</sup>, בחציה של קודש<sup style="color: gray;">63</sup>, שהפייסות למקום קדוש הם צריכים, ככתוב: בבית אלהים נהלך ברָגש<sup style="color: gray;">64</sup>. ויש מהראשונים שהשמיטו דין זה<sup style="color: gray;">65</sup>, וביארו אחרונים שלדעתם אינו מעכב להיות דוקא במזרח לשכת הגזית, כיוון שאינה עבודה, וחדר שיש בו מקום מקודש, שייך לומר עליו: בבית אלהים, ודרכם היה לעשותה במזרח הלשכה, ששם היה מקום רחב יותר<sup style="color: gray;">66</sup>.
בטעם שהיו מפייסים בלשכת הגזית, ולא בעזרה - בשאר המקומות בעזרה, שהיא כולה כשרה לעריכת הפייס<sup style="color: gray;">67</sup>, והיא קדושה יותר - כתבו ראשונים משום שחציה בחול, ושם היה יושב - לסוברים כן<sup style="color: gray;">68</sup> - זקן של בית-דין* המורה להם סדר הפייס<sup style="color: gray;">69</sup>. ויש מפרשים הטעם שלא היו מפייסים בעזרה, מפני שאינו ראוי לעמוד בעזרה בלא מצנפת*, והממונה בא ונוטל המצנפת מראשו של אחד מהם<sup style="color: gray;">70</sup> - ועומד בשעת הפייס בלא כיסוי ראש, לסוברים כן<sup style="color: gray;">71</sup>. או שמוריד המצנפת מעל ראשו ומייד מחזיר, לסוברים כן<sup style="color: gray;">72</sup>, ובעזרה אסור לעמוד בגלוי-ראש* אפילו רגע אחד<sup style="color: gray;">73</sup> - ויש מפרשים הטעם, משום שהיו עומדים כבכוכליאר<sup style="color: gray;">74</sup>, ואם היו מפייסים בעזרה היה אחוריהם כלפי בית המקדש<sup style="color: gray;">75</sup>.
יש מהראשונים סוברים שאין הדברים אמורים בפייס הראשון<sup style="color: gray;">76</sup>, שכן בו היה הפייס בבית המוקד<sup style="color: gray;">77</sup>, בחציה שבקודש<sup style="color: gray;">78</sup>, שצריכים בבית אלהים נהלך ברָגש<sup style="color: gray;">79</sup>. וכן שנינו שלאחר הפייס נטל הזוכה את המפתח ופתח את הפשפש ונכנס מבית המוקד לעזרה<sup style="color: gray;">80</sup>. ואע"פ ששאר פייסות היו בלשכת הגזית, פייס זה היה בבית המוקד, ששם הטעם לפי שהכהנים היו בעזרה וקרובים ללשכת הגזית<sup style="color: gray;">81</sup>, שבשאר הגורלות היו הכהנים עוסקים סביב למזבח במזרח העזרה, וקרובים לגזית שגם כן במזרח העזרה, מה שאין כן כאן היו הכל כנוסים בבית המוקד שבמערב עזרה, וטורח הדבר ללכת לגזית<sup style="color: gray;">82</sup>, אבל כאן שהם בבית המוקד ולא ירדו עדיין לעזרה - שהרי עדין לא נפתח שער העזרה<sup style="color: gray;">83</sup> - ויש בבית המוקד מקום מקודש, מפיסים שם<sup style="color: gray;">84</sup>. ועוד, שהיו עושים הפייס בלשכת הגזית, משום ששם היה יושב - לסוברים כן<sup style="color: gray;">85</sup> - זקן של בית-דין* המורה להם סדר הפייס<sup style="color: gray;">86</sup>, ובפייס זה לא היה יושב זקן זה<sup style="color: gray;">87</sup>. ויש מהראשונים סוברים שאף הפיס הראשון היה נעשה בלשכת הגזית<sup style="color: gray;">88</sup>.
על הממונה על הפייסות, שנחלקו ראשונים אם הוא הסגן* או ממונה אחר, ע"ע סגן.
<h4>ישיבת הזקן</h4>
על עריכת הפייס שנינו: פייס במזרחה של לשכת הגזית וזקן יושב במערבה<sup style="color: gray;">89</sup>, ונחלקו ראשונים: א) יש מפרשים שזקן היינו זקן של בית-דין* - מזקני הסנהדרין<sup style="color: gray;">90</sup> היושבים בלשכת הגזית<sup style="color: gray;">91</sup> - המורה להן סדר הפייס<sup style="color: gray;">92</sup>, וביארו אחרונים שהוא שופט על כל דבר שיארע בפייס<sup style="color: gray;">93</sup>. ויש מהראשונים הסובר שהוא המחשב סך חשבון אחד, שאותו ימנו בפייס<sup style="color: gray;">94</sup>. ב) ויש מהראשונים מפרשים שזקן הוא הממונה על הפייסות<sup style="color: gray;">95</sup>, וביארו אחרונים שלדעה זו היה יושב שם טרם שנאספו כולם, אבל משנתאספו כולם בא אל הכהנים להפיס<sup style="color: gray;">96</sup>. ג) ויש מהאחרונים מפרשים בדעת ראשונים שכל הסנהדרין היו יושבים בשעת עריכת הפייס<sup style="color: gray;">97</sup>, שלהורות סדר הפייסות כבר היה שם הממונה<sup style="color: gray;">98</sup>, ואין לומר דהיינו הממונה, שבכל מקום קורא לו ממונה ולא זקן<sup style="color: gray;">99</sup>.
לסוברים שבפייס יושב זקן מבית הדין הגדול<sup style="color: gray;">100</sup> - וכן לסוברים שכל הסנהדרין היו יושבים בשעת עריכת הפייס<sup style="color: gray;">101</sup> - לא היו עושים כן בפייס הראשון, שהרי בתרומת-הדשן* פייסו בלילה, ועדיין לא היו הסנהדרין בגזית, שלא ישבו שם רק מעת שסמוך להקרבת תמיד השחר עד שהקריבו תמיד הערבים<sup style="color: gray;">102</sup>.
<h4>עמידת הכהנים</h4>
כיצד מפייסים - כל כהני בתי אבות של יום<sup style="color: gray;">103</sup> - נכנסים ללשכת הגזית<sup style="color: gray;">104</sup>, ומקיפים ועומדים - במזרחה של הלשכה<sup style="color: gray;">105</sup> - בכוכליאר<sup style="color: gray;">106</sup>. ונחלקו ראשונים ואחרונים: א) יש מפרשים שעמדו הכהנים בעיגול סביב סביב כמה פעמים<sup style="color: gray;">107</sup>, שלדעתם כוכליאר היינו תכשיט שמסבב הראש כולו<sup style="color: gray;">108</sup>, דבר עגול ומסובב כמו לול<sup style="color: gray;">109</sup>. ב) ויש מפרשים שהיו עומדים הכהנים בעיגול<sup style="color: gray;">110</sup>, שלדעתם כוכליאר היינו בת נפש<sup style="color: gray;">111</sup>, תכשיט עגול של נשים<sup style="color: gray;">112</sup> שתולים אותו הנשים כנגד ליבן<sup style="color: gray;">113</sup>, או שלדעתם הוא קשת גדול ותכשיט שיסבב הראש<sup style="color: gray;">114</sup>. ג) ויש מהאחרונים המפרש שכוכליאר היינו כמין שלשלת<sup style="color: gray;">115</sup>. ד) ויש מהאחרונים שנראה שמפרש שכוכליאר היינו שעומדים קשורים ותכופים וסמוכים יחד<sup style="color: gray;">116</sup>.
הטעם שהכהנים היו עומדים בצורה הזו, כדי שלא יחושו לומר שהחשבון היה נעשה לאוהבו או לקרובו<sup style="color: gray;">117</sup>. ונחלקו אחרונים: יש מפרשים דהיינו שלא יזכה אוהבו של מי שהיה מחשב החשבון<sup style="color: gray;">118</sup>, ולכן היו עומדים ככוליאר, שאי אפשר לעמוד על סכום מניינם עד שיספרם אחת לאחת<sup style="color: gray;">119</sup>. ויש מפרשים דהיינו לכבד אוהבו של הממונה שנטל המצנפת שיתחיל ממנו המנין, ולכן עמדו קשורים ותכופים וסמוכים יחד - לסוברים כן<sup style="color: gray;">120</sup> - ולא הכיר למי יגביה המצנפת<sup style="color: gray;">121</sup>.
יש מהראשונים שכתבו שהכהנים היו עומדים בשורה<sup style="color: gray;">122</sup> אחת או בעיגול, כדי שיהא להם סדר<sup style="color: gray;">123</sup>, ושהממונה היה מעמידם בשורה<sup style="color: gray;">124</sup>.
<h4>הפייס</h4>
לאחר שעמדו בכוכליאר<sup style="color: gray;">125</sup>, הממונה בא ונוטל מצנפתו של אחד מהם ויודעים שממנו פייס מתחיל<sup style="color: gray;">126</sup>, דהיינו מנין חשבון הפייס<sup style="color: gray;">127</sup>, ומגביהים המצנפת*<sup style="color: gray;">128</sup> ואין אומרים ממי - יתחיל הפייס, מזה או מזה<sup style="color: gray;">129</sup> - במקדש<sup style="color: gray;">130</sup>, שאם יאמר בשם מי מתחיל, יהיה נראה כבזיון לשאר כהנים<sup style="color: gray;">131</sup>. ונחלקו ראשונים: יש סוברים שבא הממונה פתאום ליטול המצנפת מאחד מהם<sup style="color: gray;">132</sup>, ויפנה אל מי שירצה מהם ויורה עליו להיות מי שמתחיל ממנו המנין<sup style="color: gray;">133</sup>. ויש סוברים שהכהנים הנמצאים שם מסכימים ממי יתחיל המספר<sup style="color: gray;">134</sup>.
מצנפת זו שנטלה הממונה, כתבו ראשונים שמייד מחזירה<sup style="color: gray;">135</sup>, לפי שגנאי הוא לעמוד בעזרה בגלוי-ראש*<sup style="color: gray;">136</sup>. ויש מהאחרונים סוברים בדעת ראשונים שהיה עומד כך בלא מצנפת עד שפייסו<sup style="color: gray;">137</sup>.
<h4>המנין</h4>
הממונה מונה אצבעות הכהנים<sup style="color: gray;">138</sup>, לפי חשבון מסויים<sup style="color: gray;">139</sup>, כל מניין שיהיה<sup style="color: gray;">140</sup> הרבה יותר משהיו שם הכהנים<sup style="color: gray;">141</sup>. ויש מהראשונים שלא הזכירו שצריך להיות הרבה יותר משהיו שם הכהנים<sup style="color: gray;">142</sup>. ויש מהאחרונים שכתב שהמנין צריך להיות יותר ממה שהיו הכהנים שם, אך כדי שלא ידעו למי יכלה המנין צריך שלא יוסיף כפל ממנין הכהנים, שאם כן נודע הוא מי שיכלה המנין בו<sup style="color: gray;">143</sup>. והממונה אומר להם: הצביעו<sup style="color: gray;">144</sup>, כלומר: הוציאו אצבעותיכם<sup style="color: gray;">145</sup>, כל אחד יראה אצבעו<sup style="color: gray;">146</sup> כדי למנותם<sup style="color: gray;">147</sup>, והממונה מקיף ומונה האצבעות, ואותו שכלה בו המנין זכה<sup style="color: gray;">148</sup>.
מי מחשב חשבון זה, נחלקו ראשונים: א) יש סוברים שהממונה מחשב החשבון<sup style="color: gray;">149</sup>. ב) ויש סוברים שהגדול שבכהנים היה מחשב החשבון<sup style="color: gray;">150</sup>, והממונה לא היה יודע החשבון<sup style="color: gray;">151</sup> ולא היה יודע היכן יסיים המנין, ולא יכל לרמות שכל מי שרוצה בו יתרום<sup style="color: gray;">152</sup>. ב) ויש סוברים שהכהנים העומדים שם היו מסכימים על חשבון<sup style="color: gray;">153</sup>, והממונה לא היה יודע החשבון<sup style="color: gray;">154</sup>. ג) ויש סוברים שהזקן שהיה יושב במערבה של הלשכה<sup style="color: gray;">155</sup> - שאינו הממונה, לסוברים כן<sup style="color: gray;">156</sup> - היה מחשב החשבון, אלא שהוא אינו יודע מהיכן יתחיל החשבון<sup style="color: gray;">157</sup>, והממונה לא היה יודע החשבון<sup style="color: gray;">158</sup>. ד) ויש סוברים שזקן או כהן מחשב החשבון, ולא היה יודע מהיכן יתחיל החשבון<sup style="color: gray;">159</sup>.
<h4>הכרזת החשבון</h4>
לסוברים שהממונה היה מחשב החשבון<sup style="color: gray;">160</sup>, וכן לסוברים שהגדול שבכהנים היה מחשב החשבון<sup style="color: gray;">161</sup>, וכן לסוברים שהזקן היה מחשב החשבון<sup style="color: gray;">162</sup>, היה מודיע החשבון לאחר שנטל הממונה המצנפת מאחד מהם<sup style="color: gray;">163</sup>. ונחלקו ראשונים אם היה לאחר שהוציאו האצבעות למניין<sup style="color: gray;">164</sup>. או קודם לכן<sup style="color: gray;">165</sup>. לסוברים שהכהנים היו כולם מסכימים על החשבון<sup style="color: gray;">166</sup>, היו מסכימים על מספר מסויים, ולאחר מכן היה הממונה נוטל המצנפת<sup style="color: gray;">167</sup>.
<h4>הוצאת האצבעות</h4>
מה מוציאים - הכהנים המצביעים - אחת או שתים<sup style="color: gray;">168</sup>, והן פתוחות, והשאר קמוצות, וכוללן הממונה לחשבון<sup style="color: gray;">169</sup>.
כיצד מונים האצבעות, נחלקו גאונים וראשונים:
א) לדעת הגאונים היו שני מניינים<sup style="color: gray;">170</sup>, אחד למנין, ואחד לפייס<sup style="color: gray;">171</sup>. בתחילה מונים כדי לידע אם צריך פייס, כגון בתמיד שצריך י"ג<sup style="color: gray;">172</sup> או יותר<sup style="color: gray;">173</sup>, ואע"פ שיש זמנים שמתכנסים ריבוי כהנים ויודעים שיש צורך בפייס, ויש זמנים שלא מזדמנים אלא מועטים, שצריך דבר לדעת אם יש צורך בפייס, נהגו למנות תדיר<sup style="color: gray;">174</sup>. וכשמוציאים אצבעות לידע כמה מניינם, המוציא שתים אין מונין לו אלא אחת<sup style="color: gray;">175</sup>, ועל מניין זה שנינו: אחת מוציאים, שתיים אין מוציאים, ויחידים - חכמים<sup style="color: gray;">176</sup>, שנקראו יחידים<sup style="color: gray;">177</sup>, ונקראו חולים משום שרגילים בתענית תדיר ושמחלים עצמם על הציבור<sup style="color: gray;">178</sup>, שאין באים לידי ערמה<sup style="color: gray;">179</sup> - מוציאים שתים ואין מונים להם אלא אחת<sup style="color: gray;">180</sup>, שאין המניין אלא להודיע כמה יחידים יש באותה סיעה<sup style="color: gray;">181</sup>. ושנינו עוד על מניין זה: אין מוציאים לא שלוש ולא גודל, ואם הוציא שלוש מונים לו, הוציא אגודל אין מונים לו, והמוציא שלוש או גודל לוקה מן הממונה בפקיע<sup style="color: gray;">182</sup>, ואמרו בתלמוד: מה מונים לו, אחת<sup style="color: gray;">183</sup>. ומקיפים, ונוטל מצנפתו של אחד מהן, ויודעים שממנו הפייס מתחיל, והיה אומר להם הוציאו כל אחד ואחד אצבעו כדי לעבור המנין על אצבעות<sup style="color: gray;">184</sup>, וכשמצביעים לפייס המוציא שתים או שלוש מונים לו שתיים<sup style="color: gray;">185</sup>, שכן שנינו בירושלמי: אחת מונים לו, שתיים מונים לו, שלוש אין מונים לו<sup style="color: gray;">186</sup>, דהיינו שאין מונים לו את היתירה<sup style="color: gray;">187</sup>.
ב) ויש מהראשונים סוברים שלא היה אלא מנין אחד, לפייס, ומונים לפי מספר הכהנים<sup style="color: gray;">188</sup>, ולא מנין האצבעות<sup style="color: gray;">189</sup>, לפי שאין המטרה מנין האצבעות וידיעת סכומן, אלא מנין האישים אותו המספר עד שישלם המספר, ולפי שאסור לספור את האישים העמדנו אצבע כל אחד מהם או אצבעותיו כאילו הם דבר שניתן כדי להיות במקום האיש בעת הספירה<sup style="color: gray;">190</sup>. הבריא אין מוציא שתי אצבעות<sup style="color: gray;">191</sup>, אלא אחד<sup style="color: gray;">192</sup>, וחולה אפילו שתיים מוציא<sup style="color: gray;">193</sup>, שהחולה, אינו יכול לכבוש אצבעותיו, וכשמוציא אחת יוצאה חבירתה עימה<sup style="color: gray;">194</sup>, ולכן התירו לו להוציא אצבע אחת עם חברתה, שאף כשהגביהה אינו מזומן כל כך לכובשה ולחזור ולהוציאה ברמאות, ואי אפשר שלא ירגיש הממונה ששתיהן שלו<sup style="color: gray;">195</sup>, ואינו נמנה אלא כאיש אחד<sup style="color: gray;">196</sup>. אבל הבריא אם אתה מתיר לו להוציא שתיים, שמא לא יוציא בתחילת הגורל אלא אחד, וכשיראה בהיקף שכלה החשבון בחבירו הסמוך לו, יוציא שתיים, ולא ירגיש הממונה בכך ויסיים חשבונו באצבעו של זה, ויחזור ויכניס אותו שהוציא ראשון - ויאמר שלא הוציא אלא אחד<sup style="color: gray;">197</sup> - ויחשוב הממונה שבו כלה החשבון<sup style="color: gray;">198</sup>. ויש מפרשים שהבריא יכול להרחיבם ולהרחיקם זה מזה עד שידמה לממונה כאלו הם משל שניים, ובחולה אינו כן<sup style="color: gray;">199</sup>. וכן היחידים - חולים<sup style="color: gray;">200</sup>, שהם יחידים בחוליים, שאינם יושבים עם שאר בני אדם אלא שוכבים או יושבים לבדם<sup style="color: gray;">201</sup>, או שהחולים נקראים יחידים, שרוב העולם בריאים הם<sup style="color: gray;">202</sup> - מוציאים שתיים ואין מונין להם אלא אחת<sup style="color: gray;">203</sup>. ולדעה זו מה ששנינו: אין מוציאים לא שליש ולא גודל מפני הרמאים, ואם הוציא שליש מונים לו, גודל אין מונים לו, ולא עוד אלא שלוקה מן הממונה בפקיע<sup style="color: gray;">204</sup>, דהיינו שאין מוציאים עם האצבע לא שליש<sup style="color: gray;">205</sup>, דהיינו האצבע שקוראים אמה, שהוא שלישי לאגודל<sup style="color: gray;">206</sup>, ולא גודל, שאין מוציאים שתיים<sup style="color: gray;">207</sup>. ואם הוציא שליש מונים לו, שאינו רמאי, לפי שהוא ניכר שאינו משני בני אדם, שאין יכול להרחיק זה מזה<sup style="color: gray;">208</sup>, ואין מונים לו אלא אחת<sup style="color: gray;">209</sup>. ואם הוציא גודל אין מונים לו<sup style="color: gray;">210</sup> כלל, אלא מוציאים אותו מביניהם<sup style="color: gray;">211</sup>, ולוקה בפקיע<sup style="color: gray;">212</sup>, שאין מוציאים אגודל במקדש<sup style="color: gray;">213</sup>, אפילו החולה<sup style="color: gray;">214</sup>, מפני הרמאים<sup style="color: gray;">215</sup>, כשיקרב המניין לכלות ויביט למי יכלה, יוציא זה העומד לפניו שתי אצבעות כדי שימנה בשני בני אדם וימהר המניין לכלות בו, והממונה לא יבין, לפי שאדם יכול להרחיק אגודל מן האצבע הרבה, ונראים כאצבעות שני בני אדם<sup style="color: gray;">216</sup>. ואחד מבני החבורה הסמוכים לו אין נאמנים, שנוגעין בדבר הן, ואפילו יכירו אותם שאינם סמוכים לו שכבר עברו בחשבון, שאינם נוגעים בדבר, יפול מחלוקת בדבר, וכלין דרכי השלום<sup style="color: gray;">217</sup>. ויש מפרשים שאף שאין מוציאים שליש, דהיינו אותו אצבע שקוראים אמה שהוא שלישי לאגודל, מפני הרמאים, שהשלישי גדול הוא משאר אצבעות, ונחזה כמאדם אחר ולא הוא<sup style="color: gray;">218</sup>. ומכל מקום הבריא שהוציא שניים, אע"פ שאינו רשאי לעשות כן, אין מענישים אותו, שאין הזיוף מצוי בו כל כך, אבל אין מונים לו אלא אחת<sup style="color: gray;">219</sup>.
ג) ויש מהראשונים סוברים שלא היה אלא מנין אחד, לפייס, ומונים לפי מספר האצבעות<sup style="color: gray;">220</sup>, וכאשר יוציאו האצבעות, יתחילו במניין מאצבע האיש אשר פקד הממונה, אל אצבעו השניה, אם הוציא שתים, אל אצבע מי שסמוך לו, וכן יקיף על מספר האצבעות ויסובב למנות האצבעות, סיבוב אחרי סיבוב, עד שישלם החשבון<sup style="color: gray;">221</sup>. שכל איש מן האנשים יוציא כפי רצונו אצבע אחת או שתים<sup style="color: gray;">222</sup>, ולא יוציא שלוש, כדי שלא יטה אותה כשירצה ויאמר לא הוצאתי אלא שתיים<sup style="color: gray;">223</sup>, ואם הוציא שלוש מונים לו שלוש<sup style="color: gray;">224</sup>. ולא יוציא אגודל בכלל האצבעות, לפי שהאגודל לקוצרו יכול לפושטו לכשירצה ולומר הוצאתי שתים<sup style="color: gray;">225</sup>, ולכווצו לכשירצה ולומר לא הוצאתי אלא אחת<sup style="color: gray;">226</sup>, שמי שהוציא הגודל יכוון לבו למניין, כשיראה כלל האצבעות שמוציאים ויסכמן בנפשו, שהרי יודע הוא המספר שהסכימו עליו והאיש שממנו התחיל המנין, ויתברר לו בהכרח בתחילת מחשבתו אצל איזה איש ייגמר המניין, וכשיקרה שאם יחשבו לו שתי אצבעות, ייגמר הסיבוב אצל זולתו, ואם יחשבו לו שהוציא אצבע אחת, ייגמר המניין אצלו בסיבוב האחרון, אז יכווצנה וישאיר אצבע אחת, וכן אם יתברר לו, שאם יחשבו לו שתי אצבעות, ייגמר בסיבוב האחרון המניין אצלו, אז יפשטנו, כדי שימנו לו שתי אצבעות<sup style="color: gray;">227</sup>. ולכן המוציא גודל, אין מונים לו, ולא עוד, אלא שלוקה מן הממונה בפקיע<sup style="color: gray;">228</sup>. וזהו ששנינו בברייתא: ויחידים מוציאים שתיים ואין מונים להם אלא אחת<sup style="color: gray;">229</sup>, ואמרו על זה בתלמוד: מהו מונים לו אחת, אגודל<sup style="color: gray;">230</sup>, שמאמר הברייתא, שהמוציא שתיים מונין לו אחת, הוא אם אחת מן השתים גודל<sup style="color: gray;">231</sup>.
פקיע זה שאמרו שמלקים בו את המוציא גודל<sup style="color: gray;">232</sup> - או אף המוציא שלוש אצבעות, לסוברים כן<sup style="color: gray;">233</sup> - אמרו בתלמוד דהיינו רצועה של ערבים שחתוך ראשו<sup style="color: gray;">234</sup>. וביארו גאונים, דהיינו מקל שתלוי בו פשתן מופקע ומופשל בחבל, ובאותו החוט המופקע מכים את הלוקה והמכה אוחז את המקל בידו<sup style="color: gray;">235</sup>.
בטעם שהממונה מונה אצבעות, ולא את הכהנים עצמם, ע"ע ישראל<sup style="color: gray;">236</sup>.
<h4>כיוון המנין</h4>
כיצד היה הפייס מהלך, נחלקו אמוראים בירושלמי: לדעת ר' בון בר חייה, לימין הפייס מהלך<sup style="color: gray;">237</sup>, דהיינו לימין של זה שהתחילו בו היה המנין מהלך<sup style="color: gray;">238</sup>, שכן שנינו - שלסוברים שלא היה פייס למחתה<sup style="color: gray;">239</sup> - מי שזכה בקטֺרת * אמר לזה שלימינו אף אתה למחתה<sup style="color: gray;">240</sup>, הרי שהממונה פונה לימין<sup style="color: gray;">241</sup>. ולדעת תלמידיו של ר' יונה בשם ר' חילפיי, לשמאל הפייס מהלך<sup style="color: gray;">242</sup>, דהיינו לשמאל של זה שהתחילו בו היה המנין מהלך<sup style="color: gray;">243</sup>, שלכן מי שזכה בקטורת אמר לזה שלימינו אף אתה למחתה<sup style="color: gray;">244</sup>, מוטב שיזכה למי שעבר עליו הפייס שני פעמים מזה שלא עבר עליו הפייס אלא פעם אחת בלבד<sup style="color: gray;">245</sup>, שהיה הממונה אומר מנין גדול יותר ממה שהיה שם כהנים<sup style="color: gray;">246</sup>, נמצא זה שאצל הזוכה מימינו כבר עבר עליו המנין שני פעמים וזה שלשמאלו לא עבר עליו אלא פעם אחת, הרי שלשמאל היה הפייס מהלך<sup style="color: gray;">247</sup>.
להלכה יש מהאחרונים בדעת ראשונים שלימין הפייס מהלך<sup style="color: gray;">248</sup>. ומדברי גאונים, ראשונים ואחרונים נראה שאין הכרעה בדבר<sup style="color: gray;">249</sup>.
<h4>הבגדים</h4>
הבגדים אותם לבשו הנאספים לפייס, נחלקו בהם אמוראים<sup style="color: gray;">250</sup>:
א) לדעת רב נחמן מפיסים בבגדי חול<sup style="color: gray;">251</sup>, והזוכה לעבודה פושט ולובש בגדי-כהֻנה*<sup style="color: gray;">252</sup>. שכן שנינו: מסרום לחזנים - לשמשים<sup style="color: gray;">253</sup> - היו מפשיטים אותם את בגדיהם, ולא היו מניחים עליהם אלא מכנסים בלבד<sup style="color: gray;">254</sup>, והיינו אותם שזכו לפייס<sup style="color: gray;">255</sup>, שעד שעודם עליהם בגדי חול מלבישים אותם מכנסי קודש, והיו מפשיטים אותם בגדי חול ולא היו מניחים אלא מכנסים בלבד<sup style="color: gray;">256</sup>, ואותם שזכו בעבודה היו פושטים מכנסי חול ולובשים מכנסי קודש, כי הם קודמים לכל הבגדים<sup style="color: gray;">257</sup>, ואח"כ החזנים מפשיטים בגדי חול מעליהם ולא היו מניחים עליהם אלא מכנסי קודש שלבש, ואח"כ מלבישים אותו בגדי קודש<sup style="color: gray;">258</sup>. שאם המשנה מדברת באותם שלא זכו, והלבישום בגדי קודש לעשות פייס ואח"כ הפשיטו אותם, אפילו מכנסי קודש לא היו מניחים עליהם אלא היו מפשיטים הכל<sup style="color: gray;">259</sup>. וכן מסדר המשנה* משמע שהמדובר על אותם שזכו בפייס<sup style="color: gray;">260</sup>. ואע"פ ששנינו שהממונה בא ונוטל מצנפת* מראשו של אחד מהם, ויודעים שממנו פייס מתחיל<sup style="color: gray;">261</sup>, ומצנפת מבגדי כהונה היא<sup style="color: gray;">262</sup>, אין הכוונה לבגדי כהונה, אלא לבגדים שהיו אמותיהם של כהנים עושות לבניהם משלהן כמין בגדי כהונה<sup style="color: gray;">263</sup>, להראות תפארת עושרן ונוי מלאכתן וכמה הן מהדרות מצוות<sup style="color: gray;">264</sup>, שכהן שעשתה לו אימו כתונת לובשה ועובד בה עבודת יחיד<sup style="color: gray;">265</sup>, ובלבד שימסרנה לציבור<sup style="color: gray;">266</sup>, ואף כאן כהן שעשתה לו אימו כתונת ומצנפת לובשה, אבל אינו עובד בהן - עבודה של ציבור - הואיל ואינם של קודש<sup style="color: gray;">267</sup>. או שהיו עושים להם בגדי חול שהם ממש דוגמת בגדי כהונה בלא מסירה לציבור, כדי שיהיו רגילים בלבישתם<sup style="color: gray;">268</sup>. ואין מפיסים בבגדי כהונה, שאם כן יש בעלי זרועות שחומסים ועובדים<sup style="color: gray;">269</sup> אע"פ שלא שזכו בגורל<sup style="color: gray;">270</sup>, שעובדים בלא גורל כלל, או כשיהא ספק בגורל<sup style="color: gray;">271</sup>.
ב) ולדעת רב ששת מפיסים בבגדי קודש<sup style="color: gray;">272</sup> - בגדי כהונה<sup style="color: gray;">273</sup> - שכן שנינו שהממונה בא ונוטל מצנפת מראשו של אחד מהם, ויודעים שממנו פייס מתחיל<sup style="color: gray;">274</sup>, ומצנפת מבגדי כהונה היא<sup style="color: gray;">275</sup>. ומה ששנינו במשנה: מסרום לחזנים, היו מפשיטים אותם את בגדיהם, ולא היו מניחים עליהם אלא מכנסים בלבד<sup style="color: gray;">276</sup>, היינו באותם שלא זכו לפייס<sup style="color: gray;">277</sup>, שכולם היו מכינים בעצמם בשחרית ומתלבשים בלשכת הגזית בבגדי כהונה ומקווים שיזכו לאי זה דבר, וכשנשלמו ארבע פייסות ולא זכו בכלום<sup style="color: gray;">278</sup>, בית דין מוסרים אותם לחזנים שמפשיטים אותם בגדי כהונה שעליהם<sup style="color: gray;">279</sup>, ולא היו מניחים עליהם אלא מכנסי קודש<sup style="color: gray;">280</sup>, כדי שלא יעמדו ערומים כשהפשיטום<sup style="color: gray;">281</sup>, ומלבישים אותם בגדי חול, ואח"כ מפשיטים מכנסי קודש ולובשים מכנסי חול<sup style="color: gray;">282</sup>. ואין מפיסים בבגדי חול, שאם כן אגב חביבותה של העבודה יזדמן שיעשו עבודה אותם שזכו לפייס בבגדי חול<sup style="color: gray;">283</sup>, שהרי ודאי אין אלו בגדי חול ממש, אלא בגדים הראויים לעבודת יחיד<sup style="color: gray;">284</sup>, ויפסלו עבודתם<sup style="color: gray;">285</sup>.
להלכה כתבו ראשונים שבשעת עריכת הפייס היו מלובשים בבגדי כהונה<sup style="color: gray;">286</sup>, שכן כשנחלקו רב נחמן ורב ששת, הלכה כרב ששת באיסורים<sup style="color: gray;">287</sup>, ודבר זה הוא כאיסור<sup style="color: gray;">288</sup>. ועוד, שכן בתלמוד אמרו שהמשנה מתפרשת בצורה מרווחת יותר כרב ששת<sup style="color: gray;">289</sup>, וכן הברייתא בה נאמר שהסירו מצנפת, מרווחת יותר אם נאמר שלבשו בגדי כהונה<sup style="color: gray;">290</sup>.
ראשונים הסוברים שהפייס הראשון נעשה בלשכת הגזית<sup style="color: gray;">291</sup>, כתבו שלבשו אף לו בגדי כהונה<sup style="color: gray;">292</sup>, ובדעת הראשונים הסוברים שהפייס הראשון נערך בבית-המוקד*<sup style="color: gray;">293</sup>, כתבו אחרונים שאף רב ששת מודה שהפייס הראשון נערך בבגדי חול<sup style="color: gray;">294</sup>, שכיוון שנעשה כולו בחול<sup style="color: gray;">295</sup>, אי אפשר ללבוש שם בגדי כהונה, שדוקא במקדש בין בשעת עבודה ובין שלא בשעת עבודה מותר<sup style="color: gray;">296</sup>, הואיל ומקום עבודה הוא, אבל בהר-הבית* לא<sup style="color: gray;">297</sup>. ואין לחוש שמא אגב חביבותו יעבוד בבגדי חול<sup style="color: gray;">298</sup>, שכיוון שהיה רחוק ממקום המזבח, עד שיגיע למזבח יזכור שלבוש בגדי חול ולא יתרום את תרומת-הדשן* בבגדי חול<sup style="color: gray;">299</sup>.
בדעת הסוברים שאבנט* של כהן הדיוט כלאים הוא<sup style="color: gray;">300</sup> ואסור ללובשו שלא בשעת עבודה<sup style="color: gray;">301</sup>, יש מהאחרונים שכתבו שלרב ששת לא היו לובשים האבנט בעת הפייס, שהרי הוא כלאים שלא במקום מצוה, ורק שאר בגדים לבשו משום הסברא ששמא משום חביבותה של עבודה ישכח מללובשו אחר כך, אבל באבנט שאין לנו תקנה, שאסור ללובשו קודם העבודה, לא היו לובשים אותו עד אחר הפייס<sup style="color: gray;">302</sup>. ויש מהאחרונים שכתבו שכל שהלבישה היא משום עבודה התירה התורה גם ללובשם מקודם, ורק בלובשו לגמרי שלא לעבודה הוא שיש איסור כלאים<sup style="color: gray;">303</sup>.
על סדר לבישת ופשיטת בגדי-כהונה*, ע"ע בגדי כהונה<sup style="color: gray;">304</sup>. על הטבילה לעבודה*, שהיתה נעשית לפני הפייס הראשון, ע"ע. על קדוש-ידים-ורגלים*, אם היה נעשה קודם הפייס, ע"ע.
<h4>העברת הזכייה לאחר</h4>
הזוכה בפייס, אם יכול לכבד אחר בזכייה, נחלקו הדעות: יש סוברים שהזוכה בפייס זכה לעצמו<sup style="color: gray;">305</sup>, ואין הכהן הזוכה יכול לומר: לחבירי אני נותן עבודה שזכיתי בה<sup style="color: gray;">306</sup>, ולמסור זכותו לאחר<sup style="color: gray;">307</sup>, שהוא כמבזה קדשי שמים<sup style="color: gray;">308</sup>, או משום שהפייס אינו זכות גמור ולא נתקן אלא למי שיעבוד בפועל<sup style="color: gray;">309</sup>. ויש סוברים שיכול הזוכה לכבד אחר<sup style="color: gray;">310</sup>, שפייס הוא זכות גמור, וכיוון שזכה בפייס יכול למסור זכותו לאחר<sup style="color: gray;">311</sup>, ואם היה הכהן של המשמר טמא, ויש לו קרבן ציבור להקריב נותנה לכל כהן שירצה<sup style="color: gray;">312</sup>, והשוחט את התמיד יכול לכבד בשחיטה* - הכשרה בזר<sup style="color: gray;">313</sup> - לזר<sup style="color: gray;">314</sup>.
<h3><b>הפייסות</b></h3>
<h4>מנין הפייסות</h4>
ארבע פייסות היו בבית המקדש<sup style="color: gray;">315</sup> בשחרית<sup style="color: gray;">316</sup>, שנאספים לפייס ארבעה פעמים ביום<sup style="color: gray;">317</sup>, ואין לפחות מהם<sup style="color: gray;">318</sup>. ואף קודם התקנה לפייס על תרומת-הדשן*<sup style="color: gray;">319</sup>, היו ארבע פייסות, שהפייס השני בו נכללים השוחט וזורק וכו'<sup style="color: gray;">320</sup>, לא היו נכללים כולם בפייס אחד<sup style="color: gray;">321</sup>. יש מהראשונים ואחרונים סוברים שמחלוקת תנאים במנין הפייסות, שיש מהתנאים סוברים שלא היו אלא ארבע פייסות<sup style="color: gray;">322</sup>, שלא לכל עבודה ועבודה מפייסים אלא כהן שזכה בתמיד שנים עשר אחיו הכהנים נמשכין עימו<sup style="color: gray;">323</sup>. ויש מהתנאים סוברים שלכל עבודה ועבודה מפייסים<sup style="color: gray;">324</sup>.
הטעם שאין מפיסים על כולם באסיפה ראשונה מי יזכה לזה ומי לזו<sup style="color: gray;">325</sup>, וצריכים ארבע פייסות<sup style="color: gray;">326</sup>, כדי להרגיש את כל העזרה, שנאמר: בבית אלהים נהלך ברָגש<sup style="color: gray;">327</sup>, לעשות פומבי לדבר<sup style="color: gray;">328</sup>, שברב-עם-הדרת-מלך*<sup style="color: gray;">329</sup>. ונחלקו ראשונים: יש מפרשים כדי שתהא הרגש קול בעזרה<sup style="color: gray;">330</sup> של מהלך פסיעות<sup style="color: gray;">331</sup>, להשמיע קול המון עם רב<sup style="color: gray;">332</sup>, כמה פעמים, שהוא כבוד למלך<sup style="color: gray;">333</sup>, והוא דרך כבוד וחיבוב מצוה<sup style="color: gray;">334</sup>. ויש מהראשונים מפרשים שהרגש הוא להרחיב משך זמן אותה העבודה, כדי שיהא לה היכר<sup style="color: gray;">335</sup>.
הרגשת העזרה, נחלקו ראשונים במקורה: יש מפרשים שהוא מדרבנן<sup style="color: gray;">336</sup>. ויש מפרשים שהוא מדאוריתא<sup style="color: gray;">337</sup>.
<h4>ארבע הפייסות</h4>
הפייס הראשון שהפיסו בכל יום בשחרית היה על תרומת-הדשן*<sup style="color: gray;">338</sup>. הפייס השני היה על הקרבת תמיד* של שחר ודישון מזבח פנימי והמנורה, והעלאת איברים לכבשׁ*<sup style="color: gray;">339</sup>. ולדעת ר' אליעזר בן יעקב אף על העלאה מהכבש למזבח<sup style="color: gray;">340</sup>, ואין הלכה כמותו<sup style="color: gray;">341</sup>. הפייס השלישי היה על הקטרת הקטֺרת*<sup style="color: gray;">342</sup>. הפייס הרביעי, נחלקו בו תנאים: לדעת הסתם משנה ולדעת תנא קמא ולדעת ר' יהודה היה על העלאת איברים מן הכבש למזבח<sup style="color: gray;">343</sup>. וכן הלכה<sup style="color: gray;">344</sup>. ולדעת ר' אליעזר בן יעקב היה על המחתה<sup style="color: gray;">345</sup>, מי חותה גחלים מעל המזבח החיצון ומכניס להיכל ונותן על המזבח הפנימי להקטיר את הקטורת עליה<sup style="color: gray;">346</sup>.
לדעת הסוברים, וכן הלכה, שהפייס הרביעי הוא על העלאת איברים מן הכבש למזבח, אם כהן אחד זכה בו או שישה כהנים, ע"ע הקטרה (א)<sup style="color: gray;">347</sup>. על כל ענייני הפייס השלישי, שנעשה על הקטרת הקטורת, ע"ע הקטרה (ב)<sup style="color: gray;">348</sup>. לדעת הסוברים שלא היה פייס למחתה, איזה כהן זכה בו, ע"ע הנ"ל<sup style="color: gray;">349</sup>. על מחלוקת הראשונים, האם הפיסו פייס נוסף בערב עבור הקטרת הקטרת* של בין-הערבים*, ע"ע הנ"ל<sup style="color: gray;">350</sup>. על שבת*, שהיו מפיסים בו פייס נוסף לתמיד* של בין הערבים, עבור המשמר הנכנס, עי' להלן<sup style="color: gray;">351</sup>. על יום שמקריבים בו קרבן מוסף*, שנחלקו ראשונים אם מפיסים בו פייס נוסף עבור מוסף, עי' להלן<sup style="color: gray;">352</sup>.
<h4>הפייס על תרומת הדשן</h4>
בראשונה כל כהן שהיה מאותו בית אב<sup style="color: gray;">353</sup> רוצה לתרום הדשן שחרית תורם<sup style="color: gray;">354</sup>, ולא היה פייס לדבר<sup style="color: gray;">355</sup>. ובזמן שהבאים לתרום מרובים<sup style="color: gray;">356</sup>, רצים ועולים בכבשׁ*<sup style="color: gray;">357</sup>, שאורכו שלושים ושתים אמה<sup style="color: gray;">358</sup>, כל הקודם את חבירו לתוך ארבע אמות למזבח - ארבע אמות עליונות של כבש הסמוכות לראש המזבח<sup style="color: gray;">359</sup> - זכה<sup style="color: gray;">360</sup>. ואם היו שניהם שווים בכניסתם, אין אחד מהם זוכה לתרום, אבל מעתה כולם לפייס<sup style="color: gray;">361</sup>. מעשה בשני כהנים שהיו שוים ורצים ועולים בכבש, וקדם אחד מהם לחבירו בתוך ארבע אמות, נטל סכין ותקעה לו בליבו<sup style="color: gray;">362</sup>, וסברו חכמים שאקראי הוא<sup style="color: gray;">363</sup>. שוב מעשה<sup style="color: gray;">364</sup> שהיו שניהם שווים ורצים ועולים בכבש, ודחף אחד מהן את חבירו, ונפל ונשברה רגלו, וכיוון שראו בית-דין* שבאים לידי סכנה - אפילו ממילא<sup style="color: gray;">365</sup> - התקינו שלא יהו תורמים את המזבח אלא בפייס<sup style="color: gray;">366</sup>. כיוון שתיקנו פייס לא באו הכהנים, אמרו: מי יאמר שיזדמן לנו לזכות, חזרו ותיקנו<sup style="color: gray;">367</sup> שמי שזכה בתרומת הדשן, יזכה בסידור מערכה*<sup style="color: gray;">368</sup> ובשני-גזירי-עצים*<sup style="color: gray;">369</sup>, וזה הפייס הראשון<sup style="color: gray;">370</sup>.
על מחלוקת הראשונים אם הפייס על תרומת הדשן היה נעשה בלשכת הגזית, כשאר הפייסות, או בבית המוקד, עי' לעיל: עריכתו<sup style="color: gray;">371</sup>. על כך שלסוברים שבפייס יושב זקן מבית-הדין-הגדול*, ולסוברים שכל הסנהדרין היו יושבים בשעת עריכת הפייס, שלא היו עושים כן בפייס זה, עי' לעיל: שם<sup style="color: gray;">372</sup>. על כך שאף קודם תקנת הפייס על תרומת הדשן היו ארבע פייסות, עי' לעיל<sup style="color: gray;">373</sup>. על הסוברים שמי שזכה בפייס של תרומת הדשן, הוא המכניס את המחתה של גחלים למזבח הזהב להקטיר עליה הקטורת, ע"ע הקטרה (ב)<sup style="color: gray;">374</sup>.
<h4>הפייס על עבודות התמיד</h4>
הפייס השני<sup style="color: gray;">375</sup>, אמר להם הממונה: בואו והפיסו<sup style="color: gray;">376</sup>, מי השוחט, ומי הזורק, מי מדשן מזבח-הפנימי*, מי מדשן את המנורה*, מי מעלה איברים לכבשׁ*, הראש והרגל של ימין, ושתי הידים, העוקץ והרגל של שמאל, החזה והגרה, ושתי דפנות, הקרביים, והסולת, והחביתים, והיין<sup style="color: gray;">377</sup>, הפיסו, זכה מי שזכה<sup style="color: gray;">378</sup>. ויש מהראשונים הסובר שקודם הפייס בני עזרה צווחים מי מזומן לשחיטה<sup style="color: gray;">379</sup>.
שלושה עשר כהנים זכו בו<sup style="color: gray;">380</sup>, ראשון שוחט תמיד של שחר<sup style="color: gray;">381</sup>, והשני מקבל את דם התמיד<sup style="color: gray;">382</sup> והוא זורקו<sup style="color: gray;">383</sup>, והשלישי מדשן המזבח הפנימי<sup style="color: gray;">384</sup>, והרביעי מדשן את המנורה ומטיב את הנרות<sup style="color: gray;">385</sup>, והחמישי מעלה ראש התמיד ורגלו לכבש, והשישי מעלה שתי הידים, והשביעי מעלה העוקץ והרגל, והשמיני מעלה החזה והגרה, והתשיעי מעלה שתי הדפנות, והעשירי מעלה הקרבים, והאחד עשר מעלה סולת הנסכים, והשנים עשר מעלה החביתים, והשלושה עשר מעלה היין של נסכים<sup style="color: gray;">386</sup>.
יש מהגאונים וראשונים סוברים שבחג הסוכות - שצריך שני נסכים, אחד של יין ואחד של מים<sup style="color: gray;">387</sup> לנסוך-המים* - זוכים בפייס השני ארבעה עשר<sup style="color: gray;">388</sup>, שלושה עשר שזוכים בכל יום<sup style="color: gray;">389</sup>, וביד אחד צלוחית של מים<sup style="color: gray;">390</sup>. ובכל שבת זוכים בפייס השני ט"ו<sup style="color: gray;">391</sup>, י"ג שבכל יום, ושנים בידם שני בזיכי לבונה<sup style="color: gray;">392</sup> של לחם-הפנים*<sup style="color: gray;">393</sup>. ובשבת שבתוך חג הסוכות זוכים בפייס השני ט"ז<sup style="color: gray;">394</sup>, י"ג הידועים, ושנים בשני בזיכי לבונה ואחד בצלוחית של מים<sup style="color: gray;">395</sup>. לדעה זו מי זוכה בבזיכי לבונה, נחלקו ראשונים: יש סוברים שזוכים בהן אותם שאחר האחרון של מוליכי איברים לכבש<sup style="color: gray;">396</sup> - שהרי י"ב הזוכים בתמיד מלבד השוחט, הם המוקפים לימינו, לסוברים כן<sup style="color: gray;">397</sup> - ויש סוברים שזוכים בהן אותם שהיו אחרונים אחר הי"ג שזכו בתמיד<sup style="color: gray;">398</sup>. ויש מהראשונים שנראה מדברים שניסוך המים ובזיכי הלבונה וגזירי העצים של בין הערבים, לא נזכר בעניינם פייס<sup style="color: gray;">399</sup>. ויש מהאחרונים סוברים שמחלוקת תנאים בדבר, אם היו מפיסים עליהם בפייס השני<sup style="color: gray;">400</sup> או בפייס הרביעי<sup style="color: gray;">401</sup>.
לא לכל עבודה ועבודה מפייסים, אלא כהן שזכה בתמיד - בשחיטת תמיד של שחר<sup style="color: gray;">402</sup> - שנים עשר אחיו הכהנים נמשכים עימו<sup style="color: gray;">403</sup>. ונחלקו ראשונים: הרבה ראשונים סוברים שלכשיזכה מי שזכה לשחיטה, כהנים שמוקפים לימינו נמשכים אחריו<sup style="color: gray;">404</sup>. ויש מהראשונים הסובר שאותו שהיה זוכה בשחיטת התמיד היה אומר לכל מי שירצה זכה עימי בעבודת התמיד<sup style="color: gray;">405</sup>, ולכל מי שהיה רוצה היה מזכה לכל עבודה ועבודה<sup style="color: gray;">406</sup>.
אע"פ שהשחיטה* כשרה בזר, מכל מקום מפייסים עליה<sup style="color: gray;">407</sup>, מפני שלכתחילה צריכה כהן* בקרבן התמיד*<sup style="color: gray;">408</sup> - לסוברים כן<sup style="color: gray;">409</sup> - או שהשחיטה כשרה בזר אף בתמיד, ומכל מקום תיקנו בה פייס, שתחילת עבודת התמיד היא וחביבה להם אם לא יטילו פייס יבואו לריב עליה ויבואו לידי סכנה<sup style="color: gray;">410</sup>. ויש מהראשונים סוברים שמי שזכה בפייס הוא הזורק<sup style="color: gray;">411</sup>, אע"פ שהשחיטה קודמת לקבלת הדם, מכל מקום מפני שעבודת הזריקה גדולה מן השחיטה שהשחיטה כשרה בזר, מה שאין כן בזריקה, לפיכך זכה הראשון שהגיע לו הפייס בזריקה<sup style="color: gray;">412</sup>.
דישון מזבח הפנימי והמנורה, שנכללו בפייס על עבודת התמיד<sup style="color: gray;">413</sup>, כתבו ראשונים הטעם שמשום שעושים אותם בין עבודות של תמיד, חשובים הם כחלק מעבודת התמיד<sup style="color: gray;">414</sup>.
על סדר העלאת האברים לכבש המזבח, ואחר כך מן הכבש למזבח, ע"ע הולכה<sup style="color: gray;">415</sup>. על הפשט-ונתוח*, שלא היה בהם פייס, ומי הזוכים בהם, ע"ע<sup style="color: gray;">416</sup>. על הסוברים שמי שזכה בפייס של עבודות התמיד, הוא המכניס את המחתה של גחלים למזבח הזהב להקטיר עליה הקטורת, ע"ע הקטרה (ב)<sup style="color: gray;">417</sup>. על כל ענייני הפייס השלישי, שנעשה על הקטרת הקטורת, ע"ע הנ"ל<sup style="color: gray;">418</sup>.
<h4>תמיד של בין הערבים</h4>
אין מפייסים על תמיד של בין הערבים, אלא כהן שזכה בו בשחרית זוכה בו ערבית<sup style="color: gray;">419</sup>. ובשבת, שמשמר אחר נכנס<sup style="color: gray;">420</sup> - בחצי היום<sup style="color: gray;">421</sup> - מפיסים - בערבית<sup style="color: gray;">422</sup>, קודם תמיד של ערב<sup style="color: gray;">423</sup> - פייסות אחרות לתמיד של בין הערבים<sup style="color: gray;">424</sup>, ודוקא בכל יום יש ארבע פייסות, אבל בשבת יש יותר<sup style="color: gray;">425</sup>.
שני-גזירי-עצים* של בין הערבים, מי זוכה בהן, נחלקו ראשונים: א) יש סוברים שבשחר מפיסים גם על שני גזירים של בין הערבים<sup style="color: gray;">426</sup>, שכיוון שאותו פייס שמפיסים לתמיד השחר מועיל גם לבין הערבים - שהרי אין מפייסים על תמיד של בין הערבים, אלא כהן שזכה בו בשחרית זוכה בו ערבית<sup style="color: gray;">427</sup> - סברא* הוא שיפיסו אז כמו כן לצורך גזירים של בין הערבים<sup style="color: gray;">428</sup>. ומה שלא נחשבו בפייס השני אלא שלושה עשר כהנים הזוכים בו<sup style="color: gray;">429</sup> - והרי זכו ט"ו<sup style="color: gray;">430</sup> - הוא מפני שלא מנו אלא שלושה עשר כהנים הזוכים בפייס השני לצורך תמיד של שחר<sup style="color: gray;">431</sup>. ב) ויש סוברים שכהן שהיה זוכה שחרית - שהוא הזוכה בתרומת-הדשן*<sup style="color: gray;">432</sup> - זוכה בו ערבית, והיה אומר לכהן שעימו - בימינו<sup style="color: gray;">433</sup> - זכה עימי בשני<sup style="color: gray;">434</sup>.
<h4>מוסף</h4>
בשבת - ובמועדים וראשי חודשים - שיש שם תמידים ומוספים, יש מהראשונים סוברים שכל שזכה בעבודה מעבודת התמיד של שחר הוא זוכה בה בשני כבשי מוסף*<sup style="color: gray;">435</sup>. וביארו אחרונים שהואיל ובשבת מפייסים פייס נוסף לתמיד של בין הערבים, משום שהוא שייך למשמר הנכנס<sup style="color: gray;">436</sup>, משמע שמוסף של שבת, הואיל והוא שייך למשמר היוצא<sup style="color: gray;">437</sup>, אין מפייסים פייס אחר, אלא כהן שזכה באיזה עבודה בתמיד של שחר זוכה בה אף במוסף<sup style="color: gray;">438</sup>. ויש מהראשונים שהסתפקו אם במוסף של שבת היו עושים פייס או שמא אותם שהיו זוכים שחרית היו עושים גם המוסף<sup style="color: gray;">439</sup>.
<h4>יום הכפורים</h4>
ביום-הכפורים*, שהעבודות אינן כשרות אלא בכהן-גדול*<sup style="color: gray;">440</sup>, נחלקו ראשונים:
א) יש מהראשונים סוברים שלא היו פייסות כלל<sup style="color: gray;">441</sup> - שאף העבודה הנעשית קודם עלות-השחר* ביום הכפורים ומכשירי העבודה, אינן כשרות אלא בכהן גדול, לסוברים כן<sup style="color: gray;">442</sup> - והמשנה שסידרה ארבע הפייסות - בסדר העבודה שבמסכת יומא - לא נשתנה אלא לשאר ימות השנה, ואגב שדנה בתרומת-הדשן* שבכל יום ויום, ושהיו מפיסים עליו, סיימה לכל ארבע הפייסות<sup style="color: gray;">443</sup>. ובעלי הקרובות<sup style="color: gray;">444</sup>, שהכניסו בפיוטיהם בסדר עבודת היום<sup style="color: gray;">445</sup> ארבעה פייסות<sup style="color: gray;">446</sup>, טועים הם<sup style="color: gray;">447</sup>. או שעשו כן, כי מנהגם היה - לסוברים כן<sup style="color: gray;">448</sup> - שלא להקפיד לכתוב כהלכה<sup style="color: gray;">449</sup>, ופייטו כלשון המשנה וסדרה<sup style="color: gray;">450</sup>.
ב) ויש מהראשונים סוברים שהיה פייס על תרומת-הדשן*<sup style="color: gray;">451</sup> - שעבודה הנעשית קודם עלות השחר ביום הכפורים כשרה בכהן הדיוט, לסוברים כן<sup style="color: gray;">452</sup> - ומי שזוכה לתרומת הדשן הוא היה מסדר המערכות* של יום הכפורים ושני גזירי העצים<sup style="color: gray;">453</sup> ודישון המזבח-הפנימי*<sup style="color: gray;">454</sup>. או שהיו מפייסים על כל אחד ואחד, משום חיבת העבודות<sup style="color: gray;">455</sup>.
ג) ויש מהראשונים סוברים שכל ארבע הפייסות שבכל יום היו אף ביום הכפורים<sup style="color: gray;">456</sup>, שאי אפשר שיטעו כל רבותינו ואבותינו בעלי הקרובות<sup style="color: gray;">457</sup>, ועוד שסדר הפייסות נשנה במסכת יומא, ואם אין פייסות ביום הכפורים אין בו מסדר היום כלל<sup style="color: gray;">458</sup>, ועוד היאך שנו אותו סתם ולא פירשו שהדברים אמורים בשאר הימים חוץ מן יום הכפורים<sup style="color: gray;">459</sup>. והפייס הראשון הוא על עבודת לילה - הכשרה אף בכהן הדיוט, לסוברים כן<sup style="color: gray;">460</sup> - של תרומת הדשן<sup style="color: gray;">461</sup>, ומי שזכה בתרומת הדשן זכה בסידור מערכה ובשני גזירי עצים<sup style="color: gray;">462</sup>, הפייס השני, היה על דישון מזבח הפנימי ודישון המנורה<sup style="color: gray;">463</sup>, שדישון מזבח הפנימי כשר בלילה, וכשר בכהן הדיוט<sup style="color: gray;">464</sup>, ועוד, שאינו אלא ממכשירי עבודה, הכשרים - לסוברים כן<sup style="color: gray;">465</sup> - אף בכהן הדיוט<sup style="color: gray;">466</sup>. והוא הדין דישון המנורה, שאינו אלא ממכשירי עבודה<sup style="color: gray;">467</sup>. אבל לא פייסו על שחיטה וזריקה והעלת איברים, שאינם מעשים אלא בכהן גדול, שהם מסדר היום<sup style="color: gray;">468</sup>. הפייס השלישי, לא היה להקטרת הקטרת* עצמו, שאינו כשר אלא בכהן גדול, אלא לסייעו, שהוא זוכה במחתה<sup style="color: gray;">469</sup>. ואע"פ שבקטורת שלפני לפנים כהן גדול עצמו מכניס אף את המחתה וחותה<sup style="color: gray;">470</sup>, שם, מתוך שאין אחר יכול להכנס שם אף הוא חותה אבל כאן אחר חותה ונכנס עמו במחתה ומניח על המזבח הפנימי ויוצא לו כשאר הימים<sup style="color: gray;">471</sup>. הפייס הרביעי, מי מעלה איברים מן הכבש למזבח, היינו האיברים שניתורתו מערב יום הכפורים, שסודרים אותם על המערכה הרביעית - לסוברים כן<sup style="color: gray;">472</sup> - ואף לסוברים ששל חול אינם קרבים ביום הכיפורים, מקריבים חלבי שבת ביום הכפורים שחל אחר השבת<sup style="color: gray;">473</sup>, והעלאה זו עבודת לילה היא או סוף של יום שעבר, ואינה מסדר היום, והיא צריכה פייס<sup style="color: gray;">474</sup>.
ד) ויש מהראשונים סוברים אף הם שביום הכפורים היו ארבע פייסות, אלא שלדעתם היו מפייסים בהם לכל הדברים כבכול יום<sup style="color: gray;">475</sup>, שלדעתם מן התורה תמידים ועבודות של כל יום ויום כשרות אפילו בכהן הדיוט, אלא שמצוה יותר בכהן גדול, וחכמים עשו חובה בכהן גדול אף בתמידים, והיכן שכהן גדול חלוש עושים עבודת תמידים אף בכהן הדיוט<sup style="color: gray;">476</sup>.
<h4>קרבן יחיד</h4>
קרבן יחיד, כתבו אחרונים בדעת ראשונים שלא היה בו פייס<sup style="color: gray;">477</sup>, וכל הקודם זכה<sup style="color: gray;">478</sup>, ולא חששו חכמים שמא יבואו למריבה בקרבן יחיד כמו שתיקנו בקרבן ציבור<sup style="color: gray;">479</sup>, שדוקא בקרבן ציבור חששו חכמים שיבואו למריבה משום שחביב להם יותר עבודת ציבור<sup style="color: gray;">480</sup>.
<h2>פלג המנחה</h2>
<b>הגדרת הערך</b> - הזמן החולק את משך הזמן שבין תחילת זמן מנחה* קטנה לבין סוף היום לשני חלקים שוים.
<h3><b>מהותו וזמנו</b></h3>
<h4>מהותו</h4>
פלג הוא לשון חצי, שכן הוא תרגום של חצי בכל מקום "פלגא"<sup style="color: gray;">1</sup>, והוא מחצית הזמן שבין תחילת זמן מנחה קטנה – שזמנה תשע שעות ומחצה מתחילת היום<sup style="color: gray;">2</sup> – לבין סוף היום<sup style="color: gray;">3</sup>, והיינו אחת עשרה שעות פחות רבע מתחילת היום<sup style="color: gray;">4</sup> – באופן שמחלקים את היום לשתים עשרה שעות שוות, והן הנקראות שעות זמניות<sup style="color: gray;">5</sup> - שהן שעה ורבע קודם הלילה<sup style="color: gray;">6</sup>, שהוא כעשירית היום קודם הלילה<sup style="color: gray;">7</sup>.
<h4>זמנו</h4>
זמנו של פלג המנחה, שהוא שעה ורבע קודם הלילה<sup style="color: gray;">8</sup>, נחלקו בו ראשונים ואחרונים: יש סוברים שהוא שעה ורבע קודם צאת-הכוכבים*<sup style="color: gray;">9</sup>, שלדעתם כל זמני היום נמדדים מעלות-השחר* ועד צאת הכוכבים<sup style="color: gray;">10</sup>. ויש סוברים שהוא שעה ורבע קודם שקיעת-החמה*<sup style="color: gray;">11</sup>, שלדעתם כל זמני היום נמדדים מהנץ-החמה* ועד שקיעתה<sup style="color: gray;">12</sup>, או שאף על פי שלדעתם יש מזמני היום שנמדדים מעלות השחר ועד צאת הכוכבים, מכל מקום פלג המנחה נמדד לפי השקיעה<sup style="color: gray;">13</sup>.
<h4>חשיבותו כיום</h4>
פלג המנחה, אף על פי שיש מן דברים שמצותם בלילה, שיש סוברים שרשאים לעשותם החל מזמן זה<sup style="color: gray;">14</sup>, מכל מקום חשוב הוא כיום<sup style="color: gray;">15</sup>, ודוקא לגבי דברים התלויים בתפילה, יש להחשיב את הזמן שמפלג המנחה ואילך כלילה<sup style="color: gray;">16</sup>, או שדוקא תפילת ערבית* זמנה מתחיל מפלג המנחה, לסוברים כן<sup style="color: gray;">17</sup>, שכיון שהיא רשות, לסוברים כן<sup style="color: gray;">18</sup>, אין מדקדקים בזמנה<sup style="color: gray;">19</sup>, או שכיון שתיקנו תפילת ערבית כנגד הקטרת אברים של קרבן התמיד*<sup style="color: gray;">20</sup>, והקטרה זו כשרה אף ביום ומתחילה מסיום הקרבת תמיד של בין הערבים שהוא בפלג המנחה<sup style="color: gray;">21</sup>, ממילא אפשר להתחיל אותה מזמן זה אף על פי שהוא עדיין יום<sup style="color: gray;">22</sup>. וכן דברים מסוימים שמצותם ביום דוקא, שיש סוברים שזמנם נמשך עד פלג המנחה<sup style="color: gray;">23</sup>, אין זה מטעם שהזמן שלאחר מכן חשוב לילה, אלא מטעם שיש צורך להספיק לעשות אחריהם דברים נוספים שמצותם ביום, והזמן שלוקח לעשות את אותם דברים נוספים נמשך כשעה ויותר<sup style="color: gray;">24</sup>.
<h3><b>חשיבותו בהלכה</b></h3>
חשיבותו של פלג המנחה בהלכה, מצינו בכמה אופנים: בכמה דברים שמצוותם ביום דוקא, שיש סוברים שפלג המנחה הוא סוף זמנם<sup style="color: gray;">25</sup>, בכמה דברים שמצוותם בלילה דוקא, שיש סוברים שכבר מפלג המנחה הוא תחילת זמנם<sup style="color: gray;">26</sup>, בכמה דברים שמצוותם לקראת סוף היום, שיש סוברים שזמנם הוא מפלג המנחה<sup style="color: gray;">27</sup>:
<h4>בדברים שמצוותם ביום</h4>
תמיד של בין הערביים, שתחילת זמן הקרבתו היא לאחר חצות* היום<sup style="color: gray;">28</sup>, אמר ר' יהודה שסוף זמנו הוא פלג המנחה<sup style="color: gray;">29</sup>. וכן תפילת מנחה – שתוקנה כנגד תמיד של בין הערביים<sup style="color: gray;">30</sup> – אמר ר' יהודה שזמנה הוא עד פלג המנחה<sup style="color: gray;">31</sup>, ואף להלכה, כתבו ראשונים שהרוצה לנהוג כמוהו ולהתפלל תפילת ערבית קודם הלילה כבר מפלג המנחה<sup style="color: gray;">32</sup>, צריך לנהוג כמוהו אף בזמן תפילת מנחה שיתפלל אותה עד פלג המנחה ולא לאחר מכן<sup style="color: gray;">33</sup>. ויש מן הראשונים סוברים שלכתחילה יש להתפלל את תפילת המנחה עד פלג המנחה<sup style="color: gray;">34</sup>.
<h4>בדברים שמצותם בלילה</h4>
תפילת ערבית, שמצותה בלילה<sup style="color: gray;">35</sup>, לדעת ר' יהודה אפשר להתפלל אותה החל מפלג המנחה<sup style="color: gray;">36</sup>, ואף להלכה, אפשר לנהוג כמוהו<sup style="color: gray;">37</sup>. וכן קריאת-שמע* של ערבית, שמצותה בלילה<sup style="color: gray;">38</sup>, יש מן הראשונים סוברים בדעת ר' יהודה שאפשר לקוראה החל מפלג המנחה<sup style="color: gray;">39</sup>. וכן זכירת-יציאת-מצרים*, שמלבד מצותה בכל יום<sup style="color: gray;">40</sup>, יש סוברים שמצותה אף בכל לילה<sup style="color: gray;">41</sup>, זכירה זו של לילה, אף בדעת הסוברים שהקורא קריאת שמע של ערבית קודם הלילה לא יצא ידי חובה<sup style="color: gray;">42</sup>, יש מן הראשונים סוברים שיוצא בה ידי חובה כבר מפלג המנחה<sup style="color: gray;">43</sup>. וכן קדוש* בליל שבת ויום טוב, שעיקר מצותו הוא בלילה<sup style="color: gray;">44</sup>, יש מן הראשונים סוברים שאפשר לעשותו כבר מפלג המנחה של יום שישי<sup style="color: gray;">45</sup>. וכן הבדלה* במוצאי שבתות וימים טובים, שעיקר מצותה הוא בלילה<sup style="color: gray;">46</sup>, יש מן הראשונים סוברים שאפשר לעשותה כבר מפלג המנחה של שבת<sup style="color: gray;">47</sup>. וכן הדלקת נר חנכה*, שמצוותה משתשקע החמה<sup style="color: gray;">48</sup>, יש מן הראשונים סוברים שבמקום צורך אפשר לעשותה החל מפלג המנחה<sup style="color: gray;">49</sup>. וכן מקרא-מגילה* של ליל פורים*<sup style="color: gray;">50</sup>, יש מן הראשונים סוברים שבמקום צורך אפשר לקרותה החל מפלג המנחה<sup style="color: gray;">51</sup>. וכן ספירת-העומר*, שעיקר מצותה בלילה<sup style="color: gray;">52</sup>, יש מן האחרונים סוברים שכשספר החל מפלג המנחה של היום הקודם, יצא ידי חובתו בדיעבד<sup style="color: gray;">53</sup>.
<h4>בדברים שמצותם לקראת סוף היום</h4>
הדלקת נר-שבת*, שיש לעשותה לפני שקיעת החמה של יום שישי, ובלבד שלא יקדים<sup style="color: gray;">54</sup>, יש מן הראשונים סוברים שכשמקבל עליו שבת בהדלקה זו, יכול לעשותה החל מפלג המנחה<sup style="color: gray;">55</sup>. וכן תוספת-שבת-ויום-טוב*, שצריכה להיות לפני השקיעה<sup style="color: gray;">56</sup>, יש מן הראשונים סוברים שאפשר לעשותה מפלג המנחה דוקא<sup style="color: gray;">57</sup>. וכן תפילת נעילה*, שמצותה הוא סמוך לשקיעה משעה שהחמה עומדת בראש האילנות, לסוברים כן<sup style="color: gray;">58</sup>, יש מן הראשונים סוברים שזמנה הוא החל מפלג המנחה<sup style="color: gray;">59</sup>. וכן נשיאת-כפים* בתפילת מנחה של תענית-צבור*, שנהגו בה כשמתפללים סמוך לשקיעת החמה<sup style="color: gray;">60</sup>, יש מן האחרונים סוברים שבמקום צורך זמנה הוא מפלג המנחה ואילך<sup style="color: gray;">61</sup>.
<h2>פלגינן דבורא</h2>
<b>הגדרת הערך</b> - עדות שנוגעת גם לעד או לקרובו וגם לאחר, אם מקבלים אותה ביחס לאחר.
<h4>פתיחה</h4>
הערך שלפנינו דן בעדות, שבה העד מעיד על אדם אחר, אך העדות נוגעת גם כלפי העד עצמו או כלפי קרובו, האם אפשר לקבל את עדותו רק כלפי האחר, שהרי את העדות כלפי עצמו או קרובו אי אפשר לקבל.
ויש בזה כמה אופנים: א. כאשר באמירה עצמה של העד, מונחות גם עדות על עצמו או קרובו וגם עדות על אחר, כגון "פלוני רבעני לרצוני" או "פלוני הלוה לי בריבית" או "פלוני בא על אשתי" וכיוצא. ב. כאשר האמירה עצמה אינה מתיחסת אלא לאדם אחר בלבד, ואין בה התיחסות מפורשת לעד עצמו או לקרובו, אך אם נקבל את העדות כמות שהיא, תהיה השלכה גם לגבי העד או קרובו, כגון עדים המעידים על הלואה שלא נפרעה, והעדים הללו הם קרובים של הערב לאותה הלואה, הרי שגוף העדות אין בו התיחסות לקרובם של העדים, אך כתוצאה מקבלת העדות - שלא נפרעה ההלואה - יש השלכה כלפי הקרוב, שעתה הערב צריך לשלם.
כמו כן, בעדות שנוגעת לעד עצמו, ישנם שני אופנים: א. שעל ידי אותה עדות מתברר שהעד עצמו פסול לעדות, כגון שאומר "פלוני רבעני לרצוני" או "לויתי בריבית" או "זיניתי עם אשתך", שלפי דבריו יוצא שהוא עצמו רשע הפסול לעדות. ב. שעל ידי אותה עדות אינו פוסל עצמו לעדות, כגון "פלוני רבעני לאונסי" או פלוני בא על אשתי".
באופן קבלת העדות רק ביחס לאחר, דנו בשני אופנים: א. השמטת חלק מהעדות שנוגע לעד או קרובו, ודנים כאילו נאמר על ידי העד רק חלק העדות הנוגע לאחר, ועל כך עי' להלן: חלוקת הדיבור. ב. קבלת כל הדיבור של העד בשלימותו, אך שימוש בו לעשיית דין רק כלפי האחר, ועל כך עי' להלן: חלקת הנאמנות.
<h3>חלוקת הדיבור</h3>
<h4>הכלל</h4>
אמירה של עד שמתיחס בה לאחר, וגם לעצמו או לקרובו, אם מחלקים אותה לב' אמירות ומסירים חלקה הנוגע לעצמו ומשאירים רק את החלק הנוגע לאחר, נחלקו ראשונים ואחרונים בדעת אמוראים: יש סוברים שנחלקו בכך אמוראים, שיש סוברים שעושים כן, ולדעתם זהו שאמר רבא שהאומר "פלוני רבעני לרצוני וכן "פלוני בא על אשתי" או "פלוני רבע שורי" שעושים פלגינן דיבורא ונאמן על האחר<sup style="color: gray;">1</sup>, והיינו שמחלקים את דיבורו לשניים, ומסירים את החלק שבו מעיד על עצמו, ונשאר החלק בו מעיד על חבירו, ומצטרף עם אחר להרגו<sup style="color: gray;">2</sup>, וההסרה היא שרואים כאילו אמר "פלוני רבע מישהו אחר" או "פלוני בא על אשה אחרת" או "פלוני רבע שורו של אחר"<sup style="color: gray;">3</sup>, או שמסירים את אמירתו "לרצוני" ודנים שהיה באונס<sup style="color: gray;">4</sup>. וכן אותה שאמר רמי בר חמא שהעדים הבאים לקיים חתימותיהם שעל השטר ואמרו כתב ידינו הוא זה אבל אנוסים היינו מחמת ממון, שמקיימים השטר על פיהם<sup style="color: gray;">5</sup>, כתבו ראשונים שמחלקים את דיבורם לב' חלקים, ואת החלק בו מעידים על אחר "כתב ידינו הוא זה" משאירים, ואת החלק בו מעידים על עצמם "אנוסים היינו מחמת ממון" מסירים<sup style="color: gray;">6</sup>. וכן אדם שאמר "אשתך זינתה עמי" כתבו ראשונים שמסירים את אמירתו "עמי" ונשאר "אשתך זינתה"<sup style="color: gray;">7</sup>. וכן באומר על בעלה של אשה "הרגתיו" שלדעת חכמים נאמן להתיר האשה לשוק, ואמר רב מנשה שהוא משום פלגינן דיבורא<sup style="color: gray;">8</sup>, כתבו ראשונים שחותכים דיבורו, שלא הוא הרג אלא מת על ידי אחר<sup style="color: gray;">9</sup>, או שהרגו באונס ולא ברצון<sup style="color: gray;">10</sup>. על אופן חלוקת הדיבור לשני חלקים והסרת החלק הנוגע לעצמו, ואופנים שבהם יש סוברים שאין מחלקים הדיבור, עי' להלן.
וביארו אחרונים, שמוכרחים לומר שמסירים את חלק העדות שבו מעיד על עצמו, ואי אפשר לומר שמקבלים את כל האמירה ואף החלק שמעיד בו על עצמו, אלא שדנים על פי העדות רק את האחר ולא את העד, שהרי לפי החלק בו מעיד על עצמו יוצא שהעד הוא פסול לעדות, ולדבריו אינו יכול להעיד אפילו על חבירו, אך כיון שמסירים את החלק הנוגע לעצמו, הרי שיוצא שלא פסל עצמו ושוב יכול להעיד על חבירו<sup style="color: gray;">11</sup>.
ולדעתם, רב יוסף חולק וסובר שאין מחלקים הדיבור להסיר החלק בו מעיד לפסול את עצמו, ולכן לדעתו האומר "פלוני רבעני לרצוני" אינו נאמן אף על חבירו, שהרי לדבריו הוא עצמו רשע ופסול לעדות אף על חבירו<sup style="color: gray;">12</sup>.
ויש מן האחרונים סוברים שאף לדעת רב יוסף, אומרים פלגינן דיבורא לחלק דיבורו, ולכן כשאומר "פלוני רבעני לאונסי" חולקים דיבורו, וחשוב כאילו אמר פלוני רבע מישהו אחר, אלא שבאומר "פלוני רבעני לרצוני" סובר רב יוסף שאדם משים עצמו רשע ואם כן על פי הודאתו אינו יכול להעיד, ורבא סובר שאין אדם משים עצמו רשע<sup style="color: gray;">13</sup>.
ויש מן הראשונים האחרונים סוברים שהכל מודים שאין חותכים את הדיבור לב' חלקים ומסירים את החלק בו מעיד על עצמו, ואותה שאמר רבא בפלוני רבעני לרצוני או פלוני בא על אשתי או פלוני רבע שורי שעושים פלגינן דיבורא, לדעתם אין הכוונה לחלוקת הדיבור אלא אנו מחלקים היוצא מכוונת דבריו ומאמינים מה שמעיד על אחרים ולא מה שמעיד על עצמו<sup style="color: gray;">14</sup>. וכגון שאומר "פלוני בא על אשתי" מאמינים לו שבא על אשתו כלפי הבועל אלא שאת אשתו אין הורגים על פיו, לא מצד שאומרים שמשקר אלא משום גזירת הכתוב שאין מענישים על פי קרוב, וכן כשאומר "פלוני רבעני" מאמינים לו שפלוני רבע אותו אלא שגזירת הכתוב שאין אדם נעשה רשע על פי עצמו<sup style="color: gray;">15</sup>, וכתבו אחרונים שהכרח לומר שמקבלים את כל העדות ולא מחלקים ומסירים חלק ממנה, שאם נאמר שמחלקים את הדיבור, היאך יצטרף עם עד אחר להעיד על אותו אדם והרי יש כאן הכחשה, וכגון בפלוני רבעני לרצוני אומרים שפלוני רבע אבל לא אותו אלא מישהו אחר, היאך מצטרף עם עד אחר שמעיד שפלוני רבע אותו, והרי אין לך הכחשה בגוף העדות גדולה מזו<sup style="color: gray;">16</sup>.
ויש מן האחרונים שמחלקים, שכאשר באותו חלק שמעיד על עצמו, אינו פוסל את עצמו מעדות על השאר, אין מחלקים את הדיבור אלא מקבלים את כל הדיבור ונאמן עליו רק כלפי אחרים, וכגון שמעיד על בעלה של אשה "אני הרגתיו" - שאינו פוסל עצמו להתיר את אשתו, שרשע כשר לעדות אשה, לסוברים כן<sup style="color: gray;">17</sup> - אני מקבלים כל דבריו שהרג את פלוני כדי להתיר את אשתו אך לא כלפי עצמו, אבל כאשר באותו חלק שמעיד על עצמו משים עצמו רשע, וממילא אם נקבל כל דיבורו כמות שהוא לא נוכל להאמינו אפילו לא רק לגבי האחר, וכגון שאומר "פלוני רבעני לרצוני" שלפי דבריו הוא רשע, אזי הפלגינן דיבורא הוא לחלק דבריו ולומר שאמירתו על עצמו אינה קיימת<sup style="color: gray;">18</sup>.
<h4>בטעם שאין אומרים עדות שבטלה מקצתה בטלה כולה</h4>
בטעם שעושים פלגינן דיבורא, לקבל את חלק העדות שבו אינו מעיד על עצמו, ולבטל את חלק העדות שבו מעיד לפסול את עצמו, ואין אומרים שמשום שהתבטל חלק העדות תתבטל כולה, שעדות שבטלה מקצתה בטלה כולה<sup style="color: gray;">19</sup>, כתבו ראשונים שהחלק שבו מעיד לפסול עצמו חשוב כמי שאינו כלל<sup style="color: gray;">20</sup>.
<h4>חלוקת הדיבור, אם נעשה מאליו</h4>
פלגינן דיבורא, לסוברים שהעדות נחלקת לב' עדויות, יש מן הראשונים שנראה מדבריהם שבית דין הם שמחלקים את העדות, ולא שנחלקה מאליה, שכתבו אותם ראשונים שבקיום שטרות לא עושים פלגינן דיבורא, ועדים שאמרו כתב ידינו הוא זה ואנוסים היינו מחמת ממון אין אומרים פלגינן דיבורא לבטל אמירתם "מחמת ממון"<sup style="color: gray;">21</sup>.
<h4>בגוף אחד</h4>
פלגינן דיבורא, לסוברים שעושים כן, אם עושים כן בעדות שמתיחסת לאדם אחד ("בחד גופא"), אמרו בתלמוד שנחלקו בו רב מארי ורב זביד, ולאחד מהם עושים כן אף בגוף אחד, ולכן בעל שאמר גרשתי את אשתי למפרע - שאינו נאמן על העבר להחזיקה מגורשת למפרע מהיום בו אומר שהיו הגירושין<sup style="color: gray;">22</sup> - מכח פלגינן דיבורא יהיה נאמן על להבא - שהרי אם אמר גרשתי את אשתי סתם נאמן מכאן ואילך להחזיקה מגורשת<sup style="color: gray;">23</sup> - שעושים פלגינן דיבורא בגוף אחד, היינו לגבי אותה האשה, ולדעת אחד מהם אין עושים פלגינן דיבורא בחד גופא ולכן אם אמר גרשתי את אשתי למפרע אינו נאמן על להבא<sup style="color: gray;">24</sup>. וכן יש מן הראשונים שכתבו שמטעם שאין עושים פלגינן דיבורא בחד גופא, זה הטעם לאותה שאמרו שעדים מעידים כתב ידינו הוא זה אבל אנוסים היינו מחמת ממון, אינם נאמנים - שאם היו אומרים אנוסים היינו מחמת נפשות, היו נאמנים - כיון שעל פי עדותם הרי הם "רשע דחמס" שפסול להעיד<sup style="color: gray;">25</sup>, ואין אומרים פלגינן דיבורא, לקבל את אמירתם "אנוסים היינו" ולא את אמירתם "מחמת ממון", שזהו פלגינן דיבורא בגוף אחד, ואותה שאמר רבא בעד המעיד פלוני רבעני לרצוני שנאמן על פלוני משום פלגינן דיבורא, אין הכוונה שמקבלים את אמירתו שפלוני רבעו, אך לא את אמירתו שהיה לרצונו, שאז זהו פלגינן דיבורא בחד גופא, אלא מקבלים את אמירתו שפלוני רבע, ולא שהוא הנרבע<sup style="color: gray;">26</sup>. על אופנים אחרים בטעם שאין אומרים פלגינן דיבורא באנוסים היינו מחמת ממון, עי' להלן.
להלכה, יש מן הראשונים שכתבו שעושים פלגינן דיבורא אף בחד גופא<sup style="color: gray;">27</sup>.
<h4>החשוב דיבור שאפשר לחלקו</h4>
החשוב דיבור שאפשר לחלקו, ולהסיר חלק ממנו ולקיים את החלק הנשאר, יש מן הראשונים שכתבו שהוא רק כאשר לחלק הנשאר יש משמעות מצד עצמו, ולדעתם זה הטעם שבעדים שאומרים "כתב ידינו הוא זה ואנוסים היינו מחמת ממון" אין אומרים שאף את דיבורם על עצמם "אנוסים היינו מחמת ממון" נחלק באופן שנסיר את "מחמת ממון" ונשאיר את "אנוסים היינו" - ונוכל לפרש שהיו אנוסים מחמת נפשות ולא מחמת ממון - שהאמירה "אנוסים היינו" אינה דיבור נשלם שהרי לא מתברר בו אם מחמת ממון או מחמת נפשות, אבל באדם שאומר "פלוני רבעני לרצוני" מקיימים את הדיבור "פלוני רבעני" שמשמעותו שפלוני רבע אותי - ואפשר לפרשו שרבעו לאונסו - ומסירים את "לרצוני" שבו משים עצמו רשע<sup style="color: gray;">28</sup>.
ויש מן הראשונים שנראה מדבריהם שאף באופן שנסיר חלק מהדיבור, לא יישאר דיבור שלם בחלק הנותר, עושים פלגינן דיבורא, ובטעם שאין עושים פלגינן דיבורא באנוסים היינו מחמת ממון, לקיים את הדיבור "אנוסים היינו" ולבטל את "מחמת ממון" פירשו באופן אחר<sup style="color: gray;">29</sup>.
<h4>שינוי בחלק המתבטל</h4>
חלק העדות שמתבטל מחמת שמעידים לפסול בו את עצמם, יש מן הראשונים שכתבו שאין דנים בו על ידי שינויו מכפי שאמרו, כגון עדים שאמרו כתב ידינו הוא זה ואנוסים היינו מחמת ממון, שדיבורם לפסול את עצמם - אנוסים היינו מחמת ממון - כמי שאינו, ונשאר רק דיבורם כתב ידינו הוא זה, ואין אומרים שנקבל את אמירתם "אנוסים היינו" אך נאמר שהיו אנוסים מחמת נפשות ולא מחמת ממון - שבאופן זה יהיו נאמנים לפסול השטר, שחתמו עליו באונס - אלא מתיחסים לאמירתם הפוסלת אותם "אנוסים מחמת ממון" כמות שהיא, ואותה מסירים<sup style="color: gray;">30</sup>, שחלוקת הדיבור היא שאת החלק בו אינו מעיד על עצמו מקיימים, ואת החלק שבו משים עצמו עצמו רשע מבטלים לגמרי<sup style="color: gray;">31</sup>, ואין אנו מוסיפים שום דבר מצעצמינו שהם לא אמרו<sup style="color: gray;">32</sup>, אולם כאשר אומר פלוני רבעני לרצוני, החלק בו אינו פוסל את עצמו הוא "פלוני רבעני", שאפשר לפרש שנרבע באונס, ואותו חלק מקיימים, והחלק בו פוסל עצמו הוא "לרצוני" ואותו מבטלים<sup style="color: gray;">33</sup>.
<h4>כאשר השינוי אינו שייך לחלק המתקבל</h4>
כאשר באים לעשות שינוי בחלק בו העדים פוסלים את עצמם, ושינוי זה אין בו שייכות לחלק שהתקבל, יש מן הראשונים שכתבו שאין אומרים בזה פלגינן דיבורא לשנות מכפי שאמרו העדים, כגון בעדים שאמרו "כתב ידינו הוא זה ואנוסים היינו מחמת ממון", שהחלק שבו אינם מעידים על עצמם - כתב ידינו הוא זה - מתקבל, ובאים לשנות את החלק שבו פוסלים את עצמם לומר שאנוסים היו מחמת נפשות, הרי שאחרי שמבטלים את אמירתם על עצמם שוב אי אפשר להשלים ולומר שהיו אנוסים מחמת נפשות, שהחלק שהתקבל "כתב ידינו הוא זה" לא נאמר בו כלל שאנוסים היו, ואפשר לקיימו אף אם נאמר שלא נאנסו כלל, אבל באדם שאמר "פלוני רבעני לרצוני" אף אם נוריד את החלק שבו פוסל עצמו - לרצוני - הרי שבחלק שקיבלנו - פלוני רבעני - ממילא אנו צריכים לומר שהיה לאנסו<sup style="color: gray;">34</sup>.
<h4>כאשר בחלק המתבטל אין דין כלפי עצמו</h4>
כאשר בחלק שבו מעיד על עצמו - שאותו אנו באים לבטל מכח פלגינן דיבורא ולהשאיר את החלק האחר שבו אינו מעיד על עצמו - אין דין כלפי עצמו, יש שכתבו שאין אומרים בזה פלגינן דיבורא, וביארו שזה הטעם לאותה שאמר רבא, שלדעת ר' יוסי הסובר שכל הרואה את המעשה אף שלא מתכוין להעיד, חשוב עד, שאף הנרצח יציל, שהרי גם הוא ראה ואף הוא קרוב אצל עצמו<sup style="color: gray;">35</sup>, והיינו שחשוב כאילו הנרצח מעיד על פלוני שרצח אותו, ואין אומרים כאן פלגינן דיבורא, לומר שפלוני רצח אבל לא אותו, משום שבחלק שאנו באים להסיר, שהוא הנרצח, אינו מעיד על עצמו שום דין, אלא רק נעשה בעל דבר, ואין כאן חסרון מיוחד בחלק הזה שמחמתו נסיר אותו, שלא כמו ב"פלוני רבעני לרצוני" או "לויתי בריבית מפלוני", הרי שבחלק שמעיד על עצמו, בא לפסול עצמו או לחייב עצמו, וכיון שיש חסרון מיוחד בחלק הזה, מסירים אותו<sup style="color: gray;">36</sup>.
<h4>כאשר ע"י הפלגינן העדות משתנה לעדות אחרת</h4>
כאשר על ידי הסרת חלק מהעדות, משתנה העדות לעדות אחרת, יש שכתבו שאין אומרים בזה פלגינן דיבורא להסיר חלק מהעדות, וביארו שזה הטעם לאותה שאמר רבא, שלדעת ר' יוסי הסובר שכל הרואה את המעשה אף שלא מתכוין להעיד, חשוב עד, שאף הנרצח יציל, שהרי גם הוא ראה ואף הוא קרוב אצל עצמו<sup style="color: gray;">37</sup>, והיינו שחשוב כאילו הנרצח מעיד על פלוני שרצח אותו, ואין אומרים כאן פלגינן דיבורא, לומר שפלוני רצח אבל לא אותו, משום שאם נאמר שפלוני רצח אבל לא אותו, נהיה מוכרחים לומר שרצח מישהו אחר - שכיון שהעדות היתה שרצח מישהו מסוים, הרי שהעדות היא שנתחייב נפשות לפלוני<sup style="color: gray;">38</sup> - ואם כן ייצא שיש כאן עדות חדשה אחרת לגמרי שאינה בכלל עדותו, מה שאין כן בפלוני רבעני לרצוני, שאף אם נחלק ולומר שפלוני רבע אבל לא אותו, אין כאן שינוי בעדות, שעיקר העדות וחיוב המיתה אינם אלא על מעשה הרביעה מצד עצמו ולא שרבע מישהו מסוים<sup style="color: gray;">39</sup>.
<h4>כאשר בחלק הנשאר אין משמעות</h4>
שימוש בחלק העדות שנשאר אחרי עשיית הפלגינן דיבורא והסרת החלק שבו פוסל את עצמו, יש מן הראשונים שכתבו שהוא רק באופן שלחלק הנשאר יש משמעות<sup style="color: gray;">40</sup>, כגון באמירה "פלוני רבעני לרצוני"<sup style="color: gray;">41</sup>, החלק שבו משים עצמו רשע הוא "לרצוני" וכאשר נסירו, יישאר "פלוני רבעני" שממנו ייצא שפלוני רבע וחייב מיתה - ואפשר לפרשו שרבעו באונס - וכן באומר "אשתך זינתה עמי", אם נסלק את החלק שבו מעיד על עצמו - "עמי" - נשאר החלק "אשתך זינתה" שיש בו משמעות והוא עיקר העדות, וכן באומר "הרגתיו" שעושים פלגינן דיבורא ונאמן להשיא את אשתו<sup style="color: gray;">42</sup>, פירושו שאומר מת פלוני ואני הרגתיו, ואת החלק שמעיד על עצמו מסירים, ונשאר חלק עם משמעות, שפלוני מת, וכן כשאומר "לי הלוה בריבית" שעושים פלגינן דיבורא ונאמן לפסול את המלוה<sup style="color: gray;">43</sup>, הרי שמסירים את החלק שמעיד על עצמו "לי" ונשאר חלק שיש בו משמעות, שהלוה בריבית, אבל האומר "זיניתי עם אשתך" אם נסלק את הדיבור על עצמו "זינתי" נשאר דיבור שאין בו משמעות, ואין בו כלום לענין עדות על האשה<sup style="color: gray;">44</sup>.
<h4>בדבר שאינו שכיח</h4>
פלגינן דיבורא, במקום שהשינוי בחלק שפסול בו את עצמו, יביא לעדות על דבר שאינו שכיח, יש מן הראשונים שכתבו שאין עושים זאת, כגון באומר "זיניתי עם אשתך" אין אומרים לשנות אמירתו, שהיה באונס ולא ברצון, כגון שנתקשה לאשתו ובא על אשת חבירו, שזה דבר רחוק שאין סומכים עליו להכשיר עדותו<sup style="color: gray;">45</sup>. ויש מן הראשונים שכתבו שהאומר זיניתי עם אשתך מפרשים דבריו שהיה באונס ולא ברצון ולכן נאמן על אשתו של פלוני להרגה<sup style="color: gray;">46</sup>.
<h4>בעד שאינו בעל דבר</h4>
פלגינן דיבורא, יש מן הראשונים והאחרונים שכתבו שאין עושים כן אלא בבעל הדבר שמעיד על עצמו, אבל בעד אחר שאינו מעיד על עצמו, אין עושים כן, וכגון שבאים שני עדים ואחד מהם אומר על עצמו "פלוני רבעני לרצוני" - שכלפי דבריו עושים פלגינן דיבורא - ואף העד הנוסף מעיד שפלוני רבע את העד שעמו, אין עושים פלגינן דיבורא בדברי העד הנוסף, ויוצא שהוא פוסל את העד שעמו, ולדעתם אותה שאמר רבא בפלוני רבעני לרצוני שמצטרף עם אחר להרוג את פלוני<sup style="color: gray;">47</sup>, היינו דוקא כאשר העד השני מעיד בסתם שפלוני רבע<sup style="color: gray;">48</sup>. ואף בדעת הסוברים שבפלוני רבעני לרצוני מצטרף עם אחר שאומר שרבעו לרצונו<sup style="color: gray;">49</sup>, ועל כרחך שעושים פלגינן דיבורא בדברי העד הנוסף, יש שכתבו שאף לדעתם אין עושים פלגינן דיבורא אלא בבעל דבר, אלא שגם העד השני חשוב בעל דבר, שאם ייפסל הראשון משום רשע הרי שאף הוא רשע שמצטרף עמו<sup style="color: gray;">50</sup>.
<h4>כאשר הפלגינן סותר המציאות</h4>
כאשר על ידי הפלגינן דיבורא יצא שדיבורו סותר את המציאות, כתבו אחרונים שאין עושים פלגינן, וכגון באומר פלוני רצחני, אי אפשר לעשות פלגינן דיבורא שיהיה נאמן על הרוצח, על ידי שנאמר שרצח מישהו אחר ולא את העד, שהרי אותו אחר נמצא לפנינו<sup style="color: gray;">51</sup>.
<h3>חלוקת הנאמנות</h3>
<h4>כאשר לדיבור יש ב' חלקים</h4>
חלוקת הנאמנות, היינו קבלת העדות רק בענין הנוגע לזה שמעידים עליו ולא בענין הנוגע לעדים או לקרובם, כאשר בדיבור עצמו יש שני חלקים, ובאחד מעיד בנוגע לעצמו ובאחר בנוגע לחבירו, באופן שאפשר להאמין רק לחלק הנוגע לחבירו, יש מן הראשונים והאחרונים שכתבו שמאמינים רק לחלק הנוגע לחבירו, ולא לחלק הנוגע לעצמו שהוא דיבור אחר, וכגון שאומר פלוני רבעני לרצוני או שפלוני הלוה לי בריבית, שיש כאן ב' חלקים, מאמינים בנוגע לחבירו ולא בנוגע לעצמו<sup style="color: gray;">52</sup>.
ואף בדעת רב יוסף, הסובר שאין מחלקים את הדיבור, לסוברים כן<sup style="color: gray;">53</sup>, יש מן האחרונים שכתבו שעושים חלוקת נאמנות, וכגון בעד אחד האומר שהרג לבעלה של אשה - שאינו פוסל עצמו לעדות, שבעדות אשה רשע כשר, לסוברים כן<sup style="color: gray;">54</sup> - לענין היתר נשואיה של האשה אנו מקבלים כל דבריו שהרגו, ולענין להשים עצמו רשע אינו נאמן<sup style="color: gray;">55</sup>.
וכתבו אחרונים, שכאשר מחלקים את הנאמנות, עושים זאת אף באופן שאם נסיר את החלק הנוגע לעד, אין כאן משמעות לפסול את אותו שמעידים עליו, וכגון שאומר לי הלוה בריבית, שאם נסיר את "לי" אפשר לומר שהלוה בריבית לגוי ולא נפסל, שאנו מקבלים את כל העדות שאומר "לי הלוה בריבית" אלא שמחלקים את היוצא מכוונת דבריו ומאמינים מה שמעיד על אחרים ולא מאמינים מה שמעיד על עצמו<sup style="color: gray;">56</sup>.
<h4>בדיבור שאין לו ב' חלקים</h4>
חלוקת הנאמנות בדיבור שאין לו ב' חלקים, אלא יש דיבור אחד הנוגע גם לאותו שמעידים עליו וגם לעד או לקרובו, וכגון עדים המעידים על הלואה שלא נפרעה ואותם עדים קרובים של הערב, כך שאם נקבל את העדותם, היא נוגעת לערב, יש מן הראשונים שכתבו שאינם נאמנים רק לגבי האחר, שלהאמינם לחייב הלווה ולא לחייב הערב אי אפשר<sup style="color: gray;">57</sup>. ויש מן האחרונים שכתבו בדעת ראשונים שמחלקים הנאמנות להאמינם לגבי אחד ולא לגבי הקרוב, כאשר על מה שאינו נאמן הוא בעל דבר<sup style="color: gray;">58</sup>.
<h4>אופן קבלת העדות</h4>
אופן קבלת העדות, לסוברים שאין מחלקים את הדיבור ומסירים חלקו, אלא מקבלים כולו אלא שנאמן רק בנוגע לאחר ולא לעצמו, והרי לדבריו הוא פסול לעדות, כגון באומר פלוני רבעני לרצוני, שלדבריו הוא רשע ואינו יכול להעיד אף על פלוני:
יש מן האחרונים שכתבו שיש לתלות שעשה תשובה ולכן עכשיו כשר לעדות<sup style="color: gray;">59</sup>. ויש מן האחרונים שכתבו שכיון שלא התברר בבית דין שהוא רשע, אינו נפסל משום כך<sup style="color: gray;">60</sup>.
<h4>במקום שאין צריך עד כשר</h4>
במקום שאין צריך עדות של עד כשר, יש מן האחרונים שכתבו שלדברי הכל מחלקים הנאמנות, להאמינו לענין אחד ולא לענין אחר, וכגון אשה שאמרה מת בעלי, שנאמנת להינשא אבל אין אחי המת נכנסים לנחלה על פיה<sup style="color: gray;">61</sup>, או בגר שאומר נתגיירתי ביני לבין עצמי שנאמן לפסול את עצמו ולא את בניו<sup style="color: gray;">62</sup>, או באומר על בנו שהוא ממזר, נאמן על בנו אך לא נאמן על אשתו לפוסלה<sup style="color: gray;">63</sup>, ולא אמרו שאין מחלקים את הנאמנות להיות נאמן לגבי אחד ולא לגבי השני, אלא כאשר צריך עדות כשרה ומדין עדות, וכל שמעורב בעדות צד שאין לו נאמנות כל עדותו פסולה<sup style="color: gray;">64</sup>.
<h4>כאשר בעיקר העדות נאמן רק לדבר אחד</h4>
כאשר בעיקר דין העדות נאמן רק לענין אחד ולא לענין אחר, יש מן האחרונים שכתבו שאין זה חשוב חלוקת הנאמנות, וכגון עד אחד שנאמן על סוטה לאוסרה ולא להפסידה כתובתה, וכעין עד אחד שנאמן לשבועה ולא להוציא ממון<sup style="color: gray;">65</sup>.
<h4>בזנות אחר קינוי וסתירה</h4>
בעל שקינא לאשתו שלא תסתר עם פלוני, ובא אותו פלוני ומעיד שזינתה עמו - שעד אחד על טומאה אחר קינוי וסתירה נאמן<sup style="color: gray;">66</sup> - כתבו ראשונים שנאמן לאוסרה על בעלה מדין פלגינן דיבורא<sup style="color: gray;">67</sup>, וביארו אחרונים, שבאופן זה מוכרחים לומר שאין הפלגינן דיבורא משמעותו שמשנים דיבורו לומר שזינתה עם אחר ולא עמו - כשם שאומרים ב"פלוני רבעני לרצוני", לדעתם<sup style="color: gray;">68</sup> - שאם נאמר כן, הרי שיוצא שלא נסתרה עם אותו שהבעל קינא לאשה שלא תסתר עמו, ואם כן אין כאן זנות אחר קינוי וסתירה, ושוב אין נאמן בזה עד אחד, אלא הפלגינן דיבורא הוא שמקבלים כל דיבורו שזינתה עמו - ולא נפסל לעדות על ידי כך, שגם רשע כשר לעדות סוטה - ורק לגבי העד עצמו אינו נאמן<sup style="color: gray;">69</sup>.
<h4>האומר זיניתי עם אשתך</h4>
האומר זיניתי עם אשתך, שכתבו ראשונים שאין עושים בו פלגינן דיבורא שיהיה נאמן על האשה<sup style="color: gray;">70</sup>, יש מן הראשונים שנראה מדבריהם שאין סומכים על עדותו כלל ואף לא לאסרה על בעלה<sup style="color: gray;">71</sup>. ויש מן האחרונים שכתבו בדעת ראשונים שאין סומכים על עדותו להרוג את האשה, אבל כן סומכים עליה לאסרה על בעלה<sup style="color: gray;">72</sup>.
<h4>במסיח לפי תומו</h4>
עדות שנאמן עליה משום שמסיח לפי תומו, יש מן האחרונים שכתבו שאין אומרים בה פלגינן דיבורא, שכל שאנו מחזיקים קצת מדבריו לשקר שוב אין ראיה מכל מה שהסיח לפי תומו<sup style="color: gray;">73</sup>. ויש מן הראשונים שנראה מדבריהם שאף בעדות במסיח לפי תומו אומרים פלגינן דיבורא<sup style="color: gray;">74</sup>.
<h4>בפסול נוגע</h4>
כאשר לגבי חלק מהעדות פסול משום נוגע, יש מן הראשונים שכתבו שאי אפשר להכשיר החלק האחר על ידי פלגינן דיבורא<sup style="color: gray;">75</sup>. ויש מן הראשונים שכתבו שאפשר להכשיר על ידי פלגינן דיבורא<sup style="color: gray;">76</sup>.
<h4>בשטר</h4>
פלגינן דיבורא בשטר, כגון בעבד שמביא עמו שטר שחרור שכתוב בו כל נכסיי קנויים לך - שבאופן שכתוב בשטר "עצמך ונכסיי קנויים לך" עצמו קנה, נכסיו לא קנה, משום שלגבי הנכסים צריך עדיין קיום השטר<sup style="color: gray;">77</sup> - נחלקו אמוראים אם עושים בו פלגינן דיבורא: לדעת אביי אין עושים פלגינן דיבורא שיועיל השטר על העבד עצמו ולא על הנכסים, ולדעת רבא עושים פלגינן דיבורא, ומועיל השטר על העבד עצמו ולא על הנכסים<sup style="color: gray;">78</sup>. וביארו אחרונים שהפלגינן דיבורא שכאן הוא חלוקת הנאמנות והיינו שלגבי עצמו נאמן בכל דיבורו ולא גבי נכסיו אינו נאמן<sup style="color: gray;">79</sup>.
בטעמו של אביי שאין עושים פלגינן דיבורא להאמינו על עצמו ולא על נכסיו, יש מן האחרונים שכתבו שסובר אביי שההקנאה שבשטר היא על כל הנכסים יחד, וכל חפץ נקנה מצד שהוא חלק מכלל הנכסים, וכיון שאת שאר הנכסים אינו יכול לקנות, כך אינו יכול לקנות את עצמו, אבל רבא סובר שלכל חפץ יש הקנאה בפני עצמו, ואינו תלוי בהקנאה של השאר, ולכן אפשר לעשות חלוקת הנאמנות, שיהיה נאמן לקנות את עצמו ולא לקנות שאר הנכסים<sup style="color: gray;">80</sup>.
<h2>פלגס</h2>
<b>הגדרת הערך -</b> פלגס. כינוי לכבש* שיצא מכלל כבש ולא בא לכלל איל*.
ערך זה עוסק בכבש שגדל ויצא מכלל כבש, ולכלל איל עדיין לא בא. ומצינו לו כמה שמות בדברי תנאים: רבי טרפון קורהו "פלגס"<sup style="color: gray;">1</sup>, ופרשו ראשונים שהוא מלשון "פלג גס"<sup style="color: gray;">2</sup>, כלומר חצי גדול<sup style="color: gray;">3</sup>, ממוצע בין כבש לאיל<sup style="color: gray;">4</sup>, או מלשון "פלג שה"<sup style="color: gray;">5</sup>, ויש שפירשו שפלגס הוא נער בלשון יווני, כלומר שהוא כנער זה שיצא מימי הילדות ועדיין לא בא לימי הבחרות, כך זה יצא מכלל כבש ולא בא לכלל איל<sup style="color: gray;">6</sup>, ויש שפירשו שהוא מלשון "פלגש"*, שאינה לא פנויה ולא נשואה, ואף זה אינו לא כבש ולא איל<sup style="color: gray;">7</sup>, ויש מפרשים שהוא פלג ס', כלומר חצי מששים יום, שהזמן שנחשב פלגס הוא שלשים יום<sup style="color: gray;">8</sup>. ובן עזאי קורהו "נוקד"<sup style="color: gray;">9</sup> - שפירושו "רועה צאן"<sup style="color: gray;">10</sup>, לפי שאינו בכלל כבש או איל אלא בכלל צאן<sup style="color: gray;">11</sup>, או לפי שמקומו במרעה, שהרי אינו ראוי להיקרב כקרבן, לא בתורת כבש ולא בתורת איל<sup style="color: gray;">12</sup>. ור' ישמעאל קורהו "פרכדיגמא"<sup style="color: gray;">13</sup>, שפירושו ביוונית מטבע שנפסל על ידי מלך חדש, עד אשר יטביעו עליו את צורת המלך החדש, וכך אף כבש בן שלושה עשר חודש יצא מתורת כבש ועדיין אינו נקרא איל<sup style="color: gray;">14</sup>. ויש שנתנו טעם לקריאת השמות, שחששו התנאים לבני אדם שקוראים לו כבש או איל, ויבואו להקריבו במקומם, ולכך קראו לו שמות אחרים<sup style="color: gray;">15</sup>. וכתבו ראשונים שלא נחלקו תנאים אלו בגדרו של פלגס, שהכל מודים שמשמעותם של שמות אלו היא שיצא מתורת כבש ועדיין אינו חשוב איל<sup style="color: gray;">16</sup>, אלא שכל אחד נקט את הלשון ששמע מרבו, שהרי חייב אדם לומר בלשון ששמע מרבו<sup style="color: gray;">17</sup>. על כך שיש מן האחרונים שכתבו שהמחלוקת אם פלגס הוא ספק כבש ספק איל, או שהוא בריה בפני עצמה, ושלסוברים שהוא בריה בפני עצמה אם כשר הוא להקרבה, תלויה במחלוקת התנאים הנ"ל, עי' להלן<sup style="color: gray;">18</sup>.
מצינו אף משמעויות נוספות לשם "פלגס": אמצעית הים<sup style="color: gray;">19</sup>, שם סודר<sup style="color: gray;">20</sup>, שם מחלה<sup style="color: gray;">21</sup>.
<h3><b>מהותו וגדרו</b></h3>
<h4>מהותו</h4>
פלגס, היינו כבש בן י"ג חודש<sup style="color: gray;">22</sup>, מיום לידתו<sup style="color: gray;">23</sup>, שאמרו שאי אפשר להקריבו ככבש, שכן יצא מכלל כבש, ואף לא כאיל, שכן לא בא עדיין לכלל איל<sup style="color: gray;">24</sup>, ונחלקו בו ראשונים ואחרונים: יש סוברים שבמשך כל החודש הי"ג, הרי הוא פלגס<sup style="color: gray;">25</sup>, מהם שכתבו שהיינו שלשים יום<sup style="color: gray;">26</sup>, ומהם שכתבו שהיינו כ"ט יום<sup style="color: gray;">27</sup>, ומהם שכתבו שבחודש מלא הוא שלשים יום ובחודש חסר הוא כ"ט יום<sup style="color: gray;">28</sup>. ויש סוברים שדוקא ביום השלשים של החודש הי"ג חשוב הוא פלגס<sup style="color: gray;">29</sup>. ויש מי שכתב שאף לאחר שעברו עליו י"ג חדשים חשוב הוא פלגס<sup style="color: gray;">30</sup>.
<h4>ביום הראשון שבחודש הי"ד</h4>
ביום הראשון של חודש ארבעה עשר, שיוצא בו מכלל פלגס ונכנס לכלל איל<sup style="color: gray;">31</sup>, נחלקו אחרונים בדעת ראשונים מאיזה שעה הוא חשוב איל: יש סוברים שאינו חשוב איל מתחלת היום, אלא משנשלמו י"ג חדשים שלמים ללידתו משעה לשעה, לפי שמונים שעות לקדשים<sup style="color: gray;">32</sup>. ויש סוברים שאין מונים שעות לענין פלגס, אלא מחשבים את היום שנהיה בו בן שנה ליום שלם, שמקצת היום ככולו, ומתחלת יום ל"א חשוב הוא איל<sup style="color: gray;">33</sup>.
<h4>כשנתעברה השנה</h4>
נתעברה השנה – לדעת חכמים שחודש מעובר הוא בכלל שנה של כבש<sup style="color: gray;">34</sup> – משמע מדברי ראשונים שנחשב פלגס בחודש הי"ד, ולא בחודש הי"ג<sup style="color: gray;">35</sup>.
<h4>גדרו</h4>
פלגס, שאינו בכלל כבש ולא בכלל איל<sup style="color: gray;">36</sup>, נחלקו ראשונים בדעת אמוראים בגדרו: א) יש שביארו בדעת ר' יוחנן שאמר שפלגס הוא בריה בפני עצמה<sup style="color: gray;">37</sup>, שהוא עומד בפני עצמו, ואינו ספק<sup style="color: gray;">38</sup>, ואף אינו נידון ככבש ולא כאיל<sup style="color: gray;">39</sup>, ויש שביארו כן בדעת בן עזאי שקורהו "נוקד", שאינו כבש ולא איל אלא ממין הצאן<sup style="color: gray;">40</sup>. ונחלקו אחרונים בדעתם: יש סוברים שבריה בפני עצמה, היינו שהוא בריה שיש בה כבש ואיל, שאיל הוא חזק<sup style="color: gray;">41</sup>, ופלגס מתחיל להתחזק, ועדיין אינו איל גמור, ועדיין הוא קצת כבש, ומשמשים בו שני הכוחות, של כבש ושל איל<sup style="color: gray;">42</sup>. ויש סוברים שאין בו, לא מן הכבש ולא מן האיל, שכיון שעברה שנה אינו נחשב כבש, וכל שלא נתחזק כוחו אינו איל כלל<sup style="color: gray;">43</sup>, או שאינו נחשב איל אלא מאז שהוא בן שנתיים<sup style="color: gray;">44</sup>, והיינו מאז שעברו שלשים יום בשנתו השניה – שלדעתם, שלשים יום בשנה חשובים שנה<sup style="color: gray;">45</sup> - ומכל מקום בתוך שלשים יום אלו אף אינו חשוב כבש, שכן שלושים יום אלו אינם נגררים אחר השנה שעברה<sup style="color: gray;">46</sup>. ב) ויש שביארו בדעת בר פדא שאמר שפלגס הוא ספק כבש ספק איל<sup style="color: gray;">47</sup>, שספק הוא מאימתי נשלם דין כבש ומתחיל דין איל<sup style="color: gray;">48</sup>. מהם שביארו שהספק הוא מתי מתחילה שנתו השניה של הכבש, שבה הוא נעשה איל, אם מתחילה מיד בתחילת השנה השניה, או שאינה מתחילה אלא לאחר שלשים יום<sup style="color: gray;">49</sup>, ומהם שביארו שהספק הוא מתי הכבש מתחזק ונעשה איל, ולדעתם אין כל הפלגסים שוים, יש שמתחזקים מיד בתחלת חודש י"ג ונעשים איל, ויש המשתהים מלהתחזק עד סוף החודש ועדיין הם כבש<sup style="color: gray;">50</sup>. אף בדעת ר' טרפון שקרהו "פלגס" מלשון "פלג", ביארו אחרונים, שנסתפק אם הוא כבש או איל<sup style="color: gray;">51</sup>. ג) ויש שביארו בדעת בר פדא, שבחודש הי"ג ודאי אין הוא כבש גמור או איל גמור, אלא ממוצע הוא ביניהם, ונסתפקו אם לדונו ככבש או כאיל<sup style="color: gray;">52</sup>. ד) ור' זירא נסתפק בדעת בר פדא, שמא פלגס הוא אף ספק בריה, והרי הוא ספק בריה ספק כבש ספק איל<sup style="color: gray;">53</sup>. ה) ויש שכתבו בדעת אמוראים, שפלגס הוא ספק בריה ספק כבש<sup style="color: gray;">54</sup>. ו) ויש שכתבו בדעת אמוראים, שפלגס הוא ספק בריה ספק איל<sup style="color: gray;">55</sup>. להלכה, יש פוסקים שהוא ודאי בריה כדעת ר' יוחנן<sup style="color: gray;">56</sup>. ויש פוסקים שהוא ספק כבש ספק איל ספק בריה<sup style="color: gray;">57</sup>, שסוברים כבר פדא וספיקת ר' זירא<sup style="color: gray;">58</sup>, או שנסתפקו אם כבר פדא או כר' יוחנן<sup style="color: gray;">59</sup>. ויש סוברים בדעת ראשונים שפסקו שהוא ספק בריה ספק כבש<sup style="color: gray;">60</sup>, ויש שכתבו בדעתם שהוא ספק בריה ספק איל<sup style="color: gray;">61</sup>.
לדעת רבי מאיר הסובר שיום אחד בשנה חושב שנה<sup style="color: gray;">62</sup>, יש סוברים שאף כבש משנכנס יום אחד בשנה שניה קרוי איל<sup style="color: gray;">63</sup>, ולדעתו אינו חשוב פלגס אלא ביום הראשון של השנה<sup style="color: gray;">64</sup>, ויש שכתבו שאף ביום זה חשוב איל, שמקצת היום ככולו, ואין כלל שלב של פלגס, אלא משיצא מכלל כבש נכנס לכלל איל<sup style="color: gray;">65</sup>. ויש חולקים וסוברים שאף לדעתו חשוב פלגס כל חודש י"ג<sup style="color: gray;">66</sup>, מפני שדין פלגס אינו משום שאינו חשוב בן שתים, אלא שאינו חשוב ליקרא איל<sup style="color: gray;">67</sup>.
לדעת רבי אלעזר הסובר ששלשים יום בשנה חשוב שנה<sup style="color: gray;">68</sup>, יש אחרונים שכתבו שבתוך שלשים יום אלו אינו קרוי איל<sup style="color: gray;">69</sup>, ולדעת הבבלי בדעתו שימים אלו אינם שייכים לשנה שעברה, אף אינו חשוב כבש אלא הוא בריה בפני עצמה, ולדעת הירושלמי בדעתו שימים אלו הם המשך לשנה שלפניו<sup style="color: gray;">70</sup>, יש להחשיב את הפלגס לכבש<sup style="color: gray;">71</sup>. ויש חולקים וסוברים שדין פלגס אינו תלוי אם חשוב כשנה או לא, ואף לרבי אלעזר אפשר שחשוב איל מתחלת השנה<sup style="color: gray;">72</sup>, ששם "איל" אינו מותנה בכך שיחשב בן שתים<sup style="color: gray;">73</sup>, או משום שנתרבה לנסכי איל, משמע שהחשיבתו תורה לאיל<sup style="color: gray;">74</sup>.
<h4>בשאר בהמות</h4>
מלבד בכבש, יש סוברים שדין פלגס נוהג אף בבהמות נוספות<sup style="color: gray;">75</sup>, כגון עגל בחודש י"ג, שיצא מכלל עגל, ולא בא לכלל בן בקר<sup style="color: gray;">76</sup>, וכן בחודש כ"ה, שיצא מכלל בן בקר, ולא בא לכלל פר<sup style="color: gray;">77</sup> - לדעת הסוברים שפר הוא בן שלש שנים<sup style="color: gray;">78</sup> - וכן עז בחודש י"ג, שיצא מכלל עז ועדיין אינו קרוי שעיר*<sup style="color: gray;">79</sup>. ויש חולקים וסוברים שדין פלגס נאמר דוקא בכבש<sup style="color: gray;">80</sup>, משום שאיל שהוא לשון קשה וחזק, ופלגס יצא מכלל כבש ועדיין אינו קשה כאיל<sup style="color: gray;">81</sup>, ומכל מקום יש שצידדו, שעגל בחודש י"ג אינו ראוי להקרבה במקום עגל, כיון שכתוב עגל וכבש בני שנה<sup style="color: gray;">82</sup>, וכבש משיצא שנתו נפסל<sup style="color: gray;">83</sup>.
<h4>גנב טלה ונעשה פלגס</h4>
גנב טלה ונעשה פלגס, או פלגס ונעשה איל, כתבו אחרונים שלדעת הסוברים שהגונב טלה ונעשה איל, קנאו משום שנוי* השם<sup style="color: gray;">84</sup>, אף הגונב טלה ונעשה פלגס או פלגס ונעשה איל, נחשב שנוי השם - לדעת ר' יוחנן שפלגס הוא בריה<sup style="color: gray;">85</sup> - וקנאו<sup style="color: gray;">86</sup>, ויש שכתבו בגנב טלה ונעשה פלגס, שאינו נחשב שנוי השם, שעדיין מקצת כבש הוא, ולא קנאו<sup style="color: gray;">87</sup>. ולדעת הסוברים שהגונב טלה ונעשה איל, קנאו בשנוי מעשה<sup style="color: gray;">88</sup>, יש סוברים שגנב טלה ונעשה פלגס לא קנאו<sup style="color: gray;">89</sup>, וכן גנב פלגס ונעשה איל לא קנאו<sup style="color: gray;">90</sup>, שפלגס אינו שם חדש, אלא כינוי לשלב הביינים שפקע ממנו שם הקודם ועדיין לא בא לשמו החדש<sup style="color: gray;">91</sup>. ויש חולקים וסוברים, שכיון שפלגס הוא בריה בפני עצמה, נחשב שינוי מעשה, וקנאו<sup style="color: gray;">92</sup>.
<h3><b>הקרבתו</b></h3>
<h4>כשרותו לקרבן</h4>
המחוייב להביא קרבן כבש* או איל*, והביא פלגס, לא יצא ידי חובתו<sup style="color: gray;">93</sup>. לדעת הסוברים שפלגס הוא בריה בפני עצמו<sup style="color: gray;">94</sup>, לא יצא בתורת ודאי, וצריך להביא קרבן אחר<sup style="color: gray;">95</sup>, ולדעת הסוברים שהוא ספק כבש או איל<sup style="color: gray;">96</sup>, כתבו אחרונים שספק אם יצא ידי חובתו, וצריך להביא קרבן אחר ולהתנות שאם יצא בראשון יהיה השני לנדבה<sup style="color: gray;">97</sup>. ויש שכתבו שלא יצא כלל, שהמחוייב כבש או איל ויש לו פלגס, אינו מחוייב להביאו מספק, ולכן אף אם הביאו לא יצא בו וחייב להביא קרבן אחר בלא תנאי<sup style="color: gray;">98</sup>.
אמר הרי עלי עולת בהמה מן האיל או מן הכבש, והביא פלגס, לדעת הסוברים שפלגס הוא בריה, אינו יוצא בפלגס<sup style="color: gray;">99</sup>, ולדעת הסוברים שהוא ספק, נסתפק ר' זירא אם הספק הוא בין כבש לאיל, ואם כן יוצא ממה נפשך, או שהוא אף ספק בריה, ואינו יוצא<sup style="color: gray;">100</sup>.
נדר להביא עולה מן הכבשים, והביא פלגס, כתבו אחרונים שלדעת רבי הסובר שהנודר להביא קטן והביא גדול לא יצא<sup style="color: gray;">101</sup>, אף בפלגס לא יצא, ולדעת חכמים שהמביא קרבן גדול יותר ממה שנדר יצא<sup style="color: gray;">102</sup>, אף כשהביא פלגס יצא<sup style="color: gray;">103</sup>, ומכל מקום האומר הרי עלי להביא כבש או איל, אינו יוצא בפלגס - לסוברים שהוא בריה, או ספק בריה<sup style="color: gray;">104</sup> - שכיון שפירש להביא אחד משניהם, כוונתו דוקא הקרוי כבש או איל ולא פלגס<sup style="color: gray;">105</sup>. ויש החולקים וסוברים שאם פלגס הוא בריה, לא יצא<sup style="color: gray;">106</sup>. שהרי הוא כמביא מין אחר, שלא יצא<sup style="color: gray;">107</sup>, ועוד, שדוקא המביא בהמה שפעמים שחייבה התורה להביאה, יצא, מה שאין כן פלגס שאין מביאים אותו בשום קרבן<sup style="color: gray;">108</sup>, ואף לסוברים שהוא ספק כבש ספק איל, יש סוברים שהוא מציאות בפני עצמה, אלא שדינה ככבש או כאיל, וכיון שאינו איל ממש לא יצא<sup style="color: gray;">109</sup>.
קרבנות* חובה של כבש, אין להביא בהם פלגס, ודרשו מן הכתוב "מן הצאן"<sup style="color: gray;">110</sup>, למעט פלגס<sup style="color: gray;">111</sup>. לדעת הסוברים שפלגס הוא ספק כבש, יש סוברים שדוקא הנודר כבש, ספק אם יצא בפלגס, אבל קרבנות חובה שכתוב בהם "בן שנה", משעברה שנתו שוב אינו ראוי לקרבן, אף על פי שנקרא כבש<sup style="color: gray;">112</sup>, ויש סוברים שאף לענין קרבנות חובה ספק אם כשר לקרבן<sup style="color: gray;">113</sup>.
וכן קרבנות חובה של איל, דרשו בתורת כהנים האמור באיל "מן הצאן", להוציא את הפלגס<sup style="color: gray;">114</sup>. ולדעת בר פדא שפלגס הוא ספק איל, ספק אם יצא בהביאו פלגס<sup style="color: gray;">115</sup>, ויש שכתבו שדוקא לענין נדר נסתפקו, אבל בקרבנות חובה פסול בודאי<sup style="color: gray;">116</sup>.
במעשר-בהמה* שאין מעשרים משנה על חברתה, כתבו אחרונים שאין לעשר מכבש על פלגס<sup style="color: gray;">117</sup>.
אף לדעת הסוברים שפלגס הוא בריה, ואינו בכלל כבש או איל שהכשירה תורה לקרבנות, מכל מקום כתבו הרבה אחרונים שכשר להקרבה<sup style="color: gray;">118</sup>, וכן חגיגה* או שלמים*, הכשרים בין בכבש בין באיל, אף פלגס כשר בהם<sup style="color: gray;">119</sup>, שכיון שנתרבה לנסכי איל<sup style="color: gray;">120</sup>, הרי שכשר להקרבה<sup style="color: gray;">121</sup>, ועוד שהוא ממין הצאן<sup style="color: gray;">122</sup>. ויש שכתבו שלכתחלה אין להקריבו, שמא יקריבוהו במקום חיוב כבש או איל<sup style="color: gray;">123</sup>. ויש סוברים שנחלקו בדבר תנאים: לדעת מי שקורהו "פלגס" הרי הוא או כבש או איל, וכן לדעת מי שקורהו "נוקד", משמעו שהוא בכלל מין הצאן הכשר להקרבה, אבל ר' ישמעאל שקורהו "פרכדיגמא", כלומר מטבע פסולה, סובר שפלגס פסול להקרבה<sup style="color: gray;">124</sup>, אפילו בדיעבד<sup style="color: gray;">125</sup>, מפני שאינו בכלל צאן אלא כבריה אחרת<sup style="color: gray;">126</sup>, ואפילו נחשב צאן, מכל מקום דורשים כלל ופרט: "מן הצאן"<sup style="color: gray;">127</sup>, כלל, "מן הכבשים ומן העזים", פרט, ונתמעט פלגס שאינו כבש<sup style="color: gray;">128</sup>, או שנתמעט מדרשת חז"ל: "מן הצאן" למעט פלגס<sup style="color: gray;">129</sup>, ומכל מקום הלכה כר' טרפון ובן עזאי שהכשירוהו<sup style="color: gray;">130</sup>.
<h4>נסכיו</h4>
המקריב פלגס, מביא נסכים* של איל, שהם שני עשרונים סולת, שלישית ההין שמן* ושלישית ההין יין*<sup style="color: gray;">131</sup>. ונחלקו אמוראים: ר' יוחנן אומר שלמדים מהכתוב: או לאיל תעשה מנחת סולת וגו'<sup style="color: gray;">132</sup>, לרבות את הפלגס לנסכי איל<sup style="color: gray;">133</sup>, שאין כתוב לאיל תעשה, אלא או לאיל<sup style="color: gray;">134</sup>, וכאילו נכתב שאף איל טעון נסכים אלו כמו הפלגס<sup style="color: gray;">135</sup>. ובר פדא שאמר שפלגס הוא ספק כבש ספק איל<sup style="color: gray;">136</sup>, סובר שמביא נסכי איל מספק, ומתנה שאם כבש הוא, המותר על נסכי כבש הם נדבה<sup style="color: gray;">137</sup>, וכן צריך להביא מנחת כבש ומנחת איל, ולהתנות שהאחד חובה והשני נדבה<sup style="color: gray;">138</sup>, ולסוברים בדעתו שמלבד ספק כבש ואיל הרי הוא אף ספק בריה<sup style="color: gray;">139</sup>, ופטור מנסכים, יש לו להתנות שאם בריה הוא יהיה כולו לנדבה<sup style="color: gray;">140</sup>. לדעת בר פדא שמביא ומתנה, אין דורשים מהפסוק לרבות פלגס לנסכי איל<sup style="color: gray;">141</sup>, שלפני המקום גלוי מהו הפלגס<sup style="color: gray;">142</sup>, ועוד שמספק ודאי יש להחמיר ולהביא נסכי איל<sup style="color: gray;">143</sup>, וכתבו ראשונים שלדעתו דורשים מאו לאיל דרשה אחרת<sup style="color: gray;">144</sup>, ויש שכתבו שאכן נדרש לרבות פלגס לנסכים, והספק אם נתרבה לנסכי איל או לנסכי כבש<sup style="color: gray;">145</sup>, ויש סוברים בדעת אמוראים, שאף על פי שפלגס הוא ספק, נתרבה בפסוק זה שחייב בודאי נסכי איל, שאף אם כבש הוא, כיון שגדול חייב בנסכי איל<sup style="color: gray;">146</sup>.
<h2>פנויה</h2>
<b>הגדרת הערך</b> - אשה* שאיננה אשת-איש*, לענין איסור ביאה* עליה.
<h3>שמה ומהותה</h3>
בלשון חכמים<sup style="color: gray;">1</sup>, אשה* שאיננה אשת-איש* נקראת פנויה<sup style="color: gray;">2</sup>, ובלשון רבים: פנויות<sup style="color: gray;">3</sup>.
בפירוש השם כתבו אחרונים, שהוא כמו: מקום פנוי<sup style="color: gray;">4</sup>, ולמי שאין לו אישה נקרא פנוי<sup style="color: gray;">5</sup>, שהוא פנוי מאישה<sup style="color: gray;">6</sup>, והנקבה, פנויה<sup style="color: gray;">7</sup>, שהיא פנויה מאיש<sup style="color: gray;">8</sup>.
יש שהפנויה נקראת בלשון חכמים: מופנה<sup style="color: gray;">9</sup>.
בערך דלהלן יבואר איסור ביאה* על פנויה*. על פנויה שנתעברה, אם אומרת שהולד מפלוני והוא מודה לה, אם הוא בחזקת בנו ודאי, ע"ע אב (א)<sup style="color: gray;">10</sup>. על הכלל שאין-אדם-עושה-בעילתו-בעילת-זנות*, אם הוא אף בפנויה, ואם נבעלה בפני עדים צריכה גט*, ע"ע אין אדם עושה בעילתו בעילת זנות: בבעילת פנויה. על פנויה שנסתרה אם איש אחד ושאלוה מה טיבו של איש זה, והשיבה אדם כשר לכהונה הוא, אם נאמנת, ע"ע אין אפורטופוס לעריות<sup style="color: gray;">11</sup>. על האיסור למשכן<sup style="color: gray;">12</sup> אלמנה*, אם הוא אף בפנויה, ע"ע אלמנה<sup style="color: gray;">13</sup>. על הסוברים - וכן הלכה<sup style="color: gray;">14</sup> - שפנויה שנסתרה עם איש אחד ושאלוה מה טיבו של איש זה, והשיבה אדם כשר לכהונה הוא, נאמנת<sup style="color: gray;">15</sup>, אם אף הבת כשרה לכהונה, ע"ע אם (א)<sup style="color: gray;">16</sup>. על הפנויה שזינתה, והיא אומרת בן זה בן פלוני הוא ואנחנו מכירים בפלוני שהוא ממזר*, שאינה נאמנת לעשות הולד ממזר ודאי, ואינו אלא ספק ממזר, ע"ע הנ"ל<sup style="color: gray;">17</sup>. על ההיתר להסתכל בפני הפנויה ולבודקה, כדי שיראה אם היא נאה בעיניו ישאנה, ע"ע גלוי עריות<sup style="color: gray;">18</sup>. ושם<sup style="color: gray;">19</sup>, אם ראוי לעשות כן. על המסתכל בפנויה דרך זנות, שעובר על איסור מדברי-קבלה*, ע"ע הנ"ל<sup style="color: gray;">20</sup> וע' הרהור עברה<sup style="color: gray;">21</sup>. על הפנויה שנבעלה, אם נאמנת לומר שבועלה כשר לכהונה, ע"ע יוחסין<sup style="color: gray;">22</sup>. על האישה שאמרה אשת-איש* אני וחזרה ואמרה פנויה אני, שלמרות שאסרה עצמה מדין שויה-אנפשיה-חתיכה-דאסורא*, אם נתנה אמתלא* לדבריה נאמנת, ע"ע אמתלא<sup style="color: gray;">23</sup>. פנוי הבא על הפנויה ונתן לה אתנן בשכרה, אם הוא אסור לקרבן ולמקדש מדין אתנן-זונה*, ע"ע<sup style="color: gray;">24</sup>. על התנאים הסוברים - וכן הלכה<sup style="color: gray;">25</sup> - שבית-הסתרים*, שצריך להיות ראוי לביאת מים<sup style="color: gray;">26</sup>, יש חילוק בשיער הנסבך בו לענין חציצה* בין נשואה לפנויה, ע"ע בית הסתרים<sup style="color: gray;">27</sup>. על פנויה המפקירה עצמה לכל, שיש מהתנאים סוברים שהיא זונה* האסורה לכהן, ע"ע זונה<sup style="color: gray;">28</sup>, ושם<sup style="color: gray;">29</sup>, שאין הלכה כדבריהם. על איסור יחוד* עם הפנויה, ע"ע יחוד<sup style="color: gray;">30</sup>. על הבא על הפנויה וילדה, אם חייב לזון את הולד, ע"ע מזונות הבנים<sup style="color: gray;">31</sup>. על האישה שאמרה אשת איש אני וחזרה ואמרה פנויה אני, שאסרה עצמה מדין שויה-אנפשיה-חתיכה-דאסורא*, ע"ע.
<h3>איסור ביאה עליה</h3>
בתורת כהנים שנינו בפירוש הכתוב: אל תחלל את בתך להזנותה<sup style="color: gray;">32</sup>, דהיינו המוסר לחבירו בתו פנויה שלא לשם אישות<sup style="color: gray;">33</sup> - דהיינו קדושין*<sup style="color: gray;">34</sup> - וכן המוסרת עצמה שלא לשם אישות<sup style="color: gray;">35</sup>. וכן שנינו בתוספתא, שלדעת ר' אלעזר - ור' אליעזר בן יעקב<sup style="color: gray;">36</sup> - כתוב זה מתפרש בפנוי הבא על הפנויה שלא לשם אישות, וזהו שנאמר שם: ומלאה הארץ זִמה<sup style="color: gray;">37</sup>, והוא לומד בגזרה-שוה* "זִמה" "זִמה" שענוש לפני המקום כבא על אשה-ובתה*<sup style="color: gray;">38</sup>, נאמר כאן "זִמה" ונאמר להלן: ואיש אשר יקח את אשה ואת אמה זִמה היא<sup style="color: gray;">39</sup>. ובטעם האיסור אמר ר' אליעזר בן יעקב, מתוך שבא על נשים הרבה ואין ידוע על אי זו מהן בא, והיא שקיבלה מאנשים הרבה ואין ידוע מאי זה מהן קיבלה, נמצא זה איש נושא את בתו וזה נושא את אחותו, נמצא כל העולם מתמזרים, לכך נאמר: ומלאה הארץ זִמה<sup style="color: gray;">40</sup>. וכן שנינו בספרי - לגורסים כן<sup style="color: gray;">41</sup> - לא תהיה קדשה<sup style="color: gray;">42</sup>, זו אזהרה למופנה - דהיינו פנויה<sup style="color: gray;">43</sup>, שלא תזנה<sup style="color: gray;">44</sup> - שנאמר: לא היתה בזה קדשה<sup style="color: gray;">45</sup>, ופירשו ראשונים, שכפי ש"קדשה" האמורה שם היא פנויה, שהרי תמר פנויה היתה, כך "קדשה" האמורה כאן היא הפנויה<sup style="color: gray;">46</sup>. וכתבו ראשונים שזה שנאמר בתורה אל תחלל את בתך להזנותה<sup style="color: gray;">47</sup>, שלא יאמר האב הואיל ולא חייבה תורה מפתה* ואונס* אלא שיתן ממון לאב<sup style="color: gray;">48</sup> הריני שוכר בתי הבתולה לזה לבוא עליה בכל ממון שארצה, או אניח זה לבוא עליה בחינם, שיש לאדם למחול וליתן ממונו לכל מי שירצה, לכך נאמר: אל תחלל את בתך להזנותה<sup style="color: gray;">49</sup>, שזה שחייבה תורה לאונס ולמפתה ממון, לא מלקות*<sup style="color: gray;">50</sup> - כדין הבועל פנויה, לסוברים כן<sup style="color: gray;">51</sup> - בשאירע הדבר מקרה שלא מדעת אביה ולא הכינה עצמה לכך, שדבר זה אינו הווה תמיד ואינו מצוי, אבל אם הניח זה בתו הבתולה מוכנת לכל מי שיבוא עליה גורם שתמלא הארץ זימה ונמצא האב נושא בתו והאח נושא אחותו שאם תתעבר ותלד לא יודע בן מי הוא<sup style="color: gray;">52</sup>.
להלכה נחלקו ראשונים:
א) יש הפוסקים שפנויה הנבעלת לפנוי, הרי היא קדשה<sup style="color: gray;">53</sup>, שנאמר: לא תהיה קדשה מבנות ישראל<sup style="color: gray;">54</sup>, ונכפל באומרו: לא תחלל את בתך להזנותה<sup style="color: gray;">55</sup>, היינו שהזהירנו שלא לבוא על אישה בלא כתובה* ובלא קדושין*<sup style="color: gray;">56</sup>, שכן שנינו בתורת כהנים<sup style="color: gray;">57</sup> וכן אמר ר' אלעזר<sup style="color: gray;">58</sup>. ופשוטו של מקרא: לא תהיה קדשה מבנות ישראל<sup style="color: gray;">59</sup>, זו אישה זונה פנויה מנאפת<sup style="color: gray;">60</sup>, הנבעלת לשום זנות, בלא קידושין, כמו הקדשה שנכתב בענין יהודה ותמר<sup style="color: gray;">61</sup>.
ב) ויש מהראשונים הפוסקים שאין מניעה - מן התורה<sup style="color: gray;">62</sup> - לפנוי לבוא על פנויה<sup style="color: gray;">63</sup> באקראי<sup style="color: gray;">64</sup>, ואין האיסור אלא מדברי-סופרים*<sup style="color: gray;">65</sup>, ומהם שכתבו שהיא בכלל גזירת דוד המלך ובית דינו, שגזרו בעשה שגזרו איסור על יחוד* עם הפנויה<sup style="color: gray;">66</sup>. ואין לומר שיש מניעה בתורה לבוא על אישה ללא כתובה וקידושין<sup style="color: gray;">67</sup>, שהכתובה אינה מן התורה כלל - לסוברים כן<sup style="color: gray;">68</sup> - והקדושין* מצוה וקנין באישה<sup style="color: gray;">69</sup>, ולדעתם אין האיסור מן התורה אמור בפנוי הבא על הפנויה, אלא בעומדת בקובה של זונות<sup style="color: gray;">70</sup>, המופקרת לכל אדם<sup style="color: gray;">71</sup>, שהקדשה היא העומדת על הדרך מזומנת לזנות מאיסורי הביאות ומכל אדם רחוקים וקרובים<sup style="color: gray;">72</sup>, שכן שנינו בספרי - לגורסים כן<sup style="color: gray;">73</sup> - לא תהיה קדשה<sup style="color: gray;">74</sup>, אזהרה למזנה, כענין שנאמר: לא היתה בזה קדשה<sup style="color: gray;">75</sup>, ופירשו ראשונים שהיא המופקרת לכל, שכן נאמר שם: הקדשה היא בעינים על הדרך<sup style="color: gray;">76</sup>. ויש שכתבו שאף לגורסים בספרי: אזהרה למופנה<sup style="color: gray;">77</sup>, הפירוש כן, ובא ללמד על איסור על המוכנת ומזומנת לכל הבא עליה, ופירוש המילה "מופנה", שהמילים "מבנות ישראל"<sup style="color: gray;">78</sup> מופנות לענין גזרה-שוה*<sup style="color: gray;">79</sup>, שאם לא היה כתוב אלא "לא תהיה קדשה", הייתי אומר שלא בא להזהיר אלא לאבי הנערה שלא יעשנה קדשה, וכפי שכתוב בפרשת קדושים: אל תחלל את בתך להזנותה<sup style="color: gray;">80</sup>, אבל היא עצמה אינה עומדת בלאו, משום כך יותר "מבנות ישראל" לומר שאדרבא הלאו הוא על בנות ישראל<sup style="color: gray;">81</sup>, והן הלוקות על לאו זה - לסוברים כן<sup style="color: gray;">82</sup> - אבל אביהם, אף על פי שהם המפתים ומכניסים אותם לזה, ועברו על "לא תחלל", מכל מקום אין לוקים, לפי שאין עושים מעשה<sup style="color: gray;">83</sup>. או שהאיסור האמור בתורה של לא יהיה קדש ולא תהיה קדשה<sup style="color: gray;">84</sup>, אמור לענין ביאת עבד ושפחה<sup style="color: gray;">85</sup>. ואותה שאמר ר' אלעזר בתוספתא שהכתוב אל תחלל את בתך להזנותה<sup style="color: gray;">86</sup> מתפרש בפנוי הבא על הפנויה שלא לשם אישות<sup style="color: gray;">87</sup>, היינו לשיטתו של ר' אלעזר שזונה* האמורה לענין איסורה לכהונה<sup style="color: gray;">88</sup>, היינו אפילו פנויה שבא עליה פנוי<sup style="color: gray;">89</sup>, וכבר אמרו בתלמוד שאין הלכה כדבריו<sup style="color: gray;">90</sup>. ואותה ששנינו בתורת כהנים שאל תחלל את בתך להזנותה<sup style="color: gray;">91</sup>, היינו המוסר לחבירו בתו פנויה שלא לשם אישות<sup style="color: gray;">92</sup> וכן המוסרת עצמה שלא לשם אישות<sup style="color: gray;">93</sup>, הדברים אמורים לשיטת ר' אלעזר<sup style="color: gray;">94</sup>. או שאין הכוונה למוסר שלא לשם קידושין, אלא למי שאי אפשר להיות אישות ביניהם<sup style="color: gray;">95</sup>, דהיינו למוסר בתו למי שאין לו אישות, שזה נקרא זנות לדעת חכמים<sup style="color: gray;">96</sup>, שאסור לו למוסרה למי שאין לו בה אישות, כי תבעל למי שהיא ערוה עליו<sup style="color: gray;">97</sup>. או שאין הכוונה אלא למייחדת עצמה לזנות לכל הבא<sup style="color: gray;">98</sup>.
ג) ויש מהראשונים הפוסקים שפנוי הבא על הפנויה שלא לשם אישות, אף על פי שאינו עובר על לאו, שכן אין הלכה כר' אלעזר<sup style="color: gray;">99</sup> ואין הלאו של לא תהיה קדשה<sup style="color: gray;">100</sup> אמור בפנוי הבא על הפנויה<sup style="color: gray;">101</sup>, מכל מקום עובר על עשה, שהתורה אמרה: כי יקח איש אשה ובעלה<sup style="color: gray;">102</sup> והיתה לו לאשה<sup style="color: gray;">103</sup>, שכשירצה לבוא עליה יהיה באישות<sup style="color: gray;">104</sup>.
על פלגש*, שיש הסוברים שהיא המיוחדת לאדם אחד לביאה* עליה, בלא כתובה* וקדושין*, שנחלקו ראשונים אם מותרת לכל אדם או למלך* בלבד, ע"ע פלגש.
<h3>הזמן המקום והאדם שנוהג</h3>
איסור ביאת פנוי על פנויה, נוהג בכל מקום ובכל זמן, בזכרים ונקבות<sup style="color: gray;">105</sup>.
<h3>זמן החיוב</h3>
לסוברים שהבא על הפנויה עובר על לאו של לא תהיה קדשה<sup style="color: gray;">106</sup>, כתבו אחרונים שאינו עובר אלא על גמר ביאה*, שהרי טעם הלאו הוא כדי שלא יהא האב נושא את בתו ומלאה הארץ זימה<sup style="color: gray;">107</sup>, ואין אישה מתעברת בהעראה<sup style="color: gray;">108</sup>.
<h3>מלקות</h3>
לסוברים שהבא על הפנויה עובר על לאו של לא תהיה קדשה<sup style="color: gray;">109</sup>, לוקים על לאו זה<sup style="color: gray;">110</sup>, הבועל והנבעלת<sup style="color: gray;">111</sup>. ולסוברים שהבא על הפנויה עובר על איסור מדברי-סופרים*<sup style="color: gray;">112</sup>, אינו לוקה<sup style="color: gray;">113</sup> כשהוא באקראי<sup style="color: gray;">114</sup>, ומכל מקום לוקה מכת-מרדות*<sup style="color: gray;">115</sup>.
<h2>פסול גויה</h2>
<b>הגדרת הערך</b> - אדם האוכל מאכל טמא שנפסל מאכילת או ממגע תרומה.
<h3><b>מהותו ודינו</b></h3>
האוכל אוכלים טמאים או שותה משקים טמאים, נפסל גופו מלאכול תרומה<sup style="color: gray;">1</sup>, וטהרות<sup style="color: gray;">2</sup>, וקדשים<sup style="color: gray;">3</sup>, או אף פוסלם במגעו<sup style="color: gray;">4</sup>. ואינו מטמא אותם<sup style="color: gray;">5</sup>, ולפיכך נקרא "פסול גויה"<sup style="color: gray;">6</sup>, לפי שנפסל ואינו מטמא<sup style="color: gray;">7</sup>. יש שפירשו שנקרא "גויה" לפי שלדעתם אינו פוסל במגע<sup style="color: gray;">8</sup>, אלא פוסל את הגוף מאכילה<sup style="color: gray;">9</sup>.
<h4>אם הוא דין תורה</h4>
פסול גויה, יש סוברים שהוא מן התורה<sup style="color: gray;">10</sup>, שנאמר: ולא תטמאו בהם ונטמתם בם<sup style="color: gray;">11</sup>, הזהיר על אכילת דבר טמא שנטמא בו<sup style="color: gray;">12</sup>. ויש סוברים שהוא גזירה מדרבנן<sup style="color: gray;">13</sup>.
<h4>מהות הגזירה</h4>
פסול גויה לסוברים שגזירה מדרבנן היא<sup style="color: gray;">14</sup>, נחלקו ראשונים במהות הגזירה: א) יש סוברים שהיא אחת מגזרת שמונה-עשר-דבר*<sup style="color: gray;">15</sup>, שגזרו על אדם שאכל אוכל טמא - בין שהוא ראשון לטומאה ובין שהוא שני לטומאה<sup style="color: gray;">16</sup> - או ששתה משקים טמאים, שהוא פוסל את התרומה במגעו<sup style="color: gray;">17</sup>, ואף על פי שאין אדם נטמא מאכילת דבר טמא, מלבד אכילת נבלת עוף טהור<sup style="color: gray;">18</sup>, חששו חכמים שכשיאכל אוכל טמא ישתה עמו משקה של תרומה ויפסלנו, וכן כשישתה משקה טמא יאכל עמו אוכל של תרומה ויפסלנו<sup style="color: gray;">19</sup>, ואסור לאכול תרומה טמאה<sup style="color: gray;">20</sup>, או לפי שאסור לטמא תרומה, שנאמר: משמרת תרומתי<sup style="color: gray;">21</sup>. ב) ויש סוברים שפסול גויה היא גזירה קדומה לשמונה עשר דבר<sup style="color: gray;">22</sup>, וגזרו שהאוכל אוכל טמא שנפסל גופו מלאכול - או מלשתות<sup style="color: gray;">23</sup>, ובמגע מותר<sup style="color: gray;">24</sup> - תרומה<sup style="color: gray;">25</sup>, לפי שאם יאכל תרומה לאחר אכילת דבר טמא, יאמרו שכשם שמותר לאכול תרומה אף על פי שנוגע התרומה באוכלים הטמאים שבמעיו כך מותר ליגע תרומה באוכל טמא<sup style="color: gray;">26</sup>.
<h4>אם אסור ליפסל בפסול גויה</h4>
אכילת אוכל טמא –לכהן<sup style="color: gray;">27</sup> - הפוסל בפסול גויה, נחלקו ראשונים בדבר: יש סוברים שאסור, שנאמר: ולא תטמאו בהם<sup style="color: gray;">28</sup>, היינו אל תטמאו באכילה<sup style="color: gray;">29</sup>. האיסור מן התורה, לסוברים שפסול גויה מן התורה<sup style="color: gray;">30</sup>. ולסוברים שפסול גויה מדרבנן<sup style="color: gray;">31</sup>, אסורו מדרבנן, ואותו שדרשו מן הכתוב אסמכתא* הוא<sup style="color: gray;">32</sup>. ויש חולקים וסוברים שמותר ליפסל בפסול גויה<sup style="color: gray;">33</sup>, והכתוב "ולא תטמאו בהם" לא בא אלא לפסול בפסול גויה לאחר אכילת אוכל טמא<sup style="color: gray;">34</sup>.
<h4>טהרה</h4>
הפסול בפסול גויה שטבל, אוכל מיד בתרומה<sup style="color: gray;">35</sup>, ואינו צריך להמתין עד הערב<sup style="color: gray;">36</sup>, ואף על פי שהטמא טומאה דאורייתא אין אוכל עד שיעריב שמשו<sup style="color: gray;">37</sup>, פוסל גויה שאינו אלא מדרבנן<sup style="color: gray;">38</sup>, אוכל מיד<sup style="color: gray;">39</sup>.
<h4>כניסה למקדש</h4>
פסול גויה אסור ליכנס למקדש<sup style="color: gray;">40</sup>, ואם נכנס למקדש פטור<sup style="color: gray;">41</sup>.
על מי שיש לו ספק אם נטהר מטומאת פסול גויה, ע"ע חזקה (ב): בדרבנן<sup style="color: gray;">42</sup>.
<h3><b>האוכל</b></h3>
טומאת אוכל הטמא שהאוכלו נפסל בפסול גויה, הוא בין בראשון לטומאה<sup style="color: gray;">43</sup>, ובין בשני לטומאה<sup style="color: gray;">44</sup>.
<h4>מאכלות אסורות</h4>
מאכלות אסורות שנטמאו - אף על פי שאנשים בדלים מהם<sup style="color: gray;">45</sup> - האוכלם נפסל בפסול גויה<sup style="color: gray;">46</sup>.
<h4>המטמא במגע</h4>
אוכל המטמא אדם הנוגע בהם, כגון נבלת בהמה<sup style="color: gray;">47</sup>, נחלקו אחרונים אם האוכלם נפסל בפסול גויה: יש סוברים שהאוכלם נפסל בפסול גויה<sup style="color: gray;">48</sup>. ויש חולקים וסוברים שאינו נפסל, שאין לחשוש שהאוכלם יאכל תרומה מאחר שנטמא בנגיעתם<sup style="color: gray;">49</sup>.
<h4>המטמא בבית הבליעה</h4>
נבלת-עוף-טהור* שמטמא את האוכל כזית ממנה מן התורה<sup style="color: gray;">50</sup>, אכל כזית ממנה לא נפסל בפסול גויה, שכיון שטמא טומאה חמורה לא גזרו בו טומאה קלה<sup style="color: gray;">51</sup>. אכל שיעור של פסול גויה פחות פחות מכזית שלא נטמא טומאה מן התורה, נחלקו אחרונים: יש סוברים שנפסל בפסול גויה<sup style="color: gray;">52</sup>. ויש חולקים וסוברים שלא גזרו פסול גויה באוכל פחות פחות מכזית, כיון שלא שכיח<sup style="color: gray;">53</sup>.
<h4>בעצים ולבונה</h4>
עצים ולבונה של קודש שנטמאו<sup style="color: gray;">54</sup>, נסתפקו אחרונים באדם האוכלם אם נפסל בפסול גויה, שאין לחשוש שהאוכלם יצמא למשקה ויבוא לשתות תרומה<sup style="color: gray;">55</sup>.
<h3><b>שיעורו</b></h3>
<h4>שיעור אכילה</h4>
שיעור אכילת מאכל טמא שפוסל את האוכלה בפסול גויה היינו חצי פרס<sup style="color: gray;">56</sup>, שהוא רבע כיכר<sup style="color: gray;">57</sup>, ואכילת כמה סוגי מאכלים הטמאים מצטרפים לחצי פרס<sup style="color: gray;">58</sup>. ונחלקו תנאים בשיעור חצי פרס: ר' יהודה בדעת ר' שמעון סובר ששיעורו שני ביצים קטנות<sup style="color: gray;">59</sup>. ר' יוסי בדעת ר' שמעון סובר ששיעורו שני בצים שוחקות<sup style="color: gray;">60</sup>. ור' יוחנן בן ברוקה וחכמים סוברים ששיעורו ביצה ומחצה שוחקת<sup style="color: gray;">61</sup>, וכן כתבו ראשונים להלכה<sup style="color: gray;">62</sup>. בטעם שיעור חצי פרס, יש מן ראשונים שפירשו - לדעתם שסוברים שטעם פסול גויה הוא מטעם שמא ישתה משקה תרומה עם האוכל הטמא<sup style="color: gray;">63</sup> - שאף על פי שאוכל טמא מטמא אף בשיעור כביצה<sup style="color: gray;">64</sup>, אין השיעור אלא בחצי פרס לפי שאין דרך אדם לשתות אלא אחר אכילת שיעור חצי פרס<sup style="color: gray;">65</sup>. ויש מן הראשונים שפירשו - לדעתם שסוברים שטעם פסול גויה הוא מטעם נגיעת האוכל הטמא עם משקה תרומה במעיו<sup style="color: gray;">66</sup> - שהאוכל כביצה יפחת במעיו מכביצה לפי שנשאר מהמאכל בין שיניו, וכיון שצריך יותר מכביצה נתנו שיעור של חצי פרס שהוא שיעור ידוע<sup style="color: gray;">67</sup>. ויש מן הראשונים שפירשו שרצו חכמים שלא להחמיר בפסול גויה כשיעור טומאה של תורה, לפי שהוא מדרבנן - לסוברים כן<sup style="color: gray;">68</sup> - ולפיכך הקילו ונתנו לו שיעור גדול יותר<sup style="color: gray;">69</sup>.
<h4>בשוהה באכילה</h4>
אכל מאכל טמא פחות משיעור הפוסל בפסול גויה<sup style="color: gray;">70</sup>, ושהה, ושוב אכל, והשלים באכילה האחרונה השיעור הפוסל, מצטרפים האכילות לפוסלו בפסול גויה<sup style="color: gray;">71</sup>, ואף אם טבל בין האכילה ראשונה לשנייה<sup style="color: gray;">72</sup>. ונחלקו תנאים ואמוראים בשיעור הזמן: בברייתא אמרו שאם אין מתחילת אכילה הראשונה ועד סוף האכילה האחרונה יותר משיעור של אכילת-פרס*, מצטרפים לפוסלו<sup style="color: gray;">73</sup>. רבנאי בשם שמואל אמר שאפילו אכל בכל היום שיעור הפוסל, מצטרפים כל האכילות לפוסלו, והוא שאכל כל כזית וכזית בשיעור של כדי אכילת פרס<sup style="color: gray;">74</sup>. הלכה כדעה ראשונה<sup style="color: gray;">75</sup>.
<h4>שיעור השתיה</h4>
שיעור שתיית משקה טמא שנפסל השותה אותה בפסול גויה היא רביעית*<sup style="color: gray;">76</sup>, לפי שמן התורה משקה מטמא בשיעור רביעית, לסוברים כן<sup style="color: gray;">77</sup>. ואף לסוברים שמן התורה משקה כל שהוא מטמא<sup style="color: gray;">78</sup>, פירשו ראשונים שרצו חכמים שלא להחמיר בפסול גויה שהוא מדרבנן, לסוברים כן<sup style="color: gray;">79</sup>, כשיעור טומאה של תורה, אלא הקילו ונתנו לו שיעור גדול יותר<sup style="color: gray;">80</sup>. שתיית כמה סוגי משקים מצטרפת לפסול ברביעית<sup style="color: gray;">81</sup>.
<h4>בשוהה בשתייה</h4>
שתה משקה טמא פחות משיעור הפוסל בפסול גויה<sup style="color: gray;">82</sup>, ושהה, ושוב שתה והשלים בשתיה האחרונה השיעור, אמרו בברייתא שאם אין מתחילת שתיה ראשונה ועד סוף שתיה אחרונה יותר משיעור כדי אכילת-פרס*, מצטרפים לפוסלו<sup style="color: gray;">83</sup>. ואף על פי שבשאר דיני שתיה שיעור השתיה הוא בכדי רביעית<sup style="color: gray;">84</sup>, בפסול גויה שאינו אלא מדבריהם עשו חיזוק והחמירו בשיעור גדול יותר<sup style="color: gray;">85</sup>, או לפי שבפסול גויה אין ענין הצירוף תלוי בהנאת הגרון כבשאר שתיה<sup style="color: gray;">86</sup>, אלא הענין שיצטרף בעיכול<sup style="color: gray;">87</sup>, או לפי שעיקר הגזירה בפסול גויה הוא באוכלים, ולא פלוג לאסור אף במשקים<sup style="color: gray;">88</sup>, ממילא לא פלוג בשיעור השהייה בין האוכלים למשקים<sup style="color: gray;">89</sup>.
על אכילת חצי-שיעור* של תרומה, שלא אסרו בפסול גויה, ע"ע חצי שיעור<sup style="color: gray;">90</sup>.
<h2>פסולי המוקדשים</h2>
<b>הגדרת הערך</b> - קרבנות שנפל בהם מום, או אף קרבנות שנפסלו לעלות על גבי המזבח מטעם אחר.
<h3>השם</h3>
פסולי המוקדשים בא במובנו המצומצם ככינוי לקדשים שנפל בהם מום<sup style="color: gray;">1</sup>, ובמובנו הרחב לכל קרבן שנפל בו פסול<sup style="color: gray;">2</sup>.
<h3>פדיון פסולי המוקדשים</h3>
פסולי המוקדשים שנפל בהם מום קבוע<sup style="color: gray;">3</sup> נפדים<sup style="color: gray;">4</sup>, ומוסיף עליהם הבעלים חומש*<sup style="color: gray;">5</sup>, שנאמר: ואם כל בהמה טמאה אשר לא יקריבו ממנה קרבן לה' וגו' כערכך הכהן כן יהיה<sup style="color: gray;">6</sup>, ובפסולי המוקדשים הכתוב מדבר<sup style="color: gray;">7</sup>, בבהמה הכשרה לעלות על גבי המזבח, שנפל בה מום<sup style="color: gray;">8</sup>, ונקראת "בהמה טמאה", שהיא טמאה להקרבה<sup style="color: gray;">9</sup>, שלא יתכן שבבבהמה טמאה הכתוב מדבר<sup style="color: gray;">10</sup>, כגון סוס או חמור<sup style="color: gray;">11</sup>, שאם הוקדשה טעונה פדיון וחומש<sup style="color: gray;">12</sup>, שכך משמע מאומרו "טמאה"<sup style="color: gray;">13</sup>, שכשהוא אומר למטה: ואם בבהמה הטמאה ופדה בערכך<sup style="color: gray;">14</sup>, הרי בהמה טמאה אמורה<sup style="color: gray;">15</sup>. יכול יפדו פסולי המוקדשים אף על מום עובר<sup style="color: gray;">16</sup>, תלמוד לומר: אשר לא יקריבו ממנה קרבן לה'<sup style="color: gray;">17</sup>, יצא מום עובר שהוא כשר ליקרב למחר<sup style="color: gray;">18</sup>.
על השוחט מחוץ למקדש פסולי המוקדשים, שאינו עובר על איסור, ע"ע שחוטי חוץ. על פסולי המוקדשים, שעושים תמורה*, ע"ע תמורה.
<h3>מכירת הבשר</h3>
לסוברים שקדשי מזבח שנפל בהם מום אינם צריכים העמדה-והערכה*<sup style="color: gray;">19</sup>, פסולי המוקדשים - קדשים שנפל בהם מום<sup style="color: gray;">20</sup>, כשיפדו<sup style="color: gray;">21</sup> - הנאתם להקדש*<sup style="color: gray;">22</sup>, שאם מוכרים אותם ביוקר, הנאת הקדש היא<sup style="color: gray;">23</sup>, ונמכרים באטליז<sup style="color: gray;">24</sup>, דהיינו בשוק של קצבים<sup style="color: gray;">25</sup>, שמוכרים בו שאר בשר חולין<sup style="color: gray;">26</sup>, ושם נמכר ביוקר<sup style="color: gray;">27</sup>, שהואיל והנאתם להקדש, רשאי לזלזל בהם ולמוכרם באטליז, שבשוק נמכרים ביוקר ויהיה ריוח להקדש<sup style="color: gray;">28</sup>, ונשחטים באטליז ונשקלים בליטרא*<sup style="color: gray;">29</sup>, להימכר כדרך שהקצבים מוכרים בשר חולין<sup style="color: gray;">30</sup>, שמתוך שיכולים למכור ביוקר, מוסיפים בדמים כשפודים אותם מן ההקדש<sup style="color: gray;">31</sup>.
ולסוברים - וכן הלכה<sup style="color: gray;">32</sup> - שקדשים מזבח שנפל בהם מום אינם צריכים העמדה והערכה<sup style="color: gray;">33</sup>, קדשי מזבח שנפל בהם מום ונפדו נמכרים באטליז ונשקלים באלטיז ונשקלים בליטרא<sup style="color: gray;">34</sup>, מפני שמתחילה היתה הנאתם להקדש<sup style="color: gray;">35</sup>, שכשהבעלים פודים אותם מתחילה מיד ההקדש יש הנאה להקדש<sup style="color: gray;">36</sup>, וכיון שיודעים הבעלים שהותר להם למוכרם באטליז ולשוקלם באטליז ונשקלים בליטרא, מתחילה נותנים ממון רב יותר כשפודים אותם<sup style="color: gray;">37</sup>.
במה דברים אמורים שקדשי מזבח שנפל בהם מום נמכרים באטליז, בכל פסולי המוקדשים חוץ מן הבכור ומהמעשר<sup style="color: gray;">38</sup>, שהנאתם לבעלים<sup style="color: gray;">39</sup>, אם נמכרים ביוקר<sup style="color: gray;">40</sup>, שבכור הנאתו לכהן ומוכר הבשר לכל מי שירצה, שבשר בכור נאכל לכל אדם והכהן נוטל דמיו<sup style="color: gray;">41</sup>, ומעשר-בהמה* הנאת מכירתו ביוקר לבעליו הישראלים<sup style="color: gray;">42</sup>, והואיל והנאת דמיהם לבעלים, אין רשאים לזלזל בהם<sup style="color: gray;">43</sup>, שמשום הנאת הדיוטות אין מזלזלים בקדשים לנהוג בהם מנהג חולין למוכרו באטליז<sup style="color: gray;">44</sup>, אלא מוכרם בביתו, ואף על פי שלא יקפצו עליהם בני אדם כל כך, ואין נשקלים בליטרא, אלא באומד, ואף אם יפסיד על ידי זה<sup style="color: gray;">45</sup>. ועל כך ע"ע בכור בהמה טהורה<sup style="color: gray;">46</sup> וע' מעשר בהמה.
<h3>איסורו והיתרו באכילה</h3>
כל קרבן שנאמר שהוא פסול בין שנפסל במחשבה<sup style="color: gray;">47</sup> בין במעשה בין שאירע בו דבר שפסלו<sup style="color: gray;">48</sup>, כל שאותו הקרבן נפסל אחר שחיטתו בדרך מדרכי ההפסד שימנעו אכילתו<sup style="color: gray;">49</sup>, אם עשינו אנו ההפסד, ולא בא מאליו<sup style="color: gray;">50</sup>, אסור לאכול ממנו<sup style="color: gray;">51</sup>, שנאמר: לא תאכל כל תועבה<sup style="color: gray;">52</sup>, מפי השמועה למדו שאין הכתוב מזהיר אלא על פסולי המוקדשים<sup style="color: gray;">53</sup>. והדבר נלמד בגזרה-שוה*<sup style="color: gray;">54</sup>: נאמר כאן: תועבה<sup style="color: gray;">55</sup>, ונאמר להלן: לא תזבח לה' אלהיך שור ושה אשר יהיה בו מום וגו' כי תועבת ה' אלהיך הוא<sup style="color: gray;">56</sup>, מה תועבה האמורה להלן בפסולי המוקדשים הכתוב מדבר, אף תועבה האמורה כאן בפסולי המוקדשים הכתוב מדבר<sup style="color: gray;">57</sup>. וכתבו ראשונים שלא נצרך הכתוב ללמדנו איסור באכילה בקדשים הקדושים בקדושת-הגוף*, שיש בהם מעילה*, אלא נצרך הכתוב ללמדנו דין זה, כדי לאסור באכילה קדשים שנפל בהם מום קודם פדיון<sup style="color: gray;">58</sup>, או לאסור אכילת קדשים שהקדישם למזבח ואינם ראויים, כגון אתנן-זונה*<sup style="color: gray;">59</sup> ומחיר -כלב*<sup style="color: gray;">60</sup>. ויש הסוברים שהאיסור בא ללמד על כל קדשים שנפל בהם פסול<sup style="color: gray;">61</sup>.
לימוד נוסף מצינו לאיסור זה, ממה שנאמר בנותר*: לא יֵאכל כי קדש הוא<sup style="color: gray;">62</sup>, ודרשו: כל שבקודש פסול בא הכתוב ליתן לא-תעשה* על אכילתו<sup style="color: gray;">63</sup>, והוא מהלאוין הכפולים<sup style="color: gray;">64</sup>, ששניהם באו להזהיר על ענין אחד, וכל מה שבכלל זה נכלל בזה<sup style="color: gray;">65</sup>.
ונחלקו ראשונים: יש הסוברים שהכל מודים באיסור זה<sup style="color: gray;">66</sup>. ויש הסוברים שנחלקו בו תנאים, שלדעת אחרים לא תאכל כל תועבה<sup style="color: gray;">67</sup>, בפסולי המוקדשים הכתוב מדבר<sup style="color: gray;">68</sup>. ולדעת ר' אליעזר - ויש גורסים: ר' אליעזר בן יעקב<sup style="color: gray;">69</sup> - כתוב זה מתפרש בצורם - סודק<sup style="color: gray;">70</sup>, פוגם<sup style="color: gray;">71</sup>, חותך מעט<sup style="color: gray;">72</sup> - אוזן הבכור<sup style="color: gray;">73</sup>, כדי שיהיה בעל-מום*<sup style="color: gray;">74</sup> ויאכל במדינה<sup style="color: gray;">75</sup>, ואוכל ממנו<sup style="color: gray;">76</sup>.
במקור האיסור נחלקו ראשונים: א) יש סוברים שהאיסור הוא מן התורה<sup style="color: gray;">77</sup>. ב) ויש סוברים שאין האיסור אלא מדרבנן, והכתוב אסמכתא* הוא<sup style="color: gray;">78</sup>. אם משום שלדעתם ההלכה כר' אליעזר החלוק - לסוברים כן<sup style="color: gray;">79</sup> - על אחרים, וסובר שלא תאכל כל תועבה<sup style="color: gray;">80</sup>, לא בא ללמדנו על איסור אכילת פסולי המוקדשים<sup style="color: gray;">81</sup>. או משום שבמקום אחר שנינו: ר' יהודה אומר משום ר' מאיר: מנין לכל איסורים שבתורה שמצטרפים זה עם זה, שנאמר: לא תאכל כל תועבה<sup style="color: gray;">82</sup>, כל שתיעבתי לך הרי הוא בבל תאכל<sup style="color: gray;">83</sup>, ואם כן עיקר הלאו של לא תאכל כל תועבה<sup style="color: gray;">84</sup>, בא ללמד שכל איסורים שבתורה מצטרפים זה עם זה<sup style="color: gray;">85</sup>, ואפילו במקום בטול-ברוב* מצטרפים לשיעור כזית<sup style="color: gray;">86</sup>, ואף דרשת ר' אליעזר הדורש מכתוב זה לאיסור אכילת בשר בכור בידי מי שצרם אוזנו<sup style="color: gray;">87</sup>, אינה אלא אסמכתא<sup style="color: gray;">88</sup>.
בא המום מאליו, מותרים פסולי המוקדשים באכילה<sup style="color: gray;">89</sup> אם נפדו<sup style="color: gray;">90</sup>, ונאכלים בכל מקום<sup style="color: gray;">91</sup>, ואין צריך לאוכלם במקדש, כאילו לא הוקדשו מעולם<sup style="color: gray;">92</sup>, שנאמר: רק בכל אות נפשך תזבח ואכלת<sup style="color: gray;">93</sup>, במה הכתוב מדבר, אם בבשר תאוה כבר אמור - שנאמר: ואמרת אֹכלה בשר כי תאוה נפשך לאכֹל בשר בכל אות נפשך תאכל בשר<sup style="color: gray;">94</sup> - ואם באכילת-קדשים* כבר אמור - וזבחת שלמים ואכלת שם<sup style="color: gray;">95</sup>, ונאמר: כי אם במקום אשר יבחר וגו' שם תעלה עֹלֹתיך<sup style="color: gray;">96</sup> - הרי - שמה שכתוב: רק בכל אות נפשך תזבח ואכלת<sup style="color: gray;">97</sup> - אינו מדבר אלא בפסולי המוקדשים שיפדו<sup style="color: gray;">98</sup>, דהיינו בעלי מומים שנפדו, שכיון שנפדו מותרים באכילה<sup style="color: gray;">99</sup>.
היתר אכילת פסולי המוקדשים, היינו בבשר הבהמה, אבל אסור לשתות חלב הבהמה<sup style="color: gray;">100</sup>, שנאמר: ואכלת בשר<sup style="color: gray;">101</sup>, ולא חלב<sup style="color: gray;">102</sup>, שמזה שכתוב: ואכלת בשר<sup style="color: gray;">103</sup>, משמע בשר התיר הכתוב ולא חלב<sup style="color: gray;">104</sup>, מפני שאסור לעבוד בפסולי המוקדשים<sup style="color: gray;">105</sup>, וחולב בקדשים היינו עבודה<sup style="color: gray;">106</sup>.
<h3>במנין המצוות</h3>
לסוברים שאיסור אכילת בשר פסולי המוקדשים הוא מן התורה<sup style="color: gray;">107</sup>, איסור זה נמנה כלא-תעשה* במנין-המצות*<sup style="color: gray;">108</sup>. ולסוברים שאין הלימוד מהכתוב אלא אסמכתא*<sup style="color: gray;">109</sup>, אינו נמנה במנין המצוות<sup style="color: gray;">110</sup>. ויש ממוני המצוות שמנו בבמנין המצוות בסתם איסר אכילת תועבה<sup style="color: gray;">111</sup>.
<h3>מלקות</h3>
לסוברים שאיסור אכילת בשר פסולי המוקדשים הוא מן התורה<sup style="color: gray;">112</sup>, כל האוכל ממנו כזית*<sup style="color: gray;">113</sup>, בעדים והתראה*<sup style="color: gray;">114</sup>, לוקה<sup style="color: gray;">115</sup>.
על מחלוקת הראשונים אם לוקים על איסור זה אף משום הלאו של לא יֵאכל כי קדש הוא<sup style="color: gray;">116</sup>, ע"ע חיבי מלקיות<sup style="color: gray;">117</sup>.
<h3>פדיית פסולי המוקדשים</h3>
פודים פסולי המוקדשים שנולד בהם מום<sup style="color: gray;">118</sup> ואחר הפדיון הם יוצאים לחולין<sup style="color: gray;">119</sup>, ויהיה מותר לשחוט אותם ולאוכלם<sup style="color: gray;">120</sup> כחולין גמורים<sup style="color: gray;">121</sup>, שנאמר: רק בכל אות נפשך תזבח ואכלת בשר<sup style="color: gray;">122</sup>, והכתוב מדבר בפסולי המוקדשים שנפל בהם מום<sup style="color: gray;">123</sup>.
פדיון קדשים שנפל בהם מום, יש ממוני המצוות שמנאוה במנין-המצות* כמצות-עשה*<sup style="color: gray;">124</sup>. ויש שלא מנאוה<sup style="color: gray;">125</sup>, שבשום מקום לא מצאנו בדברי חז"ל שהיא מצוה<sup style="color: gray;">126</sup>.
<h3>חֵלב</h3>
פסולי המוקדשים שקדם הקדשם למומם, ונפדו, אף על פי שהוקשו<sup style="color: gray;">127</sup> לצבי ואיל, שנאמר - בפסוק המדבר על פסולי המוקדשים<sup style="color: gray;">128</sup>: רק בכל אות נפשך תזבח ואכלת בשר<sup style="color: gray;">129</sup>, ונאמר שם - אך כאשר יֵאכל את הצבי ואת האַיָּל כן תאכלנו<sup style="color: gray;">130</sup>, וחלבם של צבי ואיל מותר - שכן אין איסור חֵלב* נוהג אלא בבהמה טהורה בלבד, ולא בחיה*<sup style="color: gray;">131</sup> - חלבם של פסולי המוקדשים אסור, שנאמר: "אך" למעט<sup style="color: gray;">132</sup>. ועוד, שבבכור בעל-מום* נאמר: רק את דמו לא תאכל<sup style="color: gray;">133</sup>, ו"דמו" כאן הכוונה חלבו, שלדם ממש אין צורך לכתוב לאו מיוחד לאסור, שהרי אף צבי ואיל דמם אסור<sup style="color: gray;">134</sup>.
<h3>איסור גיזה ועבודה</h3>
פסולי המוקדשים שנפל בהם מום ונפדו, אף על פי שהותרו באכילה<sup style="color: gray;">135</sup>, מכל מקום אסורים בגיזה<sup style="color: gray;">136</sup> ועבודה<sup style="color: gray;">137</sup>, והעובר על זה לוקה<sup style="color: gray;">138</sup>. ומספר לימודים לדבר: א) נאמר - בכתוב הדן בפסולי המוקדשים<sup style="color: gray;">139</sup> - רק בכל אות נפשך תזבח ואכלת בשר<sup style="color: gray;">140</sup>, תזבח ואכלת, ולא גיזה<sup style="color: gray;">141</sup>, באכילה התירה התורה ולא בגיזה<sup style="color: gray;">142</sup>, שאי אתה רשאי לגזוז בהם<sup style="color: gray;">143</sup>, ואף איסור עבודה למדים מכאן, כמו גיזה, ששניהם שוים<sup style="color: gray;">144</sup>. ב) נאמר שם: תזבח ואכלת<sup style="color: gray;">145</sup>, אין לך בהם היתר אכילה אלא משעת זביחה ואילך<sup style="color: gray;">146</sup>, להוציא גיזה שהנאה שמחיים היא<sup style="color: gray;">147</sup>, ואף איסור עבודה למדים מכאן, כמו גיזה, ששניהם שוים<sup style="color: gray;">148</sup>. ג) נאמר: תזבח ואכלת בשר<sup style="color: gray;">149</sup>, ולא עבודה<sup style="color: gray;">150</sup>. ד) נאמר: ואכלת בשר<sup style="color: gray;">151</sup>, ולא גיזה ועבודה<sup style="color: gray;">152</sup>.
במה דברים אמורים שנאסרו פסולי המוקדשים בגיזה, כשהם חיים, אבל לאחר מיתתם מותרים בגיזה<sup style="color: gray;">153</sup>. יכול יהיו אסורים לאחר זביחה<sup style="color: gray;">154</sup>, תלמוד לומר: כברכת ה' אלהיך אשר נתן לְך<sup style="color: gray;">155</sup>, שמשמע שלך יהיה, אפילו בגיזה<sup style="color: gray;">156</sup>. והדברים אמורים כשנשחטה הבהמה אחר פדיונה<sup style="color: gray;">157</sup>.
על פרטי ודיני איסור גזה-ועבודה*, ע"ע.
<h3>איסור רביעה והנהגה</h3>
אין מרביעים בפסולי המוקדשים<sup style="color: gray;">158</sup>, והמרביע שור פסולי המוקדשים לוקה<sup style="color: gray;">159</sup> משום כלאי-בהמה*<sup style="color: gray;">160</sup>, ואפילו הרביעו עם מינו<sup style="color: gray;">161</sup>, והמנהיג - או<sup style="color: gray;">162</sup> החורש<sup style="color: gray;">163</sup> - בשור פסולי המוקדשים לוקה<sup style="color: gray;">164</sup>, ואפילו מנהיגו עם מינו<sup style="color: gray;">165</sup>, ואפילו מנהיגו בפני עצמו<sup style="color: gray;">166</sup>. והטעם לאיסור הרבעה והנהגה, אמרו בתלמוד, שהרי גוף אחד הוא ועשאו הכתוב כשני גופים<sup style="color: gray;">167</sup>. ונחלקו ראשונים בפירוש הדבר:
א) יש מפרשים שבהמת פסולי המוקדשים, אף על פי שהיא גוף אחד, עשאה הכתוב כשני גופים<sup style="color: gray;">168</sup>, מפני שהיתה קודש ונעשית כקודש וכחול מעורבים זה בזה<sup style="color: gray;">169</sup>, שתורת חולין ותורת קדשים יש עליו, תורת חולין, שמותר באכילה מחוץ לפתח אהל מועד<sup style="color: gray;">170</sup>, כאילו לא הוקדש מעולם, ותורת קדשים, שאסור בגיזה ועבודה<sup style="color: gray;">171</sup>, וקצת הוא כקדשים וקצת הוא כחולין<sup style="color: gray;">172</sup>, ונמצאת בהמה זו כבהמה טמאה עם הטהורה המעורבים כאחד<sup style="color: gray;">173</sup>, והלכך אסור להרביעו משום כלאים<sup style="color: gray;">174</sup>, שמרביע חולין על קדשים או קדשים על חולין<sup style="color: gray;">175</sup>, ואסור להנהיגו<sup style="color: gray;">176</sup>, שהוא מנהיג חולין וקדשים יחד<sup style="color: gray;">177</sup>. לדעה זו נחלקו ראשונים אם איסורו מן התורה<sup style="color: gray;">178</sup>, דהיינו שהוא מדברי-קבלה*<sup style="color: gray;">179</sup>, היינו שאין איסורו מפורש בתורה, אלא שחכמים קיבלו כן<sup style="color: gray;">180</sup>. או שאיסור זה הוא מדרבנן<sup style="color: gray;">181</sup>.
ב) ויש המפרשים כעין זה, שהואיל והבשר חולין, ואילו העור והגיזה קודש, הרי הבשר והעור חשובים כשני מינים<sup style="color: gray;">182</sup>.
ג) ויש המפרשים שכיון שקראו הכתוב צבי ואיל<sup style="color: gray;">183</sup>, הלכך אינו שור גמור, והוא כלאים על הפרה<sup style="color: gray;">184</sup>.
ד) ויש מהראשונים מפרשים, שהשור בפני עצמו נחשב כצבי וכאיל, דהיינו שני מינים<sup style="color: gray;">185</sup>, ואיסור תורה הוא<sup style="color: gray;">186</sup>, ונלמד מריבוי הכתוב<sup style="color: gray;">187</sup>, שגזרת-הכתוב* היא<sup style="color: gray;">188</sup> שדנים את פסולי המוקדשים לענין כלאים בהרבעה והנהגה כאילו הוא מורכב מבהמה וחיה<sup style="color: gray;">189</sup>, שחלבו אסור<sup style="color: gray;">190</sup>, אבל פטור מן הבכורה<sup style="color: gray;">191</sup>. או שעשאו כאילו עשוי מצבי ואיל<sup style="color: gray;">192</sup>, שהם שני מינים<sup style="color: gray;">193</sup> של חיות<sup style="color: gray;">194</sup>. וחידוש הוא שחידשה תורה לעשות גוף אחד כשני גופים<sup style="color: gray;">195</sup>, שעשאו הכתוב כצבי ואיל<sup style="color: gray;">196</sup>, שכן שלוש פעמים נאמר "צבי ואיל"<sup style="color: gray;">197</sup>: רק בכל אות נפשך תזבח ואכלת בשר וגו' הטמא והטהור יאכלנו כצבי וכאַיָּל<sup style="color: gray;">198</sup> - ובפסולי המוקדשים שנפל בהם מום ונפדו הכתוב מדבר<sup style="color: gray;">199</sup> - וכי יהיה בו מום וגו' בשעריך תאכלנו הטמא והטהור יחדָּו כצבי וכאַיָּל<sup style="color: gray;">200</sup>, אך כאשר יֵאכל את הצבי ואת האַיָּל כן תאכלנו הטמא והטהור יחדָּו יאכלנו<sup style="color: gray;">201</sup>, והוקשו<sup style="color: gray;">202</sup> פסולי המוקדשים לצבי ואיל<sup style="color: gray;">203</sup>, ומזה שנאמר: כצבי וכאיל, הרי שגוף אחד הוא ועשאו הכתוב שני מינים, ונצרך כתוב אחד ללמדנו הדין בהרבעה וכתוב שני ללמדנו הדין בהנהגה<sup style="color: gray;">204</sup>. ואף על פי שסברא* היא שהוא כבהמה וחיה<sup style="color: gray;">205</sup>, ללא הלימוד מצבי ואיל לא היינו אומרים חידוש זה שהוא כשני מינים<sup style="color: gray;">206</sup>.
יש מהראשונים שכתבו טעם איסור הרבעת פסולי המוקדשים<sup style="color: gray;">207</sup>, שהיא משום איסור עבודה בפסולי המוקדשים<sup style="color: gray;">208</sup>, שהרבעה אף היא נקראת עבודה<sup style="color: gray;">209</sup>, שכן בעבד-עברי* נקראת בעילתו עבודה, שהרי מהכתוב: כי משנה שכר שכיר עבדך<sup style="color: gray;">210</sup>, אנו למדים שעבד עברי עובד את רבו אף בלילה בכך שרבו מוסר לו שפחה-כנענית*<sup style="color: gray;">211</sup> והוולדות לאדון<sup style="color: gray;">212</sup>. ומכל מקום רבים הסוברים שאין זו עבודה ממש, ואין האיסור אלא מדרבנן<sup style="color: gray;">213</sup>.
לדעת הסוברים שאיסור הרבעת בהמת פסולי המוקדשים הוא משום עבודה<sup style="color: gray;">214</sup>, יש שכתבו שאין האיסור אלא כשהנקבה היא ההקדש, שבה היא נעשית העבודה, אלא שמכיון שהאדם אינו עושה העבודה, אלא הזכר הרובע, והאדם רק גורם שתיעשה העבודה, לכן אף זה אין האיסור אלא מדרבנן, אבל אם הזכר הוא ההקדש אינו אסור אף מדרבנן<sup style="color: gray;">215</sup>, ואף על פי שבכור הוא זכר<sup style="color: gray;">216</sup>, לא אסרו אלא כשהוא רובע לבהמה מפסולי המוקדשים<sup style="color: gray;">217</sup>, או שלא אסרו בזכר אלא להכריחו בעל כרחו, שהוא נראה כעבודה<sup style="color: gray;">218</sup>. ויש שכתבו שאדרבה עיקר העבודה היא בזכר הרובע ולא בנקבה, ומכל מקום אף בזכר אין זו מלאכה מן התורה, שאפילו אם מכניס כמכחול בשפופרת אין זו מלאכה, אלא טורח הרביעה עצמה וזה עושה הבהמה מעצמה ולא האדם<sup style="color: gray;">219</sup>.
יש מהראשונים הסוברים בטעם שאסרו איסור הרבעה, שהוא גזרה* שמא יגדל ממנו עדרים עדרים ויבוא לידי תקלה של גזה-ועבודה*<sup style="color: gray;">220</sup>.
איסור הרבעת פסולי המוקדשים<sup style="color: gray;">221</sup>, יש מהראשונים שכתב שאינו אלא כשמרביע הבהמה עם בהמת חולין גמורים<sup style="color: gray;">222</sup>.
איסור הנהגת פסולי המוקדשים<sup style="color: gray;">223</sup>, כתבו ראשונים דהיינו אם מושך השור בגופו, אבל בלא המשכה אין לוקה בהנהגה, שאם כן לעולם לא יוכלו להנהיג שור פסולי המוקדשים ממקום אחר<sup style="color: gray;">224</sup>.
<h3>בכורה</h3>
פסולי המוקדשים, היינו שקדם הקדשם למומם, אף על פי שנפדו - ויצאו לחולין להיתר אכילה<sup style="color: gray;">225</sup> - פטורים מן הבכורה<sup style="color: gray;">226</sup>, אם היתה נקבה וילדה זכר<sup style="color: gray;">227</sup>, שנאמר בהם: כצבי וכאַיָּל<sup style="color: gray;">228</sup>, מה צבי ואיל פטורים מן הבכורה, שהרי בקר וצאן כתוב בבכורה<sup style="color: gray;">229</sup>, אף פסולי המוקדשים פטורים מן הבכורה<sup style="color: gray;">230</sup>. ועוד, שהרי לא יצאו לחולין לכל דבר ואסורים בגזה-ועבודה*<sup style="color: gray;">231</sup>.
<h3>מתנות כהונה</h3>
פסולי המוקדשים, שהוקדשו תמימים ואחר כך נולד בהם מום, הרי הם פטורים ממתנות-כהונה*<sup style="color: gray;">232</sup>, שהרי הוקשו<sup style="color: gray;">233</sup> פסולי המוקדשים לצבי ואיל<sup style="color: gray;">234</sup>, שנאמר - בכתוב המדבר על פסולי המוקדשים<sup style="color: gray;">235</sup> - כצבי וכאַיָּל<sup style="color: gray;">236</sup>, וצבי ואיל פטורים מזרוע-ולחיים-וקבה*<sup style="color: gray;">237</sup>, ובא הלימוד מ"כצבי" לפוטרם ממתנות כהונה, והלימוד מ"וכאיל" לפטור שלמים* שנפל בהם מום ונפדו מחזה-ושוק*<sup style="color: gray;">238</sup>.
<h2>פסולי עבודה</h2>
<b>הגדרת הערך</b> - הפסולים לעבודה* בבית-המקדש*.
<h3>פתיחה</h3>
כל הפסולים לעבודה* שמונה עשר, ואלו הן: א) העובד עבודה-זרה*; ב) הזר*; ג) בעל-מום*; ד) הערל*; ה) הטמא*; ו) טבול-יום*; ז) מחוסר כיפורים; ח) האונן; ט) השכור*; י) מחוסר בגדים; יא) יתר בגדים; יב) פרום בגדים; יג) פרוע ראש; יד) שלא רחץ ידים ורגלים; טו) היושב*; טז) מי שיש בין ידו ובין הכלי דבר חוצץ; יז) מי שיש בין רגלו ובין הארץ דבר חוצץ; יח) מי שעבד בשמאלו<sup style="color: gray;">1</sup>.
<h3>העובד עבודה זרה</h3>
כל כהן שעבד עבודה-זרה* - אף על פי שחזר בתשובה גמורה<sup style="color: gray;">2</sup> - הרי זה לא ישמש במקדש לעולם<sup style="color: gray;">3</sup>, שנאמר: אך לא יעלו כהני הבמות - הכהנים שקיטרו בבמות לעבודה זרה<sup style="color: gray;">4</sup> - אל מזבח ה' בירושלם<sup style="color: gray;">5</sup>, להקריב אשה לה'<sup style="color: gray;">6</sup>, שלא הניחו לכהני הגילולים שעבדו לבעל ולאשרה שיקריבו במקדש, שנפסלו מעבודת המקדש אפילו שבו בתשובה, כמו שאין לבעל מום תיקון<sup style="color: gray;">7</sup>, ונאמר: יען אשר ישרתו אותם לפני גלוליהם - שהם כמרים לעבודה זרה<sup style="color: gray;">8</sup> -וגו' ולא יגשו אלי לכהן לי<sup style="color: gray;">9</sup>, שהכהנים שעבדו עבודה זרה לא יגשו לכהן לי ולעשות עבודת הכהונה<sup style="color: gray;">10</sup>. אחד העובד אותה בשירות, כגון שנעשה כומר לעבודה זרה, או המשתחוה לה או המודה בה וקיבלה עליו באלוה הרי זה פסול לעולם<sup style="color: gray;">11</sup>. עבר והקריב, חילל ועבודתו פסולה<sup style="color: gray;">12</sup>, ואין קרבנו ריח ניחוח<sup style="color: gray;">13</sup>. במה דברים אמורים במזיד<sup style="color: gray;">14</sup>, אבל עבד עבודה זרה בשוגג, נחלקו אמוראים אם פסול לשמש במקדש, ועל כך ע"ע עבודה זרה. פסול זה של העובד עבודה זרה מלשמש במקדש, נראה מדברי ראשונים שנחלקו אמוראים אם הוא מדאוריתא או קנס מדרבנן<sup style="color: gray;">15</sup>. ואחרונים כתבו שהוא מדאוריתא<sup style="color: gray;">16</sup>.
על הכהנים ששימשו בבית-חוניו*, שלא ישמשו במקדש שבירושלים, ומכל מקום לא פסלו את העבודה, ע"ע בית חוניו<sup style="color: gray;">17</sup>. על דיני פסול הכהן שעבד עבודה-זרה* מעבודה במקדש, ע"ע עבודה זרה.
<h3>זר</h3>
זר* - כל שאינו מזרע אהרן הזכרים<sup style="color: gray;">18</sup> - שעבד במקדש עובר על לאו, שנאמר: וזר לא יקרב אליכם<sup style="color: gray;">19</sup>, ולוקה<sup style="color: gray;">20</sup>, מפני שהוא בלא-תעשה* שיש בו מעשה<sup style="color: gray;">21</sup>, ועבודתו פסולה<sup style="color: gray;">22</sup>, שנאמר: דבר אל אהרן ואל בניו לאמר וינזרו מקדשי בני ישראל ולא יחללו<sup style="color: gray;">23</sup>, ופירושו שבני ישראל, היינו הזרים<sup style="color: gray;">24</sup>, אף הם ינזרו כדי שלא יחללום, לימד על זר שעבד שחילל את הקדשים ופסלם<sup style="color: gray;">25</sup>. זר שעבד במקדש - עבודות מסוימות - חייב מיתה<sup style="color: gray;">26</sup>, שנאמר: והזר הקרב יומת<sup style="color: gray;">27</sup>, ועל כך ע"ע זר: העבודות שחייב עליהן. במהות המיתה שחייב הזר, נחלקו תנאים, ועל כך ע"ע הנ"ל<sup style="color: gray;">28</sup> וע' חיבי מיתות בית דין<sup style="color: gray;">29</sup>.
על דיני איסור עבודת זר במקדש, ע"ע זר.
<h3>בעל מום</h3>
כל כהן שיש בו מום אסור לעבוד עבודה במקדש<sup style="color: gray;">30</sup>, שנאמר: דבר אל אהרן לאמר איש מזרעך לדֹרֹתם אשר יהיה בו מום לא יקרב להקריב לחם אלהים<sup style="color: gray;">31</sup>, ומפי השמועה למדו שזו אזהרה שלא יקרב לעבודה<sup style="color: gray;">32</sup>, ו"לחם אלהיו" פירושו מאכל אלהיו<sup style="color: gray;">33</sup>, כי כל עניני מאכל קרויים לחם<sup style="color: gray;">34</sup>. אפילו בעל מום עובר - כל עוד מומו בו<sup style="color: gray;">35</sup> - אסור לעבוד במקדש, שנאמר: כי כל איש אשר בו מום לא יקרב<sup style="color: gray;">36</sup>, מפי השמועה למדו שזו אזהרה לבעל מום עובר<sup style="color: gray;">37</sup>. בעל-מום* שעבד, חילל העבודה ופסל אותה<sup style="color: gray;">38</sup>, שנאמר: ולא יחלל את מקדשַי<sup style="color: gray;">39</sup>, שאם עבד עבודתו מחוללת להיפסל<sup style="color: gray;">40</sup>. בעל מום שעבד, לוקה<sup style="color: gray;">41</sup>, מפני שהוא בלא-תעשה* שיש בו מעשה<sup style="color: gray;">42</sup>, ונחלקו תנאים אם חייב אף מיתה בידי שמים, ועל כך ע"ע בעל מום (א)<sup style="color: gray;">43</sup> וע' חיבי מיתה בידי שמים<sup style="color: gray;">44</sup>.
על דיני איסור עבודת בעל-מום* במקדש, ע"ע בעל מום (א). על המומים הפוסלים בכהנים, ע"ע מומי כהן.
<h3>ערל</h3>
ערל* פסול לעבודה<sup style="color: gray;">45</sup>, והלכה-למשה-מסיני* היא<sup style="color: gray;">46</sup>, ובא יחזקאל והסמיכו<sup style="color: gray;">47</sup> לכתוב<sup style="color: gray;">48</sup>, שנאמר: כל בן נכר עֶרל לב ועֶרל בשר - אף על פי שלא נתנכרו מעשיו<sup style="color: gray;">49</sup>, כגון שמתו אחיו מחמת מילה<sup style="color: gray;">50</sup> - לא יבוא אל מקדשי<sup style="color: gray;">51</sup>, לפיכך ערל שעבד חילל עבודתו<sup style="color: gray;">52</sup>. ערל שעבד אינו חייב מיתה<sup style="color: gray;">53</sup>, ואם לוקה, נחלקו ראשונים: יש סוברים שאינו לוקה<sup style="color: gray;">54</sup>, שהרי לאו זה אינו כתוב בתורה<sup style="color: gray;">55</sup>, ואין עונשים על איסור שמהלכה למשה מסיני<sup style="color: gray;">56</sup>. ויש סוברים שערל שעבד לוקה<sup style="color: gray;">57</sup>, כזר שעבד<sup style="color: gray;">58</sup>, שהרי הוא באזהרה מהלכה למשה מסיני<sup style="color: gray;">59</sup>, וכך נאמרה ההלכה, שכשם שהזר לוקה כך הערל לוקה<sup style="color: gray;">60</sup>, שההלכה למשה מסיני עשתה הערל כזר<sup style="color: gray;">61</sup>, שאזהרתו מפורשת בתורה<sup style="color: gray;">62</sup>, ולוקה<sup style="color: gray;">63</sup>, ומכל מקום לא השוה את ערל לזר אלא לענין מלקות ופיסול עבודה, אבל לא לענין חיוב מיתה<sup style="color: gray;">64</sup>.
על דיני כהן ערל הפסול לעבודה, ע"ע ערל.
<h3>טמא</h3>
כהן טמא מוזהר מלעבוד עבודה במקדש<sup style="color: gray;">65</sup>, שנאמר - גבי מקריבים בטומאה<sup style="color: gray;">66</sup> - דבר אל אהרן ואל בניו וינזרו מקדשי בני ישראל ולא יחללו<sup style="color: gray;">67</sup>, ואין נזירה אלא פרישה<sup style="color: gray;">68</sup>, שיבדלו מלעבוד<sup style="color: gray;">69</sup>, כלומר יפרשו מן הקדשים בימי טומאתם<sup style="color: gray;">70</sup>, ולוקה על לאו זה<sup style="color: gray;">71</sup>. טמא שעבד במקדש חילל עבודתו<sup style="color: gray;">72</sup> ועבודתו פסולה<sup style="color: gray;">73</sup>. עבר ועבד בטומאה - בעבודות מסויימות - במזיד, חייב מיתה בידי שמים<sup style="color: gray;">74</sup>, ולמדוהו מגזרה-שוה* ממה שנאמר בו: ולא יחללו<sup style="color: gray;">75</sup>, ונאמר בטמא שאכל תרומה - החייב מיתה בידי שמים<sup style="color: gray;">76</sup> - ומתו בו כי יחללהו<sup style="color: gray;">77</sup>, ועל העבודות הללו ע"ע טמא (א).
על דיני איסור עבודת טמא במקדש, ע"ע טמא (א): בעבודה במקדש, ושם, כל הפרטים. על כך שכהן ששימש בטומאה, אין אחיו הכהנים מביאים אותו לבית דין, אלא פרחי כהונה מוציאים אותו חוץ לעזרה ומפציעים את מוחו בגזירים, ואין ממחים עליהם בכך, ע"ע הנ"ל<sup style="color: gray;">78</sup>. על קרבן שזמנו קבוע, שהותר בטומאה, כשרוב הציבור טמאים, ע"ע טמאה בצבור.
<h3>טבול יום</h3>
כהן טבול-יום* - שטבל מטומאתו ועדיין לא העריב שמשו<sup style="color: gray;">79</sup> - שעבד במקדש, עבודתו פסולה<sup style="color: gray;">80</sup> וחילל<sup style="color: gray;">81</sup>, שנאמר: קדֹשים יהיו לאלהיהם ולא יחללו<sup style="color: gray;">82</sup>, אם אינו ענין לטמא<sup style="color: gray;">83</sup> ששימש<sup style="color: gray;">84</sup> - שכבר נלמד מכתוב אחר<sup style="color: gray;">85</sup> תניהו ענין לטבול יום<sup style="color: gray;">86</sup> ששימש<sup style="color: gray;">87</sup>. ואם עבד, לוקה<sup style="color: gray;">88</sup>, וחייב מיתה בידי שמים<sup style="color: gray;">89</sup> - באופן שאינו חייב כרת על טומאת מקדש<sup style="color: gray;">90</sup> - והדבר נלמד - כפי הלימוד בטמא*<sup style="color: gray;">91</sup> - בגזרה-שוה* "חילול" "חילול" מתרומה, שהוא במיתה<sup style="color: gray;">92</sup>.
על דיני איסור עבודת טבול יום במקדש, ע"ע טבול יום<sup style="color: gray;">93</sup>.
<h3>מחוסר כפרה</h3>
מחוסר-כפרה* - זב*, זבה* ומצורע*, שטבל<sup style="color: gray;">94</sup> והעריב שמשו<sup style="color: gray;">95</sup> ולא הביא קרבנו - פסול לעבודה<sup style="color: gray;">96</sup>, שנאמר - ביולדת*, שאף היא בכלל מחוסרי כפרה - וכפר עליה הכהן וטהֵרה<sup style="color: gray;">97</sup>, מכלל שעדיין לא נגמרה טהרתה, והוא הדין לכל מחוסרי כיפורים<sup style="color: gray;">98</sup>, ולא ליולדת בלבד<sup style="color: gray;">99</sup>. בתוספתא ובברייתא שנינו שמחוסר כפרה שעבד הרי הוא במיתה<sup style="color: gray;">100</sup>, וביארו הטעם התלמוד, שנאמר: וכפר עליה הכהן וטהֵרה<sup style="color: gray;">101</sup>, טהרה, מכלל שהיא טמאה, וטמא* ששימש במיתה<sup style="color: gray;">102</sup>. וכן יש מהראשונים שכתבו להלכה שמחוסר כפרה שעבד חייב מיתה בידי שמים<sup style="color: gray;">103</sup> ולוקה<sup style="color: gray;">104</sup>, וביארו הטעם, שמחוסר כיפורים של זב דומה לזב<sup style="color: gray;">105</sup>. ויש מהראשונים סוברים להלכה שאינו לוקה ואינו חייב מיתה בידי שמים<sup style="color: gray;">106</sup>, וביארו אחרונים הטעם, שמשום שלא מצינו לאו מפורש במחוסר כיפורים לפיכך אין בו מלקות<sup style="color: gray;">107</sup>, ואין חיוב מיתה אלא בטמא<sup style="color: gray;">108</sup> וטבול-יום*<sup style="color: gray;">109</sup>, ולא במחוסר כיפורים<sup style="color: gray;">110</sup>, ולדעתם להלכה מחוסר כיפורים של זב אינו דומה לזב<sup style="color: gray;">111</sup>.
על דיני מחוסר-כפרה* שעבד, ע"ע מחוסר כפרה.
<h3>אונן</h3>
כהן אונן אסור לעבוד עבודה* במקדש<sup style="color: gray;">112</sup>, ואם עבד - כשהוא באנינות* של תורה<sup style="color: gray;">113</sup> - עבודתו פסולה<sup style="color: gray;">114</sup>, שנאמר בכהן-גדול*: ומן המקדש לא יצא ולא יחלל<sup style="color: gray;">115</sup>, כלומר ישב ויעבוד עבודה שהיה עוסק בה ואינה מתחללת<sup style="color: gray;">116</sup>, ומתוך זה אנו למדים שכהן הדיוט שלא יצא ועבד חילל את העבודה<sup style="color: gray;">117</sup>. אונן דרבנן<sup style="color: gray;">118</sup>, אינו מחלל עבודה<sup style="color: gray;">119</sup>. עבר ועבד עבודה באנינות מן התורה, נחלקו ראשונים אם לוקה<sup style="color: gray;">120</sup>. או שאינו לוקה<sup style="color: gray;">121</sup>, לפי שאין בו לאו מפורש<sup style="color: gray;">122</sup>. ומכל מקום אינו חייב מיתה<sup style="color: gray;">123</sup>.
על דיני אונן שעבד, ע"ע אנינות: בעבודה במקדש. ושם<sup style="color: gray;">124</sup>, שכהן-גדול* עובד כשהוא אונן.
<h3>שיכור</h3>
כל כהן הכשר לעבודה, אם שתה יין ועבד - עובר על לאו<sup style="color: gray;">125</sup> - ועבודתו פסולה<sup style="color: gray;">126</sup>, שנאמר: יין ושכר אל תשת אתה ובניך אתך וגו' ולהבדיל בין הקֹּדש ובין החֹל<sup style="color: gray;">127</sup>, כדי שתבדילו בין עבודה קדושה למחוללת<sup style="color: gray;">128</sup>, הרי למדת שאם עבד, עבודתו פסולה<sup style="color: gray;">129</sup>. עבר ועבד, חייב מיתה בידי שמים<sup style="color: gray;">130</sup>, שנאמר: יין ושכר אל תשת וגו' ולא תמותו<sup style="color: gray;">131</sup>, והיינו מיתה בידי שמים, שהרי לא נאמר: יומת<sup style="color: gray;">132</sup>, ולוקה<sup style="color: gray;">133</sup>, מפני שהוא בלא-תעשה* שיש בו מעשה<sup style="color: gray;">134</sup>.
על דיני שתוי יין שעבד, ע"ע שתויי יין. ושם, על שיעור היין שישתה ויאסר לעבוד במקדש. על השתוי שאר משקים המשכרים, שלוקה אבל עבודתו כשרה, ע"ע הנ"ל.
<h3>מחוסר בגדים</h3>
מחוסר בגדים - והוא כהן גדול ששימש במקדש בפחות משמונה בגדים וכהן הדיוט ששימש בפחות מארבעה בגדים<sup style="color: gray;">135</sup> - עבודתו פסולה<sup style="color: gray;">136</sup>, וחייב מיתה<sup style="color: gray;">137</sup> בידי שמים<sup style="color: gray;">138</sup>, שנאמר: וחגרת אֹתם אבנט אהרן ובניו וחבשת להם מגבעֹת והיתה להם כהנה לחֻקת עולם<sup style="color: gray;">139</sup>, בזמן שבגדיהם עליהם כהונתם עליהם, אין בגדיהם עליהם אין כהונתם עליהם<sup style="color: gray;">140</sup>, אלא הרי הם כזרים<sup style="color: gray;">141</sup>, וזר עבודתו מחוללת<sup style="color: gray;">142</sup>, וחייב - לסוברים כן<sup style="color: gray;">143</sup>, וכן הלכה<sup style="color: gray;">144</sup> - מיתה בידי שמים<sup style="color: gray;">145</sup>. מחוסר בגדים שעבד, חייב מלקות<sup style="color: gray;">146</sup>, מפני שהוא בלא-תעשה* שיש בו מעשה<sup style="color: gray;">147</sup>.
על דיני מחוסר בגדים שעבד, ע"ע בגדי כהונה: מחוסר בגדים.
<h3>יתר בגדים</h3>
כשם שהמחוסר בגדים פוסל העבודה<sup style="color: gray;">148</sup>, כך היתר בגדים<sup style="color: gray;">149</sup>, כגון שלבש שתי כתנות או שני אבנטים<sup style="color: gray;">150</sup>, או כהן הדיוט שלבש בגדי כהן גדול, ועבד, הרי זה מחלל העבודה<sup style="color: gray;">151</sup>, שנאמר: וערכו בני אהרן הכהן את הנתחים<sup style="color: gray;">152</sup>, הכהנים בכיהונם<sup style="color: gray;">153</sup>, בבגדים הראויים להם, שהכהונה נתלית בהם<sup style="color: gray;">154</sup>, מכאן לכהן הדיוט שלבש בגדי כהן גדול ועבד שעבודתו פסולה<sup style="color: gray;">155</sup>, משום יתור בגדים<sup style="color: gray;">156</sup>. ואפילו יתר שום בגד אחר בעולם, העבודה פסולה<sup style="color: gray;">157</sup>, שנאמר: בד<sup style="color: gray;">158</sup>, שלא ילבש עמהם בגדים אחרים, יכול לא ילבש עמהם בגדי פשתן אבל ילבש עמהם בגדי צמר, תלמוד לומר: בד, יכול לא ילבש עמהם בגדי קודש אבל ילבש עמהם בגדי חול, תלמוד לומר: ומכנסי בד<sup style="color: gray;">159</sup>. יתר בגדים שעבד, לוקה<sup style="color: gray;">160</sup>, מפני שהוא בלא-תעשה* שיש בו מעשה<sup style="color: gray;">161</sup>, וכתבו ראשונים שחייב מיתה בידי שמים<sup style="color: gray;">162</sup>, כפי הדין במחוסר בגדים<sup style="color: gray;">163</sup>. ויש מהאחרונים הסובר שאינו חייב מיתה<sup style="color: gray;">164</sup>.
על דיני יתר בגדים שעבד, ע"ע בגדי כהונה: יתר בגדים.
<h3>פרום בגדים</h3>
אסור לכהנים להיכנס במקדש קרועי בגדים<sup style="color: gray;">165</sup>, שנאמר: ובגדיכם לא תפרֹמוּ<sup style="color: gray;">166</sup>, פירוש: אל תקרעו בגדיכם<sup style="color: gray;">167</sup>. ונחלקו ראשונים: יש סוברים שהוא איסור בלא-תעשה*<sup style="color: gray;">168</sup>. ויש סוברים שאינו איסור בפני עצמו, אלא אסור משום מחוסר בגדים<sup style="color: gray;">169</sup>, שבמקום הקרע אינו לבוש בהם והרי זה מחוסר בגדים, ולא נאמר ובגדיכם לא תפרֹמוּ<sup style="color: gray;">170</sup> אלא לשעה<sup style="color: gray;">171</sup>. עבד והוא קרוע בגדים, חייב מיתה<sup style="color: gray;">172</sup> בידי שמים<sup style="color: gray;">173</sup>, שנאמר: ובגדיכם לא תפרֹמוּ ולא תמותו<sup style="color: gray;">174</sup>, ממשמע שנאמר לאו אתה שומע הין<sup style="color: gray;">175</sup>. עבד עבודה קרוע בגדים, בברייתא אמרו שעבודתו פסולה<sup style="color: gray;">176</sup>, ויש מהראשונים סוברים כן<sup style="color: gray;">177</sup>, וביארו הטעם, משום שאינו בגד הראוי לעבודה, שצריכים לכבוד ולתפארת<sup style="color: gray;">178</sup>, או שבמקום הקרע אינו לבוש בהם והרי זה מחוסר בגדים<sup style="color: gray;">179</sup>, שאינו בגד כלל, ואף על פי שהוא בכלל מחוסר בגדים, כפלה התורה הלאו לחייב עליו בשני לאוין<sup style="color: gray;">180</sup>. ויש מהראשונים סוברים שעבודתו כשרה ולא חיללה<sup style="color: gray;">181</sup>, וביארו אחרונים הטעם, שהוקש לפרועי ראש, שנאמר: ראשיכם אל תפרעו ובגדיכם לא תפרֹמוּ<sup style="color: gray;">182</sup>, וכשם שפרועי ראש אין מחללים עבודה - לסוברים כן<sup style="color: gray;">183</sup> - אף קרוע בגדים אינו מחלל עבודה<sup style="color: gray;">184</sup>. וביארו אחרונים לדעה זו, שהברייתא מלמדת שכשהיו הבגדים קרועים לגמרי, מחלל עבודה - שאז אינו לכבוד ולתפארת<sup style="color: gray;">185</sup>, או שהוא כמחוסר בגדים<sup style="color: gray;">186</sup> - אבל אם היה הבגד שלם, רק שיש בו קרע אחד במקום אחד, כדרך שקורע על מת, חייב מיתה בידי שמים ואינו מחלל עבודה<sup style="color: gray;">187</sup>, שבזה לא נתבטל כבודו ותפארתו<sup style="color: gray;">188</sup>, או משום שבזה אינו כמחוסר בגדים לגמרי<sup style="color: gray;">189</sup>. קרוע בגדים ששימש - לסוברים שאיסורו בלאו<sup style="color: gray;">190</sup> - לוקה<sup style="color: gray;">191</sup>, שהוא לא-תעשה* שיש בו מעשה<sup style="color: gray;">192</sup>.
על דיני קרוע בגדים שעבד, ע"ע בגדי כהונה<sup style="color: gray;">193</sup> וע' קרועי בגדים. על גדרי הקריעה של הבגדים הפוסל לעבודה במקדש, ע"ע קרועי בגדים.
<h3>פרוע ראש</h3>
אסור לכהנים להיכנס למקדש מגודלי שיער<sup style="color: gray;">194</sup>, שנאמר: ראשיכם אל תפרעו<sup style="color: gray;">195</sup>, אל תגדלו פרע<sup style="color: gray;">196</sup>, אל תגדלו שיער<sup style="color: gray;">197</sup>. יכול אל תפרעו מן הכובע - לא תגדלו בה פרע הכובע, ויהיה תפרעו כמו: כי פרֻע הוא<sup style="color: gray;">198</sup>, שהוא מלשון גילוי, שזהו פשוטו<sup style="color: gray;">199</sup> - הרי אתה דן, נאמר כאן פריעה, ונאמר להלן פריעה - גדל פרע שער ראשו<sup style="color: gray;">200</sup> - מה פריעה האמורה להלן גידול שיער, אף פריעה האמורה כאן גידול שיער<sup style="color: gray;">201</sup>. ויחזקאל הנביא ביאר ואמר: ופרע לא ישלֵּחו<sup style="color: gray;">202</sup>, ופירושו: גידול שיער לא ירבו<sup style="color: gray;">203</sup>. ונחלקו ראשונים: יש סוברים שהאיסור הוא בלא-תעשה*, מהכתוב בתורה<sup style="color: gray;">204</sup>. ויש סוברים שאין האיסור אלא הלכה-למשה-מסיני*, ונסמך על האמור ביחזקאל<sup style="color: gray;">205</sup>, והלאו האמור בתורה לא נאמר אלא לשעה<sup style="color: gray;">206</sup>. העובד פרוע ראש חייב מיתה<sup style="color: gray;">207</sup>, שנאמר: ופרע לא ישלֵּחו<sup style="color: gray;">208</sup>, וכתוב אחריו: ויין לא ישתו כל כהן בבואם אל הֶחצר הפנימית<sup style="color: gray;">209</sup>, והוקש<sup style="color: gray;">210</sup> פרועי ראש לשתויי יין, מה שתויי יין במיתה<sup style="color: gray;">211</sup>, אף פרועי ראש במיתה<sup style="color: gray;">212</sup>, שכך היתה הלכה-למשה-מסיני*, ובא יחזקאל והסמיכה<sup style="color: gray;">213</sup> לכתוב<sup style="color: gray;">214</sup>. העובד פרוע ראש, במקום אחד בתלמוד נאמר שאף על פי שהוא במיתה, לא חילל עבודתו<sup style="color: gray;">215</sup>, וכן יש מהראשונים סוברים<sup style="color: gray;">216</sup>. וממקום אחר בתלמוד אמרו שפרוע ראש חילל עבודתו<sup style="color: gray;">217</sup>, וכן יש מהראשונים סוברים<sup style="color: gray;">218</sup>. העובד פרוע ראש - לסוברים שאיסורו בלאו<sup style="color: gray;">219</sup> - לוקה<sup style="color: gray;">220</sup>, שהוא לא תעשה שיש בו מעשה<sup style="color: gray;">221</sup>.
על דיני פרוע ראש שעבד במקדש, ע"ע פרועי ראש. ושם, על גדרי גידול שערות הראש הפוסל.
<h3>שלא רחץ ידים ורגלים</h3>
כהן שעבד ולא קידש ידיו ורגליו שחרית, חייב מיתה בידי שמים, שנאמר: ירחצו מים ולא ימֻתו<sup style="color: gray;">222</sup>, ועבודתו פסולה<sup style="color: gray;">223</sup>, והדבר נלמד בגזרה-שוה* "חוקה" "חוקה"<sup style="color: gray;">224</sup> ממחוסר בגדים<sup style="color: gray;">225</sup>, נאמר כאן: חק עולם<sup style="color: gray;">226</sup>, ונאמר להלן: חֻקת עולם<sup style="color: gray;">227</sup>, מה מחוסר בגדים מחלל עבודה<sup style="color: gray;">228</sup>, אף מי שלא רחץ ידיו ורגליו מחלל עבודה<sup style="color: gray;">229</sup>. מחוסר קדוש-ידים-ורגלים*, אף על פי שהוא במיתה, אינו לוקה, שאין בו אלא עשה<sup style="color: gray;">230</sup>.
על דיני פסול מחוסר קדוש-ידים-ורגלים* לעבודה, ע"ע קדוש ידים ורגלים.
<h3>יושב</h3>
כל העובד והוא יושב, חילל<sup style="color: gray;">231</sup>, ועבודתו פסולה<sup style="color: gray;">232</sup>, שנאמר: לעמֹד לשרת<sup style="color: gray;">233</sup>, מצוה, כשהוא אומר: העֹמדים<sup style="color: gray;">234</sup>, שינה עליו הכתוב לעכב<sup style="color: gray;">235</sup>, ומכל מקום אינו חייב מיתה<sup style="color: gray;">236</sup>. העובד והוא יושב, כתבו ראשונים שאינו לוקה, מפני שאזהרה שלו מכלל עשה היא<sup style="color: gray;">237</sup>. ויש מהאחרונים שנסתפק בדעת ראשונים אם לוקה<sup style="color: gray;">238</sup>.
על דיני יושב שעבד, ע"ע יושב. ושם<sup style="color: gray;">239</sup>, בטעם שאינו חייב מיתה. על גדרי ישיבה ועמידה, ע"ע עמידה.
<h3>חציצה בין ידו ובין הכלי</h3>
העובד ודבר חוצץ בין יד הכהן לבין הכלי שהוא עובד בו, עבודתו פסולה<sup style="color: gray;">240</sup>, שנאמר בקבלת הדם<sup style="color: gray;">241</sup>: ולקח הכהן<sup style="color: gray;">242</sup>, שתהא קבלה* בעצמו של כהן<sup style="color: gray;">243</sup>, וכן נאמר בזריקת הדם<sup style="color: gray;">244</sup>: וזרק הכהן<sup style="color: gray;">245</sup>, בעצמו במשמע, ולא שיזרוק על ידי דבר אחר<sup style="color: gray;">246</sup>.
על דיני הדבר החוצץ בין יד הכהן העובד ובין הכלי, ע"ע חציצה: במקדש<sup style="color: gray;">247</sup>.
<h3>חציצה בין רגלו ובין הארץ</h3>
העובד ודבר חוצץ בין רגלו לבין רצפת העזרה שהוא עומד עליה בשעת עבודתו - כגון שעומד על גבי כלים, על גבי בהמה, על גבי רגלי חבירו<sup style="color: gray;">248</sup> - עבודתו פסולה<sup style="color: gray;">249</sup>, שהואיל ורצפה מקדשת - האדם לעבוד עבודה שם, שאינו יכול לעבוד במקום אחר<sup style="color: gray;">250</sup>. ויש גורסים: הואיל ורצפה מקודשת<sup style="color: gray;">251</sup>, כלומר<sup style="color: gray;">252</sup> לעמוד לשרת<sup style="color: gray;">253</sup> - וכלי-שרת* מקדשים, מה כלי שרת לא יהא דבר חוצץ בינו לבין כלי שרת<sup style="color: gray;">254</sup>, אף רצפה לא יהא דבר חוצץ בינו לבין הרצפה<sup style="color: gray;">255</sup>, שאין זו עמידה מעולה<sup style="color: gray;">256</sup>. היתה רגלו אחת על הכלי או על האבן, ורגלו אחת על הרצפה, רואים כל שאילו ינטל הכלי ותנטל האבן יכול הוא לעמוד על רגלו אחת - שעל גבי הרצפה - ויעבוד, עבודתו כשרה - אף על פי שרגלו שעל הכלי או האבן מסייעת בעמידתו, מסייע* אין בו ממש<sup style="color: gray;">257</sup> - ואם לאו, עבודתו פסולה<sup style="color: gray;">258</sup>.
על דיני הדבר חוצץ בין רגל הכהן העובד ובין הארץ, ע"ע חציצה: במקדש<sup style="color: gray;">259</sup>.
<h3>בשמאל</h3>
עבודה במקדש - בעבודות מסויימות<sup style="color: gray;">260</sup> - אינה אלא בימין<sup style="color: gray;">261</sup>, ואם עבד בשמאל עבודתו פסולה<sup style="color: gray;">262</sup>, ומצינו אותה בתורה בפירוש בטהרת-מצורע*, שנאמר: וטבל הכהן את אצבעו הימנית מן השמן אשר על כפו השמאלית והזה מן השמן באצבעו<sup style="color: gray;">263</sup>, ודרשו: הימנית, המיומנת שבימין<sup style="color: gray;">264</sup>, שהיא האצבע הסמוכה לאגודל*, הרגילה למלאכה בלא שאר אצבעות ומוכנה להושיט ולטבול<sup style="color: gray;">265</sup>, ומהימנית למדים אצבע מיומנת ויד ימין<sup style="color: gray;">266</sup>, ושאר עבודות, אף על פי שלא נאמרה בהן יד ימין, יש למדו אותן בגזרה-שוה* מטהרת מצורע, שכן אמרו: כל מקום שנאמרה יד, אינה אלא ימין<sup style="color: gray;">267</sup>, וכן: כל מקום שנאמר בו אצבע או כהונה, אינו אלא ימין<sup style="color: gray;">268</sup>. ויש שלמדו לעבודות אחרות מלימודים אחרים<sup style="color: gray;">269</sup>. על העבודות שאינן כשרות אלא בימין, ע"ע הולכה<sup style="color: gray;">270</sup> וע' זריקה<sup style="color: gray;">271</sup> וע' ימין<sup style="color: gray;">272</sup> וע' קבלה. על עבודות מיוחדות שנזכר בהן שכשרות בשמאל, ע"ע הקטרה (א)<sup style="color: gray;">273</sup> והקטרה (ב)<sup style="color: gray;">274</sup>. העובד עבודה שאינה כשרה אלא בימין בשמאל אינו לוקה<sup style="color: gray;">275</sup>. קיבל בימין ושמאל מסייעתו עבודתו כשירה<sup style="color: gray;">276</sup>, שהמסייע* אין משגיחים עליו<sup style="color: gray;">277</sup>.
על דיני מי שעבד בשמאלו, ע"ע ימין<sup style="color: gray;">278</sup>.
<h2>פסולי עדות</h2>
<b>הגדרת הערך -</b> איסור קבלת עדות מרשע והנכללים באיסור זה, ואיסור עדות עם רשע, ושאר האנשים שאין מקבלים עדותם.
<h3><b>סוגי הפסולים</b></h3>
עשרה מיני פסלות הם, כל מי שנמצא בו אחד מהן הרי הוא פסול לעדות: הנשים<sup style="color: gray;">1</sup>; והעבדים<sup style="color: gray;">2</sup>; והקטנים<sup style="color: gray;">3</sup>; והשוטים<sup style="color: gray;">4</sup>; והחרשים<sup style="color: gray;">5</sup>; והסומים<sup style="color: gray;">6</sup>; והרשעים<sup style="color: gray;">7</sup>; והבזויים<sup style="color: gray;">8</sup>; והקרובים<sup style="color: gray;">9</sup>; והנוגעים בעדותם<sup style="color: gray;">10</sup>. וכן הגוי* פסול לעדות<sup style="color: gray;">11</sup>. וטרפה* יש עדויות שהוא פסול להם<sup style="color: gray;">12</sup>. ויש סוברים שאף אוהב* ושונא* פסולים לעדות<sup style="color: gray;">13</sup>.
על האוהב* לאחד מבעלי הדין, שנחלקו תנאים אם כשר לעדות, ע"ע אוהב: אוהב להעיד. על פסול גוי* לעדות*, שנחלקו ראשונים אם הוא מן התורה או מדרבנן, ע"ע גוי<sup style="color: gray;">14</sup>. על העדויות שטרפה* כשר להם ועדויות שהוא פסול להם, ע"ע טרפה (א): עדותו. על פסול כותי לעדות, ע"ע כותים<sup style="color: gray;">15</sup>. על הנוגע בעדותו, הפסול לעדות, ע"ע נוגע, ושם, כל הפרטים. על הנוטלים שכר להעיד, שעדותם בטלה, ע"ע עדות. ושם, שכל עדויותם בטלה, אף שלא ידוע שנטלו עליהם שכר, ושנחלקו ראשונים אם היינו אף עדויותיו שקודם נטילת שכר. על קרוב* הפסול לעדות וקרוב הכשר לעדות, ע"ע קרוב. על השונא* לאחד מבעלי הדין, שנחלקו תנאים אם כשר לעדות, ע"ע שונא.
<h4>גדרם</h4>
יש מפסולי העדות שהם "עד פסול" ולכן עדות שבטלה מקצתה בטלה כולה, שאם נמצא אחד מהעדים פסול, אף עדות השני אינה עולה, ויש מפסולי העדות שאין עליהם שם עד כלל, ואינם פוסלים חברם בעדותם<sup style="color: gray;">16</sup>.
<h4>מלכים</h4>
המלך* איננו מעיד<sup style="color: gray;">17</sup>, והיא גזירת חכמים<sup style="color: gray;">18</sup> בימי ינאי המלך, משום מעשה שהיה<sup style="color: gray;">19</sup>, ואף על פי שמשום כבודו של מלך אין ראוי לו להעיד, בדבר מצוה היה לו למלך להעיד, שאין חכמה לנגד ה', והיכן שנוגע לכבוד ה' אין כבוד המלך נחשב לכלום<sup style="color: gray;">20</sup>. ואף על פי שהמעשה שהיה לא היה לענין עדות, אלא לדון את המלך, כיוון שהוצרכו לגזור משום מעשה שהיה שלא לדון את המלך, ממילא הוצרכו גם כן לגזור שאין מעיד<sup style="color: gray;">21</sup>. גזירה זו איננה אמורה אלא במלכי ישראל<sup style="color: gray;">22</sup>, מפני שהם אַלָּמים בעלי זרוע<sup style="color: gray;">23</sup>, וליבם גס בהם<sup style="color: gray;">24</sup>, ואינם נכנעים תחת עול הדיינים<sup style="color: gray;">25</sup>, ויבוא מן הדבר תקלה והפסד על הדת<sup style="color: gray;">26</sup>, אבל מלכי בית דוד מעידים<sup style="color: gray;">27</sup>, שכשגזרו לא גזרו אלא על מלכים העומדים מבית ישראל אבל אם יעמדו מלכים מבית דוד לא גזרו עליהם<sup style="color: gray;">28</sup>, כיוון שמצינו בבית דוד שהזכיר הכתוב: דִּינוּ לבקר משפט<sup style="color: gray;">29</sup>, אף על פי שאירע תקלה על ידו לא היו גוזרים<sup style="color: gray;">30</sup>.
המלך שאינו מעיד, היינו בין בדיני-נפשות* ובין בדיני-ממונות*<sup style="color: gray;">31</sup>. עבר המלך והעיד, כתבו אחרונים שאין עדותו עדות<sup style="color: gray;">32</sup>, שאינו בן הגדה, שהרי להלכה כל-מלתא-דאמר-רחמנא-לא-תעביד-אי-עביד-לא-מהני*<sup style="color: gray;">33</sup>, או שכיוון שאם הוזם, לא נוכל לקיים בו דין הזמה*, שהרי אין דנים אותו<sup style="color: gray;">34</sup>, ואם כן היא עדות* שאין אתה יכול להזימה, שאינה עדות<sup style="color: gray;">35</sup>.
על פסולי עדות, שנחלקו ראשונים אם התראה* שלהם מועילה לחייב אדם בארבע-מיתות-בית-דין* או במלקות*, ע"ע התראה<sup style="color: gray;">36</sup>. על מלכי בית דוד, שלמרות שכשרים להעיד, אינם מעידים משום כבודם, ע"ע מלך.
<h3><b>קבלת עדות רשע</b></h3>
הרשעים פסולים לעדות<sup style="color: gray;">37</sup> מן התורה<sup style="color: gray;">38</sup>, והיא מצות לא-תעשה*<sup style="color: gray;">39</sup> שהזהיר הדיין<sup style="color: gray;">40</sup> שלא לקבל עדות הרשע*<sup style="color: gray;">41</sup> ולא נעשה בשביל עדותו שום דבר<sup style="color: gray;">42</sup>, שנאמר: אל תשת ידך עם רשע להיות עד חמס<sup style="color: gray;">43</sup>, מפי השמועה למדו<sup style="color: gray;">44</sup>: אל תשת רשע עד<sup style="color: gray;">45</sup>, אל תשת חמס עד<sup style="color: gray;">46</sup>, שהכוונה בזה היא, שלא ישית ידו עם רשע להיות עד<sup style="color: gray;">47</sup>, כי בזה יהיה עד מי שהוא איש חמס<sup style="color: gray;">48</sup>, להוציא את החמסנים ואת הגזלנים - ושאר בעלי עבירות<sup style="color: gray;">49</sup> - שהם פסולים לעדות<sup style="color: gray;">50</sup>, שנאמר: לא יקום עד חמס באיש<sup style="color: gray;">51</sup>, שלא יקבל הדיין עדות הרשע, כי כבר יהיה עדותו עדות איש חמס, שישקר בעדות לרוב נטייתו לקניין הממון בחמס<sup style="color: gray;">52</sup>. ואין הרצון בזה שלא ישית ידו עם רשע באופן שיהיה עד חמס - ונפסול לעדות העוברים עבירה משום ממון בלבד - כי לא היה צריך לומר עם רשע, כי אף על פי שלא היה רשע לא היה ראוי שישית ידו עימו להיות עד חמס<sup style="color: gray;">53</sup>, ואל תשת חמס אינו פירוש של אל תשת רשע עד, אלא תחילת הכתוב אל תשת ידך עם רשע<sup style="color: gray;">54</sup>, משמע אל תשת רשע עד, וסוף הכתוב: להיות עד חמס<sup style="color: gray;">55</sup>, משמע שלא תשת חמס עד<sup style="color: gray;">56</sup>. ומכל מקום עיקר הלימוד מהכתוב הוא לרשע של חמס בלבד<sup style="color: gray;">57</sup>, שכן התורה למדתהו בפרט, שנאמר: אל תשת ידך עם רשע להיות עד חמס<sup style="color: gray;">58</sup>.
על רשע של חמס, הפסול אף על פי שאין בו מלקות, מפני שהוא רשע שהתורה למדתהו בפרט, עי' להלן<sup style="color: gray;">59</sup>. על האמוראים הסוברים שהכתוב בא לפסול לעדות העוברים עבירות של תאוות חימוד ממון בלבד, עי' להלן<sup style="color: gray;">60</sup>, ושם<sup style="color: gray;">61</sup>, שאין הלכה כדבריהם.
<h4>עבירה על לאו</h4>
יש מהראשונים סוברים שאינו עובר על לאו זה, אלא כשקיבל עדות איש רשע ועשה דבר בשביל עדותו<sup style="color: gray;">62</sup>. ויש מהראשונים שנראה מדבריהם שעובר על לאו זה, אף בקבלת העדות בלבד<sup style="color: gray;">63</sup>.
<h4>המקום והזמן</h4>
מצוה זו נוהגת בכל מקום ובכל זמן<sup style="color: gray;">64</sup>.
<h4>העוברים על הלאו</h4>
מצוה זו, כתבו ראשונים שנוהגת בזכרים אבל לא בנשים, שאין דנות - לסוברים כן<sup style="color: gray;">65</sup>. ולסוברים שנשים כשרות לדון<sup style="color: gray;">66</sup>, אף בהן - שיצטרכו לקבל עדות<sup style="color: gray;">67</sup>. וכתבו אחרונים שאף אם נשים אינן דנות נוהגת בהן מצוה זו אם קיבלו בעלי דין עליהם<sup style="color: gray;">68</sup>.
על הסוברים שאף עד עובר על הלאו, אם מעיד עם עד שקר, עי' להלן<sup style="color: gray;">69</sup>.
<h4>במנין המצוות</h4>
מצוה זו נמנית במנין-המצות*<sup style="color: gray;">70</sup>. ויש ממוני המצוות שלא מנאה<sup style="color: gray;">71</sup>, שלדעתו פירוש הכתוב שהזהיר היוצר שלא יבטיח אדם לחבירו עד שקר אפילו אינו מעיד משעת הבטחה<sup style="color: gray;">72</sup>. וכן יש מהראשונים שכתבו בפשט הכתוב<sup style="color: gray;">73</sup>.
שאר פסולי עדות שהם מן התורה<sup style="color: gray;">74</sup>, אין נכללים בלאו זה<sup style="color: gray;">75</sup>.
<h4>מלקות</h4>
העובר על לאו זה וקיבל עדות איש רשע ועשה דבר בשביל עדותו, אינו לוקה עליו, לפי שהוא לאו-שאין-בו-מעשה*<sup style="color: gray;">76</sup>. ואפילו עשה בו מעשה, אין לוקים עליו בכל דבר שבממון, לפי שאין לוקים על לאו-הניתן-להשבון*<sup style="color: gray;">77</sup>. ואפילו בדיני-נפשות* שלא שייך להשבון, מכל מקום לא שייך מלקות<sup style="color: gray;">78</sup>.
<h4>טעם המצוה</h4>
בטעם המצוה כתבו ראשונים, שכל מי שעל עצמו לא חס ולא יחוש על מעשיו הרעים לא יחוש על אחרים, ועל כן אין ראוי להאמינו בדבר<sup style="color: gray;">79</sup>, ופסולו מחמת שנחשד לשקר<sup style="color: gray;">80</sup>.
<h4>כשאין חשש שמשקר</h4>
אף על פי שפסולו של הרשע הוא מפני שהוא חשוד לשקר<sup style="color: gray;">81</sup>, מכל מקום כתבו אחרונים שהתורה פסלה את הרשע, שמשום שהוא רשע שמא משקר, ומשום חשש שקר גזרת-הכתוב* שלא יהא נאמן מכל וכל ועדותו לא תחשב עדות<sup style="color: gray;">82</sup>, אפילו היכן שידענו שאינו משקר<sup style="color: gray;">83</sup>, שפסול רשע להעיד הוא משום שחשוד לשקר וגם הוא גזירת המלך<sup style="color: gray;">84</sup>. ויש מהאחרונים סוברים שהטעם שרשע פסול להעיד, הוא שנחשד להעיד שקר ולא מגזרת המלך בלי טעם<sup style="color: gray;">85</sup>, ואין חילוק בזה בין פסול מחמת רשע של חמס לפסול מחמת רשע שאינו של חמס, שלעולם חוששים שמא משקר<sup style="color: gray;">86</sup>. ויש שנסתפקו אם הטעם הוא שנחשד להעיד או שהוא גזירת הכתוב<sup style="color: gray;">87</sup>. ויש מהאחרונים מחלקים: פסול רשע של חמס הוא אף משום שחשוד לשקר, אבל פסול רשע שאינו של חמס אינו אלא משום גזירת הכתוב בלבד<sup style="color: gray;">88</sup>.
<h4>איסור כובש עדותו</h4>
פסול עבירה מחמת רשעו, אינו עובר על איסור כובש עדותו<sup style="color: gray;">89</sup>, כשאינו מעיד<sup style="color: gray;">90</sup>. ואפילו לא ידעו בית הדין ברשעו, ויכול לעשות תשובה ולחזור מרשעתו ודי בכך להכשירו לעדות, כל זמן שיודע בעצמו שאינו מתחרט אינו עובר על האיסור<sup style="color: gray;">91</sup>.
<h4>בכלל הרשעים</h4>
אי זהו רשע - האמור לענין: אל תשת רשע עד<sup style="color: gray;">92</sup> - כל שעבר עבירה שחייבים עליה מלקות<sup style="color: gray;">93</sup> - מן התורה<sup style="color: gray;">94</sup> - זהו רשע ופסול לעדות<sup style="color: gray;">95</sup>, שהרי התורה קראה למחוייב מלקות רשע, שנאמר: והיה אם בִּן הכות הרשע<sup style="color: gray;">96</sup>, ואין צריך לומר מחוייב מיתת בית דין<sup style="color: gray;">97</sup> שהוא פסול<sup style="color: gray;">98</sup>, שנאמר: אשר הוא רשע למות<sup style="color: gray;">99</sup>, וכן חיבי-כריתות*<sup style="color: gray;">100</sup>.
על כך שהעובר עבירה שחייב עליה מלקות או מיתת בית דין נפסל בכך לעדות לדברי הכל כשעובר העבירה לתיאבון, עי' להלן<sup style="color: gray;">101</sup>. על כך שהעובר עבירה שחייב עליה מלקות או מיתת בית דין, נחלקו אמוראים אם נפסל בכך לעדות כשעובר העבירה להכעיס, עי' להלן<sup style="color: gray;">102</sup>, ושם<sup style="color: gray;">103</sup>, שלהלכה נפסל בכך. על רשע של חמס, הפסול אף על פי שאין בו מלקות, מפני שהוא רשע שהתורה למדתהו בפרט, עי' להלן<sup style="color: gray;">104</sup>. על מקבלי צדקה מהגויים בפרהסיא, שיש מהראשונים סוברים שפסולים לעדות משום שהוא חילול השם מחמת ממון והוא כרשע של חמס, עי' להלן: הבזוי<sup style="color: gray;">105</sup>. על שלוש עבירות שאמרו בהן יהרג-ואל-יעבור*, אם עבר עליהם, שנחלקו ראשונים אם נפסל לעדות, ע"ע יהרג ואל יעבור; יעבור ואל יהרג<sup style="color: gray;">106</sup>. על עדים-זוממים* שנפסלו לעדות, ושנחלקו אמוראים אם נפסלו משעת עדותם, או למפרע, ע"ע עדים זוממים.
<h4>עבירה שאין עליה מלקות</h4>
עבר עבירה מן התורה שאין בה מלקות* - כגון לאו-שאין-בו-מעשה*<sup style="color: gray;">107</sup>, לסוברים כן<sup style="color: gray;">108</sup>, וכן הלכה<sup style="color: gray;">109</sup>, ולאו-הניתק-לעשה*<sup style="color: gray;">110</sup> ולאו-הניתן-לתשלומים*<sup style="color: gray;">111</sup> - נחלקו בו הדעות:
א) יש סוברים שחיבי-לאוין* שאין בהם מלקות, אינם פסולים לעדות<sup style="color: gray;">112</sup>.
ב) ויש סוברים שפסולים מדרבנן<sup style="color: gray;">113</sup>, שלא גרע איסור תורה שאין בו מלקות מאיסור דרבנן, שהעובר עליו הוא פסול מדרבנן<sup style="color: gray;">114</sup>, שהרי מלוה ברבית* פסול מדרבנן<sup style="color: gray;">115</sup> - לסוברים כן<sup style="color: gray;">116</sup> - שהוא לאו-הניתק-לעשה* ואין בו מלקות<sup style="color: gray;">117</sup>, לסוברים כן<sup style="color: gray;">118</sup>.
ג) ויש סוברים שהעובר על לאו שאין בו מלקות פסול לעדות מן התורה<sup style="color: gray;">119</sup>, שהרי גזלן פסול מן התורה<sup style="color: gray;">120</sup>, אף על פי שאינו לוקה, שהרי הוא לאו-הניתן-בתשלומים*<sup style="color: gray;">121</sup>, שכל שעוברים בלא תעשה אנו קוראים להם חייבי מלקיות<sup style="color: gray;">122</sup>. ואף על פי שגנב וגזלן הוא רשע שבכתוב<sup style="color: gray;">123</sup>, אף העושה מלאכה בשבת פסול לעדות, שהוא לאו-שניתן-לאזהרת-מיתת-בית-דין*<sup style="color: gray;">124</sup>. ואינו פסול לעדות, אלא כשעבר בקום עשה, אבל לא כשעבר בשב ואל תעשה<sup style="color: gray;">125</sup>. ומכל מקום העובר על לאו שאין בו מעשה, יש מהאחרונים סוברים שאף לדעה זו אינו נפסל לעדות<sup style="color: gray;">126</sup>, שאין לוקים עליו לקלות הענין<sup style="color: gray;">127</sup>, ואין בו מלקות כלל ועיקר<sup style="color: gray;">128</sup>, שהואיל ולא עשה מעשה פטרו התורה ממלקות כי לא עשה איסור בפועל, אינו פסול לעדות מהתורה, כי אין האיסור כל כך חמור<sup style="color: gray;">129</sup>, ומכל מקום העובר על לאו הניתק לעשה, נפסל לעדות<sup style="color: gray;">130</sup>, שמה שלאו הניתק לעשה אינו במלקות, אינו משום קלות הענין, אלא משום שחייב להוציא ולבטל האיסור, ואם לא ביטלו חייב מלקות - לסוברים כן<sup style="color: gray;">131</sup> - ואם כן אין זה לקלות הענין, ונפסל לעדות לחומר איסורו<sup style="color: gray;">132</sup>. ויש מהאחרונים סוברים שהדבר תלוי במחלוקת ראשונים: שלדעת הסוברים להלכה שהעובר על לאו הניתק לעשה אינו לוקה עד שיבטל את העשה בידים<sup style="color: gray;">133</sup>, אינו נפסל לעדות עד שיבטל העשה בידים, ולדעת הסוברים להלכה שכל שאינו יכול לקיים את העשה, לוקה<sup style="color: gray;">134</sup>, אף אם לא קיים העשה באונס, נפסל לעדות<sup style="color: gray;">135</sup>.
להלכה כתבו הפוסקים שהעובר עבירה שאין בה מלקות, פסול לעדות מדרבנן<sup style="color: gray;">136</sup>. ויש מהם סוברים שאין הדברים אמורים אלא כשמחוייב מכת-מרדות*<sup style="color: gray;">137</sup>, שהואיל ומחוייב מכת מרדות עשאהו כעין של תורה ונקרא רשע<sup style="color: gray;">138</sup>.
על פסולי עדות מדרבנן, שיש הסוברים שאף על פי שנפסלו לעדות, היינו להוציא ממון על ידם, אבל אם תפס אין מוציאים מידו, עי' להלן<sup style="color: gray;">139</sup>. על כך שלדעת הסוברים שחיבי-לאוין* שאין בהם מלקות פסולים לעדות מדרבנן<sup style="color: gray;">140</sup>, העובר עבירה שיש בה מלקות, שאינה מפורסמת, ולא התרו בו, פסול לעדות מדרבנן, עי' להלן<sup style="color: gray;">141</sup>.
<h4>לאו שניתן לאזהרת מיתת בית דין</h4>
אף לסוברים שהעובר על לאו שאין בו מלקות כשר לעדות<sup style="color: gray;">142</sup>, העובר על לאו-שניתן-לאזהרת-מיתת-בית-דין*, פסול לעדות<sup style="color: gray;">143</sup>, אף על פי - שאינו חייב מיתה - ואינו לוקה<sup style="color: gray;">144</sup>, שהרי חמור איסורו מלאו שיש בו מלקות - לסוברים כן<sup style="color: gray;">145</sup> - שהעובר עליו פסול לעדות<sup style="color: gray;">146</sup>, ומה שאין בו מלקות הוא משום שחמור איסורו<sup style="color: gray;">147</sup>. ויש מהאחרונים שנסתפק בזה<sup style="color: gray;">148</sup>.
<h4>עינוי אלמנה</h4>
המענה אלמנה*<sup style="color: gray;">149</sup> ויתום<sup style="color: gray;">150</sup>, שאף שעשה מעשה הרי זה כלאו-שאין-בו-מעשה* שאין לוקים עליו<sup style="color: gray;">151</sup>, ומכל מקום עונשו מפורש בתורה - וחרה אפי והרגתי אתכם בחָרב<sup style="color: gray;">152</sup> - נסתפקו אחרונים אם כיוון שעונשו מפורש יותר ממלקות היא עבירה חמורה שפסול אף על פי שאין לוקים, כמו לאו-שניתן-לאזהרת-מיתת-בית-דין*<sup style="color: gray;">153</sup>.
<h4>ביטל עשה</h4>
המבטל מצות עשה, נחלקו בו אחרונים: יש סוברים שלא נפסל לעדות<sup style="color: gray;">154</sup>, אפילו מדרבנן<sup style="color: gray;">155</sup>, שאינה עבירה שחייב עליה מלקות<sup style="color: gray;">156</sup>, ואינו פסול עד שיעבור - על לאו - בקום ועשה<sup style="color: gray;">157</sup>, או שהוא פורק עול לגמרי<sup style="color: gray;">158</sup>. ויש מהאחרונים סוברים שהמבטל מצות עשה נפסל לעדות<sup style="color: gray;">159</sup> מדרבנן, אם חייב עליה מכת-מרדות*<sup style="color: gray;">160</sup>.
במה דברים אמורים, כשביטל מצות עשה של תורה יום אחד, אם עשה כן שלא בפריקת עול אלא מחמת עצלות או תאווה אינו נפסל בפעם אחד<sup style="color: gray;">161</sup>, אבל אם עשה כן בפריקת עול - ששחק ממצוה זו או שאינו חושש תדיר למצוה זו<sup style="color: gray;">162</sup> - פסול לעדות מן התורה<sup style="color: gray;">163</sup>, מפני שהוא מין<sup style="color: gray;">164</sup> - הפסול לעדות<sup style="color: gray;">165</sup> - וכן כתבו גאונים וראשונים שמי שאינו זריז בתפלה* ובמצוות ובדרך-ארץ* פסול לעדות<sup style="color: gray;">166</sup>, וביארו אחרונים הטעם, שמראה שהוא פורק עול מלכות שמים<sup style="color: gray;">167</sup>. וכן הפורק עול מצוות דרבנן מעל צווארו, אפילו מצוה היותר קלה, כתבו אחרונים שהרי זה מין ופסול מן התורה<sup style="color: gray;">168</sup>, עד שישוב בתשובה שלימה<sup style="color: gray;">169</sup>.
<h4>התראת ספק</h4>
לסוברים שאף על לאו שאין בו מלקות נפסל לעדות מן התורה<sup style="color: gray;">170</sup>, כתבו אחרונים שלאו שאין לוקים עליו אלא משום התראת-ספק*, ששמה התראה - לסוברים כן<sup style="color: gray;">171</sup> - אינו נפסל עליו לעדות מן התורה<sup style="color: gray;">172</sup>, דהיינו כשהספק הוא במעשה עצמו, אם הוא אסור<sup style="color: gray;">173</sup>, אבל כשהמעשה ודאי אסור, אלא שיש להסתפק בהתראה<sup style="color: gray;">174</sup>, נפסל לעדות<sup style="color: gray;">175</sup>, כפי הדין במי שעבר עבירה מפורסמת של תורה ולא התרו בו כלל, שנפסל לעדות<sup style="color: gray;">176</sup>, שמכל מקום הוא ודאי איסור<sup style="color: gray;">177</sup>.
<h4>מקלל אביו ואימו</h4>
אף לסוברים שהעובר על לאו שאין בו מלקות כשר לעדות<sup style="color: gray;">178</sup>, יש מהאחרונים מסתפקים שאפשר שהמקלל-אביו-ואמו* - אפילו שלא בשם<sup style="color: gray;">179</sup> - פסול לעדות<sup style="color: gray;">180</sup>, מכיוון שהוא ארור ובנידוי, שנאמר בו: ואלה יעמדו על הקללה בהר עיבל<sup style="color: gray;">181</sup>, והעובר על החרם* פסול מדברי תורה<sup style="color: gray;">182</sup>, ואף על פי שאינו מנודה לשעבר<sup style="color: gray;">183</sup>, וגם - המנהג<sup style="color: gray;">184</sup> - שהעובר על החרם אינו מנודה עד שינדוהו<sup style="color: gray;">185</sup>. ויש מהאחרונים סוברים שודאי אינו נפסל, שהרי על כל עבירות שבתורה מושבע ועומד, וכתוב: ארור אשר לא יקים<sup style="color: gray;">186</sup>, ומכל מקום לא נפסל לעדות כל שאין בו מלקות<sup style="color: gray;">187</sup>. ומכל מקום המקלל אביו ואימו ודאי פסול מדרבנן, שהוא במכת-מרדות*<sup style="color: gray;">188</sup>.
<h4>עשה שאינו דוחה לא תעשה ועשה</h4>
במקום שאין עשה-דוחה-לא-תעשה* ועשה, אם עבר ועשה, נחלקו אחרונים: יש סוברים שפסול לעדות<sup style="color: gray;">189</sup>, לראשונים הסוברים שכשעבר ועשה לוקה<sup style="color: gray;">190</sup>, פסולו מדאוריתא, ולראשונים הסוברים שכשעבר ועשה אינו לוקה<sup style="color: gray;">191</sup>, פסולו מדרבנן<sup style="color: gray;">192</sup> - לסוברים שהעובר על לאו ואינו לוקה נפסל לעדות מדרבנן<sup style="color: gray;">193</sup>, וכן הלכה<sup style="color: gray;">194</sup> - וכן הכריעו להלכה<sup style="color: gray;">195</sup>. ויש מהאחרונים מצדדים שאינו נפסל לעדות, שהרי סובר שמצוה עושה<sup style="color: gray;">196</sup>.
<h4>אוכל נבילות לתיאבון</h4>
משומד* אוכל נבילות לתיאבון - לדברי הכל<sup style="color: gray;">197</sup>, אף לסוברים שכשאוכל נבילות להכעיס כשר לעדות<sup style="color: gray;">198</sup> - פסול לעדות<sup style="color: gray;">199</sup>, והוא הדין כשעובר שאר עבירות שחייבים עליהם מלקות<sup style="color: gray;">200</sup>, או אף מיתת בית דין<sup style="color: gray;">201</sup>, לתיאבון<sup style="color: gray;">202</sup>. בטעם הדבר נחלקו הדעות: א) יש גורסים בתלמוד: שאם ברעבונו אכל נבלה, אם ירעב יקבל ארבעה זוזים ויעיד<sup style="color: gray;">203</sup>, וביארו ראשונים שאם אכל נבילה לתיאבון אכילת בשר, אנו אומרים כשם שבתאוותו לאכול בשר עבר על לא תאכלו כל נבלה*<sup style="color: gray;">204</sup>, כך בתאוותו לדבר אחר יקח ממנו ממון<sup style="color: gray;">205</sup>, ויעיד עדות שקר<sup style="color: gray;">206</sup>, ויעבור על לא תענה ברעך עד שקר<sup style="color: gray;">207</sup>, שכיוון שעובר להנאתו על דעת קונו, כמו כן היה עושה בשביל הנאת ממון ומעיד שקר<sup style="color: gray;">208</sup>. לדעה זו פסול זה הוא מסברא*<sup style="color: gray;">209</sup>, והוא פסול אף על פי שאינו רשע של חמס<sup style="color: gray;">210</sup>. ויש סוברים שהוא בכלל רשע של חמס<sup style="color: gray;">211</sup>. וכתבו אחרונים שלדעה זו אף אם אינו אוכל רק היכן שאינו מוצא כלל של היתר, פסול לעדות, שכמו שתאוות הבשר מעבירתו על הדת כן תעבירנו חמדת הממון<sup style="color: gray;">212</sup>. ב) ויש מהראשונים סוברים שכיוון שמשום ממון עושה, שהרי שכיח בזול יותר משל היתר, הוא כרשע של חמס ופסול לעדות<sup style="color: gray;">213</sup>. וכתבו אחרונים שלדעה זו אם אינו אוכל רק היכן שאינו מוצא כלל של היתר, כשר<sup style="color: gray;">214</sup>. ג) ויש מהראשונים סוברים שמשומד אוכל נבילות, אוכל והולך כל שעה ואינו שב מרשע, והוא כמשומד המתיר עצמו לעבודה-זרה* בלא יצר, ויש לומר שכן התיר עצמו לכל עבירות, ואף להעיד שקר<sup style="color: gray;">215</sup>.
ויש מהראשונים החולק על כל זה - וגורס בתלמוד<sup style="color: gray;">216</sup> - משומד לאכול נבילות לתיאבון כשר - ופירש - שאינו רשע, שלהשיב נפשו הוא עושה<sup style="color: gray;">217</sup>.
<h4>אוכל נבילות להכעיס</h4>
משומד אוכל נבילות להכעיס לשמים - שאף על פי שהיתר שכיח בזול כאיסור, אוכל נבלות להכעיס לפניו יתברך<sup style="color: gray;">218</sup>, והוא הדין כשעובר שאר עבירות שחייבים עליהם מלקות<sup style="color: gray;">219</sup>, או אף מיתת בית דין<sup style="color: gray;">220</sup>, להכעיס<sup style="color: gray;">221</sup> - נחלקו בו אמוראים:
א) אביי אמר פסול לעדות, שהוא רשע*, והתורה אמרה: אל תשת רשע עד<sup style="color: gray;">222</sup>, ואף על פי שלא יהיה באותו העוון שום פנייה לממון כלל<sup style="color: gray;">223</sup>, ולכן האוכל בשר-בחלב* נקרא רשע ופסול לעדות<sup style="color: gray;">224</sup>. ואין אנו צריכים לרשע של חמס, דהיינו עבירה שממין חמדת ממון, אלא אף בשאר עבירות כן, אלא שברשע של חמס פסול אף במקום שאין שם מלקות<sup style="color: gray;">225</sup>, ושאר עבירות לא נפסלו מן התורה - לסוברים כן<sup style="color: gray;">226</sup> - אלא בעבירה שיש בעבירתה מלקות<sup style="color: gray;">227</sup>.
ב) ורבא אמר שמשומד אוכל נבילות להכעיס כשר לעדות, שאנו צריכים חמס<sup style="color: gray;">228</sup>, כלומר שרק כשעושה איסור משום ממון הוא שחש לו הכתוב שלא להיות עד חמס, שהרי כתוב: אל תשת ידך עם רשע להיות עד חמס<sup style="color: gray;">229</sup>, אבל רשע שחוטא שלא משום ממון, אין לחוש לו, שלא יהיה עד חמס<sup style="color: gray;">230</sup>, והכתוב מדבר על רשע של חמס, כגון גזלן ומה שדומה לו, ואנו מרבים כל היכן שעושה משום חימוד ממון, שדומה לגזלן<sup style="color: gray;">231</sup>.
להלכה נפסק בתלמוד כאביי, שההלכה כמותו נגד רבא ביע"ל קג"ם<sup style="color: gray;">232</sup>. וכן פסקו ראשונים ואחרונים להלכה שאין הפרש בין אם עובר על עבירות לתיאבון או להכעיס<sup style="color: gray;">233</sup>, ומשומד אוכל נבילות אפילו לתיאבון פסול, וכל שכן להכעיס, שאין צורך ברשע של חמס<sup style="color: gray;">234</sup>, שכיוון שקיימא לן כאביי, אם כן יותר ראוי להיות פסול רשע להכעיס מרשע לתיאבון<sup style="color: gray;">235</sup>. ויש מהראשונים שפסק כרבא<sup style="color: gray;">236</sup>.
<h4>הורג בשגגה</h4>
ההורג בשגגה כשר לעדות<sup style="color: gray;">237</sup>, אף קודם שעשה תשובה<sup style="color: gray;">238</sup>, שהרי רוצח שגלה לעיר מקלטו אינו יוצא משם לעולם, לא לעדות מצוה ולא לעדות ממון ולא לעדות נפשות<sup style="color: gray;">239</sup>, הרי שכשר לכל עדות, אם לא שהורג נפש במזיד<sup style="color: gray;">240</sup>.
<h4>בכלל אנשי חמס</h4>
עוד יש שם רשעים שהם פסולים לעדות אף על פי שהן בני תשלומים ואינן בני מלקות, הואיל ולוקחים ממון שאינו שלהם בחמס פסולים<sup style="color: gray;">241</sup>, שנאמר: כי יקום עד חמס באיש<sup style="color: gray;">242</sup>, והתורה למדתהו בפרט, שנאמר: אל תשת ידך עם רשע להיות עד חמס<sup style="color: gray;">243</sup>. וברשע של חמס פסול אף במקום שאין שם מלקות<sup style="color: gray;">244</sup>, שכיוון שחשודים על ממון חשודים להעיד שקר<sup style="color: gray;">245</sup>, ושאר עבירות לא נפסלו מן התורה - לסוברים כן<sup style="color: gray;">246</sup> - אלא בעבירה שיש בעבירתה מלקות<sup style="color: gray;">247</sup>. ואיש חמס הוא הלוקח ממון חברו בחמס<sup style="color: gray;">248</sup>, כגון הגנבים<sup style="color: gray;">249</sup> והגזלנים<sup style="color: gray;">250</sup>, ואפילו גנב וגזל באקראי פסול לעדות<sup style="color: gray;">251</sup>.
על המלוה בריבית קצוצה<sup style="color: gray;">252</sup> שנפסל לעדות, שהוא בכלל איש חמס, עי' להלן<sup style="color: gray;">253</sup>. ושם<sup style="color: gray;">254</sup>, שאף הלווה פסול לעדות. על העדים בשטר שיש בו ריבית קצוצה, שנחלקו הדעות אם פסולים לעדות, עי' להלן<sup style="color: gray;">255</sup>. על הערב להלוואה בריבית קצוצה, שנחלקו הדעות אם פסול לעדות, עי' להלן<sup style="color: gray;">256</sup>. על סופר של שטר של הלוואה בריבית קצוצה, אם פסול לעדות, עי' להלן<sup style="color: gray;">257</sup>. על פסול גזלן* לעדות, ע"ע גזלן<sup style="color: gray;">258</sup>, ושם<sup style="color: gray;">259</sup>, שפסולו מן התורה, ושם<sup style="color: gray;">260</sup>, על הלימוד מהכתוב לפסול זה. על תחילת הזמן שהגזלן נפסל בו לעדות, ע"ע הנ"ל<sup style="color: gray;">261</sup>. אימתי הגזלן חוזר לכשרות, ע"ע הנ"ל: תשובתו. על עדים-זוממים* שנפסלו לעדות, שהם בכלל אנשי חמס, ע"ע עדים זוממים.
<h4>גונב מגוי</h4>
גונב ממון הגוי - לסוברים, וכן הלכה, שגזל-הגוי* אסור<sup style="color: gray;">262</sup> - כשר לעדות<sup style="color: gray;">263</sup>, שאף על פי שהוא בכלל הגנבים<sup style="color: gray;">264</sup> ופסול מן התורה<sup style="color: gray;">265</sup>, מכיוון שאנשים אינם יודעים שזה אסור, אלא אדרבה הם אומרים שמצוה עושים<sup style="color: gray;">266</sup>, שהרי כתוב: ואכלת את שלל אֹיבֶיך<sup style="color: gray;">267</sup>, שהרי יש כמה תנאים הסוברים שגניבת הגוי מותרת<sup style="color: gray;">268</sup>, וכיוון שהם חושבים שדבר זה מותר לא נפסל לשום עדות<sup style="color: gray;">269</sup>, עד שיתרו בו עדים ויודיעוהו שדבר זה אסור מן התורה ושהעושה זה נפסל לעדות<sup style="color: gray;">270</sup>.
<h4>החולק עם הגנב</h4>
אינו נפסל אלא הגנב - או הגזלן<sup style="color: gray;">271</sup> - עצמו<sup style="color: gray;">272</sup>, ולא המקבל פיקדון ממנו<sup style="color: gray;">273</sup>, ולא אפילו החולק עימו<sup style="color: gray;">274</sup>. בטעם שהחולק עם הגנב כשר לעדות, נחלקו אחרונים: יש מפרשים הטעם שהוא לא עשה חמס<sup style="color: gray;">275</sup>. ויש מפרשים הטעם שאינו נפסל, כיוון שאין זה איסור מפורסם<sup style="color: gray;">276</sup>, ולאנשים משמע שאין איסור בדבר<sup style="color: gray;">277</sup>. ויש מפרשים הטעם שאינו נפסל, שלפוסלו צריכים ידיעה ברורה שעבר<sup style="color: gray;">278</sup>, ושמא גם בלעדו היה גונב<sup style="color: gray;">279</sup>.
ויש מהאחרונים המפקפק לגבי חולק עם הגנב, שאף על פי שאינו חייב מלקות, אבל על כל פנים עשה איסור, שלקח וסייע לגנב, ועובר על לפני עור<sup style="color: gray;">280</sup>, ואף על פי שאין בו מלקות, בדבר שיש בו חימוד ממון, אף על לאו כזה נפסל לעדות<sup style="color: gray;">281</sup>.
היתה הגזילה בידו, נחלקו אחרונים:
א) יש סוברים שאף אם הגניבה עדיין בידו ואינו מחזירו, כשר לעדות<sup style="color: gray;">282</sup>, שהחולק אינו גזלן ולא גנב, שכיוון שכבר נגנב מבית הבעלים ואינו ברשותו, שוב אינו עובר על איסור גניבה<sup style="color: gray;">283</sup>, ואף על פי שחייב להחזירו לבעליו, מכל מקום לא נפסל לעדות, שאינו נפסל אלא משום גניבה<sup style="color: gray;">284</sup>. או משום שלא משמע לאנשים איסור בזה, ולכן לא נפסל לעדות<sup style="color: gray;">285</sup>.
ב) ויש מהאחרונים המצדדים שלא נאמר שהחולק עם הגנב כשר לעדות, אלא אם חלק עם הגנב לאחר יאוש בעלים והוא יאוש ושינוי רשות, ואף על פי שמחוייב לשלם דמיו הואיל וידע, מכל מקום אין כאן משל חבירו בידו, או שהמדובר שם במקרה שלא היתה הגזילה שוב בידו<sup style="color: gray;">286</sup>, אבל אם בידו ממון של חבירו מהנגזל ולוקחו בידו לעכבו, הרי הוא רשע של חמס ופסול לעדות<sup style="color: gray;">287</sup>, שהרי הנוטל אבידת ישראל קודם יאוש על מנת לגוזלה, עובר משום לא תגזל<sup style="color: gray;">288</sup> ומשום לא תוכל להתעלם<sup style="color: gray;">289</sup>, ואינו כשר אלא אם החזיר או שהודה ורוצה להחזיר<sup style="color: gray;">290</sup>.
נשתמש החולק - או מקבל הפיקדון - בגזילה או עשה בה שינוי, יש מהאחרונים סוברים שנפסל לעדות<sup style="color: gray;">291</sup>, שאם נשתמש בגזילה, הוסיף על הגזילה של הראשון, והוא ודאי גזלן<sup style="color: gray;">292</sup>, וכן אם עשה שינוי* בגזילה, שבשעה שמשנה עובר על לאו של לא תגזל<sup style="color: gray;">293</sup>, שהוא גזילה מחדש<sup style="color: gray;">294</sup>.
יש מהאחרונים שחידש שהמראה מקום לחבירו לגנוב וחלק עימו פסול לעדות<sup style="color: gray;">295</sup>.
<h4>האומר לחבירו צא וגנוב לי</h4>
האומר לחבירו: צא וגנוב לי, כתבו ראשונים ואחרונים שאינו נפסל לעדות, שהרי אין-שליח-לדבר-עברה*<sup style="color: gray;">296</sup>, ואינו נפסל לעדות אלא הגנב עצמו<sup style="color: gray;">297</sup>. ויש מהאחרונים סוברים שיש להסתפק אם במקרה כזה יש שליח לדבר עבירה ופסול לעדות<sup style="color: gray;">298</sup>, והכריעו להלכה שפסול לעדות<sup style="color: gray;">299</sup>.
<h4>מחמת עבירה שהיא מדבריהם</h4>
מלבד הגזלנים הפסולים מן התורה<sup style="color: gray;">300</sup>, הוסיפו חכמים לפסול העוברים על גזל של דבריהם, או שחששו בהם שהם גזלנים, או שדבק בהם אבק גזל, ואלו הם: החמסנים<sup style="color: gray;">301</sup>; הגוזל מציאת חרש-שוטה-וקטן*<sup style="color: gray;">302</sup>; הרועים<sup style="color: gray;">303</sup>; הגבאים והמוכסים<sup style="color: gray;">304</sup>; מפריחי יונים<sup style="color: gray;">305</sup>; המשחק בקוביא<sup style="color: gray;">306</sup>, בקליפי אגוזים וקליפי רמונים<sup style="color: gray;">307</sup>.
עבר עבירה שהיא מדבריהם שאין בה חימוד ממון, נחלקו ראשונים:
א) יש סוברים שאף אם עבר עבירה שאין בה חימוד ממון, פסול לעדות מדרבנן<sup style="color: gray;">308</sup>, שהרי להלכה נפסק שאין צורך ברשע של חמס<sup style="color: gray;">309</sup>, ולפיכך האוכל בשר עוף בחלב - שאין איסורו אלא מדרבנן, לסוברים כן<sup style="color: gray;">310</sup> - פסול לעדות מדבריהם<sup style="color: gray;">311</sup>.
ב) ויש מהראשונים סוברים שהעובר עבירה מדבריהם אינו פסול לעדות מדרבנן, אלא בחשד ממון<sup style="color: gray;">312</sup>, ולפיכך האוכל בשר עוף בחלב אינו פסול לעדות אפילו מדבריהם<sup style="color: gray;">313</sup>. שמה שלא צריכים - להלכה<sup style="color: gray;">314</sup> - רשע של חמס, היינו כשהוא רשע בפני עצמו שעבר בעבירה שחייבים עליה מלקות, אבל זה שעבר על איסור דרבנן בדבר שאינו של חמס אינו נקרא רשע וכשר הוא<sup style="color: gray;">315</sup>, שרק כשיש חימוד ממון חששו שכמו שעבר עבירה משום ממון יעבור גם להעיד שקר בשביל ממון<sup style="color: gray;">316</sup> או הנאה שיהנה לו<sup style="color: gray;">317</sup>, אבל בלא חימוד ממון, אף על פי שעבר עבירה אחרת, איננו חושדים שיעיד גם כן שקר<sup style="color: gray;">318</sup>, שכיוון שיש מהאמוראים סוברים שאף באיסור דאורייתא אינו נפסל רק כשיש בעבירה חימוד ממון, אף על פי שאין אנו מוחזקין כן, מכל מקום באיסור דרבנן ודאי כן הוא, ולא נעשה מחלוקת רחוקה<sup style="color: gray;">319</sup>.
אף להלכה נחלקו הפוסקים: יש פוסקים שהעובר עבירה מדרבנן שאין בה חימוד ממון, פסול מדרבנן<sup style="color: gray;">320</sup>. ויש פוסקים שאינו פסול כלל<sup style="color: gray;">321</sup>.
<h4>המלוה והלווה בריבית</h4>
המלוה ברבית* הוא בכלל איש חמס<sup style="color: gray;">322</sup>, אחד המלוה ואחד הלווה שניהם פסולים לעדות<sup style="color: gray;">323</sup> מן התורה<sup style="color: gray;">324</sup>, אם ריבית קצוצה - ריבית האסורה מן התורה<sup style="color: gray;">325</sup> - עשו<sup style="color: gray;">326</sup>. ויש מהראשונים סוברים שהלווה בריבית פסול מדרבנן<sup style="color: gray;">327</sup>, שאף על פי שעבר על איסור דאורייתא, אינו נפסל מדאורייתא, שלא משמע להם לאנשים איסור, אלא למלווה, שיש לו רווח, אבל ללווה שמפסיד בו, לא<sup style="color: gray;">328</sup>. ויש מהראשונים סוברים שכל מלוה בריבית פסול מדרבנן<sup style="color: gray;">329</sup>, אם משום שאין חמס במה שהוא נותן לו מדעתו<sup style="color: gray;">330</sup>, או משום שכל הפסול משום לאו שאין בו מלקות, פסולו מדרבנן<sup style="color: gray;">331</sup> - לסוברים כן<sup style="color: gray;">332</sup> - והוא דוקא במלוה, שחייב בהשבה, והוא לאו-הניתק-לעשה* - לסוברים כן<sup style="color: gray;">333</sup> - אבל גבי לווה הלא אין שייך בו השבה, והוא לאו גמור גם למלקות ופסול מדאורייתא<sup style="color: gray;">334</sup>.
על המלוה באבק* ריבית<sup style="color: gray;">335</sup>, שפסול לעדות מדרבנן, עי' להלן<sup style="color: gray;">336</sup>. ושם<sup style="color: gray;">337</sup>, שנחלקו ראשונים אם הלווה פסול.
<h4>עדים על הלוואה בריבית</h4>
עדים החתומים על שטר שיש בו ריבית קצוצה, נחלקו בהם גאונים וראשונים:
א) יש מהגאונים וראשונים סוברים שאינם פסולים לעדות<sup style="color: gray;">338</sup>, אם משום שלא תשימון עליו נשך<sup style="color: gray;">339</sup> לאנשים במלוה ולווה - או אף בערב, לסוברים כן<sup style="color: gray;">340</sup> - משמע להם, ולכן אינם נפסלים בכך<sup style="color: gray;">341</sup>. ואף על פי שהלווה בריבית פסול מדרבנן - לסוברים כן<sup style="color: gray;">342</sup> - משום שלא משמע לו האיסור<sup style="color: gray;">343</sup>, אין לדמות גזרת חכמים זה לזה, וקצת מהעבריינים שפסלוהו אם עוברים איסור שאיסורו דבר תורה אף שלא משמע להו, וקצת שלא היה פוסלים, כפי עוצם חכמתם ובינתם בדינים ותיקוני הענין לצורך זמן<sup style="color: gray;">344</sup>. או שהעדים אינם נפסלים לעדות, שאינם עדי חמס<sup style="color: gray;">345</sup>, שאין להם להרוויח בדבר כלום<sup style="color: gray;">346</sup>. או שלא נפסלו משום שהיא עבירה שאין עליה מלקות<sup style="color: gray;">347</sup> - ואין נפסלים בכך, לסוברים כן<sup style="color: gray;">348</sup> - ויש מהאחרונים מצדדים שאין הדברים אמורים אלא אם היה מלוה בריבית, אף בלעדי העדים, אבל אם היה מלוה רק בעדים, עוברים על לפני-עור-לא-תתן-מכשול*, ונפסלים בכך<sup style="color: gray;">349</sup>.
ב) ויש מהראשונים סוברים שעדים החתומים על שטר שיש בו ריבית פסולים לעדות<sup style="color: gray;">350</sup> מדאוריתא<sup style="color: gray;">351</sup>, כיוון שעובר על לא תשימון עליו נשך<sup style="color: gray;">352</sup>, אף על פי שאין מרוויחים<sup style="color: gray;">353</sup>, שמן הסתם לא נטלו שכר<sup style="color: gray;">354</sup>, ואין להם שום הנאה<sup style="color: gray;">355</sup>, שהרי להלכה אוכל נבילות להכעיס פסול לעדות<sup style="color: gray;">356</sup>, ואין צריך רשע של חמס<sup style="color: gray;">357</sup> בדאוריתא<sup style="color: gray;">358</sup>. ואף על פי שהוא לאו שאין בו מלקות, לדעתם אף בלאו שאין בו מלקות פסולים מדאוריתא<sup style="color: gray;">359</sup>. או שמה שלאו-הניתק-לעשה* אינו במלקות, אינו משום קלות הענין, אלא משום שחייב להוציא ולבטל האיסור, ואם לא ביטלו חייב מלקות - לסוברים כן<sup style="color: gray;">360</sup> - ואם כן אין זה לקלות הענין, ונפסל לעדות לחומר איסורו<sup style="color: gray;">361</sup>. או כיוון שגבי עדים אין שייך בהם השבה, והוא לאו גמור גם למלקות ופסול מדאוריתא<sup style="color: gray;">362</sup>.
ג) ויש שנסתפקו אם עדים החתומים על שטר ריבית נפסלו לעדות<sup style="color: gray;">363</sup>.
להלכה כתבו אחרונים שעדים החתומים על שטר של ריבית, אינם פסולים לעדות<sup style="color: gray;">364</sup>.
על עדי שטר הלוואה באבק* ריבית, שהכל מודים שאינם פסולים לעדות, עי' להלן<sup style="color: gray;">365</sup>.
<h4>ערב להלוואה בריבית</h4>
ערב* להלוואה ברבית*, נחלקו בו גאונים וראשונים: א) יש מהגאונים וראשונים סוברים שכשר לעדות<sup style="color: gray;">366</sup>, כפי הדין - לסוברים כן<sup style="color: gray;">367</sup> - בעדים<sup style="color: gray;">368</sup>, שכן לא תשימון עליו נשך, לאנשים במלוה ולווה משמע להם<sup style="color: gray;">369</sup>, או שכיוון שלא נהנה כלום, אינו נפסל<sup style="color: gray;">370</sup>. ב) ויש מהראשונים סוברים שערב להלוואה בריבית פסול לעדות<sup style="color: gray;">371</sup>, אם משום שאף העדים פסולים לעדות<sup style="color: gray;">372</sup>, או שאף על פי שעדים כשרים ערב פסול, שכן לא תשימון עליו נשך, לאנשים במלוה ולווה וערב משמע להם<sup style="color: gray;">373</sup>, ואף על פי שהוא לאו שאין בו מלקות, שהרי אין הוא לאו-שאין-בו-מעשה* - ואין לוקים על לאו שאין בו מעשה, לסוברים כן<sup style="color: gray;">374</sup> - לדעתם אף כשעובר על לאו כזה נפסל<sup style="color: gray;">375</sup>. ג) ויש מהראשונים שנסתפקו אם ערב להלוואה בריבית נפסל בכך<sup style="color: gray;">376</sup>, כפי שנסתפקו בדין עדים<sup style="color: gray;">377</sup>.
<h4>סופר להלוואה בריבית</h4>
סופר הכותב שטר של הלוואה ברבית*, לדעת הסוברים שהעדים פסולים לעדות<sup style="color: gray;">378</sup>, והערב פסול לעדות<sup style="color: gray;">379</sup>, אף הסופר פסול לעדות<sup style="color: gray;">380</sup>.
<h4>אבק ריבית מלוה</h4>
המלוה ברבית*, אם אבק* ריבית - ריבית האסורה מדרבנן<sup style="color: gray;">381</sup> - עשה, הרי הוא פסול מדבריהם<sup style="color: gray;">382</sup>. והלווה, נחלקו בו ראשונים: יש סוברים שהוא פסול מדבריהם<sup style="color: gray;">383</sup>. ויש סוברים שאינו פסול<sup style="color: gray;">384</sup>, שלדעתם אין איסור אבק ריבית אלא לנוטל הריבית, ולא לנותן הריבית<sup style="color: gray;">385</sup>.
העדים החתומים על שטר של אבק ריבית כשרים לעדות<sup style="color: gray;">386</sup>.
על אבק* ריבית, ע"ע אבק: אבק רבית וע' רבית. על המלוה ולווה ברבית* קצוצה והעדים החתומים על השטר, שהם פסולים לעדות מדאוריתא, עי' לעיל<sup style="color: gray;">387</sup>.
<h4>עדים בשטר מוקדם</h4>
עדים החתומים על שטר-חוב* מוקדם<sup style="color: gray;">388</sup>, פסולים לעדות<sup style="color: gray;">389</sup>, אלא אם כן חתמו באונס נפשות, או טעו בעיבורו של חודש<sup style="color: gray;">390</sup>. ואם כתבו שטר ללווה ללא הקנאה, ולא לווה עד אחר זמן, אף על פי שאין כותבים שטר אלא אם כן הלווה בפנינו או מסר מייד<sup style="color: gray;">391</sup>, העדים כשרים<sup style="color: gray;">392</sup>. וכן עדים החתומים על שטר חוב מאוחר<sup style="color: gray;">393</sup>, כשרים לעדות<sup style="color: gray;">394</sup>.
<h4>בועל ארמית</h4>
הבועל-ארמית* בפרהסיא* שקנאים פוגעים בו<sup style="color: gray;">395</sup>, נקרא רשע<sup style="color: gray;">396</sup> ופסול לעדות<sup style="color: gray;">397</sup> מדאורייתא<sup style="color: gray;">398</sup>. והבועל בצינעא, יש מהאחרונים סוברים שפסול מדרבנן<sup style="color: gray;">399</sup>, שהרי כל האיסור לבוא על גויה בצינעא הוא מגזירת בית דין של חשמונאי - לסוברים כן<sup style="color: gray;">400</sup> - ויש מהאחרונים סוברים שפסול מדאורייתא<sup style="color: gray;">401</sup>.
<h4>רודף אחר הערוה</h4>
הרודף* אחר ערוה, כתבו אחרונים שאף על פי שניתן להצילו בנפשו להצילו מעבירה<sup style="color: gray;">402</sup>, עדיין לא עבר עבירה שנקרא רשע עליה<sup style="color: gray;">403</sup>, וכשר לעדות<sup style="color: gray;">404</sup>.
<h4>התראה</h4>
כל הנפסל בעבירה, אם העידו עליו שני עדים שעשה עבירה פלונית, אף על פי שלא התרו בו - שהרי אינו לוקה<sup style="color: gray;">405</sup> - הרי זה פסול לעדות<sup style="color: gray;">406</sup>, שכן קוברי המת ביום טוב ראשון, שנחלקו בהם אמוראים אם כשרים או פסולים<sup style="color: gray;">407</sup>, על כרחך שלא התרו בהם, שאם התרו בהם לא שייך לומר שסוברים שעושים מצוה<sup style="color: gray;">408</sup>, ולמרות זאת רב פפא פסלם<sup style="color: gray;">409</sup>, ורב הונא בריה דרב יהושע שהכשירם<sup style="color: gray;">410</sup>, הוא משום שסוברים שעושים מצוה<sup style="color: gray;">411</sup>, הרי שאלמלא זאת היה פוסלם, למרות שלא התרו בהם<sup style="color: gray;">412</sup>.
במה דברים אמורים, כשעבר על דברים שפשט בישראל שהן עבירה<sup style="color: gray;">413</sup>, אבל אם ראוהו עדים עובר על דבר שרוב העם אינם יודעים איסורו<sup style="color: gray;">414</sup>, שקרוב העושה להיות שוגג, צריכים להזהירו<sup style="color: gray;">415</sup> בהתראה*<sup style="color: gray;">416</sup>, שיאמרו העדים לעובר לא תעשה מה שאתה עושה או מה שאתה רוצה לעשותו ואל תעשה אתה מתחייב מלקות או כרת והשיב העובר כבר ידעתי זה ואף על פי כן אני עושה ועשה אחר ההתראה<sup style="color: gray;">417</sup>, ואחר כך יפסל<sup style="color: gray;">418</sup>, שכל שיש לתלות שאינו עושה בזדון אלא שהוא טועה, אינו נפסל לעדות<sup style="color: gray;">419</sup>.
לדעת הסוברים - וכן הלכה<sup style="color: gray;">420</sup> - שחיבי-לאוין* שאין בהם מלקות פסולים לעדות מדרבנן<sup style="color: gray;">421</sup>, העובר עבירה שיש בה מלקות, שאינה מפורסמת, ולא התרו בו, שכשר לעדות<sup style="color: gray;">422</sup>, היינו מן התורה, ומכל מקום פסול לעדות מדרבנן<sup style="color: gray;">423</sup>.
<h4>המכה את חבירו</h4>
המכה את חבירו - במזיד<sup style="color: gray;">424</sup>, שעובר בכך על איסור<sup style="color: gray;">425</sup> - כתבו ראשונים שנקרא רשע ופסול לעדות<sup style="color: gray;">426</sup>. ונחלקו ראשונים בטעם הדבר: יש סוברים שהוא משום שלהלכה נפסק כאביי<sup style="color: gray;">427</sup>, שאין צריך רשע של חמס<sup style="color: gray;">428</sup>. ויש סוברים שהחובל בחבירו נקרא רשע של חמס<sup style="color: gray;">429</sup>, שכן אמרו: חבֹל ישיב רשע גזלה ישלם<sup style="color: gray;">430</sup>, אף על פי שגזילה משלם רשע הוא<sup style="color: gray;">431</sup>, הרי שרשע גמור הוא וראוי לפוסלו לעדות ולשבועה<sup style="color: gray;">432</sup>, והוא הדין חובל בחבירו במזיד<sup style="color: gray;">433</sup>.
פסול זה, כתבו אחרונים שהוא מן התורה<sup style="color: gray;">434</sup>, שאם חבל בחבירו הכאה שאין בה שוה פרוטה, הוא לאו שיש בו מלקות<sup style="color: gray;">435</sup>, ואם היכהו מכה שיש בה שוה פרוטה, שהוא חייב בתשלומי ממון, שאינו לוקה<sup style="color: gray;">436</sup>, הרי ודאי אינו יוצא ידי פיסולו, וכי מפני שהיתה ההכאה יותר גדולה יוכשר<sup style="color: gray;">437</sup>.
ויש מהאחרונים החולק על כל זה וסובר שהמכה את חבירו בהכאה שיש בה שוה פרוטה אינו נפסל לעדות, שכן הוא לאו-הניתן-לתשלומים* ואינו לוקה, והואיל והתורה פטרתו ממלקות אינו נקרא רשע ואף על פי שעדיין לא שילם הממון<sup style="color: gray;">438</sup>. ואף על פי שאמרו: חבֹל ישיב רשע גזלה ישלם<sup style="color: gray;">439</sup>, אף על פי שגזילה משלם רשע הוא<sup style="color: gray;">440</sup>, רשע של דברי-קבלה* לא חשוב רשע לענין מה שפסלה תורה לעדות<sup style="color: gray;">441</sup>.
על הפסול לעדות מחמת שהיכה את חבירו, אימתי חוזר לכשרותו, עי' להלן: חזרתו לכשרות<sup style="color: gray;">442</sup>.
<h4>המגביה יד על חבירו להכותו</h4>
המגביה יד על חבירו להכותו - אף על פי שלא היכהו<sup style="color: gray;">443</sup> - נקרא רשע<sup style="color: gray;">444</sup> וכתבו ראשונים שפסול לעדות<sup style="color: gray;">445</sup>, שהרי להלכה נפסק כאביי<sup style="color: gray;">446</sup>, שאין צריך רשע של חמס<sup style="color: gray;">447</sup>. פסול זה, כתבו אחרונים שהוא מדרבנן<sup style="color: gray;">448</sup>, אף על פי שהוא איסור דאורייתא<sup style="color: gray;">449</sup>, משום שעובר על לא תעשה שאין בו מלקות<sup style="color: gray;">450</sup> - שהוא פסול מדרבנן, לסוברים כן<sup style="color: gray;">451</sup>, וכן הלכה<sup style="color: gray;">452</sup> - או משום שנאמר: ויאמר לרשע למה תכה רעך<sup style="color: gray;">453</sup>, ופירושו שלא היכהו עדיין אלא הגביה ידו עליו וקראו משה רשע<sup style="color: gray;">454</sup>, לפיכך פסלוהו חכמים לעדות<sup style="color: gray;">455</sup>. ויש מהאחרונים החולק על כל זה וסובר שהמגביה יד על חבירו להכותו כשר לעדות, שכשמכה את חבירו כשר לעדות - לסוברים כן<sup style="color: gray;">456</sup> - ואם פסול לעדות, נמצא האומר לעשות יתר מן העושה מעשה<sup style="color: gray;">457</sup>.
על הפסול לעדות מחמת שמגביה יד על חבירו להכותו, אימתי חוזר לכשרותו, עי' להלן: חזרתו לכשרות<sup style="color: gray;">458</sup>. על הפסול לעדות שחשוד על השבועה*, ע"ע, ושם, שהצד שכנגדו נשבע ונוטל.
<h4>המזיק במזיד</h4>
המזיק לחבירו במזיד, כתבו ראשונים שאע"פ שדעתו בשעה שמזיק לשלם לו ההיזק נקרא רשע של חמס - ופסולו מן התורה<sup style="color: gray;">459</sup> - שכן אמרו: חבֹל ישיב רשע גזלה ישלם<sup style="color: gray;">460</sup>, אף על פי שגזילה משלם רשע הוא<sup style="color: gray;">461</sup>, הרי שרשע גמור הוא וראוי לפוסלו לעדות ולשבועה<sup style="color: gray;">462</sup>.
על המזיק לחבירו במזיד, שכיוון שחשוד על השבועה*, אפילו היה טוען המזיק בברי שלא הזיק אלא כך וכך, שאינו נשבע ונפטר, אלא חבירו נשבע ונוטל, ע"ע שבועת הנוטלין.
<h4>קוברי המת ביו"ט</h4>
קוברי המת ביום-טוב* ראשון - שאסרם הכתוב בעשיית מלאכה<sup style="color: gray;">463</sup> - וחייבים מלקות<sup style="color: gray;">464</sup> - על עשיית מלאכה ביום טוב<sup style="color: gray;">465</sup>, שהוא לאו<sup style="color: gray;">466</sup>, וכל חיבי-לאוין* שהם חיבי-מלקיות* פסולים לעדות<sup style="color: gray;">467</sup> - נחלקו בהם אמוראים:
א) לדעת רב פפא פסולים לעדות, שהרי רשעים הם<sup style="color: gray;">468</sup>. ונחלקו ראשונים אם הטעם הוא שהשכירו עצמם לאבל שיקברו מתו מלפניו<sup style="color: gray;">469</sup>, ומשום שכר ממון עוברים על דת<sup style="color: gray;">470</sup>, והם כרשע של חמס<sup style="color: gray;">471</sup>. או - שלא השכירו עצמם, אלא לשם מצוה נתכוונו - והטעם שפסולים לעדות משום שסובר כאביי שאין צורך ברשע של חמס<sup style="color: gray;">472</sup>. פסול זה, יש מהראשונים ואחרונים סוברים שהוא מדרבנן<sup style="color: gray;">473</sup>, שכיוון שטועים וחושבים שלשם מצוה נתכוונו, אף על פי שהאמת אינה כן, אינם נפסלים מן התורה<sup style="color: gray;">474</sup>, או משום שצורכי המת הם מלאכה-שאינה-צריכה-לגופה*, שאיסורה בשבת יום טוב - לסוברים כן<sup style="color: gray;">475</sup> - היא מדרבנן<sup style="color: gray;">476</sup>. ויש מהאחרונים סוברים בדעת ראשונים שהוא מדאורייתא<sup style="color: gray;">477</sup>, שהרי אנו בקיאים בקביעות הירח<sup style="color: gray;">478</sup> - ואין עושים שני ימים טובים בחוץ-לארץ* משום ספק<sup style="color: gray;">479</sup> - ואם אין אומרים שכשרים לעדות משום שסוברים מצוה עושים, אף מהתורה נפסלים<sup style="color: gray;">480</sup>, ומלאכה שאינה צריכה לגופה בשבת ויום טוב אסורה - לסוברים כן<sup style="color: gray;">481</sup> - מן התורה<sup style="color: gray;">482</sup>. ולא אמרו שפסולים מדרבנן, אלא כשלא התרו בהם, שאז אינם חייבים מלקות, ופסולם - לסוברים כן<sup style="color: gray;">483</sup> - אינו אלא מדרבנן<sup style="color: gray;">484</sup>.
ב) ולדעת רב הונא בריה דרב יהושע כשרים הם - כיוון שאנו יכולים למצוא להם טענה של זכות<sup style="color: gray;">485</sup> - שהרי סוברים שעושים מצוה<sup style="color: gray;">486</sup>, ואע"פ שמנדים אותם חכמים<sup style="color: gray;">487</sup>, הרי שבמזיד הם עושים<sup style="color: gray;">488</sup>, סבורים הם שכפרה עושים להם חכמים<sup style="color: gray;">489</sup>, לכפר להם על מה שעשו מלאכה ביום טוב<sup style="color: gray;">490</sup>, ולא כדי שיחזרו בהם<sup style="color: gray;">491</sup>, שלדעתם מותר לחלל יום טוב בשביל המצוה<sup style="color: gray;">492</sup>. יש מהראשונים מפרשים שלדעה זו אפילו אם מנדים אותם חכמים על הראשונה, וחוזרים ועוברים ושונים בעבירה, כשרים לעדות<sup style="color: gray;">493</sup>. ויש מהראשונים מפרשים לדעה זו, שאפילו נידו אותם ולא באו להתיר נידויים<sup style="color: gray;">494</sup>, שלא באו לפני חכמים להתנצל לפניהם ולומר שלשם מצוה נתכוונו<sup style="color: gray;">495</sup>, הרי שברשעותם הם עומדים<sup style="color: gray;">496</sup>, כשרים לעדות<sup style="color: gray;">497</sup>, שאין חוששים לבוא, כי מאחר שנידו אותם יודעים הם שחטאו לפיכך לא רצו לבא להתיר להם נדויים והם חפצים באותו העונש כדי שיתכפר להם העוון<sup style="color: gray;">498</sup>.
להלכה נחלקו ראשונים ואחרונים:
א) יש פוסקים כרב פפא שקוברי המת ביום טוב ראשון פסולים לעדות<sup style="color: gray;">499</sup>, שכן לגירסתם רב פפא עשה מעשה ופסלם, ורב הונא בריה דרב יהושע רק סבר להכשירם<sup style="color: gray;">500</sup> - וההלכה היא כמעשה רב<sup style="color: gray;">501</sup> - ויש מהם הסוברים שאינם נפסלים אלא היכן שנידו אותם<sup style="color: gray;">502</sup>, אבל כל מקום שלא משמע להם שיש איסור ולא נידו אותם, אינם נפסלים<sup style="color: gray;">503</sup>.
ב) ויש מהראשונים ואחרונים פוסקים כרב הונא בריה דרב יהושע שקוברי המת ביום טוב ראשון כשרים לעדות<sup style="color: gray;">504</sup>, אפילו נידו אותם ושנו בדבר<sup style="color: gray;">505</sup>, שכן לגירסתם שניהם עשו מעשה<sup style="color: gray;">506</sup>, או שאפילו אם גורסים שרב הונא לא עשה מעשה אלא רק סבר להכשירם, מכל מקום רב פפא שתק ולא השיב לרב הונא<sup style="color: gray;">507</sup>. ודוקא קוברי מת, משום שסוברים שמצוה הם עושים, אבל מחללי יום טוב בדבר אחר פסולים<sup style="color: gray;">508</sup>.
<h4>העובר על השבועה</h4>
אל תשת רשע עד, אל תשת חמס עד<sup style="color: gray;">509</sup>, אלו מועלים בשבועות<sup style="color: gray;">510</sup>, דהיינו העובר על השבועה<sup style="color: gray;">511</sup>. ונחלקו אמוראים: לדעת אביי שאף מי שאינו רשע של חמס פסול לעדות<sup style="color: gray;">512</sup>, מועלים בשבועות, היינו אחד שבועת-שוא*<sup style="color: gray;">513</sup>, שנשבע לשנות את הידוע לאדם<sup style="color: gray;">514</sup>, אע"פ שאינו רשע של חמס<sup style="color: gray;">515</sup>, ואחד שבועת ממון<sup style="color: gray;">516</sup>, דהיינו שבועת שקר של ממון<sup style="color: gray;">517</sup>, ש"שבועות", הרבה משמע<sup style="color: gray;">518</sup>. וכן הלכה<sup style="color: gray;">519</sup>. ולדעת רבא שרשע שאינו של חמס כשר לעדות<sup style="color: gray;">520</sup>, הנשבע לשקר שבועת שוא כשר לעדות<sup style="color: gray;">521</sup>, ו"שבועות" היינו "שבועות דעלמא"<sup style="color: gray;">522</sup>, כלומר שבועות שנשבעים זה לזה<sup style="color: gray;">523</sup>, או שבועות הרבה של ממון שבאים ליד בני אדם ומועלים בהם<sup style="color: gray;">524</sup>, או שבועות רבות שיש, כגון שבועת מודה-במקצת* ושבועת עד-אחד* ושבועת-השומרים*<sup style="color: gray;">525</sup>.
לדעת אביי - וכן הלכה<sup style="color: gray;">526</sup> - כתבו ראשונים שאף הנשבע לשקר בשבועת-בטוי* פסול לעדות<sup style="color: gray;">527</sup>. ונחלקו ראשונים: יש סוברים שהוא הדין בשבועה להבא<sup style="color: gray;">528</sup>, כגון שלא אוכל, ואכל<sup style="color: gray;">529</sup>, שאע"פ שלא עשה מעשה - ואינו חייב מלקות*<sup style="color: gray;">530</sup> - מכל מקום עבירה זו חייבים עליה מלקות, והוא נקרא חייב מלקות<sup style="color: gray;">531</sup>, או משום שיש לומר שנשבע על אמת ובאותה השעה היה בדעתו לקיים שבועתו<sup style="color: gray;">532</sup>. ויש סוברים שאינו נפסל אלא בשבועה שלשעבר<sup style="color: gray;">533</sup>, כגון שנשבע שכבר אכל ולא אכל<sup style="color: gray;">534</sup>, שבשעה שיצתה שבועה מפיו יצאה לשקר, אבל בשבועה להבא<sup style="color: gray;">535</sup>, כיוון שאינו חייב מלקות*, שלא עשה מעשה<sup style="color: gray;">536</sup> - והעובר על לאו ואינו חייב מלקות כשר לעדות<sup style="color: gray;">537</sup>, לסוברים כן<sup style="color: gray;">538</sup> - אינו פסול לעדות<sup style="color: gray;">539</sup>, אם עבר על שבועתו בשב ואל תעשה, כגון שנשבע לאכול ולא אכל, אבל אם עבר על שבועתו בקום ועשה, שנשבע שלא לאכול ואכל, נפסל לעדות<sup style="color: gray;">540</sup>.
אף להלכה נחלקו הפוסקים: יש פוסקים שהנשבע שבועת ביטוי להבא, כשר לעדות<sup style="color: gray;">541</sup>. ויש פוסקים שפסול לעדות מדרבנן, שלהלכה העובר על לאו ואינו חייב מלקות פסול לעדות מדרבנן<sup style="color: gray;">542</sup>. ויש מהפוסקים שהסתפק בדינו<sup style="color: gray;">543</sup>.
לסוברים שהעובר על לאו שאין בו מלקות אינו נפסל לעדות אלא מדרבנן<sup style="color: gray;">544</sup>, העובר על חרם* קדמונים<sup style="color: gray;">545</sup> ועל חרם-דרבנו-גרשם*, כיוון שאי אפשר להשביע את הנולדים<sup style="color: gray;">546</sup>, אין אלא חרם ואין בו מלקות, אפילו אם אסור מן התורה אינו נפסל לעדות אלא מדרבנן<sup style="color: gray;">547</sup>.
המנודה<sup style="color: gray;">548</sup>, אף לסוברים שיש המנודים על עבירה שאין לה עיקר בתורה<sup style="color: gray;">549</sup>, נפסל לעדות, שנדוי* חמור ממלקות ובשביל זה נקרא רשע<sup style="color: gray;">550</sup>.
על המועל בשבועות אימתי חוזר לכשרותו, עי' להלן: חזרתו לכשרות<sup style="color: gray;">551</sup>. על כך שהעובר על חרם<sup style="color: gray;">552</sup> שהחרימו הקהל פסול לעדות, שהוא כעובר על שבועת-בטוי* שפסול לעדות<sup style="color: gray;">553</sup>, ע"ע חרם (ב)<sup style="color: gray;">554</sup>. על כך שהעובר על תקנות-הקהלות* אינו נפסל לעדות, ע"ע תקנות הקהלות.
<h4>משומדים</h4>
המוסרים<sup style="color: gray;">555</sup> והאפיקורוסים<sup style="color: gray;">556</sup> והמינים<sup style="color: gray;">557</sup> והמשומדים<sup style="color: gray;">558</sup>, לא הוצרכו חכמים למנות אותן בכלל פסולי העדות<sup style="color: gray;">559</sup>, שלא מנו אלא רשעי ישראל, אבל אלו המורדים הכופרים פחותים הן מן הגוים, שהגוים לא מעלים ולא מורידים ויש לחסידיהם חלק לעולם-הבא*<sup style="color: gray;">560</sup>, ואלו מורידין-ולא-מעלין*<sup style="color: gray;">561</sup>, ואין להן חלק לעולם הבא<sup style="color: gray;">562</sup>.
האנוסים* שעבר עליהם חרב השמד, ועמדו ימים רבים בין הגוים גוזרי השמד ולא מלטו נפשם אל ארץ אחרת שיעבדו השם בלי פחד, כתבו ראשונים שיש בהם שני אופנים: א) יש מהם שהיה יכולת בידם לצאת מן הארץ ההיא ולמלט נפשם מן השמד, אלא מאחר שהמירו אף אם תחילתם באונס אחר כן פרקו עול שמים ומרצונם הולכים בחוקות הגוים ועוברים על כל מצוות התורה, ופסולים לעדות<sup style="color: gray;">563</sup>. ב) ויש אחרים שהיו יוצאים בלב שלם ובנפש חפצה מן השמד אלא שאין יכולת בידם כי לא יספיק אשר בידם אל ההוצאות המרובות שיש להם לעשות להוציא עצמם ונשיהם וטפם, ואולי מספיק להם להוציא עצמם אבל הם יראים פן בהניחם אנשי ביתם בין הגוים יתערבו בהם וילמדו ממעשיהם ולא יצאו משם לעולם, והם בוחרים להתעכב שם למען הביא את בני ביתם בכבל רסן התורה ומצוותיה עד ירחמו עליהם מן השמים ויפתחו עליהם שערי הצלה, ואף אם לפי האמת כל שאפשר להם להציל עצמם חייבים להציל אף אם יעזבו בניהם ובני ביתם, אינם פסולים להעיד, שהרי אינם חושבים לעשות עבירה בעכבתם כיון שעושין כן כדי שלא יטמעו בניהם בין הגוים<sup style="color: gray;">564</sup>.
מי שאמר להמיר כמה פעמים, אף על פי שפייסוהו ולא עשה מעשה, כתבו אחרונים שיש להחמיר להחשיבו כמשומד, ופסול מן התורה<sup style="color: gray;">565</sup>, אבל אם הטיל תנאי שאם יעשו לו כך וכך ימיר, יש להסתפק, וראוי להחמיר לכתחילה<sup style="color: gray;">566</sup>.
משומד*, אימתי חוזר לכשרותו, עיי' להלן: חזרתו לכשרות<sup style="color: gray;">567</sup>. על פסול מוסר* לעדות, ע"ע מוסר (א)<sup style="color: gray;">568</sup>, ושם, כל הפרטים. על האומר בפרהסיא* שילך וימסור ממונו של ישראל, שפסול לעדות אף על פי שעדיין לא מסר, ע"ע הנ"ל<sup style="color: gray;">569</sup>.
<h4>כשיש לתלות שהוא טועה</h4>
כל עבירה שיש לתלות שאינו עושה בזדון אלא שהוא טועה, ואינו יודע שהוא אסור, כתבו ראשונים ואחרונים שכיוון שההלכה כרב הונא בריה דרב יהושע לגבי קוברי מתים ביום טוב - לסוברים כן<sup style="color: gray;">570</sup> - כשר לעדות<sup style="color: gray;">571</sup>, אף על פי שאין רוב העולם טועים בזה<sup style="color: gray;">572</sup>, ואפילו אם גוזרים עליו תענית* או צדקה* או מלקות*, והוא שונה ושוב מקבל<sup style="color: gray;">573</sup>, ואין לפסול שום אדם כל זמן שיכולים למצוא טענה של זכות<sup style="color: gray;">574</sup>, ולא נפסלו עדים מחמת רשעות, אלא בדברים שהדברים מוכיחים עליהם שהעושה אותם מכיר באיסורם ומזיד עליהם<sup style="color: gray;">575</sup>. ולכן, למרות שאסור להשתמש בספר של פקדון*<sup style="color: gray;">576</sup> או משכון*<sup style="color: gray;">577</sup>, הלומד תורה בספר שהופקד אצלו, כשר לעדות<sup style="color: gray;">578</sup>, שנתכוון לזכות<sup style="color: gray;">579</sup>, וחושב שעושה מצוה<sup style="color: gray;">580</sup>, ככתוב: וצדקתו עֹמדת לעד<sup style="color: gray;">581</sup>, שמכתוב זה אנו למדים שמצוה להלוות ספריו שיקראו בהם<sup style="color: gray;">582</sup>, והכל יודעים שמצוה היא<sup style="color: gray;">583</sup>, הילכך חושב שמן הסתם נוח לו לבעל הספרים שייקראו בספריו<sup style="color: gray;">584</sup>.
במה דברים אמורים שתולים שעושים כן בטעות, שלא היו העדים לפנינו, אבל היו העדים לפנינו, נחלקו אחרונים: א) יש סוברים שאף על פי שהם אינם טוענים שעשו כן בטעות, אנו טוענים כך ומכשירים אותם<sup style="color: gray;">585</sup>, שאפילו אם יאמרו שעשו כן במזיד, מכל מקום אין-אדם-משים-עצמו-רשע* ולא נפסל בזה<sup style="color: gray;">586</sup>. ולכן המשחית זקנו בתער<sup style="color: gray;">587</sup>, שנתפשט בעוונותינו הרבים אצל הרבה, מכשירים עדים העושים כן<sup style="color: gray;">588</sup>. ב) ויש מהאחרונים סוברים שאין אנו תולים לעדים שבפנינו שבטעות הם עושים, רק שואלים אותם, ואם לא ישיבו כך, הם פסולים<sup style="color: gray;">589</sup>.
ויש מהראשונים החולק על כל זה וסובר שכל שעשה עבירה בצדק, שהדברים מוכיחים שלכוונת מצוה הוא עושה, אין פוסלים אותו אף בעבירה שמן התורה<sup style="color: gray;">590</sup>, וכל שהדברים מוכיחים בהם שהם שוגגים או שאין יודעים באיסורם, לא נפסלו עד שיודיעום שהוא אסור<sup style="color: gray;">591</sup>.
על אנוסים* הבוחרים להתעכב במקומם בין הגוים, למען הביא את בני ביתם בכבל רסן התורה ומצוותיה, שכשרים לעדות, שאינם חושבים לעשות עבירה, עי' להלן<sup style="color: gray;">592</sup>. על מוסר* המורה היתר לעצמו למסור ממון של ישראל לגוים, שכשר לעדות, ע"ע מוסר (א)<sup style="color: gray;">593</sup>. ושם<sup style="color: gray;">594</sup>, שיש הסוברים שאין סומכים על זה רק להחמיר ולא להקל.
<h4>תפיסת ממון</h4>
פסולי עדות מדרבנן, יש מהראשונים מצדדים שאף על פי שאין מוציאים ממון בעדותם, מועילה עדותם, שאם תפס, ואפילו בעדים, אין מוציאים ממנו<sup style="color: gray;">595</sup>. וכתבו אחרונים שסתימת הפוסקים משמע שאין תפיסתו מועילה<sup style="color: gray;">596</sup>, ושאף אותם ראשונים לא נתכוונו לומר כן להלכה<sup style="color: gray;">597</sup>.
<h4>ממזר ופצוע דכא וכרות שפכה</h4>
ממזר* ופצוע-דכא* וכרות שפכה<sup style="color: gray;">598</sup> כשרים לעדות<sup style="color: gray;">599</sup>, אע"פ שפסולים לבוא בקהל<sup style="color: gray;">600</sup>, ואין למדים לפסול אותם לעדות בבנין-אב* מגזלן וקטן* או גזלן ואשה לפסול אותם לעדות, כפי שלמדים משם לפסול עבד-כנעני*<sup style="color: gray;">601</sup> -לסוברים כן<sup style="color: gray;">602</sup> -שהרי ישנם בכל המצוות<sup style="color: gray;">603</sup>, ועוד, שלא מעשיהם הרעים גרמו להם זה<sup style="color: gray;">604</sup>.
<h4>ערל</h4>
ערל שמתו אחיו מחמת מילה כשר להעיד<sup style="color: gray;">605</sup> - אע"פ שאינו נימול - שהרי על ערל זה אמרו שליבו לשמים<sup style="color: gray;">606</sup> - לסוברים כן<sup style="color: gray;">607</sup> - שמה שאינו מקיים המילה אין זה משום רשעו<sup style="color: gray;">608</sup>, שהתורה התירה לו מוחי בהם<sup style="color: gray;">609</sup>, ולא שימות בהם<sup style="color: gray;">610</sup>.
משומד* לערלות פסול לעדות<sup style="color: gray;">611</sup>, אף על פי שהוא רק ביטול מצות עשה, שכיוון שיש בה כרת* חמורה מלא-תעשה*<sup style="color: gray;">612</sup> - וככל חיבי-כריתות* הפסולים לעדות<sup style="color: gray;">613</sup> - שדוקא ערל שמתו אחיו מחמת מילה כשר לעדות, שהתורה פטרה אותו<sup style="color: gray;">614</sup>, אבל בלא זה, לא<sup style="color: gray;">615</sup>. ויש מהראשונים מפרשים שהערל שאמרו שליבו לשמים, אינו ערל שמתו אחיו מחמת מילה, אלא משומד לערלות<sup style="color: gray;">616</sup>, שליבו לשמים, לפי שאינו נמנע מלימול אלא מפני שאינו יכול לסבול צער מילה<sup style="color: gray;">617</sup>, ומה שיירא מצער המילה הוא אונס מרובה לו<sup style="color: gray;">618</sup>, ולדעה זו כתבו ראשונים שמי שרוצה למול ונמנע מחמת צער המילה כשר להעיד<sup style="color: gray;">619</sup>.
<h4>סוחרי שביעית</h4>
סוחרי שביעית* - אלו שנושאים ונותנים בפירות שביעית<sup style="color: gray;">620</sup>, שלוקחים פירות שביעית בזול על מנת למוכרם ביוקר ומוכרים<sup style="color: gray;">621</sup> - פסולים לעדות<sup style="color: gray;">622</sup>, שהתורה אמרה: והיתה שבת הארץ לכם לאכלה<sup style="color: gray;">623</sup>, ולא לסחורה<sup style="color: gray;">624</sup>, הואיל וחימוד ממון מעבירו על דברי תורה, הוא כרשע של חמס<sup style="color: gray;">625</sup>, ופסול להעיד, שנוטה אחרי הבצע<sup style="color: gray;">626</sup>.
אימתי - פסולים לעדות - בזמן שאין להם אומנות אלא הוא<sup style="color: gray;">627</sup>, שהם בני אדם שיושבים בטלים, וכיוון שבאה שביעית פושטים ידיהם ומתחילים לישא וליתן בפירות<sup style="color: gray;">628</sup>, שאם אין עימו מלאכה אחרת פסול<sup style="color: gray;">629</sup>, שחזקת אלו שהם אוספים פירות שביעית ועושים בהם סחורה<sup style="color: gray;">630</sup>, אבל יש להם אומנות שלא הוא כשרים<sup style="color: gray;">631</sup>, שאין מחזיקים אותו לסוחר בפירות שביעית אחר שהוא עוסק גם כן במלאכה אחרת, שאילו היה הענין בפירות שביעית לא היה צריך עמהן למלאכה אחרת<sup style="color: gray;">632</sup>. וכן אם היה סוחר בפירות כל שני השבוע אין מחזיקים אותו בשביעית בסוחר בפירות של שביעית אף על פי שאין עימו מלאכה אחרת, אלא תולים שסוחר בסחורות ישנות או ממקום שאין שם חומרי שביעי<sup style="color: gray;">633</sup>.
פסול זה, יש מהראשונים סוברים שהוא מדאורייתא<sup style="color: gray;">634</sup>. ויש מהראשונים סוברים שהוא מדרבנן<sup style="color: gray;">635</sup>. ויש מהראשונים מחלקים: סוחרי שביעית, שידוע שנושאים ונותנים בפירות שביעית פסולים מדאורייתא, אבל בני אדם שיושבים בטלים וכשבאה שביעית נושאים ונותנים בפירות, אין פסולם אלא מדרבנן<sup style="color: gray;">636</sup>. ומכל מקום בזמן הזה ששביעית אינה אסורה אלא מדרבנן - לסוברים כן, וכן הלכה<sup style="color: gray;">637</sup> - אין הפסול אלא מדרבנן<sup style="color: gray;">638</sup>.
בתחילה אוספי פירות שביעית לעצמם היו פסולים לעדות כמו סוחרי פירות שביעית<sup style="color: gray;">639</sup>, משרבו האנסים השואלים מנת המלך כך וכך כורין תבואה בכל שנה, והיו צריכים לאסוף תבואה של שביעית לפרוע ממנה מנת המלך<sup style="color: gray;">640</sup>, חזרו לומר סוחרי פירות שביעית בלבד הם פסולים<sup style="color: gray;">641</sup>, אבל אוספי תבואת שביעית לתת למלך כשרים לעדות, כיון שאין אוספים לאצור לעצמם<sup style="color: gray;">642</sup>.
<h4>הבא על הערוה</h4>
מי שנודע בעדים שבא על הערוה<sup style="color: gray;">643</sup>, נחלקו בו ראשונים:
א) יש מהראשונים מפרשים שנחלקו בו אמוראים<sup style="color: gray;">644</sup>, שלדעתם זהו החשוד* על העריות<sup style="color: gray;">645</sup>, שכיוון שבא על אחת מהן חשוד הוא על כולן<sup style="color: gray;">646</sup>, שלדעת רב נחמן כשר לעדות<sup style="color: gray;">647</sup>, אע"פ שהוא מחיבי-מלקיות*<sup style="color: gray;">648</sup>, משום שיצרו תוקפו<sup style="color: gray;">649</sup>, ואפשר שיהא חשוד על הערוה ולא יעיד עדות שקר<sup style="color: gray;">650</sup>. ואינו דומה למשומד* אוכל נבילות לתיאבון, הפסול לעדות<sup style="color: gray;">651</sup>, ששם אין יצרו תוקפו כל כך כמו בערוה<sup style="color: gray;">652</sup>, אלא למשומד אוכל נבילות להכעיס, ורב נחמן סובר כרבא שלפסול עדות צריך רשע של חמס<sup style="color: gray;">653</sup>. ולדעת רב ששת הבא על הערוה פסול לעדות<sup style="color: gray;">654</sup>, שכן הוא מחיבי-מלקיות*<sup style="color: gray;">655</sup>, וסובר כאביי, שאין צורך ברשע של חמס<sup style="color: gray;">656</sup>. או שהבא על הערוה אף על פי שאינו רע לבריות מכל מקום חמור הוא ממעיד עדות שקר שהוא מחיבי-כריתות* ומיתות-בית-דין* ודינו שיהיה פסול לעדות<sup style="color: gray;">657</sup>, אפילו לדעת רבא, שרשע הוא בעבירה חמורה, ולא נחלק רבא אלא בעבירה קלה<sup style="color: gray;">658</sup>.
ב) ויש מהראשונים מפרשים שלא נחלקו אמוראים בדבר, והכל סוברים שהבא על הערוה פסול לעדות<sup style="color: gray;">659</sup>, ואפילו לדעת רבא הסובר שרשע שאינו של חמס כשר לעדות<sup style="color: gray;">660</sup>, שהרי רע לשמים ורע לבריות הוא<sup style="color: gray;">661</sup>, ורשע של חמס הוא, שהוא פוגם את האשה*<sup style="color: gray;">662</sup>. או משום שמכל מקום כיוון שבא על הערוה ועבר על מצות בוראו משום הנאת הגוף חשוד אף להעיד שקר בעבור ממון<sup style="color: gray;">663</sup>. או שזוהי מחלוקתם של רב נחמן ורב ששת, שלדעת רב ששת הבא על הערוה הוא כמשומד אוכל נבילות לתיאבון, שהכל מודים שפסול לעדות<sup style="color: gray;">664</sup>, משום שיש לחוש שעל בולמוס של עריות יהא מעיד עדות שקר, כגון שתאמר לו האישה שיעיד עדות שקר ותשָּׁמַע לו, ולדעת רב נחמן אינו דומה אלא למשומד אוכל נבילות להכעיס, שלדעת רבא כשר משום שאינו רשע של חמס<sup style="color: gray;">665</sup>.
אף להלכה נחלקו ראשונים: א) יש הפוסקים שהבא על הערוה כשר לעדות<sup style="color: gray;">666</sup>, שכן לדעתם בכך נחלקו רב נחמן ורב ששת<sup style="color: gray;">667</sup>, וההלכה כרב ששת, שהלכה כמותו - נגד רב נחמן - באיסורים<sup style="color: gray;">668</sup>. או משום שלדעתם סובר כאביי<sup style="color: gray;">669</sup>, שהלכה כמותו<sup style="color: gray;">670</sup>. ב) ויש הפוסקים שהבא על הערוה פסול לעדות<sup style="color: gray;">671</sup>, אם משום שלדעתם לא נחלקו אמוראים בדבר<sup style="color: gray;">672</sup>, או משום שלדעתם נחלקו אמוראים בדבר, אלא שההלכה כרב נחמן<sup style="color: gray;">673</sup>, אם משום - שלדעתם בדיני ממונות אנו עסוקים ולא איסורים<sup style="color: gray;">674</sup> - והלכה כרב נחמן בדינים<sup style="color: gray;">675</sup>, או משום שאמוראים נושאים ונותנים בדבריו<sup style="color: gray;">676</sup>, לומר שהלכה כמותו<sup style="color: gray;">677</sup>.
להלכה כתבו הפוסקים שהבא על הערוה פסול לעדות<sup style="color: gray;">678</sup>.
<h4>יוצא קול שבא על הערוה</h4>
מי שלא נודע בעדים שבא על הערוה<sup style="color: gray;">679</sup>, אלא שרגיל עם עריות ומתייחד עמהם<sup style="color: gray;">680</sup>, וקול* - שאיננו פוסק<sup style="color: gray;">681</sup> - יוצא עליו<sup style="color: gray;">682</sup> שפרוץ בהם<sup style="color: gray;">683</sup>, שהמון עם מעבירים עליו קול<sup style="color: gray;">684</sup>. יש מהראשונים מפרשים שנחלקו בו אמוראים<sup style="color: gray;">685</sup>, שלדעתם זהו החשוד* על העריות<sup style="color: gray;">686</sup>, שלדעת רב נחמן כשר לעדות<sup style="color: gray;">687</sup>, שאינו לוקה אלא משום לא טובה השמועה<sup style="color: gray;">688</sup>. או שלוקה משום שלוקים על היחוד* עם עריות*<sup style="color: gray;">689</sup>. ולדעת רב ששת פסול לעדות<sup style="color: gray;">690</sup>, אע"פ שלוקה ללא התראה*<sup style="color: gray;">691</sup>, אם שמכיוון שהוא חייב מלקות אם אתה מכשירו יאמרו בא על הערוה כשר<sup style="color: gray;">692</sup>, או משום שהחמירו עליו ועשאוהו כחיבי-מלקיות* שקורא אותם הכתוב רשעים<sup style="color: gray;">693</sup>.
להלכה נחלקו ראשונים: יש פוסקים שמי שיצא עליו קול על העריות כשר לעדות<sup style="color: gray;">694</sup>, שלדעתם ההלכה כרב נחמן, שלדעתם בדיני ממונות אנו עסוקים ולא איסורים<sup style="color: gray;">695</sup>, והלכה כרב נחמן בדינים<sup style="color: gray;">696</sup>, ועוד שאמוראים נושאים ונותנים בדבריו<sup style="color: gray;">697</sup>, לומר שהלכה כמותו<sup style="color: gray;">698</sup>. ומה שרב נחמן לא השיב לרב ששת - לגורסים כן<sup style="color: gray;">699</sup> - היינו משום שלא חש לדבריו ולא קיבלם<sup style="color: gray;">700</sup>. ויש פוסקים שמי שיצא עליו קול על העריות פסול לעדות<sup style="color: gray;">701</sup>, שלדעתם ההלכה כרב ששת<sup style="color: gray;">702</sup>.
להלכה כתבו הפוסקים שמי שיוצא עליו קול על העריות כשר לכל עדות חוץ מלעדות-אשה*, שאין האדם נפסל על קול וחשד בעלמא<sup style="color: gray;">703</sup>. ויש מהפוסקים הפוסק שמכל מקום לכתחילה יש להחמיר שלא להוציא ממון בעדות החשוד על העריות<sup style="color: gray;">704</sup>.
על החשוד לעבור על איסור, שפסול לעדות בתורת רשע, ע"ע חשוד: בתורת רשע הפסול לעדות. על הטעם שהחשוד על העריות פסול לעדות-אשה*, ע"ע, ושם, שנחלקו הגירסאות אם פסול לכל עדות אישה, או דוקא להוציא אישה מבעלה. על המתנהג באופן שהבריות מרננים אחריו ויוצא עליו קול שעובר עבירות, שמלקים אותו משום שנאמר: אל בני כי לא טובה השמועה<sup style="color: gray;">705</sup>, ע"ע קול. על רועה*, הפסול לעדות, ע"ע.
<h4>עדות על רשעות</h4>
אין אדם נפסל לעדות מחמת רשעות אלא על פי עדים שיעידו עליו<sup style="color: gray;">706</sup>, דהיינו שני עדים, אבל על פי עד-אחד* אינו נפסל כלל, אפילו מדרבנן<sup style="color: gray;">707</sup>, אם שותק לו, ואין אומרים שתיקה כהודאה<sup style="color: gray;">708</sup>, שלא תהא הודאת פיו גדולה מדיבורו, שאפילו אמר בפיו גזלתיך אינו נאמן לפסול עצמו, שאין-אדם-משים-עצמו-רשע*<sup style="color: gray;">709</sup>, וכל שכן אם מכחישו<sup style="color: gray;">710</sup>.
על המעיד על עצמו, שעשה מעשה רשע, שאינו נפסל לעדות על פיו, ע"ע אין אדם משים עצמו רשע<sup style="color: gray;">711</sup>. ושם<sup style="color: gray;">712</sup>, שמכל מקום אין עושים אותו עד לכתחילה. על מקום שעד אחד מעיד שהוא פסול והוא מודה לו, שנחלקו ראשונים אם נפסל, ע"ע הנ"ל<sup style="color: gray;">713</sup>.
<h4>עם הארץ</h4>
כל שאינו לא במקרא ולא במשנה ולא בדרך ארץ, אינו מן הישוב<sup style="color: gray;">714</sup>, ופסול לעדות<sup style="color: gray;">715</sup> מדבריהם, שהרי הוא בחזקת רשע<sup style="color: gray;">716</sup>, שכל מי שירד עד כך חזקה* שהוא עובר על רוב העבירות שיבואו לידו<sup style="color: gray;">717</sup>. ואין מקבלים עדות מעם-הארץ<sup style="color: gray;">718</sup>, אלא כל שישנו בדרך ארץ ובמצוות<sup style="color: gray;">719</sup>, לפיכך אין מוסרים עדות לעם הארץ ואין מקבלים ממנו עדות, אלא אם כן הוחזק שהוא עוסק במצוות ובגמילות חסדים ונוהג בדרכי ישראל ויש בו דרך ארץ, שאז מקבלים עדותו אף על פי שהוא עם הארץ ואינו לא במקרא ולא במשנה<sup style="color: gray;">720</sup>. נמצאת אומר כל תלמיד חכם בחזקת כשר עד שיפסל, וכל עם הארץ בחזקת שהוא פסול עד שיוחזק שהוא הולך בדרכי הישרים<sup style="color: gray;">721</sup>, וכל מי שמקבל עדות עם הארץ קודם שתהיה לו חזקה זו, או קודם שיבואו עדים ומעידים שהוא נוהג במצוות ודרך ארץ, הרי זה הדיוט ועתיד ליתן הדין שהוא מאבד ממון ישראל על פי רשעים<sup style="color: gray;">722</sup>.
ויש מהראשונים החולקים על כל זה, ולדעתם מחלוקת תנאים בדבר, שלדעת חכמים אין מקבלים עדות מעם הארץ - שאינו בתורה אבל ישנו בדרך ארץ ומצוות<sup style="color: gray;">723</sup> - ולדעת ר' יוסי מקבלים ממנו עדות<sup style="color: gray;">724</sup>, ושכן המנהג<sup style="color: gray;">725</sup>.
ויש מהראשונים מפרשים שהכל מודים שאין מקבלים עדות מעם הארץ, אלא שלדעת ר' יוסי מקבלים מהם עדות, שצריכים אנו להכשירם ולקבל מהם עדות, שאם היינו מרחקים אותם ביותר היו עושים דת לעצמם וממנים להם דיינים מתוכם<sup style="color: gray;">726</sup>. ונחלקו אחרונים: יש מפרשים שאין מקבלים עדות מעם הארץ שאינו בתורה ובדרך ארץ<sup style="color: gray;">727</sup>, ולא אמרו שמקבלים עדות לפי ר' יוסי, ולא שנהגו כן, אלא שאמרו אמוראים שצריך להתיישב בדבר<sup style="color: gray;">728</sup>. ויש מהאחרונים מפרשים בדעת ראשונים, שכל שאינו בתורה ואינו בדרך ארץ פסול לדברי הכל, ועם הארץ שישנו בדרך ארץ אבל לא בתורה, לא היינו מכשירים אותו מלכתחילה, אלא שמקבלים אותו משום שאם היינו מרחקים אותם היו עשוים דת לעצמם, אבל עמי ארצות שאינן לא בתורה ולא בדרך ארץ דינם כבהמה, ואין לחוש מהם שייבנו במה לעצמן, שלא נמצאו מהם רבים כל כך<sup style="color: gray;">729</sup>.
<h4>הכרזה</h4>
רשעים הפסולים לעדות מן התורה אינם צריכים הכרזה*<sup style="color: gray;">730</sup>, והפסול מן התורה שהעיד - שנתברר שכבר חטא בשעת עדותו בדבר מן התורה<sup style="color: gray;">731</sup> - עדותו בטלה, אף על פי שלא הכריזו עליו<sup style="color: gray;">732</sup>.
על רשע הפסול לעדות מדבריהם<sup style="color: gray;">733</sup>, שצריך הכרזה*, ואינו נפסל לעדות עד שיכריזו בית-דין* פסלותו, ע"ע הכרזה (ב)<sup style="color: gray;">734</sup>. אם הכרזה זו נעשית בבית דין או בבתי כנסיות ובתי מדרשות, ע"ע הנ"ל<sup style="color: gray;">735</sup>. על רועים הפושטים ידיהם בגזל ומניחים בהמתם לרעות בשדות של אחרים, שנחלקו אמוראים אם צריכים הכרזה, ע"ע הנ"ל<sup style="color: gray;">736</sup>. על העובר על איסור של תורה שאין בו מלקות, שאין פסולו לעדות אלא מדבריהם, שהכל יודעים שהיא עבירה, ואין צריך הכרזה, ע"ע הנ"ל<sup style="color: gray;">737</sup>.
<h4>בזמן הזה</h4>
פסולי עדות מחמת עבירה של התורה, כתבו אחרונים שאף על פי שעכשיו אין מומחים<sup style="color: gray;">738</sup>, ואין קבלת-עדות* אלא מתקנת חכמים<sup style="color: gray;">739</sup>, וא"כ הרי הרשעים כשרים לעדות מן התורה, מועילה שליחות הראשונים - שליחותם של בית-דין* הראשונים הסמוכים שהיו בארץ ישראל<sup style="color: gray;">740</sup> - לקבל עדות לפוסלם מן התורה, שבדבר גדול כזה יש-כח-ביד-חכמים-לעקור-דבר-מן-התורה* אפילו בקום עשה<sup style="color: gray;">741</sup>.
<h3><b>עדות עם רשע</b></h3>
עד כשר שיודע בחבירו שהוא רשע, ואין הדיינים מכירים רשעו, אסור לו להעיד עימו<sup style="color: gray;">742</sup>, אף על פי - שהוא יודע<sup style="color: gray;">743</sup> - שהוא עדות אמת<sup style="color: gray;">744</sup>, מפני שמצטרף עימו, ונמצא זה הכשר השית ידו עם הרשע עד שנתקבלה עדותו<sup style="color: gray;">745</sup>, ובית דין מוציאים ממון - או עונשים<sup style="color: gray;">746</sup> - על פי עד אחד<sup style="color: gray;">747</sup>, שהפסול הרי הוא כמי שאינו<sup style="color: gray;">748</sup>. ואפילו אם יש שני עדים לבד הרשע, ואין עדותו מועילה, אסורים להעיד עימו<sup style="color: gray;">749</sup>. ושני לימודים לדבר:
א) נאמר: מדבר שקר תרחק<sup style="color: gray;">750</sup>, ואפילו שהעדות אמת<sup style="color: gray;">751</sup> גורם לפסוק דין על פי שנים עדים ואין כאן אלא עד אחד<sup style="color: gray;">752</sup>.
ב) נאמר: אל תשת ידך עם רשע<sup style="color: gray;">753</sup>, שלא תשת ידך עם רשע להצטרף עימו<sup style="color: gray;">754</sup> אף על פי שהעדות אמת, כיוון שהוא רשע ממקום אחר<sup style="color: gray;">755</sup>. ואם סייע לחוטא, עובר על דבר ה': אל תשת ידך עם רשע<sup style="color: gray;">756</sup>. שעיקר משמעות פשוטו של זה הכתוב שתצוה התורה לעד כשר שיודע בחבירו שהוא רשע ואין הדיינים מכירים רשעו, שזה הכשר לא ישית ידו עימו להיות עד, כלומר לא יעיד עימו<sup style="color: gray;">757</sup>, אף על פי שהוא יודע שהעדות שהוא מעיד הוא אמת, שנעשה כן בפני שניהם, מפני שהוא גורם שהדיינים יפסקו הדין על פיו ועל פי הרשע שעימו<sup style="color: gray;">758</sup>, וזהו מה שסיים הכתוב ואמר: חמס<sup style="color: gray;">759</sup>, פירוש אם אתה עושה כן שתעיד עימו גורם אתה חמס, כלומר שיפסקו הדיינים על פיו ועל פיך להוציא ממון מזה לזה<sup style="color: gray;">760</sup>, על פי עד שהוא פסול מן התורה<sup style="color: gray;">761</sup>, וזה יהיה חמס שיוציאו ממון שלא כדין<sup style="color: gray;">762</sup>, כיוון שהעד פסול הוא אף על פי שהענין אמת, והוא הדין כל דבר שיפסקו הדיינים ויעשו על פי העד הפסול ואפילו אינו דבר של ממון נקרא חמס כיון שנעשה שלא כדין<sup style="color: gray;">763</sup>.
יש מהאחרונים למדים בדעת ראשונים שאין הלימוד מדבר שקר תרחק<sup style="color: gray;">764</sup> אלא לדיין היודע בחבירו שהוא גזלן, שלא ידון עימו<sup style="color: gray;">765</sup>, או שלא יצטרף עם עד שקר שאינו יודע כלל מעדות זו<sup style="color: gray;">766</sup>, ועד היודע בחבירו שהוא רשע אסור להצטרף עימו, מכיוון שכתוב: אל תשת ידך עם רשע<sup style="color: gray;">767</sup>. או שאין הלימוד מדבר שקר תרחק, לרשע דוקא, אלא שאסור להצטרף אף עם פסול אחר, שאין הדיינים מכירים שהוא פסול, כגון קרוב שאין הדיינים מכירים בקורבתו, והלימוד מאל תשת ידך עם רשע, הוא דוקא עם רשע, נמצא שהמצטרף עם קרוב עובר משום שתיים, ועם רשע עובר משום אחת<sup style="color: gray;">768</sup>.
יש מהאחרונים שכתבו בטעם שאף על פי שמעיד אמת, אסור לו להעיד, שכיוון ששלושה עדים שהעידו ונמצא אחד מהם קרוב או פסול בטלה כל העדות כולה<sup style="color: gray;">769</sup>, אם כן אף שנשארו שני עדים כשרים, מכל מקום גזרת-הכתוב* הוא כשיש עד אחד פסול בטלה כל העדות, אם כן גם כאן אף על פי שהענין אמת, גזירת הכתוב הוא כיוון שיש עד פסול העדות בטילה ואסור להעיד עימו<sup style="color: gray;">770</sup>. וכן היודע עדות לגוי נגד ישראל במקום שהגויים מוציאים בדיניהם בעד אחד, שאסור להעיד אף על פי שהוא יודע שהוא אמת<sup style="color: gray;">771</sup>, שעל פי שנים עדים אמרה תורה<sup style="color: gray;">772</sup>. ויש מהאחרונים שכתבו שגזירת המלך הוא ואין לנו להרהר ולחפש בטעמים<sup style="color: gray;">773</sup>, ואסרה תורה לעשות תחבולות רשע, גם כשהדין אמת<sup style="color: gray;">774</sup>.
קיבלו בית דין עליהם את הפסול<sup style="color: gray;">775</sup>, מותר לעד הכשר להעיד עימו<sup style="color: gray;">776</sup>.
ויש מהראשונים החולק על כל זה, וסובר שכשר מותר להעיד עם פסול, אם הוא עדות אמת<sup style="color: gray;">777</sup>.
<h4>איסור כובש עדותו</h4>
יש מהראשונים סוברים שאינו אסור אלא שלא יאמר הכשר אני ופלוני ראינו כך, אלא יש לומר כך ראיתי<sup style="color: gray;">778</sup>, שאם לא יעיד, יעבור על איסור כובש עדותו<sup style="color: gray;">779</sup>. ואחרונים כתבו שהנמנע ואינו מעיד עם הרשע, אינו עובר על איסור כובש עדותו<sup style="color: gray;">780</sup>.
<h4>להצטרף עם שאר פסולים</h4>
יש מהאחרונים סוברים שאין האיסור להצטרף לעדות עם רשע דוקא, אלא שאסור להצטרף אף עם שאר פסולים<sup style="color: gray;">781</sup>, כגון קרוב, שאין הדיינים מכירים בקורבתו<sup style="color: gray;">782</sup>, ומי שאינו יודע העדות אלא מתוך הכתב<sup style="color: gray;">783</sup>.
<h4>להצטרף עם הפסול מדרבנן</h4>
כשר, נסתפקו אחרונים אם מותר לו להצטרף לעדות לפסול מדרבנן, או שהוא בכלל האיסור להעיד עם רשע<sup style="color: gray;">784</sup>. ויש מהאחרונים סוברים שמותר לו להצטרף עימו<sup style="color: gray;">785</sup>.
<h4>להצטרף לראות עדות יחד עם רשע</h4>
לא רק שאסור להעיד עם הרשע, כשנצרף עימו, אלא שאסור להצטרף לכתחילה עם רשע לראות העדות<sup style="color: gray;">786</sup>. ויש מהאחרונים סוברים בדעת ראשונים, שלכן נצרכו שני הלימודים<sup style="color: gray;">787</sup>, שהכתוב של מדבר שקר תרחק<sup style="color: gray;">788</sup> מלמד שאסור להצטרף עימו לכתחילה<sup style="color: gray;">789</sup>, והכתוב של אל תשת ידך עם רשע<sup style="color: gray;">790</sup> מלמד שאפילו בדיעבד אם נצטרף אסור להעיד<sup style="color: gray;">791</sup>.
<h4>להעיד יחידי</h4>
עד כשר שאסור לו להצטרף עם עד פסול, מצדדים אחרונים שמותר לו לבוא ולהעיד יחידי כדי לחייבו שבועה*<sup style="color: gray;">792</sup>.
<h4>כשלא הוחזק רשע בבית דין</h4>
היודע בחבירו שהוא רשע, כגון שיודע שהוא גזלן, כתבו אחרונים דהיינו שכבר נעשה גזלן בשני עדים בבית-דין* אחר וזה העד יודע מזה, שאף על פי שאין אחר עימו שיודע מזה ויכול להעיד בבית דין שהוא פסול, מכל מקום לא יצטרף לגזלן, כיוון שהוא באמת פסול לעדות, אבל אם לא ראוהו שנים שגזל ולא הועד עליו בבית דין, אף על פי שהוא יודע בו שהוא גזלן, שבפניו גזל, מכל מקום כיוון שזה העדות אמת, מחוייב להצטרף עימו<sup style="color: gray;">793</sup>.
<h4>היודע בעצמו שהוא פסול לעדות</h4>
מי שבעל דין ביקש ממנו להעיד עדות אמת, והוא יודע בעצמו שפסול מחמת עבירה, רק שהבית דין אינם יודעים, נחלקו בו אחרונים: א) יש שנסתפקו אם חייב להעיד או שאסור להעיד<sup style="color: gray;">794</sup>, שיש להסתפק בטעם האיסור<sup style="color: gray;">795</sup>, שאם הרשע פסול מחמת חשש שמשקר, כאן שהוא יודע שהעדות אמת, חייב להעיד משום איסור כובש עדותו<sup style="color: gray;">796</sup>, ואם הרשע פסול מחמת שהוא גזרת-הכתוב*, כאן אף על פי שאינו משקר אסור לו להעיד, שאם יעיד נמצא מוציאים ממון בלא עדים<sup style="color: gray;">797</sup>. ב) ויש סוברים שחייב להעיד<sup style="color: gray;">798</sup>, שכיוון שאין ידוע אלא לו, הרי אין אדם נפסל על פי עצמו אף על פי שאומר כן לבית דין<sup style="color: gray;">799</sup>, שאין-אדם-משים-עצמו-רשע*<sup style="color: gray;">800</sup>, ועוד שטעם שרשע פסול להעיד הוא שנחשד להעיד שקר ולא מגזרת המלך בלי טעם - לסוברים כן<sup style="color: gray;">801</sup> - ואם כן, הוא שיודע בנפשו שהאמת איתו למה לא יעיד<sup style="color: gray;">802</sup>. ג) ויש סוברים שרשע שבית הדין אין יודעים מרשעתו אסור לו להעיד<sup style="color: gray;">803</sup>, כיוון שהוא יודע בעצמו שרשע הוא<sup style="color: gray;">804</sup>, וכפי הדין בעד כשר שאסור להעיד עם חבירו הרשע, אף על פי שהעדות אמת<sup style="color: gray;">805</sup>.
מי שבעל דין ביקש ממנו להעיד עדות אמת, והוא יודע בעצמו שפסול מחמת נגיעה<sup style="color: gray;">806</sup>, רק שהבית דין אינם יודעים, נחלקו בו אחרונים: א) יש שנסתפקו אם חייב להעיד או שאסור להעיד<sup style="color: gray;">807</sup>. ב) ויש סוברים שחייב להעיד<sup style="color: gray;">808</sup>, שכיוון שכל טעם הפסול שיעיד שקר<sup style="color: gray;">809</sup>, ואם כן הוא שיודע בעצמו שהאמת איתו למה לא יעיד<sup style="color: gray;">810</sup>. ג) ויש סוברים שאסור להעיד<sup style="color: gray;">811</sup>.
מי שבעל דין ביקש ממנו להעיד עדות אמת, והוא יודע בעצמו שפסול מחמת קורבה<sup style="color: gray;">812</sup>, רק שהבית דין אינם יודעים, נחלקו בו אחרונים: א) יש שנסתפקו אם חייב להעיד או שאסור להעיד<sup style="color: gray;">813</sup>. ב) ויש סוברים שלא יעיד<sup style="color: gray;">814</sup>, או יבוא ויגיד לבית דין: קרוב אני<sup style="color: gray;">815</sup>.
ביקש בעל דין ממנו להצטרף להיות אצל הדבר לעד או לחתום שטר, והוא יודע בעצמו שפסול לעדות, הדבר אסור לו<sup style="color: gray;">816</sup>.
<h4>כשיודע שהעד השני עד שקר</h4>
עד כשר שהוא יודע בעדות לחבירו וידע שהעד השני עימו עד שקר - שאינו יודע מעדות זו כלל<sup style="color: gray;">817</sup> - אסור לו להעיד<sup style="color: gray;">818</sup>, שנאמר: אל תשת ידך עם רשע<sup style="color: gray;">819</sup>, ועובר על לאו זה<sup style="color: gray;">820</sup>. ויש מהאחרונים למדים בדעת ראשונים שעיקר הלימוד הוא מהכתוב: מדבר שקר תרחק<sup style="color: gray;">821</sup>, ומן הסתם ודאי גם הלאו של אל תשת ידך עם רשע הוא אזהרה שלא להצטרף עם עד שקר<sup style="color: gray;">822</sup>, שמכיוון שפשוטו של מקרא שתצוה התורה לעד כשר שלא יעיד עימו אפילו הוא עדות אמת<sup style="color: gray;">823</sup>, אין צריך לומר עד כשר שהוא יודע בעדות לחבירו ויודע שהעד השני שמעיד עמו הוא מעיד שקר, שאסור לו להעיד עימו, מפני שגורם לפסוק הדין בעל פי שנים, ואין כאן אלא עד אחד שהפסול הוא כמו שאינו, ועל זה נאמר: מדבר שקר תרחק<sup style="color: gray;">824</sup>.
עד כשר המעיד יחד עם חבירו שיודע שהוא עד שקר, יש מהאחרונים הסובר שמבטל הלאו של אל תשת ידך עם רשע<sup style="color: gray;">825</sup>, ושיש מהראשונים סוברים שמבטל אף העשה של מדבר שקר תרחק<sup style="color: gray;">826</sup>.
<h3><b>חזרתו לכשרות</b></h3>
<h4>חייבי מלקיות</h4>
כל מי שנתחייב מלקות<sup style="color: gray;">827</sup> - והוא פסול לעדות<sup style="color: gray;">828</sup> - כיוון שלקה בבית-דין* חוזר לכשרותו<sup style="color: gray;">829</sup>, הרי זה בחזקת כשר ובעל תשובה<sup style="color: gray;">830</sup>, שנאמר: ונקלה אחיך לעיניך<sup style="color: gray;">831</sup>, אחר שלקה הרי הוא אחיך<sup style="color: gray;">832</sup>, לומר מיד שנקלה ונלקה הרי הוא אחיך, שהמלקות הוא העונש על הלאו שעבר ונתכפר בו<sup style="color: gray;">833</sup>, וכל היום - קודם למלקות - הכתוב קורא אותו "רשע"<sup style="color: gray;">834</sup>.
יש מהראשונים סוברים שאם היו עליו עדים שלקה ועשה תשובה חוזר לכשרותו<sup style="color: gray;">835</sup>. ונחלקו אחרונים: יש מפרשים שאם לקה ועודנו לא נכנע לבבו לא חזר לכשרותו עד שתצטרף תשובה עם המלקות<sup style="color: gray;">836</sup>. ויש מפרשים שדי שיעשה אחד מהם, לחזור לכשרותו, או שילקה או שישוב בתשובה<sup style="color: gray;">837</sup>. ויש מפרשים שסתם אדם מן הסתם נכנע לבבו על ידי מלקות ולכן אינו צריך תשובה, אבל היכן שידוע שלא נכנע לבבו אף על פי שלקה בבית דין, צריך עדים שעשה תשובה<sup style="color: gray;">838</sup>.
יש מהאחרונים סוברים שאף אם הלקו את החייב מלקות בדייני חוץ-לארץ* - שאינם סמוכים<sup style="color: gray;">839</sup> - הוכשר<sup style="color: gray;">840</sup>. ויש מהאחרונים סוברים שרק אם לקה בבית-דין* של סמוכים, הוכשר<sup style="color: gray;">841</sup>.
<h4>כשאינו לוקה</h4>
עבר על לאו שאין בו מלקות - שפסול לעדות, לסוברים כן<sup style="color: gray;">842</sup>, וכן הלכה<sup style="color: gray;">843</sup> - והראה העובר בעצמו שהוא שב מחטאו, כתבו ראשונים שאין מאמינים בו וחוששים שמא דרך הערמה הוא, עד שיתברר לנו מענינו שבכל ליבו הוא שב ולא דרך הערמה<sup style="color: gray;">844</sup>.
עבר על לאו ולא התרו בו, שאין הדין נותן להלקותו - ומכל מקום פסול לעדות<sup style="color: gray;">845</sup>, אם היא עבירה מפורסמת<sup style="color: gray;">846</sup> - כתבו אחרונים בדעת ראשונים שכיוון שעשה תשובה חזר לכשרותו<sup style="color: gray;">847</sup>. ויש שכתבו שאם עבר על לאו ולא התרו בו, או שהוא מפסולי דרבנן, שאינו לוקה, חוזר לכשרותו כשילך לבית דין שבעירו ויקבל עליו שלא לעשות עוד<sup style="color: gray;">848</sup>, והסתפקו אם כשיבוא לבית דין שבעירו לקבל עליו שלא יחזור לאותו חטא צריך שיקבל עליו שום גדר לאסור עצמו במותר לו, בדבר הנוגע לאותו ענין, כפי הדין בפסולי ממון<sup style="color: gray;">849</sup>, או שדוקא בפסולי ממון צריך לעשות לפנים מן השורה, אבל לא בפסולים מחמת רשעות שאינה של ממון<sup style="color: gray;">850</sup>. ויש הסוברים שאין צורך לעשות לפנים מן השורה, שלא אמרו לעשות כן בפסולי ממון, אלא מי שהיה מלאכתו בכך והיה רגיל בזה<sup style="color: gray;">851</sup>.
מי שידעו בית הדין ברשעו, שעבר עבירה מפורסמת, צריך תשובה מפורסמת, אבל מי שאין בית הדין יודעים ברשעו, אלא הוא בעצמו יודע נגעי לבבו, די לו בלב לעשות תשובה ולחזור מרשעתו, להכשירו לעדות<sup style="color: gray;">852</sup>.
<h4>מלוה ולווה בריבית</h4>
מלוה ברבית*, אחד המלוה ואחד הלווה - הפסולים לעדות<sup style="color: gray;">853</sup> - אימתי חזרתם, משיקרעו - מעצמם<sup style="color: gray;">854</sup> - את שטריהם<sup style="color: gray;">855</sup>, השטרות שכתוב בהן קרן וריבית<sup style="color: gray;">856</sup>, אע"פ שצריכים להשהות אותם לגבות ממונם, שלא ייראה כמלוה על פה, אסור להם להשהותם אלא חייבים לקורעם מייד<sup style="color: gray;">857</sup>, ויגבו הקרן בעל פה<sup style="color: gray;">858</sup>. וצריך להחזיר כל מה שלקחו בריבית, לבעליהם<sup style="color: gray;">859</sup>, שאם ריבית קצוצה היא<sup style="color: gray;">860</sup>, הרי מוציאים אותה ממנו בדיינים<sup style="color: gray;">861</sup>, ואם אבק* רבית היא, שלא מוציאים אותה בדיינים<sup style="color: gray;">862</sup>, מכל מקום פוסלים אותו מדרבנן<sup style="color: gray;">863</sup>, עד שיחזיר<sup style="color: gray;">864</sup>. ואם אינו יודע ממי לקח, צריך לעשות בו צרכי רבים<sup style="color: gray;">865</sup>, שאז כשייהנו ממנו רבים יבוא גם הנגזל בתוכם, ויהנה ממנה ואז תהיה השבה<sup style="color: gray;">866</sup>.
ויחזרו בהם חזרה גמורה<sup style="color: gray;">867</sup>, שאפילו לגוי לא ילוו<sup style="color: gray;">868</sup> בריבית<sup style="color: gray;">869</sup>, וכן הלווה, שלא ילווה אף מן הגוי<sup style="color: gray;">870</sup>, שישתכח שם ריבית מפיהם, ששוב לא ישובו לקלקולם<sup style="color: gray;">871</sup>, שהעושה תשובה* צריך לקדש עצמו במותר לו ולעשות הרחקה יתירה כדי שלא יבוא עוד לידי קלקול<sup style="color: gray;">872</sup>, שאין רפואה לחולי הנפש במִצוע הדרכים אלא אם כן בנטייה אחר הקצוות דרך רפואה<sup style="color: gray;">873</sup>. וכתבו אחרונים שאם רואים שהוא בעת דוחקו ואינו רוצה ליקח בהלוואת ריבית הוא חזרה גמורה<sup style="color: gray;">874</sup>.
חזרה זו, שלא ילווה לגוי בריבית, יש מהראשונים סוברים דהיינו אפילו בכדי חייו<sup style="color: gray;">875</sup>, שמותר להלוות לגוי, שאם לא כן מה החידוש<sup style="color: gray;">876</sup>. ויש מהראשונים שהסתפקו בזה, שמא מכל מקום הוא חזרה כיוון שהוא מוזהר מאיסורם<sup style="color: gray;">877</sup>, שהוא חזרה בדיבורו ומודה באיסורו<sup style="color: gray;">878</sup>. וכתבו אחרונים שמכיוון שאנו משוקעים בין הגוים, הכל נקרא כדי חייו<sup style="color: gray;">879</sup>, ולכן יש להקל<sup style="color: gray;">880</sup> ואין אסור אלא יותר מכדי חייו<sup style="color: gray;">881</sup>.
הגבאים והמוכסים, הפסולים לעדות<sup style="color: gray;">882</sup>, אימתי חזרתם לכשרות, ע"ע גבאי; מוכס<sup style="color: gray;">883</sup>. הגזלן* - והוא הדין גנב<sup style="color: gray;">884</sup> - הפסולים לעדות<sup style="color: gray;">885</sup>, אימתי חזרתם לכשרות, ע"ע גזלן<sup style="color: gray;">886</sup>. המשחק בקוביא, הפסול לעדות<sup style="color: gray;">887</sup>, מאימתי חזרתו לכשרות, ע"ע הנ"ל<sup style="color: gray;">888</sup>. מפריחי יונים, הפסולים לעדות<sup style="color: gray;">889</sup>, אימתי חזרתם לכשרות, ע"ע הנ"ל<sup style="color: gray;">890</sup>. המוסר, הפסול לעדות<sup style="color: gray;">891</sup>, אימתי חוזר לכשרותו, ע"ע מוסר (א)<sup style="color: gray;">892</sup>.
<h4>סוחרי שביעית</h4>
סוחרי שביעית - הפסולים לעדות<sup style="color: gray;">893</sup> - חזרתם משתגיע שביעית אחרת<sup style="color: gray;">894</sup> ויבדלו<sup style="color: gray;">895</sup>, שלא ישאו ויתנו בפירותיהם, ויפקירו גינותיהם לעניים<sup style="color: gray;">896</sup>. ולעולם אין יכול לחזור בו עד שתגיע שמיטה אחרת וייבדק ויחזור בו חזרה גמורה<sup style="color: gray;">897</sup>.
בירושלמי אמרו שר' יוסי חולק ומצריך שתי שביעיות<sup style="color: gray;">898</sup>.
אמר רבי נחמיה: לא חזרת דברים בלבד אמרו - לומר: לא נאסוף עוד פירות שביעית<sup style="color: gray;">899</sup> - אלא חזרת ממון<sup style="color: gray;">900</sup>. כיצד, אומר - ויש גורסים: כותב<sup style="color: gray;">901</sup> - אני פלוני בר פלוני כינסתי מאתים זוז בפירות שביעית והרי הם נתונים במתנה לעניים<sup style="color: gray;">902</sup>, ופירשו ראשונים, שאף על פי שהפירות הפקר* הם ואין בו גזל, צריך חזרת ממון, ומה שצריך לתת לעניים משום שעיקר שביעית לעניים הוא, שהרי כתוב: ואכלו אביֹני עמך<sup style="color: gray;">903</sup>. או שהואיל שהשביעית הפקר לעניים הוא, הרי לעניים גזל, הילכך יפרע לעניים ויתן לו מעות משלו אחרים, ולא אותם שקנה בשביעית, שהרי שביעית תוספת את דמיה<sup style="color: gray;">904</sup>. ונחלקו ראשונים: יש מפרשים שר' נחמיה אינו חלוק על תנא קמא, שהכל מודים שאינו כשר לעדות עד שיעשה חזרת ממון<sup style="color: gray;">905</sup>. ויש מפרשים שר' נחמיה חלוק על תנא קמא, שלדעת תנא קמא כיוון שהפירות הם הפקר - ולא גזל ממון מבעלים<sup style="color: gray;">906</sup> - אין צריך להוציא האיסור מתחת ידו<sup style="color: gray;">907</sup>.
להלכה פסקו ראשונים שלא די בחזרת דברים, אלא כותב: אני פלוני בן פלוני כנסתי מאתים זוז מפירות שביעית והרי הם נתונים במתנה לעניים<sup style="color: gray;">908</sup>, שלדעתם לא נחלק ר' נחמיה על תנא קמא<sup style="color: gray;">909</sup>, וגרסו בדבריו: כותב<sup style="color: gray;">910</sup>. או שגרסו בדבריו: אומר, ופסקו שיכתוב כן, ליתר קיום מה שקיבל על נפשו<sup style="color: gray;">911</sup>.
<h4>משומד</h4>
משומד* - הפסול לעדות<sup style="color: gray;">912</sup> - כתבו ראשונים שכיוון שהותר בציבור וקיבל לעשות תענית, אע"פ שלא סיים<sup style="color: gray;">913</sup>, כשחזר בו וקיבל עליו תשובה מייד חוזר לכשרותו<sup style="color: gray;">914</sup>, שכן כהן* שנשא נשים בעבירה, נודר - דהיינו שמדירים אותו בית-דין* על דעת רבים, כדי שלא יהיה לו הפרה, שלא יוסיף לחטוא<sup style="color: gray;">915</sup> - ועובד יורד ומגרש<sup style="color: gray;">916</sup>, שאף על פי שעדיין לא גירש מותר לעבוד<sup style="color: gray;">917</sup>, ומכל מקום צריך התחלת עשיית התשובה<sup style="color: gray;">918</sup>.
בטעם שלא החמירו על המשומד יותר מזה, נחלקו אחרונים: יש סוברים הטעם, שהמשומד היה מעורב בין הגוים שיש להם כל התאוות, וזה בא להבדיל מכולם ולקבל תשובה, לא החמירו עליו ומוחזקים אנו שודאי יעשה תשובה שלימה<sup style="color: gray;">919</sup>. ויש מהאחרונים הסוברים הטעם שלא החמירו על המשומד יותר מזה, שמן הסתם מכיוון שקיבל, יקיים<sup style="color: gray;">920</sup>.
דין זה כתבוהו ראשונים ואחרונים במשומד לעבודה-זרה*<sup style="color: gray;">921</sup>. ויש מאחרונים סוברים שאינו במשומד לעבודה-זרה* בלבד, אלא בכל משומד<sup style="color: gray;">922</sup>, ובכל עבריין<sup style="color: gray;">923</sup>, שהרי דין זה נלמד מכהן שנשא נשים בעבירה<sup style="color: gray;">924</sup>.
<h4>העובר על השבועה</h4>
המועל בשבועה - הפסול לעדות<sup style="color: gray;">925</sup> - אמרו בירושלמי שחזרתו, משיבוא לבית-דין* שאין מכירים אותו, ויאמר להם: חשוד אני<sup style="color: gray;">926</sup>, וכן כתבו ראשונים להלכה<sup style="color: gray;">927</sup>, וביארו שאין צריך לומר שצריך שיחזיר הממון שהרוויח בשקר<sup style="color: gray;">928</sup>, שאם לא כן הוא טובל ושרץ בידו<sup style="color: gray;">929</sup>, או שלא נאמר שדי כשאומר חשוד אני אלא בשבועת-שוא*, ללא רווח ממון<sup style="color: gray;">930</sup>. ויש מהאחרונים סוברים בדעת ראשונים שאם נשבע לשקר לכחש בממון חבירו אינו מוכשר לעדות עד שיוסיף חומש<sup style="color: gray;">931</sup>.
אמירה זו של השב שחשוד הוא, נחלקו בה ראשונים ואחרונים: א) יש מפרשים דהיינו שאומר שחשוד הוא, ללא שמצריכים אותו שבועה או עדות<sup style="color: gray;">932</sup>, וביארו אחרונים שכיוון שמרע נפשו באומרו שהוא חשוד, אם כן ממילא פסל עצמו על כל דבר, ואין לך דבר חשוב גדול מזה<sup style="color: gray;">933</sup>. ב) ויש מפרשים דהיינו כשמוסרים לו השבועה והוא לא ירצה לישבע ויאמר חשוד אני, תנו השבועה לשכנגדי<sup style="color: gray;">934</sup>, ושנגדו נשבע ונוטל<sup style="color: gray;">935</sup>.
יש מהראשונים שנסתפק שמא דוקא הנשבע לשקר בשבועת-בטוי* - שהוא פסול לעדות<sup style="color: gray;">936</sup> - שלא היה בה ריווח ממון, דיו שיבוא לבית דין שאין מכירים אותו ויאמר חשוד אני<sup style="color: gray;">937</sup>, אבל הנשבע לשקר בשבועה שהיה בה ריווח ממון לא הוכשר עד שתבוא שבועה אחרת לידו וימנע ולא ישבע<sup style="color: gray;">938</sup>. וכתבו אחרונים בדעת ראשונים שאף הנשבע על שבועת ממון דיו שיבוא לבית דין שאין מכירים אותו ויאמר חשוד אני<sup style="color: gray;">939</sup>.
המועל בשבועה, ששב לכשרותו כשהולך לבית דין שאין מכירים אותו ואומר: חשוד אני<sup style="color: gray;">940</sup>, כתבו ראשונים דהיינו שנשבע שבועת שוא<sup style="color: gray;">941</sup>. ויש מאחרונים שכתבו שלא נאמר דין זה אלא כשנשבע לשקרא בשבועה שהיה לו בה הנאת ממון, אבל לשבועה שלא נהנה ממנה, אין צורך בזה<sup style="color: gray;">942</sup>, וכיוון ששב בתשובה, דיו<sup style="color: gray;">943</sup>.
עוד כתבו ראשונים שהמועל חוזר לכשרותו אם יתחייב שבועה בממון חשוב, בבית דין שאין מכירים אותו, וישלם ולא ירצה להשבע<sup style="color: gray;">944</sup>, אפילו אינו אומר שחשוד הוא על השבועה, הוא בירור שחזר בו<sup style="color: gray;">945</sup>. ויש מהם שכתבו שכן הוא בירושלמי<sup style="color: gray;">946</sup>. וביארו אחרונים שאין לו תיקון בעירו במה שיתחייב בשבועה ולא ירצה לישבע<sup style="color: gray;">947</sup>, שחששו שיעשה תשובה לעיניהם בעירו<sup style="color: gray;">948</sup>. ויש מהאחרונים המפרשים בירושלמי שהמועל בשבועות חוזר לכשרותו, אף כשהולך לבית דין שמכירים אותו ונתחייב לחבירו שבועה, שהדין הוא שכנגדו נשבע ונוטל, והוא מוחל לו השבועה ואומר: והואיל וחשוד אני ואיני יכול לישבע, אינני רוצה השבועה ממך ואשלם לך<sup style="color: gray;">949</sup>.
בטעם שמצריכים את המועל בשבועות לילך למקום שאין מכירים, כתבו אחרונים שאם הוא במקומו אינו נודע כלל אם חזר בתשובה בלב שלם, ששמא הערמה הוא מערים, כיוון דבר המסור לליבו של אדם, שמי יודע שמא עדיין נשבע לשקר ועדיין מעיד שקר, הילכך החמירו בו ללכת למקום שאין מכירים אותו, ששם אינו מערים, ואין ספק שתשובה שלימה היא<sup style="color: gray;">950</sup>.
יש מהאחרונים הסובר שאם מצא במקומו אבידה בדבר חשוב, כיוון שמחזירה ודאי חוזר בו מחמדת הממון ומועיל הדבר להכשירו לעדות<sup style="color: gray;">951</sup>. ודחו אחרונים דבריו, שהרי החמירו להכשירו לאותו דבר עצמו שחטא בו<sup style="color: gray;">952</sup>.
<h4>המגביה יד על חבירו</h4>
הפסול לעדות מחמת שמגביה יד על חבירו להכותו<sup style="color: gray;">953</sup>, פסול עד שישוב מרשעו ויקבל דין<sup style="color: gray;">954</sup>, אפילו לא תבעו זה אלא אחר<sup style="color: gray;">955</sup>. ויש מהאחרונים שכתב שפסול עד שיעשה תשובה הניכרת לרבים<sup style="color: gray;">956</sup>, וכל שכן שאם היכהו<sup style="color: gray;">957</sup>, שפסול עד שיעשה תשובה הניכרת לרבים<sup style="color: gray;">958</sup>.
<h3><b>אשה</b></h3>
נשים פסולות לעדות<sup style="color: gray;">959</sup> מן התורה<sup style="color: gray;">960</sup>, הן דיני-נפשות* והן דיני-ממונות*, הן לזכות והן לחובה<sup style="color: gray;">961</sup>. ומספר לימודים לדבר:
א) נאמר: ועמדו שני האנשים<sup style="color: gray;">962</sup>, והמילה "שני" מופנית לגזרה-שוה*<sup style="color: gray;">963</sup>, יכול אישה* תהא כשירה לעדות<sup style="color: gray;">964</sup>, נאמר כאן: שני, ונאמר להלן -בסנהדרין<sup style="color: gray;">965</sup> - וישארו שני אנשים<sup style="color: gray;">966</sup>, מה להלן אנשים ולא נשים<sup style="color: gray;">967</sup>, אף כאן אנשים ולא נשים<sup style="color: gray;">968</sup>, הרי למדנו שאין האישה מעידה<sup style="color: gray;">969</sup>.
ב) בגזרה שוה "שני" שני"<sup style="color: gray;">970</sup>, נאמר כאן: ועמדו שני האנשים<sup style="color: gray;">971</sup>, ונאמר להלן: על פי שנים עדים<sup style="color: gray;">972</sup>, מה שני האמור כאן אנשים ולא נשים, שנשים מרובות מ"אשר להם הריב"<sup style="color: gray;">973</sup>, אבל מזה שכתוב: שני האנשים<sup style="color: gray;">974</sup> משמע אנשים ולא נשים, אף שני האמור להלן דהיינו עדים, אנשים ולא נשים<sup style="color: gray;">975</sup>.
ג) בגזרה שוה "שני" "שני", נאמר: על פי שנים עדים<sup style="color: gray;">976</sup>, ונאמר: וישארו שני אנשים במחנה<sup style="color: gray;">977</sup>, מעתה אין האישה מעידה<sup style="color: gray;">978</sup>.
ד) נאמר: ועמדו שני האנשים<sup style="color: gray;">979</sup>, בעדים הכתוב מדבר<sup style="color: gray;">980</sup>, שבעדים מדבר הכתוב למעלה ממנו: כי יקום עד חמס באיש<sup style="color: gray;">981</sup>, וסמוך לו: ועמדו<sup style="color: gray;">982</sup>, וכתוב: אנשים<sup style="color: gray;">983</sup>, משמע אבל לא נשים<sup style="color: gray;">984</sup>, ללמדך שאין עדות בנשים<sup style="color: gray;">985</sup>, שהן פסולות לעדות<sup style="color: gray;">986</sup>.
ה) נאמר: על פי שנים עדים<sup style="color: gray;">987</sup>, לשון זכר<sup style="color: gray;">988</sup> ולא לשון נקבה<sup style="color: gray;">989</sup>, ומשמע שני אנשים ולא שתי נשים<sup style="color: gray;">990</sup>.
<h4>טעם הפסול</h4>
בטעם פסול נשים מעדות, כתבו ראשונים שהעדות צריך כיוון וישוב הדעת הרבה<sup style="color: gray;">991</sup>.
<h4>גדר עדותה</h4>
נשים, נחלקו בהן אחרונים: יש סוברים שאינן בגדר עדות מן התורה כלל<sup style="color: gray;">992</sup>, ולכן אין פוסלות עדים כשרים בצירוף<sup style="color: gray;">993</sup>. ויש סוברים שהן בגדר עדות, ופוסלות עדים כשרים בצירוף<sup style="color: gray;">994</sup>.
על הלאוים התלויים בעדות*, שאינם שייכים באשה*, מכיוון שהיא פסולה לעדות, ע"ע אשה<sup style="color: gray;">995</sup>. על אישה, שיש הסוברים שכשרה לדון, אף על פי שפסולה להעיד, ע"ע הנ"ל<sup style="color: gray;">996</sup>. ושם<sup style="color: gray;">997</sup>, בטעם שכשרה לדון אף על פי שאינה כשרה להעיד.
<h4>בן נח</h4>
בן-נח* אינו נהרג בעדות אשה*<sup style="color: gray;">998</sup>, שנאמר: מיד איש<sup style="color: gray;">999</sup>, ולא מיד אישה<sup style="color: gray;">1000</sup>.
<h4>טומטום</h4>
טומטום* פסול לעדות<sup style="color: gray;">1001</sup> מספק<sup style="color: gray;">1002</sup>, דהיינו שהוא ספק אישה<sup style="color: gray;">1003</sup> ספק איש<sup style="color: gray;">1004</sup>, וכל מי שהוא ספק כשר ספק פסול הרי הוא פסול<sup style="color: gray;">1005</sup>, שהוא ספק דאורייתא והולכים לחומרא<sup style="color: gray;">1006</sup>, שאין העד בא אלא להוציא ממון על פיו או לחייב על פיו ואין מוציאים ממון מספק - שהמוציא-מחברו-עליו-הראיה*<sup style="color: gray;">1007</sup> - ואין עונשים מספק<sup style="color: gray;">1008</sup>. ואפילו העידו ועשו מעשה על פיהם, מחזירים המעשה<sup style="color: gray;">1009</sup>.
בא הטומטום להחזיק ממון, אינו נאמן<sup style="color: gray;">1010</sup>, שהדבר נחשב הוצאת ממון מהתובע, והוא בכלל עדות* ואינו נאמן<sup style="color: gray;">1011</sup>. ומכל מקום בדיעבד אם קיבלו עדותו, הסתפקו אחרונים אם מועיל להחזיק ממון<sup style="color: gray;">1012</sup>. ויש המצדדים שטומטום שבא להחזיק ממון, נאמן<sup style="color: gray;">1013</sup>.
<h4>גדר עדותו</h4>
היה הטומטום* קרוב או פסול - בפסול אחר - פוסל הכשרים בצירופו, ששמא זכר הוא והוא בגדר עדות ופוסל מחמת קרוב או פסול<sup style="color: gray;">1014</sup>.
יש מהאחרונים סוברים שמכיוון שפסול טומטום אינו אלא מספק<sup style="color: gray;">1015</sup>, לכן אם עדים כשרים מחייבים לאחד ממון או בדיני נפשות, ובאו טומטומים והכחישו אותם או הזימום, אין מוציאים ממון על ידי עדות הכשרים ואים הורגים על ידם, ששמא הללו כשרים הם, שכל פסולם הוא מספק<sup style="color: gray;">1016</sup>. ויש מהאחרונים סוברים שכיוון שעדות מחמת ראיה היא, והתורה האמינה לו<sup style="color: gray;">1017</sup>, אם כן כיוון שהם ספק פסולי עדות, אין ספק מוציא מידי ודאי ואינן נאמנים להכחיש עדים כשרים<sup style="color: gray;">1018</sup>.
<h4>נקרע ונמצא זכר</h4>
נקרע הטומטום* ונמצא זכר<sup style="color: gray;">1019</sup>, לאחר ראיית המעשה וקודם ההגדה בבית-דין*, כתבו אחרונים שאינו נאמן<sup style="color: gray;">1020</sup>. אבל כשראה לבד שהוא זכר, קודם ראיית המעשה, ואחר כך בשעת ההגדה נתברר בבית דין שהוא זכר, צידדו אחרונים שנאמן<sup style="color: gray;">1021</sup>.
<h4>בן נח</h4>
אין בן-נח* נהרג על פי עדות טומטום - אף לסוברים שנהרג בפסולי עדות של תורה<sup style="color: gray;">1022</sup> - שבן נח אינו נהרג בעדות אשה*<sup style="color: gray;">1023</sup>, וטומטום פסול מפני שהוא ספק אישה<sup style="color: gray;">1024</sup>, ובן נח אינו נהרג על הספק<sup style="color: gray;">1025</sup>.
<h4>אנדרוגינוס</h4>
אנדרוגינוס* פסול לעדות<sup style="color: gray;">1026</sup> מספק<sup style="color: gray;">1027</sup>, שהוא ספק איש<sup style="color: gray;">1028</sup> ספק אשה*<sup style="color: gray;">1029</sup>, לסוברים כן<sup style="color: gray;">1030</sup>. ולסוברים שהוא ודאי זכר<sup style="color: gray;">1031</sup>, כשר לעדות<sup style="color: gray;">1032</sup>. ולסוברים שחציו זכר וחציו נקבה<sup style="color: gray;">1033</sup>, הסתפקו אחרונים אם כשר לעדות, כיוון שחציו זכר<sup style="color: gray;">1034</sup>, או שפסול לעדות, שהחצי הפסול פוסל בו<sup style="color: gray;">1035</sup>.
לסוברים שאנדרוגינוס פסול לעדות, כתבו אחרונים שאינו נאמן אף להחזיק ממון, וכדין טומטום*<sup style="color: gray;">1036</sup>, וכן אין בן-נח* נהרג על פי עדותו - אף לסוברים שנהרג בפסולי עדות של תורה<sup style="color: gray;">1037</sup> - שבן נח אינו נהרג בעדות אשה*<sup style="color: gray;">1038</sup>, ואנדרוגינוס פסול מפני שהוא ספק אישה<sup style="color: gray;">1039</sup>, ובן נח אינו נהרג על הספק<sup style="color: gray;">1040</sup>.
<h4>עבד כנעני</h4>
עבד-כנעני* פסול לעדות<sup style="color: gray;">1041</sup> מן התורה<sup style="color: gray;">1042</sup>, ומספר לימודים לדבר:
א) לדעת ר' יהודה הסובר שאין אחוה לעבד<sup style="color: gray;">1043</sup>, פסולו לעדות נלמד מהכתוב: והנה עד שקר העד שקר ענה באחיו<sup style="color: gray;">1044</sup>, במי שיש לו אחוה, יצא עבד שאין לו אחוה<sup style="color: gray;">1045</sup>.
ב) ולדעת חכמים הסוברים שיש אחוה לעבד<sup style="color: gray;">1046</sup>, סובר עולא שהדבר נלמד בבנין-אב* מגזלן וקטן* או גזלן ואשה*, מה אלו הצד השווה שבהן שכן אינם בכל המצוות - שאינם זהירים בכל המצוות, זה מפני רשעו וזה מפני שלא נצטווה<sup style="color: gray;">1047</sup>. ויש מפרשים: שאינם בכלל כל המצוות, שהרי הגזלן פסול לדון<sup style="color: gray;">1048</sup>, ככל הפסול להעיד מחמת רשעה<sup style="color: gray;">1049</sup>, הפסול לדון<sup style="color: gray;">1050</sup> - ופסולים להעיד<sup style="color: gray;">1051</sup>, אף אני אביא את העבד שאינו בכל המצוות שיהיה פסול להעיד<sup style="color: gray;">1052</sup>.
ג) מר בריה דרבינא סובר שלדעת חכמים פסולו של העבד מלהעיד נלמד מהכתוב: לא יומתו אבות על בנים<sup style="color: gray;">1053</sup>, לא יומתו על פי אבות שאין להם יחוס<sup style="color: gray;">1054</sup>, לא יומת שום אדם על פי מי שאין בנו מיוחס ונקרא על שם אביו והיינו עבד<sup style="color: gray;">1055</sup> - ושהוא אינו מיוחס ונקרא על שם אביו<sup style="color: gray;">1056</sup> - שאין לו יחוס לא למעלה ולא למטה<sup style="color: gray;">1057</sup>.
ד) ויש מהראשונים שכתבו הלימוד לפסול עבד מעדות, ממה שנאמר: ועשיתם לו כאשר זמם לעשות לאחיו<sup style="color: gray;">1058</sup>, מכלל שאחיו כמוהו<sup style="color: gray;">1059</sup>, מה אחיו בן ברית אף העד בן ברית<sup style="color: gray;">1060</sup>, ואם כן עדות העבד היא עדות-שאי-אתה-יכול-להזימה*, ואינה עדות<sup style="color: gray;">1061</sup>.
<h4>חציו עבד וחציו בן חורין</h4>
מי שחציו-עבד-וחציו-בן-חורין* פסול לעדות<sup style="color: gray;">1062</sup>, מצד העבדות<sup style="color: gray;">1063</sup>, שהוא בכלל העבדים<sup style="color: gray;">1064</sup>, שכיוון שחציו אינו כשר פסול הוא<sup style="color: gray;">1065</sup>.
על עדות של קדוש-החודש*, שנחלקו ראשונים אם מקבלים עדותו של מי שחציו-עבד-וחציו-בן-חורין*, ע"ע<sup style="color: gray;">1066</sup>.
<h4>גדר עדותו</h4>
עבד-כנעני*, כתבו אחרונים שעדותו אינה עדות כלל, ואין פוסל אחרים בצירופו<sup style="color: gray;">1067</sup>. וכן מי שחציו-עבד-וחציו-בן-חורין*, אינו בגדר עדות כלל ואינו פוסל בצירופו<sup style="color: gray;">1068</sup>.
<h4>מעוכב גט שחרור</h4>
עבד-כנעני* שנשתחרר והרי הוא מעוכב-גט-שחרור* פסול לעדות<sup style="color: gray;">1069</sup>, שהרי הוא אסור בבת חורין<sup style="color: gray;">1070</sup>, וכל שכן לסוברים שמותר בשפחה<sup style="color: gray;">1071</sup>, אם כן ודאי דינו כעבד לענין מצוות ופסול לעדות<sup style="color: gray;">1072</sup>, עד שיגיע גט לידו ויעשה מכלל בני ברית<sup style="color: gray;">1073</sup>, ואחר כך יעיד<sup style="color: gray;">1074</sup>.
<h4>להעיד על בן נח אחר</h4>
עבד כנעני כשר להעיד על בן נח חבירו - לסוברים שנהרג בפסולי עדות של תורה<sup style="color: gray;">1075</sup> - שלא שייך לומר גוי יש לו יחוס ועבד אין לו יחוס<sup style="color: gray;">1076</sup>, כי דין זה יוצא מהכתוב של לא יומתו<sup style="color: gray;">1077</sup>, ואותו כתוב בישראל כתוב<sup style="color: gray;">1078</sup>. ויש מהראשונים הסובר שאין בן נח נהרג בכל פסולי עדות של תורה<sup style="color: gray;">1079</sup>.
<h4>תערובת</h4>
ולד ישראלית שנתערב בולד שפחה, נסתפקו בירושלמי אם שניהם מעידים כאחת, אם תעלה להם לעדות אחת, כעד אחד, שהרי אחד עבד, ופסול, ואחד כשר<sup style="color: gray;">1080</sup>, או שמכיוון שהיא עדות-שאי-אתה-יכול-להזימה*, שאילו ימצאו העדים זוממים אין נהרגים, שהרי איננו יודעים איזה מהם כשר שישלם או יענש משום שהעיד שקר, אינה עדות<sup style="color: gray;">1081</sup>. יש מהאחרונים מפרשים שהירושלמי נשאר בספק<sup style="color: gray;">1082</sup>, מכיוון שיש להסתפק אם עדות שאי אתה יכול להזימה הוא דין בדיני נפשות דוקא או אף בדיני ממונות<sup style="color: gray;">1083</sup>. ויש מהאחרונים מפרשים שהירושלמי פושט את ספיקו שאינה עדות, שצריך עדות שאי אתה יכול להזימה אף בדיני ממונות<sup style="color: gray;">1084</sup>.
על עדות-שאי-אתה יכול-להזימה*, שנחלקו ראשונים אם הוא דין רק בדיני נפשות או אף בדיני ממונות, ע"ע.
<h4>עבד עברי</h4>
עבד-עברי* הנוהג בכל המצוות כשר להעיד, ואף על פי שמותר בשפחה-כנענית*, שאין איסורה לשאר ישראל אלא מדרבנן<sup style="color: gray;">1085</sup>, לסוברים כן<sup style="color: gray;">1086</sup>.
<h4>גר תושב</h4>
גר-תושב* פסול לעדות*<sup style="color: gray;">1087</sup>, שאינו בכלל אחוה<sup style="color: gray;">1088</sup>, שהרי לווים מגר תושב ומלוים לו ברבית*<sup style="color: gray;">1089</sup>, והטעם הוא - לסוברים כן<sup style="color: gray;">1090</sup> - שנאמר: לא תשיך לאחיך<sup style="color: gray;">1091</sup>, ואם כן גר תושב פסול מן התורה להעיד<sup style="color: gray;">1092</sup>. או שפסול גר תושב נלמד בבנין-אב* מגזלן ואשה* או גזלן וקטן*, כפי הלימוד בעבד - לסוברים כן<sup style="color: gray;">1093</sup> - וכפי הלימוד בגוי<sup style="color: gray;">1094</sup>, לסוברים כן<sup style="color: gray;">1095</sup>.
<h3><b>קטן</b></h3>
הקטנים פסולים לעדות<sup style="color: gray;">1096</sup> מן התורה<sup style="color: gray;">1097</sup>, ומספר לימודים לדבר:
א) נאמר: ועמדו שני האנשים<sup style="color: gray;">1098</sup>, אנשים ולא קטנים<sup style="color: gray;">1099</sup>, ובעדים הכתוב מדבר<sup style="color: gray;">1100</sup>, שבעדים מדבר הכתוב למעלה ממנו: כי יקום עד חמס באיש<sup style="color: gray;">1101</sup>, וסמוך לו: ועמדו<sup style="color: gray;">1102</sup>.
ב) נאמר: ועמדו שני האנשים<sup style="color: gray;">1103</sup>, והמילה "שני" מופנית לגזרה-שוה*<sup style="color: gray;">1104</sup>, נאמר כאן: שני, ונאמר להלן -בסנהדרין<sup style="color: gray;">1105</sup> - וישארו שני אנשים<sup style="color: gray;">1106</sup>, מה להלן אנשים ולא קטנים<sup style="color: gray;">1107</sup>, אף כאן אנשים ולא קטנים<sup style="color: gray;">1108</sup>.
ג) בגזרה שוה "שני" "שני"<sup style="color: gray;">1109</sup>, נאמר כאן: על פי שנים עדים<sup style="color: gray;">1110</sup>, ונאמר להלן: וישארו שני אנשים<sup style="color: gray;">1111</sup>, מה שני שנאמר להלן אנשים ולא קטנים, אף שני שנאמר כאן אנשים ולא קטנים<sup style="color: gray;">1112</sup>.
ד) לימוד נוסף כתבו ראשונים, שקטן עדות-שאי-אתה-יכול-להזימה הוא*, שאינה עדות*, שאינו בן עונשים<sup style="color: gray;">1113</sup>.
<h4>תחילת כשרותו לעדות</h4>
פסול קטן* לעדות הוא עד שיהיה גדול בשנים<sup style="color: gray;">1114</sup> וסימנים<sup style="color: gray;">1115</sup>. אפילו היה הקטן נבון וחכם, הרי הוא פסול עד שיביא שתי שערות אחר שלוש עשרה שנה גמורות<sup style="color: gray;">1116</sup>.
אף על פי שקטן כשר לדון משהוא בן י"ג שנה, ואפילו לא הביא שתי שערות - לסוברים כן<sup style="color: gray;">1117</sup> - לענין עדות הקפידה התורה שיהיה נקרא "איש", כמו שנאמר: ועמדו שני האנשים<sup style="color: gray;">1118</sup>, מה שאין כן בדיין שאינו תלוי אלא בחריפותו ובקיאותו, ומכל מקום פחות מבן י"ג שאין לו שם גדלות כלל פסול, שלא מצינו שום מצוה וציווי בקטנים מן התורה<sup style="color: gray;">1119</sup>. ולסוברים שקטן פסול מלדון אפילו הביא שתי שערות עד שיהיה בן י"ח שנה<sup style="color: gray;">1120</sup>, גדלותו לענין דין, שצריך שיהיה איש, אינו עד שיהיה בן י"ח שנה<sup style="color: gray;">1121</sup>, ואינו דומה לעדות שכשר מבן י"ג שנה, שבעדות אינו צריך אלא להגיד מה שראה, אבל בדיינות צריך בינה והשכל ולירד לעמקו של דין לזכות ולחובה, וכשהגיע לבן י"ח שנה כבר שכלו שלם<sup style="color: gray;">1122</sup>, אבל אם לא הביא שתי שערות פסול, עד הזמן שנקרא גדול לכל דינים שבתורה<sup style="color: gray;">1123</sup>.
<h4>טעם הפסול</h4>
בטעם פסול קטן* לעדות, כתבו ראשונים לפי שהקטן אינו בן דעה<sup style="color: gray;">1124</sup>.
<h4>גדר עדותו</h4>
בגדר עדותו של קטן* כתבו אחרונים - לדעתם שאשה* היא בגדר עד<sup style="color: gray;">1125</sup> - שהוא בגדר עד, ואם היה בין הכשרים, מבטל עדות הנשארים<sup style="color: gray;">1126</sup>.
<h4>בדיקה</h4>
אפילו הגיע לכלל שנים, אין מקבלים את עדותו עד שיבדקוהו שהביא שתי שערות<sup style="color: gray;">1127</sup>, שהרי צריך שניהם, שנים ושערות<sup style="color: gray;">1128</sup>, שאז נקרא איש<sup style="color: gray;">1129</sup>. ויש הסובר בדעת ראשונים, שאפילו אם לא בדקוהו כלל סומכים על חזקה דרבא - שקטן שהגיע לכלל שנותיו, י"ג שנה ויום אחד, אינו צריך בדיקה אם יש לו שתי שערות, חזקה שהביא סימנים<sup style="color: gray;">1130</sup> - להוציא ממון על פיו<sup style="color: gray;">1131</sup>.
יש מהאחרונים מצדדים שאם בדקו לאחר י"ג ולא מצאו שתי שערות, שנאמן להחזיק ממון<sup style="color: gray;">1132</sup>, שיש לחוש שמא נשרו סימנים, והוא ספק פסול ונאמן להחזיק ממון<sup style="color: gray;">1133</sup>. ועוד, שיכול המוחזק לומר אולי ימצא סריס*<sup style="color: gray;">1134</sup>, ויתברר למפרע שהוא גדול, וכשר להעיד גם עתה, ואף על פי שהרוב אינם סריסים, אין-הולכים-בממון-אחר-הרוב* שאין סריסים<sup style="color: gray;">1135</sup>. ויש מהאחרונים סוברים שאין לחוש שמא נשרו שערות, שאינו אלא חשש מדרבנן<sup style="color: gray;">1136</sup>.
שהו מלבודקו זמן רב אחר שהיה לו י"ג שנים ובדקוהו ומצאו לו שתי שערות, נחלקו ראשונים: יש סוברים שהוא בחזקת גדול משעה שהיו לו י"ג שנה<sup style="color: gray;">1137</sup>, ומכשירים אנו למפרע עדות על כל ראייה שראה משהיה לו י"ג שנה, עד שנבדק<sup style="color: gray;">1138</sup>. ויש סוברים שאין מכשירים אותו אלא משעת בדיקה<sup style="color: gray;">1139</sup>. אף להלכה נחלקו אחרונים: יש סוברים שמכשירים למפרע עדותו משהיה בן י"ג שנה<sup style="color: gray;">1140</sup>. אלא שיש מהם הסובר שיש לעשות כן רק בעד אחד שלא נבדק, ולא כששני העדים לא נבדקו<sup style="color: gray;">1141</sup>, וכן שאם לא נבדק עד שיהיה בן עשרים שנה, שוב אין מועיל לו למפרע מגיל י"ג<sup style="color: gray;">1142</sup>. ויש פוסקים שאין מכשירים למפרע עדותו של מי ששהו לבודקו זמן רב אחר י"ג שנה<sup style="color: gray;">1143</sup> להוציא ממון, שבמקום שיש חזקת-ממון*, אי אפשר להוציא ממון במקום שיש מחלוקת ראשונים בדבר<sup style="color: gray;">1144</sup>, שמכל מקום אין הדבר יוצא מספק<sup style="color: gray;">1145</sup>, ועל כל פנים יכול המוחזק לומר קים-לי*<sup style="color: gray;">1146</sup>.
<h4>כשאינו מבחין</h4>
במה דברים אמורים שבן י"ג ויום אחד, אם הביא שתי שערות כשר לעדות<sup style="color: gray;">1147</sup>, כשהיה מוחזק קודם שהגיע לכלל שנים שהוא בן דעת ומבחין בין דבר לדבר הדומה לו והולך בדרך תום, אבל מי שהוא ידוע קודם שהגיע לכלל י"ג שאינו מבחין בעדות ואינו מקפיד לומר על הן לאו או להיפך, אין מקבלים עדותו לכשיגדל עד שידעו שהוא מבחין ומקפיד, שיום גדלות אינו גורם אלא שנקרא איש חייב במצוות, לא תוספת דעת<sup style="color: gray;">1148</sup>, ואם הוחזק שלא היה יודע, אפילו גדל ויש לו שתי שערות אין מקבלים עדותו עד שידעו שנתיישב בדעתו, כיוון שלא היה לו חזקת-כשרות*, ודבר זה תלוי בדעת הדיין<sup style="color: gray;">1149</sup>.
<h4>צמח זקנו</h4>
צמח זקנו למעלה, אין צריך בדיקה<sup style="color: gray;">1150</sup> מלמטה, שודאי איש הוא<sup style="color: gray;">1151</sup>. וצמח זקנו דהיינו שנתמלא זקנו<sup style="color: gray;">1152</sup> בריבוי שערות, אף על פי שאינן גדולות<sup style="color: gray;">1153</sup>. ויש מפרשים שאין צורך שיתמלא זקנו, שלענין עדות בצמח זקנו די להחשיבו גדול<sup style="color: gray;">1154</sup>.
הוליד האיש מאשתו, שהרי הוא איש לענין עדות ממון, ואין צריך לבדוק אחריו, ע"ע גדול<sup style="color: gray;">1155</sup>. על הסוברים שאם נראו בו סימנים של מעלה, אין צריך בדיקה, ועל החולקים וסוברים שאין באיש סימנים של מעלה, ע"ע הנ"ל<sup style="color: gray;">1156</sup>.
<h4>סימני סריס</h4>
הגיע לעשרים שנה ולא הביא שתי שערות ונולד בו סימן מסימני סירוס<sup style="color: gray;">1157</sup>, הרי זה סריס* ויעיד<sup style="color: gray;">1158</sup>, שאפילו נולדו לו סימני סריס קודם שהגיע לבן עשרים, שלא נעשה גדול על ידם, מכל מקום כשמגיע אחר כך לעשרים שנה נעשה גדול על ידם<sup style="color: gray;">1159</sup>. ונחלקו אחרונים: יש סוברים שנעשה גדול להבא<sup style="color: gray;">1160</sup>, אף על פי שאם הגיע לשנת העשרים ונולדו בו סימני סריס נעשה גדול למפרע - מבן י"ג שנה ויום אחד, שהתברר שממעי אימו היה סריס<sup style="color: gray;">1161</sup> - לענין עדות אינו כן ולא הוכשר העדות למפרע<sup style="color: gray;">1162</sup>, מכיוון שלכל העולם היה ספק וגם לו עצמו היה ספק, אי אפשר לסמוך על עדותו, לפי שחשב שהיה קטן והורה היתר לעצמו<sup style="color: gray;">1163</sup>, ולכן אין מכשירים העדות שהעיד קודם שנתברר שהוא סריס<sup style="color: gray;">1164</sup>, אבל אם ראה עדות קודם שנת עשרים ואחר כך נתברר שהוא סריס, מצדדים אחרונים שכשרה העדות שהגיד בעת שנתברר שהוא גדול, ואינו נקרא תחילתו בפסלות, שמחזיקים לגדול למפרע<sup style="color: gray;">1165</sup>. ויש סוברים שאם הגיע לעשרים שנה ונולדו בו סימני סריס נעשה גדול למפרע<sup style="color: gray;">1166</sup>.
אם לא נולד בו סימני סריס, לא יעיד עד רוב שנותיו<sup style="color: gray;">1167</sup>, דהיינו בן ל"ו שנה<sup style="color: gray;">1168</sup>, שהרי ימי שנותיו של אדם שבעים שנה<sup style="color: gray;">1169</sup>.
על סימני סריס*, ועל זמן גדלות של סריס, כשהביא שערות וכשלא הביא שערות, ע"ע סריס<sup style="color: gray;">1170</sup>. אם עשרים שנה שאמרו בסריס היינו עשרים שנה מלאות, או עשרים שנה פחות ל' יום, או י"ט שנה ול' יום, ע"ע הנ"ל. אם רוב שנותיו של סריס היינו ל"ה ויום אחד או ל"ו שנה, ע"ע הנ"ל.
<h4>כשאינו יודע בטיב משא ומתן</h4>
בן שלוש עשרה שנה ויום אחד שהביא שתי שערות ואינו יודע בטיב משא-ומתן*, אין עדותו עדות בקרקעות<sup style="color: gray;">1171</sup>, אבל בעדות מטלטלים מקבלים עדותו<sup style="color: gray;">1172</sup>, הואיל והוא גדול<sup style="color: gray;">1173</sup>. ובן י"ג שהביא שתי שערות ובקי בטיב משא ומתן עדותו עדות אף לקרקע<sup style="color: gray;">1174</sup>.
עדות קרקע שאמרו, נחלקו בה ראשונים:
א) יש מפרשים דהיינו עדות שומא<sup style="color: gray;">1175</sup>, שיאמר כך וכך היתה שווה זו הקרקע<sup style="color: gray;">1176</sup>, שמי שאינו יודע בטיב משא ומתן כיוון שקרוב דעתו לגבי ממון, ישום אותה יותר משווייה<sup style="color: gray;">1177</sup>, שכיוון שקרובה דעתו לגבי ממון אינו בקי בשומת קרקע כי אינו נותן דעתו כי אם במה שקרובה דעתו והלכך אפשר שישום אותה ביותר משוויה או בפחות משוויה<sup style="color: gray;">1178</sup>, אבל מטלטלים לא ישום אותם יותר משווים, שקרובה דעתו אף לגבי מטלטלים, וגם אין הפסד בקרקעות כמו במטלטלים<sup style="color: gray;">1179</sup>, שמטלטלים נחסרים מידי יום יום, ולכן לא ישום אותם יותר משווים<sup style="color: gray;">1180</sup>. אבל לענין עדות קרקע - שמעיד בדופו של קרקע<sup style="color: gray;">1181</sup> - הוא נאמן לעדות כמו על המטלטלים<sup style="color: gray;">1182</sup>, שהרי לא יעיד שקר<sup style="color: gray;">1183</sup>.
ב) ויש מהראשונים מפרשים שעדות קרקע שאינו נאמן עליה, היינו כל עדות בקרקע<sup style="color: gray;">1184</sup>. ונחלקו בטעם הדבר: יש מפרשים הטעם, מפני שאינו מדקדק בדברים שהרי אינו יודע<sup style="color: gray;">1185</sup>, וביארו אחרונים שכיוון שאינו בקיא בטיב משא ומתן אינו מדייק כל כך בעדות קרקע<sup style="color: gray;">1186</sup>, או שאינו מדקדק בעדות קרקע, שאינה נחשבת בעיניו<sup style="color: gray;">1187</sup>, ובעדות קרקעות צריכים דקדוק גדול, שחיות האדם תלויה בהם<sup style="color: gray;">1188</sup>, ואף על פי שאינו מדייק בעדות קרקע כל כך, במטלטלים מדייק<sup style="color: gray;">1189</sup>, שחשובים בעיניו<sup style="color: gray;">1190</sup>. ויש מהראשונים מפרשים שכיוון שאין מכירתו מכירה בקרקעות, אין עדותו עדות<sup style="color: gray;">1191</sup>, אבל כיוון שמכירתו מכירה במטלטלים, עדותו עדות, שאין לומר שלענין עדות צריך דעת צלול יותר, עדותו עדות<sup style="color: gray;">1192</sup>.
להלכה פסקו אחרונים שבן שלוש עשרה שנה ויום אחד שהביא שתי שערות ואינו יודע בטיב משא ומתן, אין עדותו עדות בשומת קרקעות, אבל עדותו עדות לגבי גופו של קרקע ולגבי מטלטלים<sup style="color: gray;">1193</sup>. ויש מהם שכתבו, שהוא הדין בכל דבר שהבית-דין* לפי ראות עינם נראה להם שאינו מבין על זה אין מקבלין עדותו לענין שומא<sup style="color: gray;">1194</sup>. ויש מהאחרונים שנראה מדבריהם שעדותו של מי שהגיע לי"ג שנה ואינו יודע בטיב משא ומתן אינה עדות בקרקעות כלל<sup style="color: gray;">1195</sup>.
היה בן עשרים שנה, יש מהראשונים סוברים שאף אם אינו יודע בטיב משא ומתן, כיוון שמכירתו מכירה, עדותו עדות<sup style="color: gray;">1196</sup>.
<h4>בן נח</h4>
בן-נח* קטן, פסול להעיד על בן נח חבירו - אף לסוברים שבן נח נהרג בפסולי עדות של תורה<sup style="color: gray;">1197</sup> - שאף הוא ממועט מ"אנשים" ולא קטנים<sup style="color: gray;">1198</sup>.
על בן-נח*, שנחלקו בו אימתי יוצא מכלל קטן ובא לכלל גדול, ע"ע<sup style="color: gray;">1199</sup>.
<h3><b>שוטה</b></h3>
השוטה* פסול לעדות<sup style="color: gray;">1200</sup> מן התורה<sup style="color: gray;">1201</sup>. אם משום שנאמר - לענין קרבן-עולה-ויורד* בשבועת-העדות* - והוא עד או ראה או ידע<sup style="color: gray;">1202</sup>, או ידע, להוציא את השוטה<sup style="color: gray;">1203</sup>. או משום שנאמר: ודרשת וחקרת ושאלת היטב<sup style="color: gray;">1204</sup>, וכי יש חוקרים לשוטים<sup style="color: gray;">1205</sup>.
<h4>טעם הפסול</h4>
בטעם פסול שוטה לעדות, יש מהראשונים שכתבו לפי שהשוטה אינו בן דעה<sup style="color: gray;">1206</sup>, שכיוון שדעתו משובשת אינו מכווין עדותו<sup style="color: gray;">1207</sup>, וכיוון שמיעטה תורה קטנים<sup style="color: gray;">1208</sup>, שאינם בני דעה, הוא הדין שוטים שהם כמותם<sup style="color: gray;">1209</sup>. ויש מהראשונים שכתבו טעם פסול שוטה לעדות, לפי שאינו בן מצוות<sup style="color: gray;">1210</sup>, כלומר שהוא פטור מן המצוות, ואף על פי שמקיים מקצת מצוות לפעמים הוא כמי שאינו מצווה ועושה, וגרוע מאשה* ועבד*<sup style="color: gray;">1211</sup>.
<h4>גדר עדותו</h4>
בגדר עדותו של שוטה* כתבו אחרונים, שאינו בגדר עד כלל<sup style="color: gray;">1212</sup>, שאם היה בין כשרים אינו מבטל עדות הנשארים<sup style="color: gray;">1213</sup>.
<h4>גדר שוטה</h4>
שוטה* הפסול להעיד זהו שוטה שיצא יחידי בלילה והלן בבית הקברות והקורע כסותו<sup style="color: gray;">1214</sup> ומאבד מה שנותנים לו<sup style="color: gray;">1215</sup>, ובאחד מאלו שעושה דרך שטות נקרא שוטה<sup style="color: gray;">1216</sup>, אם דרכו בכך<sup style="color: gray;">1217</sup>.
לא שוטה שהוא מהלך ערום ומשבר כלים וזורק אבנים בלבד, פסול לעדות<sup style="color: gray;">1218</sup>, אלא כל מי שנטרפה דעתו<sup style="color: gray;">1219</sup> ונמצאת דעתו משובשת תמיד בדבר מן הדברים<sup style="color: gray;">1220</sup>, אף על פי שהוא מדבר ושואל כענין בשאר דברים, הרי זה פסול ובכלל שוטים יחשב<sup style="color: gray;">1221</sup>, אבל אם עשה אחד מאלו דרך שטות, אינו נקרא שוטה<sup style="color: gray;">1222</sup>. ומנין שאף מי שאינו שוטה גמור אלא שדעתו מבולבלת פסול לעדות, שנאמר: או ידע<sup style="color: gray;">1223</sup>, להוציא את השוטה<sup style="color: gray;">1224</sup>, אפילו אינו שוטה גמור, אלא שדעתו מבולבלת, שמשמעות או ידע היינו ידיעה נכונה וברורה<sup style="color: gray;">1225</sup>.
<h4>נכפה</h4>
הנכפה - המוכרח ליפול לארץ מחמת חולי המשגע אותו לעיתים<sup style="color: gray;">1226</sup> - בעת כפייתו פסול<sup style="color: gray;">1227</sup>, שהוא בכלל שוטה<sup style="color: gray;">1228</sup>, שאין לו דעת באותו עת<sup style="color: gray;">1229</sup>, ובעת שהוא בריא כשר<sup style="color: gray;">1230</sup>, שיש לו דעת<sup style="color: gray;">1231</sup>. ואחד הנכפה מזמן לזמן או הנכפה תמיד בלא עת קבוע<sup style="color: gray;">1232</sup>, והוא שלא תהיה דעתו משובשת תמיד, שהרי יש שם נכפים שגם בעת בריאותם דעתם מטרפת עליהם<sup style="color: gray;">1233</sup> - ולכן - גם שלא בעת כפייתו צריך הדיין להתיישב בדבר, אם דעתו מבולבלת מצד החולי<sup style="color: gray;">1234</sup>.
<h4>הפתאים ביותר</h4>
הפתאים ביותר, שאינם מכירים הדברים שסותרים זה את זה<sup style="color: gray;">1235</sup>, ולא יבינו ענין הדבר כדרך שיבינו שאר העם<sup style="color: gray;">1236</sup>, ואינם יודעים להבין עיקר דבריהם<sup style="color: gray;">1237</sup>, כיוון שאינם מכוונים בענייניהם, לא יוכלו לכווין העדות<sup style="color: gray;">1238</sup>, שצריכים להעיד על מה שעבר כבר, ויש לחוש שמא נדמה להם באותה שעה שהדבר כן, ואינו, ונתחלף להם דבר בזולתו, מאחר שלפעמים אין מכירין דברים שסותרים זה לזה ואיך יעידו עכשיו על מה שראו בתחילה<sup style="color: gray;">1239</sup>. וכן המבוהלים ונחפזים בדעתם והמשתגעים ביותר<sup style="color: gray;">1240</sup>, שאינם מתונים בענייניהם, אלא כל מעשיהם עושים במהירות ולא מבינים לסוף הענין ולתכלית המעשה<sup style="color: gray;">1241</sup>, הרי אלו בכלל השוטים<sup style="color: gray;">1242</sup> לדין פסול עדות<sup style="color: gray;">1243</sup>, שאינם בני דעה<sup style="color: gray;">1244</sup>, שהחיפזון בשם שגעון ושטות ייחשב<sup style="color: gray;">1245</sup>. ולפי שאין מנהגי בני אדם כאלו שווים, לפיכך<sup style="color: gray;">1246</sup> דבר זה לפי מה שיראה הדיין<sup style="color: gray;">1247</sup>, שצריכים דרישה-וחקירה* בבית-דין*<sup style="color: gray;">1248</sup>.
זהו החילוק בין פתי לשוטה*, שהשוטה דעתו היא משובשת ומטורפת לגמרי בדבר מהדברים<sup style="color: gray;">1249</sup>, משא"כ פתי שאינו מטורף לגמרי בשום דבר, אבל מצד אחד הוא גרע מהשוטה, שהשוטה בשאר דברים הוא חכם כשאר בני אדם, והפתי הוא שאין לו שכל גמור, ואינו מבין שום דבר בדרך שמבינים אותו שאר בני אדם<sup style="color: gray;">1250</sup>.
מי שמכיר הדברים שסותרים זה את זה, על הן הן ועל לאו לאו, אלא שיש בו טיפשות בדברים שליבו חפץ, כמו פֶתן חרש יַאְטֵם אזנו<sup style="color: gray;">1251</sup>, והוא מכלל הטפשים עקשי לב, אינו בכלל הפתאים<sup style="color: gray;">1252</sup>.
<h4>בן נח</h4>
בן-נח* שוטה*, פסול להעיד על בן נח חבירו - אף לסוברים שנהרג בפסולי עדות של תורה<sup style="color: gray;">1253</sup> - כיוון שאינו בן דעת<sup style="color: gray;">1254</sup>.
<h4>החולה בקדחת</h4>
המנוגף בקדחת עזה, אין לנו מבוהל ונחפז גדול ממנו, והרי הוא בכלל שוטה*, ואפילו שלעת העדות הוא פיקח, אין עדותו עדות להעיד על מה שראה כשהיא מנוגף<sup style="color: gray;">1255</sup>, שהלא קדחת עזה, הוא מבלבל השכל ברוב פעמים<sup style="color: gray;">1256</sup>.
<h4>שיכור</h4>
השכור*, מצדדים אחרונים שכל זמן שלא הגיע לשכרותו של לוט, עדותו עדות, וכשהגיע לשכרותו של לוט, הרי הוא כשוטה<sup style="color: gray;">1257</sup>, וכן אם ראה העדות בעת שהגיע לשכרותו של לוט אין סומכים עליו אחר כך כשיעיד אפילו כשסר ממנו שכרותו<sup style="color: gray;">1258</sup>.
<h3><b>חרש</b></h3>
החרש* פסול לעדות<sup style="color: gray;">1259</sup> מן התורה<sup style="color: gray;">1260</sup>. החרש שדיברו בו חכמים בכל מקום, היינו שאינו שומע ואינו מדבר כלל<sup style="color: gray;">1261</sup>, והוא כשוטה*<sup style="color: gray;">1262</sup>, שאין דעתו נכונה ואינו בן מצוות<sup style="color: gray;">1263</sup>, ופשוט שאינו שייך בעדות כלל<sup style="color: gray;">1264</sup>, כיוון שמיעטה תורה קטנים<sup style="color: gray;">1265</sup>, שאינם בני דעה, הוא הדין שוטים וחרשים שהם כמותם<sup style="color: gray;">1266</sup>. וחרש מדבר ואינו שומע או שומע ואינו מדבר - אִלם* - פסולים לעדות<sup style="color: gray;">1267</sup>, מגזרת-הכתוב*<sup style="color: gray;">1268</sup>, אף על פי שהם בכל התורה כפיקחים לכל דבריהם<sup style="color: gray;">1269</sup>, שאף על פי שראייתו ראייה מעולה ודעתו נכונה צריך להעיד בבית דין בפיו<sup style="color: gray;">1270</sup>, או שיהיה ראוי להעיד בפיו<sup style="color: gray;">1271</sup>, ויהיה ראוי לשמוע הדיינים והאיום שמאיימים עליו<sup style="color: gray;">1272</sup>.
שני לימודים נאמרו בפסול חרש שאינו שומע<sup style="color: gray;">1273</sup>: א) נאמר - לענין קרבן-עולה-ויורד* בשבועת-העדות* - ושמעה קול אלה והוא עד<sup style="color: gray;">1274</sup>, ושמעה, להוציא את החרש<sup style="color: gray;">1275</sup>. ב) נאמר: ודרשת וחקרת ושאלת היטב<sup style="color: gray;">1276</sup>, וכי יש דורשים לחרשים<sup style="color: gray;">1277</sup>.
על הלימודים לפסול אִלם* להעיד מתוך הכתב, ע"ע<sup style="color: gray;">1278</sup>. ושם: בעדות, כל הפרטים. על מי שהיה מדבר ונשתתק שפסול לעדות, ע"ע הנ"ל<sup style="color: gray;">1279</sup>. על כך שמי שנשתתק, שאם נמצאת עדותו מכוונת, כשר לעדות-אשה*, לפי שבעגונה הקילו, ע"ע הנ"ל<sup style="color: gray;">1280</sup> וע' עדות אשה.
<h4>כשנתחרש או נתאלם ע"י חולי</h4>
חרש* הפסול, לאו דוקא חרש שהוא כן מתחילת תולדתו, אלא אפילו היה נולד ונתגדל כשאר כל אדם, ואחר כך נתחרש על ידי חולי או נשתתק פסול הוא לעדות<sup style="color: gray;">1281</sup>.
<h4>כשנבדקו ונמצאת עדותם מכוונת</h4>
היה מדבר ונשתתק<sup style="color: gray;">1282</sup> - והוא הדין שמדבר ואינו שומע או שומע ואינו מדבר <sup style="color: gray;">1283</sup> - אף על פי שנבדק בדרך שבודקים לענין גיטין ונמצאת עדותו מכוונת, והעיד בפנינו בכתב ידו אינו עדות כלל<sup style="color: gray;">1284</sup>, ולא אמרו כשם שבודקים אותו לגיטין, כך בודקים אותו לעדויות<sup style="color: gray;">1285</sup>, אלא בעדות-אשה*<sup style="color: gray;">1286</sup>, שהקילו בה חכמים משום עיגון<sup style="color: gray;">1287</sup>. ויש מהאחרונים הלמדים בדעת הירושלמי, שאם בדקו אותו ונמצא עדותו מכוונת ובא להעיד - ע"י הרכנת הראש<sup style="color: gray;">1288</sup> - די בכך לכל העדויות<sup style="color: gray;">1289</sup>.
<h4>גדר עדותו</h4>
חרש* שאינו שומע ואינו מדבר - אינו בכלל עדות - ואינו פוסל בצירופו, כיוון שאינו בן דעת כלל<sup style="color: gray;">1290</sup>. וכן אִלם* מצדדים אחרונים שאינו בגדר עדות ואינו פוסל אפילו בצירופו, אפילו אם הוא קרוב* גם כן<sup style="color: gray;">1291</sup>, כיוון שפסול מגזרת-הכתוב*<sup style="color: gray;">1292</sup>.
<h4>בן נח</h4>
בן-נח* חרש*, שאינו מדבר ואינו שומע, פסול להעיד על בן נח חבירו - אף לסוברים שנהרג בפסולי עדות של תורה<sup style="color: gray;">1293</sup> - שהוא בכלל שוטה*, אבל בן נח חרש, המדבר ואינו שומע או שומע ואינו מדבר, כשר להעיד על בן נח חבירו<sup style="color: gray;">1294</sup>, שלא נתמעט רק מגזרת-הכתוב*<sup style="color: gray;">1295</sup>, ואין הכתוב שממנו למדים הפסול אלא בישראל<sup style="color: gray;">1296</sup>. ויש מהראשונים הסובר שאין בן נח נהרג בכל פסולי עדות של תורה<sup style="color: gray;">1297</sup>.
<h3><b>סומא</b></h3>
הסומא* - בשתי עיניו<sup style="color: gray;">1298</sup> - פסול לעדות<sup style="color: gray;">1299</sup> מן התורה<sup style="color: gray;">1300</sup>, וגזרת-הכתוב* היא<sup style="color: gray;">1301</sup>, שנאמר - לענין קרבן-עולה-ויורד* בשבועת-העדות* - והוא עד או ראה או ידע<sup style="color: gray;">1302</sup>, או ראה - מי שהוא ראוי לראות הוא שמעיד<sup style="color: gray;">1303</sup> - להוציא את הסומא<sup style="color: gray;">1304</sup> בשתי עיניו<sup style="color: gray;">1305</sup>. ואף על פי שכתוב: או ידע, כוונתו או ידע אפילו בלא ראה, והיינו דוקא במי שראוי לראות, שדי בידיעה לחוד<sup style="color: gray;">1306</sup>, שעדות* מקויימת אף כשיש ידיעה בלא ראיה*<sup style="color: gray;">1307</sup>, אבל מי שאינו ראוי לראות לא די בידיעה לחוד<sup style="color: gray;">1308</sup>, שכל היכן שאין אנו קוראים בו או ראה, אין אנו קוראים בו או ידע<sup style="color: gray;">1309</sup>, שאם לא תאמר כן, היה לו לכתוב: והוא עד ידע, וכל שכן ראיה, אלא ודאי בא להוציא סומא שאין בו ראיה<sup style="color: gray;">1310</sup>. ואף על פי שאו ראה או ידע בשעת ראיה וידיעה מדבר, ולא בשעת הגדה בבית-דין*, אנו למדים ממנו - אף - לשעת הגדה בבית דין, שנאמר שם: אם לוא יגיד ונשא עונו<sup style="color: gray;">1311</sup>, מקיש<sup style="color: gray;">1312</sup> שעת הגדה לראיה וידיעה, מה ראיה וידיעה בכשרות אף הגדה בכשרות<sup style="color: gray;">1313</sup>.
<h4>כשעדותו מכוונת</h4>
הסומא* שפסול לעדות, הוא אף על פי שמכיר הקול והאנשים<sup style="color: gray;">1314</sup> ועדותו מכוונת<sup style="color: gray;">1315</sup>. ויש מהאמוראים סוברים, שיש שסומכים שעדותו מכוונת<sup style="color: gray;">1316</sup>. ונדחו דבריהם<sup style="color: gray;">1317</sup>.
פסול זה של סומא שמכיר הקול, רוב הראשונים סוברים שהוא מן התורה<sup style="color: gray;">1318</sup>, אם משום שכיוון שאינו ראוי לשאר עדויות אינו ראוי לאחד מהם<sup style="color: gray;">1319</sup>, שמצד האמת היה להכשיר סומא בעדות של טביעת קול, רק כיוון שאינו ראוי לכל העדות, שאינו יכול להיות עד בעדות שצריכה ראיה*, הוא כפסול הגוף, ואינו ראוי אף לטביעת קול<sup style="color: gray;">1320</sup>, או משום שגזרת-הכתוב* היא בסומא<sup style="color: gray;">1321</sup>, כמו אִלם* ומי שאינו שומע<sup style="color: gray;">1322</sup>. ויש מהראשונים הסובר שפסול סומא שמכיר הקול אינו אלא מדרבנן<sup style="color: gray;">1323</sup>, שיש לחוש שמא אינו מכווין לה היטב, ואפילו אם מכווין יש לומר שגזרו בו חכמים<sup style="color: gray;">1324</sup>, ומדאורייתא כשר הסומא להעיד כשמכיר בטביעות עין<sup style="color: gray;">1325</sup>.
על עדות בטביעות קול, באנשים שאינם סומים, שנחלקו ראשונים אם מועילה, ע"ע טביעות קול: בעדות.
<h4>גדר עדותו</h4>
הסומא* בשתי עיניו - הוא בכלל עדות - ואינו פוסל בצירופו<sup style="color: gray;">1326</sup>.
<h4>בן נח</h4>
בן-נח* סומא* בשתי עיניו מעיד על בן נח חבירו - לסוברים שנהרג בפסולי עדות של תורה<sup style="color: gray;">1327</sup> - שהכתוב של או ראה, ממנו נלמד פסולו<sup style="color: gray;">1328</sup>, גבי ישראל כתוב<sup style="color: gray;">1329</sup>. ויש מהראשונים הסובר שאין בן נח נהרג בכל פסולי עדות של תורה<sup style="color: gray;">1330</sup>.
<h4>בעין אחת</h4>
הסומא* באחת מעיניו כשר להעיד<sup style="color: gray;">1331</sup> אף לכתחילה, שהלא רואה הוא<sup style="color: gray;">1332</sup>, וקוראים אנו בו: או ראה<sup style="color: gray;">1333</sup>.
<h4>כשאינו רואה אלא מעט</h4>
העד אשר הוא קרוב לסומא*, אינו יכול להבחין בין איש לאיש אפילו כשהוא מסתכל בהם, עדותו בטלה מן התורה<sup style="color: gray;">1334</sup>.
<h4>משקפיים</h4>
מי שעיניו כהות ולא יוכל לראות אם לא ע"י בתי עינים - משקפיים - כשר לעדות<sup style="color: gray;">1335</sup>.
על ראיה* דרך טלסקופ, אם חשובה ראיה לענין עדות, ע"ע ראיה.
<h3><b>בזוי</b></h3>
הבזויים - אנשים שאין מקפידים על הבושת<sup style="color: gray;">1336</sup>, שאין להם בושת פנים ואין מקפידים על כבודם<sup style="color: gray;">1337</sup> - פסולים לעדות<sup style="color: gray;">1338</sup> מדרבנן<sup style="color: gray;">1339</sup>.
<h4>טעם הפסול</h4>
כל שעושה דברים ששאר בני אדם מתביישים לעשות, והוא אינו חושש לבושת ולא לביזיון<sup style="color: gray;">1340</sup>, שאינו מקפיד על עצמו ואין לו בושת פנים, אינו בוש לזלזל בעצמו וליפסל<sup style="color: gray;">1341</sup>, שמפני שאין לו בושת פנים - ומבזה עצמו בפרהסיא<sup style="color: gray;">1342</sup> - אינו חושש להעיד שקר<sup style="color: gray;">1343</sup>, שכיוון שהוא מבזה עצמו בפרהסיא ואינו מקפיד על הבושת אינו מקפיד להעיד שקר, שיש לחוש שיעיד שקר ולא יחשוש שיוודע הדבר ותבוא עליו חרפה ובושה, שהרי אין מקפידים על הבושה<sup style="color: gray;">1344</sup>. ויש מהראשונים המפרש הטעם, שמפני שאינם מתביישים לבזות עצמם ברבים, ויש בהם חוצפה כל כך מן הסתם רשעים הם ולא יתביישו להעיד עדות שקר בשביל ממון<sup style="color: gray;">1345</sup>.
<h4>האוכל בשוק</h4>
האוכל בשוק, יש מהתנאים סוברים שפסול לעדות<sup style="color: gray;">1346</sup> מפני שהוא בכלל הבזויים<sup style="color: gray;">1347</sup>, והאוכל בשוק לא נפסל מחמת הרשע ולא מחמת איסור שעשה, אלא משום זלזול שעשה בעצמו בפני רבים<sup style="color: gray;">1348</sup>, וכן הלכה<sup style="color: gray;">1349</sup>. ויש מהראשונים המפרש הטעם, שמפני שאינו מתבייש לבזות עצמו ברבים, ויש בו חוצפה כל כך, מן הסתם רשע הוא ולא יתבייש להעיד עדות שקר עבור ממון<sup style="color: gray;">1350</sup>.
ונחלקו ראשונים:
א) יש מפרשים דהיינו שחוטף ואוכל<sup style="color: gray;">1351</sup>, והוא ככלב<sup style="color: gray;">1352</sup>, שחוטף<sup style="color: gray;">1353</sup> וגוזל<sup style="color: gray;">1354</sup> משל אחרים<sup style="color: gray;">1355</sup> ואוכל כמו כלב<sup style="color: gray;">1356</sup>, שכן אין שבח לתלמיד חכם לאכול בשוק<sup style="color: gray;">1357</sup>, משמע שעל אחר אין הקפדה<sup style="color: gray;">1358</sup>. וכשאוכל משלו כשר לעדות<sup style="color: gray;">1359</sup>, אלא שהוא גנאי לתלמיד חכם<sup style="color: gray;">1360</sup>. ואף על פי שהחוטף לעדות פסול משום שהוא גזלן<sup style="color: gray;">1361</sup> - הפסול לעדות<sup style="color: gray;">1362</sup> - ואפילו אכלו בבית גזלן הוא<sup style="color: gray;">1363</sup>, כאן המדובר כשגוזל ואוכל פחות משוה פרוטה*<sup style="color: gray;">1364</sup>, או שגוזל ואוכל דבר שהבעלים אינו מקפיד עליו<sup style="color: gray;">1365</sup>, ואין חילוק בזה בין החוטף פת לחוטף פירות<sup style="color: gray;">1366</sup>. ויש המפרש לדעה זו, שאינו חוטף משל אחרים, אלא חוטף משלו ואוכל בלי קבע, ודרך ארעי נראה כרעבתן והוא לו גנאי גדול והיה לו להתבייש בשוק<sup style="color: gray;">1367</sup>.
ב) ויש מפרשים שהאוכל בשוק הפסול לעדות, היינו שהלך אצל המוכרים - ומערים<sup style="color: gray;">1368</sup> - וטועם משל כולם מעט מעט כאילו רוצה לקנות מהם<sup style="color: gray;">1369</sup>, והוא דומה לכלב<sup style="color: gray;">1370</sup> האוכל כאן מעט וכאן מעט<sup style="color: gray;">1371</sup>.
ג) ויש מפרשים שהאוכל בשוק הפסול לעדות, היינו שאוכל סעודה של פת שהוא גנאי יותר<sup style="color: gray;">1372</sup>, כשאוכל ומברך - ברכת-המזון* - בשוק<sup style="color: gray;">1373</sup>. אבל כשאוכל פירות אינו נפסל<sup style="color: gray;">1374</sup>, שלתלמיד חכם גנאי לאכול בשוק אפילו פירות, ולא לאחר<sup style="color: gray;">1375</sup>. ויש מהאחרונים סוברים בדעת ראשונים שלדעה זו, אפילו קובע סעודה בלא פת, פסול לעדות<sup style="color: gray;">1376</sup>, שכשאוכל דרך ארעי בשוק, כך דרכם של בני אדם, אבל אין דרכם לאכול בשוק סעודת קבע<sup style="color: gray;">1377</sup>. אפילו קבע פעם אחת בשוק נפסל לעדות<sup style="color: gray;">1378</sup>. ויש הסובר שאינו פסול לעדות כשקובע פעם אחת<sup style="color: gray;">1379</sup>.
ד) ויש מפרשים שהאוכל בשוק הפסול לעדות, הוא שאוכל דרך גרגרנות בחיפזון<sup style="color: gray;">1380</sup>.
ה) ויש מהאחרונים מפרשים בדעת ראשונים, שהאוכל בשוק הפסול לעדות הוא כשרגיל לאכול תמיד בשוק, שאז אין לו בושת פנים, אבל באקראי בלבד, אין שבח לתלמיד חכם, אבל על אחר אין הקפדה<sup style="color: gray;">1381</sup>.
להלכה פסקו הרבה ראשונים ואחרונים שהאוכל בשוק שפסול לעדות, היינו כשהולך ואוכל בשוק בפני כל העם<sup style="color: gray;">1382</sup>. ונחלקו הדעות: א) יש מפרשים דהיינו שאוכל סעודתו בשוק<sup style="color: gray;">1383</sup>, שסעודת ארעי אינה בפני בפני כל העם, שאין עושה חשיבות מאלו שרואה<sup style="color: gray;">1384</sup>. ב) ויש מפרשים שהפסול לעדות הוא האוכל בפני כל העם, אבל אם אוכל בשוק שאין בו רוב העם אלא קצת עוברים ושבים אינו נפסל, אלא שהוא גנאי לתלמיד חכם<sup style="color: gray;">1385</sup>. ג) ויש מפרשים שאינו פסול לעדות אלא כשאוכל בשוק בפני הכל וגם בשעת אכילה הולך ואוכל ואינו יושב במקום אחד - שהוא פחיתות גדול בזוי מאוד<sup style="color: gray;">1386</sup> - ותלמיד חכם האוכל בשוק שהוא גנאי לו, היינו אפילו יושב בשוק במקום אחד ואוכל<sup style="color: gray;">1387</sup>. ויש מהראשונים שהביא להלכה מספר דעות ולא הכריע<sup style="color: gray;">1388</sup>. ויש מהאחרונים הפוסק שהאוכל בשוק הפסול לעדות הוא כשרגיל לאכול תמיד בשוק<sup style="color: gray;">1389</sup>.
<h4>גרע ובלן ובורסקי</h4>
הגרע - אומן המקיז דם<sup style="color: gray;">1390</sup>. ויש מפרשים: ספר<sup style="color: gray;">1391</sup> - והבלן - מחמם מרחצאות<sup style="color: gray;">1392</sup> - והבורסקי - מעבד עורות<sup style="color: gray;">1393</sup> ללבוש ולנעול<sup style="color: gray;">1394</sup> - לדעת ר' יוסי פסולים לעדות<sup style="color: gray;">1395</sup>. ואין הלכה כדבריו<sup style="color: gray;">1396</sup>.
<h4>ההולכים ערומים בשוק</h4>
ההולכים ערומים בשוק בעת שהם עוסקים במלאכה מנוולת<sup style="color: gray;">1397</sup>, כגון מפנים הבתי כיסאות או עסוקים בבורסקי או בהכבדת התמנורים ובית המוקדם, שחוששים שמא יתלכלו בגדיהם בניוול והולכים ערומים<sup style="color: gray;">1398</sup> ואין מקפידים על הבושת<sup style="color: gray;">1399</sup>, הם בכלל הבזויים ופסולים לעדות<sup style="color: gray;">1400</sup>. והוא כל שכן מהאוכל בשוק שפסול לעדות משום שביזה עצמו<sup style="color: gray;">1401</sup>, וכאן הדבר הוא רע יותר מהאכילה<sup style="color: gray;">1402</sup>.
<h4>מקבלי צדקה מגוים בפרהסיא</h4>
אוכלי דבר אחר - מקבלי צדקה מן הגוים<sup style="color: gray;">1403</sup> - פסולים לעדות<sup style="color: gray;">1404</sup> מדבריהם<sup style="color: gray;">1405</sup>, ודוקא בפרהסיא*<sup style="color: gray;">1406</sup>, אבל בצינעה לא<sup style="color: gray;">1407</sup>, ואף בפרהסיא אין הדברים אמורים אלא כשאפשר לו לזון בצינעה ומבזה עצמו בפרהסיא<sup style="color: gray;">1408</sup>, אבל אם לא אפשר לו, חייו הוא<sup style="color: gray;">1409</sup>, ואין לך דבר שעומד בפני פקוח-נפש*<sup style="color: gray;">1410</sup>. ונחלקו ראשונים: א) יש מפרשים טעם הפסול, שהוא חלול-השם* מחמת ממון, והוא כרשע של חמס<sup style="color: gray;">1411</sup>, שהוא כחילול השם, שמודיע לגוים שאין ישראל מרחמים עליהם<sup style="color: gray;">1412</sup> ומתחלל שם שמים על ידם, ולפי שאינו חושש בחילול השם בשביל שיהנה הוא, הלכך ילך ויעיד שקר בשביל ממון ואינו חושש לביזוי עצמו שמתבזה לפני מי ששוכר אותו<sup style="color: gray;">1413</sup>. ב) ויש מפרשים טעם הפסול שהוא בכלל הבזויים<sup style="color: gray;">1414</sup>, ופסול מדרבנן<sup style="color: gray;">1415</sup>, שדבר שאין הגון הוא, וכיוון שחצוף כל כך, יקבל שכר להעיד שקר<sup style="color: gray;">1416</sup>. ג) ויש מפרשים טעם הפסול, שכיוון שאינם מתביישים בדבר זה ומפקירים עצמם משום ממון, לא יתביישו להעיד בשקר, שכיוון שיש בו חוצפה כל כך, מן הסתם רשע הוא ולא יתבייש להעיד עדות שקר בשביל ממון<sup style="color: gray;">1417</sup>.
על איסור קבלת צדקה* מגוים, ומחלוקת הראשונים בטעם האיסור, ע"ע צדקה, ושם, הפרטים.
<h3><b>תחילתו וסופו בכשרות</b></h3>
כל שתחילתו - שעת ראיית העדות<sup style="color: gray;">1418</sup> - או סופו - שעת הגדת העדות<sup style="color: gray;">1419</sup> - בפסלות, פסול<sup style="color: gray;">1420</sup>, שאם שעת ראיית העדות בפסלות, מהעיקר לא היה ראוי לעדות זו, והכתוב אומר: והוא עד או ראה<sup style="color: gray;">1421</sup>, שבשעת ראיית המעשה יהא ראוי לעדות זו<sup style="color: gray;">1422</sup>. וכתוב: או ראה אם לא יגיד<sup style="color: gray;">1423</sup>, בראייה והגדה תלה הכתוב<sup style="color: gray;">1424</sup>, ששניהם צריכים להיות בכשרות<sup style="color: gray;">1425</sup>, וכל שסופו בפסלות, פסול, אף על פי שתחילתו בכשרות<sup style="color: gray;">1426</sup>. לפיכך היה יודע לו בעדות עד שלא נעשה חתנו ונעשה חתנו - שפסול לעדות בכך<sup style="color: gray;">1427</sup> - פסול<sup style="color: gray;">1428</sup>, אף על פי שהיה כשר בשעה שנמסר לו העדות<sup style="color: gray;">1429</sup>, וכן אם ידע העדות כשהיה חתנו, ומתה בִּתו, פסול<sup style="color: gray;">1430</sup>. וכן אם ידע העדות והוא פיקח ואחר כך נתחרש<sup style="color: gray;">1431</sup>, פתוח ונסתמא<sup style="color: gray;">1432</sup>, שפוי ונשתטה<sup style="color: gray;">1433</sup>, או להיפך<sup style="color: gray;">1434</sup>. וכן מי שגירש את אשתו, אינו כשר להעיד לה בעדות שראה לה אחר שנישאת<sup style="color: gray;">1435</sup>, שהוא כתחילתו בפסלות<sup style="color: gray;">1436</sup>.
היה תחילתו וסופו בכשרות, כשר<sup style="color: gray;">1437</sup>, שאע"פ שנפסל בינתיים לא אכפת לנו<sup style="color: gray;">1438</sup>, שלא מצינו שהקפיד עליו הכתוב<sup style="color: gray;">1439</sup>. לפיכך היה יודע לו בעדות עד שלא נעשה חתנו, ונעשה חתנו ומתה בִּתו, כשר<sup style="color: gray;">1440</sup>. וכן פיקח ונתחרש וחזר ונתפקח, פיתח ונסתמא וחזר ונתפתח, שפוי ונשתטה וחזר ונשתפה<sup style="color: gray;">1441</sup>, כל שהוא בריא בשעת העדאת העדות ובשעה שנמסר לו עדות, כשר, אפילו הוא פסול באמצע<sup style="color: gray;">1442</sup>. וכן מי שגירש את אשתו, כשר להעיד לה בעדות שראה לה קודם שנישאת לו<sup style="color: gray;">1443</sup>.
<h4>רשע</h4>
היה יודע לו עדות עד שהוא סוחר שביעית - הפסול לעדות<sup style="color: gray;">1444</sup> - וחזר בו, שנינו בתוספתא שפסול<sup style="color: gray;">1445</sup>, משום שתחילתו בפסלות, אבל היה יודע לו עדות עד שלא נעשה סוחר שביעית ומשנעשה סוחר שביעית חזר בו, כשר, שכל שמתחילתו כשר וסופו כשר, כשר<sup style="color: gray;">1446</sup>. וכתבו ראשונים ואחרונים שהוא הדין בכל עדים שהיו מתחילה פסולים מחמת רשעות ועשו תשובה ונעשו כשרים<sup style="color: gray;">1447</sup>, אם ראו העדות כשהיו רשעים, שוב אינם יכולים להעיד, שכל שתחילתו בפסלות, פסול<sup style="color: gray;">1448</sup>, ולכן אנוסים* אינם נאמנים אף אחר שבאו לכלל כשרות<sup style="color: gray;">1449</sup>.
יש מהאחרונים החולקים על זה, וסוברים שהפסולים מחמת עבירה, כשרים כשחזרו בתשובה הראויה להם, אפילו בעדות שראו בשעה שהיו פסולים בעבירה, ולא צריך בזה תחילתו וסופו בכשרות<sup style="color: gray;">1450</sup>, משום שהיה בידו להכשיר ולסלק נפשו מייד בשעת ראיה*, על כן אין שם פסול עליו<sup style="color: gray;">1451</sup>, ולא נאמרו הדברים אלא בסוחר שביעית שאין בידו להתכשר עד שיגיע שביעית הבא<sup style="color: gray;">1452</sup>. וכתבו אחרונים שיכול המוחזק בממון לומר קים-לי* כדעה זו, ולא יוציאו ממון ממנו<sup style="color: gray;">1453</sup>. ויש מהאחרונים סוברים שלדעה זו, הדברים אמורים בפסול משום חמס וחימוד ממון<sup style="color: gray;">1454</sup>, שגם גזלן תיכף כשהרהר בלבו לעשות תשובה ולהחזיר, הוא צדיק גמור, אלא מחמת שהבית דין אין מאמינים לו עד שיחזיר, לכן אין מכשירים אותו עד שיחזיר, אבל כיוון שמצד הדין כשר הוא לכן אין צריך תחילתו וסופו בכשרות<sup style="color: gray;">1455</sup>. או משום שפסול מחמת חמס, כתוב בו: אל תשת ידך עם רשע להיות עד חמס<sup style="color: gray;">1456</sup>, הרי הכתוב קראו עד אלא שנקרא עד חמס, אם כן הוא תחילתו בפסלות, אבל פסול בשאר עבירות למד מדרשת: אל תשת רשע עד<sup style="color: gray;">1457</sup>, אם כן הכתוב אומר שלא יעשה אותו עד כלל, וכשיחזור בתשובה הוא שנעשה עד, ותחילתו בכשרות<sup style="color: gray;">1458</sup>. ונסתפקו אחרונים אם המוחזק בממון יכול לומר קים לי כדעה זו<sup style="color: gray;">1459</sup>. ויש מהאחרונים סוברים שלדעה זו כל שבידו לשוב מייד אין פסולו מוחלט וכשר אף שתחילתו בפסול, אבל מי שרגיל ברשעתו שצריך תשובה גמורה ולהיות ניכר לכל חזרתו<sup style="color: gray;">1460</sup>, אשר אין בידו כל כך, שאף אם לבבו טהור צריך מעשה להודיע לרבים, אז צריך שתחילתו וסופו בכשרות<sup style="color: gray;">1461</sup>.
היו פסולים מחמת רשעות של עבירה דרבנן, נחלקו בהם אחרונים: א) יש סוברים שאינם יכולים להעיד, שכל שתחילתו בפסלות, פסול<sup style="color: gray;">1462</sup>. ב) ויש מהאחרונים סוברים שעל כל פנים אם פסולים מחמת עבירה דרבנן, אין צורך שיהא תחילתו בכשרות<sup style="color: gray;">1463</sup>, שכיוון שמדאורייתא כשר לעדות הקילו בו חכמים<sup style="color: gray;">1464</sup>. ג) ויש מהאחרונים המצדד שעל כל פנים אם פסולים מחמת עבירה דרבנן, כשתחילתו בפסלות, נאמן על הדברים שאדם נאמן להעיד עליהם בגודלו מה שראה בקוטנו<sup style="color: gray;">1465</sup>.
על הנוגע* בעדותו, שיש מהראשונים סוברים שאפילו כשתחילתו בפסלות, כשר לעדות, ע"ע נוגע.
<h4>חתם על שטר בכשרות ונעשה גזלן</h4>
היה יודע לחבירו עדות בשטר - שהיה שמו חתום בשטר הלוואתו<sup style="color: gray;">1466</sup> - עד שלא נעשה גזלן, ונעשה גזלן - לא שידוע זה בעדים שראו שחתם הגזלן מקודם<sup style="color: gray;">1467</sup>, שאם כן לא היינו צריכים לעדות של גזלן ולא להעיד עליו שזו חתימתו ומאיזה זמן חתם<sup style="color: gray;">1468</sup>, אלא שלפי הזמן הנכתב לפנינו בשטר נראה שנכתב קודם שנעשה גזלן<sup style="color: gray;">1469</sup>, אלא שיש לחוש שמא כתב הזמן בזיוף, שכתב היום השטר והקדים הזמן<sup style="color: gray;">1470</sup> - הוא אינו מעיד על כתב ידו<sup style="color: gray;">1471</sup>, שהרי פסול לעדות<sup style="color: gray;">1472</sup>. ואף על פי שנאמן אדם לומר זה כתב ידי<sup style="color: gray;">1473</sup>, מעתה אינו מעיד על כתב ידו, שהרי כל דבריו אנו מחזיקים שקר משנעשה גזלן, ושמא עד אחד פסול זייפו או עצמו כתבו וחתם בו היום שקר<sup style="color: gray;">1474</sup>. אבל אחרים מעידים, כשר<sup style="color: gray;">1475</sup>, אם הוחזק כתב ידו בבית-דין*<sup style="color: gray;">1476</sup>, כלומר שראו שטר זה בחתימה זו קודם שנעשה גזלן<sup style="color: gray;">1477</sup>, שאם לא כן חוששים שמא כתבו עכשיו והקדים זמנו, שהרי פסול גזלן הוא משום שאינו נאמן<sup style="color: gray;">1478</sup>.
בפירוש החזקה זו בבית דין, נחלקו ראשונים:
א) יש מפרשים שהעידו אחרים לפני בית דין שזה כתב ידו והללו אומרים יודעים אנו שזה השטר הוחזק בעדים לפני בית דין שזה חתימת של פלוני, או שאמרו יודעים אנו שחתימה כזו הוחזקה לפני בית דין, שהיא של פלוני שהואיל והוחזק בבית דין יכולים להעיד מכח בית דין אבל מחמת עצמם אינם נאמנים להעיד, הואיל והוא אינו נאמן<sup style="color: gray;">1479</sup>.
ב) ויש מפרשים שהוחזק אותו הכתב עצמו בבית דין קודם שנעשה גזלן<sup style="color: gray;">1480</sup>, שאין לומר שלאחר כך חתם<sup style="color: gray;">1481</sup>, אחר שנעשה גזלן, והקדים הזמן, שהרי אותו כתב עצמו הוחזק<sup style="color: gray;">1482</sup>.
ג) ויש מפרשים שהוחזק בהנפק בבית דין<sup style="color: gray;">1483</sup>, בטרם היותו גזלן, שאלו מעידים שחתמו בהנפק זה וקיימו השטר<sup style="color: gray;">1484</sup>, ואין לומר שמא היום חתם בו שקר<sup style="color: gray;">1485</sup>, ובשעה זו היה הוא עצמו נאמן לומר זה כתב ידי, והאחרים על כתב ידם הם מעידים ולא על כתב ידו, והשטר מתקיים מאליו<sup style="color: gray;">1486</sup>.
להלכה כתבו הפוסקים שבית דין לאו דוקא, אלא הוא הדין אחרים<sup style="color: gray;">1487</sup>. וכן אם היה בהנפק בית דין זמן, שהוא מורה קודם שנתקיים הזמן, מועיל<sup style="color: gray;">1488</sup>.
היו עדים שראו שטר החתום בחתימות הללו קודם שנעשה גזלן<sup style="color: gray;">1489</sup>, אלא שאין מכירים חתימתו<sup style="color: gray;">1490</sup>, הגזלן כותב חתימתו, ומקיימים ממנה<sup style="color: gray;">1491</sup> - כדין כל קיום-שטרות* - אבל אם לא ראו השטר, יש לחוש שעתה זייף והקדים הזמן<sup style="color: gray;">1492</sup>.
עשה תשובה והוכשר והרי כאן שטר שחתם עליו, וכפי זמנו של שטר נחתם בשכבר עשה תשובה, אלא שהספק אולי כתבו קודם ששב ואיחר הזמן, הסתפקו אחרונים אם חוששים לזה<sup style="color: gray;">1493</sup>, וכתבו שנראה שאין חוששים לזה<sup style="color: gray;">1494</sup>, הואיל ועכשיו כשבא השטר אין ריעותא לפנינו, וגם כשעשה תשובה אילו זייף שטר היה מגידו לבית דין להוציא מכשול מתחת ידו<sup style="color: gray;">1495</sup>.
<h4>חתם על שטר בכשרות ונעשה רשע</h4>
גזלן זה, שצריך שיוחזק כתב ידו בבית-דין* קודם שנעשה גזלן, כתבו ראשונים שהוא הדין עד זומם<sup style="color: gray;">1496</sup>, שאף הוא רשע של חמס, וחשוד לשקר בשביל הנאת ממון, ולכן חוששים שמא עתה זייף וחתם<sup style="color: gray;">1497</sup>.
יש מהראשונים שנסתפקו אם הוא הדין כשנפסל בשאר עבירות שאינן חמס<sup style="color: gray;">1498</sup>, או שאף על פי שפסול מצד גזרת-הכתוב* של דרשת אל תשת רשע עד<sup style="color: gray;">1499</sup>, אינו אלא מצד גזירת הכתוב כמו פסול קרוב*, שהרי חשוד לדבר אחד אינו חשוד לדבר אחר, וכיוון שאינו אלא מצד גזירת הכתוב אבל לא משום חשוד לשקר, אם כן הרי הוא כמו קרוב, שאין צריכים שיוחזק כתב ידו קודם שנעשה קרוב<sup style="color: gray;">1500</sup> - לסוברים כן<sup style="color: gray;">1501</sup> - ויש מהראשונים שכתב שהוא הדין אם נשתמד לעבודה-זרה*<sup style="color: gray;">1502</sup>, ויש מהאחרונים שכתבו כן להלכה<sup style="color: gray;">1503</sup>, ושאין חילוק בין פסול מחמת רשע של חמס לפסול מחמת רשע שאינו של חמס<sup style="color: gray;">1504</sup>, שהרי כל רשע חשוד לשקר<sup style="color: gray;">1505</sup>. ויש מהאחרונים שהכריעו שרשע של חמס אין דינו אלא כקרוב<sup style="color: gray;">1506</sup>.
<h4>חתם על שטר בכשרות ונעשה נוגע</h4>
היה יודע לו עדות בשטר, עד שלא תיפול לו בירושה, הוא אינו יכול לקיים כתב ידו אבל אחרים יכולים לקיים כתב ידו<sup style="color: gray;">1507</sup>, שאם חתום בשטר עד שלא נעשה נוגע ונעשה נוגע, שנפלו לו נכסים ההמה בירושה, חוששים שמא עתה כתב והיה מקדם הזמן כמו בגזלן<sup style="color: gray;">1508</sup>, ואינו נאמן אלא אם כן ראו השטר עם החתימות קודם שנפלו הנכסים<sup style="color: gray;">1509</sup>.
<h4>חתם על שטר בכשרות ונעשה קרוב</h4>
היה יודע לו עדות בשטר, ונעשה חתנו, הוא אין יכול לקיים כתב ידיו, אבל אחרים מקיימים כתב ידיו<sup style="color: gray;">1510</sup>. אף על פי שלא הוחזק כתב ידו בבית דין<sup style="color: gray;">1511</sup> אלא אחר שנעשה חתנו, הרי זה כשר<sup style="color: gray;">1512</sup> - ובניגוד לגזלן, שאינו נאמן אלא כשהוחזק קודם שנעשה גזלן<sup style="color: gray;">1513</sup> - שאינו דומה הפסול בעבירה לפסול בקריבה, שהפסול בעבירה חשוד לזייף<sup style="color: gray;">1514</sup>, וזה שפסול רק מחמת קורבא אינו חשוד לזייף<sup style="color: gray;">1515</sup>, שאין פסולו אלא משום גזרת-הכתוב*, ולא משום שמחזיקים אנו אותו כמזייף<sup style="color: gray;">1516</sup>, שאין לומר משנעשה חתנו זייף וכתב<sup style="color: gray;">1517</sup>, ועדים כשחתמו הרי זה כאילו נחקרה עדותם בבית דין בשעת החתימות<sup style="color: gray;">1518</sup>, ואז לא היה חתנו, ולכן פוסקים על חתימתם אף אחר שנעשה חתנו<sup style="color: gray;">1519</sup>. וכן אם היו שנים מעידים, ואחר כך נעשו קרובים - זה לזה, או שנעשו חתניו<sup style="color: gray;">1520</sup> - אחר מעיד על כתב ידם שמכירים אותו, ואין חוששים שמא היום חתם<sup style="color: gray;">1521</sup>. ויש מהראשונים החולק על כל זה וסובר שצריך שיראו חתימת החתן, קודם שנעשה חתנו<sup style="color: gray;">1522</sup>, שיש לחוש שמא לאחר שנעשה קרובו כתב וזייף והקדים הזמן<sup style="color: gray;">1523</sup>.
יש מהאחרונים סוברים בדעת ראשונים, שאינו נאמן אלא כשהשטר יוצא מתחת יד אחר, אבל אם יוצא מתחת יד העדים, לא<sup style="color: gray;">1524</sup>, שאינו כמי שנחקרה עדותם, ואם בעת שמוציאים השטר הם קרובים, השטר פסול<sup style="color: gray;">1525</sup>.
<h4>חתם על שטר בכשרות ונעשה אילם</h4>
חתם כשהיה בריא ונשתתק, הוא אינו יכול להעיד על כתב ידו - על ידי חתימתו<sup style="color: gray;">1526</sup>, או הרכנת ראשו<sup style="color: gray;">1527</sup> - אבל אחרים מעידים עליה<sup style="color: gray;">1528</sup>, שלא נחשד שיחתום עכשיו ויקדים הזמן, שהוא כקרוב*, שלא נחשד להעיד שקר<sup style="color: gray;">1529</sup>. וכן אפשר לקיים על ידי שיחתום וידמו לחתימתו<sup style="color: gray;">1530</sup>.
על אִלם* מתחילתו, אם כשר לחתום על שטר, ע"ע שטר חוב.
<h4>כשמעיד אמת</h4>
פסול זה כשאין תחילתו או סופו בכשרות, היינו אף על פי שידענו שאמת מעיד, שצריך שיהא ראוי להעיד בשעת ראיה ובשעת הגדה<sup style="color: gray;">1531</sup>, ולכן פתוח ונסתמא שפסול להעיד<sup style="color: gray;">1532</sup>, היינו אף על פי שיכול לכווין מידת הקרקע שהוא מעיד בה ומסיים מצריה<sup style="color: gray;">1533</sup>, והוא הדין כשמעיד פלוני לוה מפלוני מנה<sup style="color: gray;">1534</sup>.
<h4>סיוע ברוב</h4>
עדים שהיו מתחילה פסולים מחמת רשעות ועשו תשובה ונעשו כשרים<sup style="color: gray;">1535</sup> - לסוברים שאף בהם נאמר כשתחילתו בפסלות, פסולים<sup style="color: gray;">1536</sup> - יש מהאחרונים שנסתפקו אם נאמנים<sup style="color: gray;">1537</sup>, כפי שרוב מסייע לקטן להעיד בגדלותו על מה שראה בקטנותו<sup style="color: gray;">1538</sup>, שכיוון שבידו לעשות תשובה נאמן אפילו בדיני דאורייתא<sup style="color: gray;">1539</sup>, או שחשובים כגוי<sup style="color: gray;">1540</sup>, ואפילו בדיני דרבנן אינו נאמן, כיוון שאינו מדייק<sup style="color: gray;">1541</sup>. ויש מהאחרונים סוברים שנאמנים בצירוף רוב<sup style="color: gray;">1542</sup>, והוא הדין עדים שהיו מתחילה קרובים ונתרחקו ונעשו כשרים<sup style="color: gray;">1543</sup>.
<h4>שבועת היסת</h4>
יש מהאחרונים שכתבו שמי שנתחייב שבועת-הסת* והביא הנתבע עד-אחד* לפוטרו משבועה, ונמצא שקרוב ונתרחק הוא, כיוון ששבועת היסת מדבריהם היא, אין צורך שיהיה תחילתו וסופו בכשרות, כפי הדין בקטן שהגדיל<sup style="color: gray;">1544</sup>.
על קרוב*, שנחלקו אחרונים אם מועילה עדות לפטור משבועת-הסת*, ע"ע קרוב.
<h4>כשאינו רשאי להעיד</h4>
אונן<sup style="color: gray;">1545</sup>, שאינו רשאי להעיד<sup style="color: gray;">1546</sup>, מכל מקום אם ראה עדות כשהיה אונן יכול להעיד אחר כך, ואינו נחשב תחילתו בפסול, שלא גרע מראה בלילה - שיכול להעיד, אף על פי שאין הגדת עדות בלילה<sup style="color: gray;">1547</sup> - ועוד, שאף שאסור לכתחילה להעיד, אם העיד כשהוא אונן בדיעבד מועילה העדות<sup style="color: gray;">1548</sup>, ועוד, שאינו רק איסור דרבנן<sup style="color: gray;">1549</sup>.
<h4>קטן ונתגדל</h4>
מי שהיה יודע בעדות והוא קטן ובא והעיד בה כשהוא גדול אינה כלום<sup style="color: gray;">1550</sup>, שהרי תחילתו בפסלות אף על פי שסופו בכשרות פסול<sup style="color: gray;">1551</sup>. ויש דברים שסומכים בהם על עדות שמעיד כשהוא גדול, על מה שראה בקוטנו<sup style="color: gray;">1552</sup>, הואיל והם דברים של דבריהם<sup style="color: gray;">1553</sup>. ואלו הן<sup style="color: gray;">1554</sup>:
<h4>קיום שטרות</h4>
א) נאמן אדם לומר זה כתב ידו של אבי או של רבי או של אחי<sup style="color: gray;">1555</sup>, שהייתי מכיר בכתב ידם כשהייתי קטן<sup style="color: gray;">1556</sup>, ואפילו מת האב החתום - או רבו או אחיו<sup style="color: gray;">1557</sup> - בעוד הבן קטן<sup style="color: gray;">1558</sup>, מפני שקיום-שטרות* מדבריהם<sup style="color: gray;">1559</sup>, שמן התורה אין צורך בקיום, שעדים החתומים על השטר נעשה כמי שנחקרה עדותם בבית דין<sup style="color: gray;">1560</sup>, האמינו לו חכמים, שבדבר שהוא מדבריהם האמינו<sup style="color: gray;">1561</sup>, ואין זה עוקר דבר מן התורה, הם אמרו והם אמרו, הם הצריכו קיום העדות והם הכשירו בו את אלו<sup style="color: gray;">1562</sup>. ודוקא להעיד בגדלו, אבל להעיד בקטנותו לא, שאם יאמר הקטן זה כתב ידו של אבא אין משגיחים בדבריו, שאומרים אנו: אין ממש בדבריו, אבל כשהגדיל ומעיד על ראיית קטנותו, אנו אומרים: אם לא שהיה מוחזק לו היטב, לא היה מעיד בגדלותו<sup style="color: gray;">1563</sup>.
במה דברים אמורים שנאמן, אם יצטרף עמו אחר שמכיר כתב ידן כשהוא גדול<sup style="color: gray;">1564</sup>, שאין מוציאים ממון אלא בשניים<sup style="color: gray;">1565</sup>, ואין קיום שטרות בפחות משנים על כל חתימה וחתימה<sup style="color: gray;">1566</sup>, וכל מקום שצריך שניים מתקנת חכמים, די בהוא ואחר<sup style="color: gray;">1567</sup>, אבל שני עדים שיעידו שראו חתימתם ומכירים מקטנותם שזהו חתימתם, וכגון שלזה היה אביו ולזה רבו, לא רצו חכמים לסמוך על שניים בצורה כזו<sup style="color: gray;">1568</sup>.
עדות זו על כתב ידו של אביו, רבו ואחיו, נחלקו בה ראשונים ואחרונים: יש סוברים שדוקא אלו<sup style="color: gray;">1569</sup>, שרגיל עימהם<sup style="color: gray;">1570</sup>, שהוא רגיל בהם מאוד, מאחר שהוא מצוי אצלם תדיר<sup style="color: gray;">1571</sup>, אבל על כתב יד אחר אינו נאמן להעיד בגודלו שהכיר אותו בקטנותו<sup style="color: gray;">1572</sup>, שאפילו אם היה רגיל אצלו אינו חשוב רגילות<sup style="color: gray;">1573</sup>. ויש מהראשונים ואחרונים סוברים שנאמן אפילו להעיד על כתב ידו של אדם אחר<sup style="color: gray;">1574</sup>, ולא שנו במשנה אלא את אלו, שמן הסתם שכיח אצלם ויודע כתבם<sup style="color: gray;">1575</sup>. ויש מהאחרונים סוברים שאין מחלוקת בדבר, שבאחרים אין מאמינים לו, מפני שצריך להאמין לו עצם זה שהיה רגיל אצלו וגם שמכיר החתימה, בשניים אין מאמינים לו, אבל באביו אחיו ורבו שידוע שרגיל אצלו נאמן רק בזה שמכיר החתימה היטיב, ולפי זה אם ידוע מזולתו שהיה רגיל אצל אחרים, שנתגדל בביתם, אז נאמן<sup style="color: gray;">1576</sup>.
יש מהאחרונים שנסתפק אם אין מעיד שמכיר בטביעת עין לחתימת אחיו, רק בפניו חתם וזולתו אינו מכיר כתב ידו, רק זה חתם בפניו, אם יש לומר שאינו נאמן, שלגבי כתב יד אחיו מכירו בטוב ורגיל בו ואין חוששים לטעות, מה שאין כן באומרו שבפניו חתם ואינו מכירו בטביעות עין, יש לומר אולי טעה ואין עדות לקטן<sup style="color: gray;">1577</sup>. ויש מהאחרונים סוברים שאף כשמעיד שחתם בפניו נאמן, ואפילו באותם שלא רגיל אצלם, שלא גרע ידיעה בעצם הדבר מידיעה של חתימה<sup style="color: gray;">1578</sup>.
על גדול המצטרף לקטן להעיד על כתב ידו, אם כשר כשהוא קרוב, ע"ע קיום שטרות.
<h4>אישה נישאת בתולה</h4>
ב) נאמן אדם להעיד בגודלו, זכור אני בקטנותי בפלונית שנישאת ונעשה לה מנהג הבתולות<sup style="color: gray;">1579</sup>, וגובה כתובתה מאתיים<sup style="color: gray;">1580</sup>, הואיל ורוב נשים בתולות נישאות<sup style="color: gray;">1581</sup>, וכתובה מדבריהם<sup style="color: gray;">1582</sup> - לסוברים כן, וכן הלכה<sup style="color: gray;">1583</sup> - ואף על פי שאין-הולכין-בממון-אחר-הרֹב*, כיוון שיש רוב<sup style="color: gray;">1584</sup>, והואיל שאין זה אלא גלוי-מלתא-בעלמא*<sup style="color: gray;">1585</sup>, ואין הדבר צריך עדות*, אלא לפרסם<sup style="color: gray;">1586</sup>, שיצא הדין לאור בלא גמגום<sup style="color: gray;">1587</sup>, ומכל מקום צריך עדות ואין סומכים על רוב לבד, משום שיש ריעותא קצת, שהרי רוב הנישואת בתולות יש להן קול, וזה לא היה לה קול שבתולה נישאת<sup style="color: gray;">1588</sup>. ונחלקו ראשונים: יש סוברים שעדות זו צריכה שניים<sup style="color: gray;">1589</sup>, שהיא הוצאת ממון<sup style="color: gray;">1590</sup>, והמעיד שראה בקטנותו שנעשה לאישה כמנהג הבתולות, אינו נאמן אלא אם כן יש אחר גדול עימו<sup style="color: gray;">1591</sup>. ויש סוברים שעדות זו צריכה שניים<sup style="color: gray;">1592</sup>, אלא שדיינו ששניהם יעידו בגודלם על מה שראו בקוטנם<sup style="color: gray;">1593</sup>. ויש סוברים שנאמן אף שאין אחר עימו כלל<sup style="color: gray;">1594</sup>, שכיוון שיש רוב, בגילוי מועט מפי זה שהיה קטן די<sup style="color: gray;">1595</sup>. ויש מהראשונים שנסתפקו בזה<sup style="color: gray;">1596</sup>.
<h4>להעלות לתרומה</h4>
ג) נאמן אדם כהן להעיד בגודלו, זכור אני בקטנותי שהיה איש פלוני יוצא מבית הספר לטבול לאכול בתרומה<sup style="color: gray;">1597</sup>, ושהיה חולק עימנו - תרומה<sup style="color: gray;">1598</sup> - על הגורן<sup style="color: gray;">1599</sup>, ושהיינו מוליכים חלה* ומתנות לפלוני כהן, על ידי עצמו<sup style="color: gray;">1600</sup>, אבל לא על ידי אחר<sup style="color: gray;">1601</sup>. כלומר אם כך העיד התינוק: על ידי היה שולח לו אבי חלה ומתנות, נאמן, אבל אם אמר שהיה שולחם על ידי אחר, אינו נאמן, ששמא לא דייק<sup style="color: gray;">1602</sup>, אפשר טעה ואמר בדומה<sup style="color: gray;">1603</sup>. נאמנות זו היא להחזיק זה הכהן לאכול בתרומה של דבריהם<sup style="color: gray;">1604</sup>, אבל לא בתרומה דאורייתא<sup style="color: gray;">1605</sup>. ובזו דיו בעד אחד שיעיד בגודלו על מה שראה בקוטנו<sup style="color: gray;">1606</sup>, ואין צריך שיהא אחר עימו<sup style="color: gray;">1607</sup>, שהרי אין מעלים מתרומה דרבנן ליוחסין*<sup style="color: gray;">1608</sup>, ואם יש גדול עימו, באותו גדול די<sup style="color: gray;">1609</sup>, שהרי מעלים לתרומה - לסוברים כן<sup style="color: gray;">1610</sup> - על פי עד אחד<sup style="color: gray;">1611</sup>. ויש מהראשונים הסובר שלדעת הסוברים שמעלים מתרומה דאורייתא ליוחסין<sup style="color: gray;">1612</sup>, אף לתרומה צריך שני עדים כיוחסין<sup style="color: gray;">1613</sup>.
על כך שעדות זו אינה מועילה להעלות ליוחסין*, ע"ע<sup style="color: gray;">1614</sup>.
<h4>בית הפרס</h4>
ד) נאמן אדם להעיד בגודלו שראה בקוטנו, שהמקום הזה בית-הפרס*<sup style="color: gray;">1615</sup>, מפני שטומאתו מדבריהם<sup style="color: gray;">1616</sup>, ולענין טומאת בית הפרס אין צורך בצירוף גדול<sup style="color: gray;">1617</sup>, מכיוון שאיסורו מדרבנן<sup style="color: gray;">1618</sup>, שהרי אם יש גדול שם, הוא נאמן לבדו, שאין כאן הוצאת ממון<sup style="color: gray;">1619</sup>.
על משמעותה של עדות זו, ואם היא להקל או להחמיר, ע"ע בית הפרס<sup style="color: gray;">1620</sup>.
<h4>תחום שבת</h4>
ה) נאמן אדם להעיד בגודלו שראה בקוטנו, עד כאן היינו באים בשבת<sup style="color: gray;">1621</sup>, שלא היו אבותינו מוחים בידינו, ונאמן שלא להצריך מדידה עד אותו מקום<sup style="color: gray;">1622</sup>, שתחומים* - לסוברים כן<sup style="color: gray;">1623</sup> - דרבנן<sup style="color: gray;">1624</sup>, שאף על פי שתחומים י"ב מיל דאורייתא<sup style="color: gray;">1625</sup> - לסוברים כן<sup style="color: gray;">1626</sup> - צמצום התחום עד אלפים אמה בלבד מדבריהם<sup style="color: gray;">1627</sup>. וכתבו ראשונים שנאמן לומר אפילו הוא לבדו<sup style="color: gray;">1628</sup>, ואין צריך גדול עימו<sup style="color: gray;">1629</sup>, מכיוון שאיסורו מדרבנן<sup style="color: gray;">1630</sup>, שאם גדול עימו אותו גדול נאמן לבדו<sup style="color: gray;">1631</sup>. ויש מהראשונים מסתפקים אם צריך גדול עימו<sup style="color: gray;">1632</sup>. ויש מהאחרונים הסובר שצריך גדול עימו<sup style="color: gray;">1633</sup>.
<h4>כשרות משפחה</h4>
ו) נאמן התינוק להעיד בגודלו מה שראה בקוטנו, לומר, כך אמר לי אבא: משפחה זו כשרה ומשפחה זו פסולה<sup style="color: gray;">1634</sup>, או להעיד שעשו איזה סימן להודיע שאחד מן המשפחה נשא פסולה<sup style="color: gray;">1635</sup>.
על פרטי הנאמנות לענין זה, ושנחלקו ראשונים אם נאמן רק בצירוף עד אחר, ולענין מה נאמן, ע"ע יוחסין<sup style="color: gray;">1636</sup>.
<h4>מכירת שדה וגאולתו</h4>
ז) בירושלמי אמרו שנאמן אדם להעיד שבקטנותו עשו סימן להעיד שמכר פלוני אחוזתו או גאלה<sup style="color: gray;">1637</sup>.
<h4>שאר איסורי דרבנן</h4>
ח) אף בשאר איסורי דרבנן, כתבו ראשונים שנאמן אדם להעיד בגודלו על מה שראה בקוטנו<sup style="color: gray;">1638</sup>, וביארו אחרונים דהיינו בכל מקום שעד-אחד* נאמן<sup style="color: gray;">1639</sup>.
נאמנות זו שהאמינו לאדם להעיד בגודלו מה שראה בקוטנו, נחלקו תנאים אם היא אף בשאר פסולים, כגון שהיה גוי ונתגייר, עבד ונשתחרר, או לא, ועל כך ע"ע יוחסין<sup style="color: gray;">1640</sup>.
<h4>להוציא ממון</h4>
בירושלמי נסתפקו אם נאמן קטן להעיד בגדולו מה שראה בקוטנו, לענין להוציא ממון מתוך עדותו, כגון שהיו הכל יודעים עד שדה ראובן תחום שבת, ובאו ואמרו: עד כאן היינו באים בשבת - שנאמנים בזה<sup style="color: gray;">1641</sup> - ונמצאת השדה של שמעון, האם מוציאים השדה מן שמעון ומחזירים אותה לראובן<sup style="color: gray;">1642</sup>.
<h4>חיוב ואיסור</h4>
וכן נסתפקו בירושלמי, אם נאמנים להעיד בגודלם על שראו בקוטנם, בדבר הנוגע לחיוב ואיסור<sup style="color: gray;">1643</sup>, כגון שיהו נאמנים לומר בגודלם שראו בקוטנם על פלוני ופלוני שיוצאים היו ללקט בפגי שביעית*<sup style="color: gray;">1644</sup>, שאינם מבושלים כל צרכם<sup style="color: gray;">1645</sup>, ואינם נאמנים המלקטים בשביעית על הפירות לומר שהן של שישית<sup style="color: gray;">1646</sup>. או אם נאמנים לומר בגודלם שבקוטנם היו יוצאים ללקט פגי שביעית, כלומר שאינו מארץ-ישראל* ואין שביעית* נוהג בו, ושביעית בזמן הזה - לסוברים כן, וכן הלכה<sup style="color: gray;">1647</sup> - מדרבנן<sup style="color: gray;">1648</sup>. וכן אם נאמנים להעיד בגודלם ששמעו בקוטנם פלוני אומר על אשתו שזינתה, או שהיא פרוצה ביותר, לאוסרה על כהן<sup style="color: gray;">1649</sup>, משום שויה-אנפשיה-חתיכה-דאסורא*<sup style="color: gray;">1650</sup>. וכן אם נאמנים להעיד בגודלם ששמעו בקוטנם אישה הצועקת על בניה שהם פסולים<sup style="color: gray;">1651</sup>, וממילא אומרת על עצמה שהיא זונה* או פסולה לכהונה, ונאמנת משום שויה אנפשיה חתיכה דאיסורא<sup style="color: gray;">1652</sup>.
<h4>עדות שאי אתה יכול להזימה</h4>
היתה תחילת עדותו, כשהיא עדות-שאי-אתה-יכול-להזימה*, וסופו עדות גמורה, כגון שנמצא תינוק מושלך בעיר שהיו בה מחצה על מחצה ישראל וגוים, והרי הוא כישראל מספק<sup style="color: gray;">1653</sup>, ולענין נזקין הרי הוא ככל ספק ממון, שאנו אומרים המוציא-מחברו-עליו-הראיה*, ואם נגח שורו את שור ישראל משלם חצי נזק<sup style="color: gray;">1654</sup>, והיא עדות שאינו יכול להזימה, שאף שיוזמו לא יהיו צריכים לשלם לו, שיאמרו שמא אתה נכרי, אם לאחר הנגיחה טבל עצמו לשם גירות, ואחר כך העידו עליו, אינו נקרא תחילתו בפסול, כיוון שאין בעדים בעצמותם שום פסול, רק בתחילתו לא היה עדות שיכול להזימה<sup style="color: gray;">1655</sup>.
<h3><b>נאמנות פסולים במקרים מסויימים</b></h3>
כל אלו הפסולים, פסולים אפילו במקום שאין שכיחים אנשים כשרים להעיד<sup style="color: gray;">1656</sup>, שכן שנינו לגבי נזיקין*: על פי עדים בני חורין בני ברית<sup style="color: gray;">1657</sup>, למעט עבדים וגוים<sup style="color: gray;">1658</sup>, שאינם כשרים לעדות של נזקים<sup style="color: gray;">1659</sup>, ואע"פ שפסולים לכל עדויות שבתורה<sup style="color: gray;">1660</sup>, הוצרכה המשנה לזה<sup style="color: gray;">1661</sup>, ללמדנו שאף במקומות שאין מצויים אלא פסולים, פסולים להעיד<sup style="color: gray;">1662</sup>. לפיכך אין הנזקים משתלמים ואין חייבים בכֹפר* ואין הבהמה נהרגת אלא בעדים הכשרים להעיד<sup style="color: gray;">1663</sup>, שלא תאמר הואיל ואין מצויים באוריות הסוסים וברפת הבקר וגדרות הצאן אלא העבדים<sup style="color: gray;">1664</sup> והרועים<sup style="color: gray;">1665</sup> וכיוצא בהן, אם העידו שבהמה זו היא שהזיקה את זו, שומעים להם<sup style="color: gray;">1666</sup>, או אם העידו קטנים<sup style="color: gray;">1667</sup> או נשים<sup style="color: gray;">1668</sup>, שאדם זה חבל את זה או העידו בשאר נזקים סומכים עליהם, אין הדבר כן<sup style="color: gray;">1669</sup>, אלא לעולם אין מחייבים ממון על פי עדים עד שיהיו עדים הכשרים להעיד שאר עדויות ויעידו בבית דין ויחייבו בית דין המזיק לשלם<sup style="color: gray;">1670</sup>. ונחלקו ראשונים:
א) יש סוברים שהפסולים לעדות פסולים בכל עדות ממון שבעולם, אף על פי שהוא דבר שאין דרכם של בני אדם כשרים ליכנס באותם מקומות<sup style="color: gray;">1671</sup>, כגון מקומות שהם מושב מיוחד לנשים לבד בעזרותיהן, אין מקבלים עדותן כלל<sup style="color: gray;">1672</sup>, לא לענין חזקה* ולא לענין שום טענת ממון<sup style="color: gray;">1673</sup>.
ב) ויש סוברים שאין הפסולים לעדות פסולים אלא לענין נזקים<sup style="color: gray;">1674</sup>, שאם נאמין להם, אם כן לא הנחת חיים לכל בריה, שכל חשוד גזלן*<sup style="color: gray;">1675</sup> ישכור עבדים<sup style="color: gray;">1676</sup> או נכרים<sup style="color: gray;">1677</sup> או יפתה נשים או קטנים שיעידו לו שחבירו או בהמת חבירו הזיקו במאה מנה בכל יום<sup style="color: gray;">1678</sup>, אבל בשאר עדויות במקום שאין מצויים כשרים, או שאין כשרים רגילים בראיה* זו, פסולים כשרים לעדות<sup style="color: gray;">1679</sup>, אם הוא דבר אקראי<sup style="color: gray;">1680</sup>, ואין פנאי להזמין עדין כשרים פתאום לזה<sup style="color: gray;">1681</sup>, ולכן נאמנת חיה להעיד על הולד<sup style="color: gray;">1682</sup>, ואפילו לומר - מייד<sup style="color: gray;">1683</sup> - זה בכור<sup style="color: gray;">1684</sup>, שמחייבת בכך את אביו בהוצאת ממון חמש סלעים לכהן<sup style="color: gray;">1685</sup>. ונאמנות הנשים להעיד לאלמנה אלו הבגדים לבשה בהן בחיי הבעל, משום שאין האנשים רגילים להסתכל בבגדי הנשים<sup style="color: gray;">1686</sup>, ולכן במקומות בית-הכנסת* של הנשים, שאין האנשים רגילים לידע איזה מקומה של אישה זו ואיזו של זו, נשים נאמנות<sup style="color: gray;">1687</sup>. וכן בכל עניינים הנעשים בבית הכנסת של הנשים, סומכים על נשים להעיד<sup style="color: gray;">1688</sup>. וכן כתבו ראשונים שהמנהג שנשים רואות דם-בתולים<sup style="color: gray;">1689</sup>.
ג) ויש סוברים שמהדין פסולים אינם נאמנים אפילו במקום שאין אנשים שכיחים<sup style="color: gray;">1690</sup>, ומכל מקום תקנת קדמונים שבמקום שאין אנשים רגילים להיות, פסולים נאמנים<sup style="color: gray;">1691</sup> אם הוא דבר שבאקראי<sup style="color: gray;">1692</sup>, משום תיקון העולם, שלא ילך כל אחד בשרירות לבו לעשות מה שירצה ויאמר שכנגדי לא ימצא עדים כשרים עלי<sup style="color: gray;">1693</sup>, אבל בדבר ששכיח לא עשו תקנה זו, כי כל איש עושה עוול ישכור גוים ופסולים להעיד שחבירו הזיקו, ולא הנחת חיים לכשרים<sup style="color: gray;">1694</sup>. ולכן אפילו אשה* או קרוב* - או קטן<sup style="color: gray;">1695</sup> - נאמנים להעיד שראו הכאה<sup style="color: gray;">1696</sup>, בכל קטטה שאין שם אנשים<sup style="color: gray;">1697</sup>, לפי שאין פנאי להזמין כשרים פתאום לזה<sup style="color: gray;">1698</sup>, והוא דבר שבאקראי<sup style="color: gray;">1699</sup>. והוא הדין שנאמנת אישה לומר בגדים אלה לבשה אישה פלונית והן שלה, שזה אין דרך אנשים לדקדק עליו, לפיכך נשים נאמנות, שהוא דבר שבאקראי<sup style="color: gray;">1700</sup>. והוא הדין במסירות<sup style="color: gray;">1701</sup> וביזוי תלמיד-חכם*<sup style="color: gray;">1702</sup>.
אף לסוברים שיש שהפסולים נאמנים<sup style="color: gray;">1703</sup>, אין נאמנים אלא כשהתובע טוען ברי<sup style="color: gray;">1704</sup>, אבל אם טוען שמא על פי אלו הפסולים, אינם נאמנים<sup style="color: gray;">1705</sup>, שאם כן לא הנחת חיים לכל בריה<sup style="color: gray;">1706</sup>.
יש מהראשונים הסוברים שיש שהפסולים נאמנים<sup style="color: gray;">1707</sup>, שכתבו שאפילו אישה יחידה נאמנת לומר שראתה הכאה<sup style="color: gray;">1708</sup>, שאפילו עד אחד מהפסולים הללו נאמן<sup style="color: gray;">1709</sup>. ויש מהאחרונים שנראה מדבריהם שסוברים שנחלקו ראשונים בדבר<sup style="color: gray;">1710</sup>, שיש הסוברים שצריך שני עדים פסולים, שאין להוסיף בכלל התקנה<sup style="color: gray;">1711</sup>.
אף לדעת הראשונים הסוברים שיש שהפסולים נאמנים<sup style="color: gray;">1712</sup>, יש מהאחרונים סוברים שאם החזיק שלוש שנים<sup style="color: gray;">1713</sup>, שוב אין מוציאים ממנו בעדות נשים<sup style="color: gray;">1714</sup>.
אף לדעת הראשונים הסוברים שיש שהפסולים נאמנים<sup style="color: gray;">1715</sup>, יש מהאחרונים סוברים שלא תוקנה תקנה זו - לסוברים שהיא תקנה<sup style="color: gray;">1716</sup> - נאמר בדבר שאינו שכיח להאמין לפסולים, אלא בדבר הנעשה פתאום ונגמר הדבר לגמרי, כגון הכאה או מסירות, שמי שלא היה בשעת מעשה שוב אי אפשר לו להעיד על זה<sup style="color: gray;">1717</sup>, אבל על דבר שמתמשך, אלא שלא אירע שראו אנשים, בזה לא תיקנו שיהיו נשים או פסולי עדות כשרים<sup style="color: gray;">1718</sup>.
אף לדעת הראשונים הסוברים שיש שהפסולים נאמנים<sup style="color: gray;">1719</sup>, יש מהאחרונים סוברים שתקנה זו - לסוברים שהיא תקנה<sup style="color: gray;">1720</sup> - אינה רק היכן שגוף המעשה ידוע על ידי קול* שאינו פוסק, או שאין מכחישים שודאי היה כאן הכאה וקטטה ומלשינות, ועדותם של אלו הוא רק לברר הדבר איך היה, שהוא רק גלוי-מלתא-בעלמא*, אבל אם גוף המעשה אין ידוע רק על פיהם, וזה מכחיש לגמרי, בודאי אין נאמנים<sup style="color: gray;">1721</sup>.
לסוברים שפסולים נאמנים במקום שאין כשרים מצויים מכח תקנה, אבל מהדין אינם נאמנים<sup style="color: gray;">1722</sup>, מצדדים אחרונים שכיוון שאין זה אלא תקנה, והוא נגד הדין, אין לך בו אלא חידושו, ואין אומרים כל מקום שנאמן הרי כשנים<sup style="color: gray;">1723</sup>, לכן אם באה אישה ופסקנו על יפה יכולה אחר כך אישה אחרת להכחישה<sup style="color: gray;">1724</sup>.
יש מהאחרונים שכתב להלכה שבהכאות וחירופים מאמינים נשים ועד אחד, כיוון שרבו המכשירים, יהיה משום תקנה<sup style="color: gray;">1725</sup> או מדין<sup style="color: gray;">1726</sup>, ובשאר דברים שאינם הכאות וחירופים, אם הוא דבר של איסור, או דבר של ממון, ואין שום אחד מוחזק, אין מאמינים להם, כיוון שרוב הפוסקיםפ מסכימים שצריך כשרים כמותם, אבל אם הוא דבר של ממון ואחד מוחזק, יכול המוחזק לומר קים-לי* כמכשירים אישה ועד אחד<sup style="color: gray;">1727</sup>, ואף זאת רק אם עושים חרם<sup style="color: gray;">1728</sup> על התובע שלא עשה שום עורמה בעולם עם העדים<sup style="color: gray;">1729</sup>.
לסוברים שיש שהפסולים נאמנים<sup style="color: gray;">1730</sup>, אם שתי נשים עדיפות על אחד אחד כשר, ע"ע עדות.
<h4>בכלל הפסולים הכשרים במקום שאין אחרים</h4>
בכלל עדים פסולים הנאמנים במקום שאין שם כשרים - לסוברים כן<sup style="color: gray;">1731</sup> - מנו ראשונים ואחרונים אשה*<sup style="color: gray;">1732</sup>, קטן<sup style="color: gray;">1733</sup> וקרוב*<sup style="color: gray;">1734</sup>. ויש מהאחרונים סוברים שקרוב אינו נאמן לזכותו, אלא רק לחובתו<sup style="color: gray;">1735</sup>, ואפילו צדיקים, שבודאי מי שבנו או אחיו מכה עם חבירו, והאב או האח רואה, אפילו הוא פושע, נראה לעולם בעיני האב שבנו אינו פושע, והשני הוא המתחיל, כי נפשו קשורה בו, ודעתו מקורבת, ואין רואה חובתו, וסובר לעולם שהשני התחיל כנגדו<sup style="color: gray;">1736</sup>. וביארו שאף אלה שמנו קרוב, היינו כשהקרובים מעידים נגד קרובים, אבל כשמעידים לסיוע קרובים אין נאמנים<sup style="color: gray;">1737</sup>. ויש מהאחרונים סוברים שאף קטן אינו נאמן לעולם<sup style="color: gray;">1738</sup>.
אף לדעת הסוברים שעדים פסולים נאמנים במקום שאין שם כשרים<sup style="color: gray;">1739</sup>, רשעים<sup style="color: gray;">1740</sup>, כתבו אחרונים שאף במקום שאין כשרים, אינם נאמנים<sup style="color: gray;">1741</sup>. וכן גוים<sup style="color: gray;">1742</sup>. והוא הדין שונא* שאינו נאמן<sup style="color: gray;">1743</sup>, אם מעיד יחידי<sup style="color: gray;">1744</sup>, או שאחד מן השניים הוא קרוב, או אישה או עבד<sup style="color: gray;">1745</sup>, אף שהתורה הכשירה אותו - לסוברים כן, וכן הלכה<sup style="color: gray;">1746</sup> - מכל מקום מאחר שהוא כבר פסול מדאורייתא<sup style="color: gray;">1747</sup>, מעמידים על הסברא* שאינו נאמן<sup style="color: gray;">1748</sup>. והוא הדין חרש*<sup style="color: gray;">1749</sup> ושוטה*<sup style="color: gray;">1750</sup>, שאין לסמוך עליהם כלל בשום דבר<sup style="color: gray;">1751</sup>. ונסתפקו אחרונים אם כך הדין אף בסומא*<sup style="color: gray;">1752</sup>.
<h4>להוציא ממון מגוי</h4>
יש מהראשונים סוברים שאפילו שור של נכרי שנגח לשור של ישראל - שמשלם נזק שלם<sup style="color: gray;">1753</sup> - אין מוציאים מן הנכרי אלא בעדים כשרים<sup style="color: gray;">1754</sup>, שלדעתם זהו ששנינו לגבי נזקים: על פי עדים בני חורין בני ברית<sup style="color: gray;">1755</sup>, למעט עבדים וגוים<sup style="color: gray;">1756</sup>, שבא להשמיענו דין זה<sup style="color: gray;">1757</sup>, שלא תאמר מאחר שבדיניהם היה ראוי להפיק ממון על ידי עדות זו, גם כן בדינינו כך, בפרט לענין נזקים<sup style="color: gray;">1758</sup>. ואף על פי שישראל וגוי שבאו לפניך לדין, אם יש זכות לישראל בדיניהם<sup style="color: gray;">1759</sup>, דנים לו בדיניהם ואומרים לו: כך דינכם<sup style="color: gray;">1760</sup>, היינו בהפקעת הלואה, אבל לא להוציא מגוי, שהוא גזל-הגוי* - שלסוברים כן, וכן הלכה<sup style="color: gray;">1761</sup> - אסור<sup style="color: gray;">1762</sup>. ויש מהאחרונים הסובר שכיוון שעדים גוים נאמנים להעיד על גוים לדונם למיתה - לסוברים כן<sup style="color: gray;">1763</sup> - כל שכן שעדים גוים נאמנים על גוים להוצא מהם ממון<sup style="color: gray;">1764</sup>.
<h3><b>פסול שקבלוהו</b></h3>
כשם שמועלת קבלת בעלי הדין קרוב*<sup style="color: gray;">1765</sup> או פסול להיות לדיין<sup style="color: gray;">1766</sup>, כך מועלת קבלת בעל דין קרוב או פסול - או עם הארץ<sup style="color: gray;">1767</sup> או בזוי<sup style="color: gray;">1768</sup> - להיותו עד עליו<sup style="color: gray;">1769</sup>. לפיכך מי שקיבל עליו קרוב או פסול להיותו עד עליו, בין שקיבל על עצמו לאבד זכיותיו ולמחול מה שהיה טוען על פיהם, בין שקיבל שיתן כל מה שיטעון עליו חבירו בעדות זו הפסול או בדינו, אם לא קנו מידו יכול לחזור בו עד שיגמר הדין<sup style="color: gray;">1770</sup>, נגמר הדין, אינו יכול לחזור<sup style="color: gray;">1771</sup>.
יש מהראשונים הסובר שאפילו בלא עדים, אם הודה אחד לחבירו שכך קיבל על עצמו, אם נגמר הדין על פי קבלה זו, אינו יכול לחזור בו<sup style="color: gray;">1772</sup>.
אם קבלת פסול מועילה דוקא כשקיבלו בבית-דין*, או אפילו כשקיבלו חוץ לבית דין, ואם יש חילוק ביניהם לענין גמר-דין*, ע"ע בית דין<sup style="color: gray;">1773</sup>. מה נקרא גמר-דין* לענין שאין בעל הדין יכול לחזור בו מקבלתו, נחלקו ראשונים, ועל כך ע"ע גמר דין<sup style="color: gray;">1774</sup>. על כך שאם קנו מידו<sup style="color: gray;">1775</sup>, אינו יכול לחזור אפילו לפני גמר דין, עי' להלן<sup style="color: gray;">1776</sup>.
<h4>קיבל עליו פסול כשני עדים</h4>
דין זה שאינו יכול לחזור בו לאחר גמר דין<sup style="color: gray;">1777</sup>, יש מהראשונים סוברים שלא נאמר אלא דוקא כשקיבל עליו הפסול במקום עד אחד, שאין כאן אלא חסרון אחד, אבל אם קיבל פסול במקום שנים כשרים, שיש כאן שני חסרונות ("תרתי לריעותא") - אחד שפסול, ועוד שהוא יחיד<sup style="color: gray;">1778</sup> - אפילו נגמר הדין על פיו, יכול לחזור בו<sup style="color: gray;">1779</sup>, שכיוון שקיבל עליו פסול אחד כשנים כשרים, גוזמא בעלמא הוא<sup style="color: gray;">1780</sup>, ולא גמר והקנה<sup style="color: gray;">1781</sup>. ויש מהראשונים החולקים וסוברים שדין זה הוא אף כשקיבל עליו אחד מן הפסולים בעבירה כשני עדים כשרים להעיד עליו<sup style="color: gray;">1782</sup>.
במה דברים אמורים שיכול לחזור בו עד גמר דין<sup style="color: gray;">1783</sup>, בשלא קנו מידו<sup style="color: gray;">1784</sup> על קבלת הפסול, אבל אם קנו מידו, אינו יכול לחזור בו, אפילו לפני גמר דין<sup style="color: gray;">1785</sup>, ואפילו אם קיבל אותו עליו כשני עדים<sup style="color: gray;">1786</sup>. ויש מהגאונים וראשונים סוברים שאם קיבל עליו פסול כשני עדים, אפילו קנו ממנו בבית דין יכול לחזור בו, שקנין* בטעות הוא, שהתורה אמרה: על פי שנים עדים<sup style="color: gray;">1787</sup>.
אם מתחילה בשעת הלואה קיבל עליו פסול כשני עדים, כתבו ראשונים ואחרונים שמועיל אפילו בלא קנין, ואינו יכול לחזור בו<sup style="color: gray;">1788</sup>.
לסוברים שכשיש בעד שני חסרונות יכול בעל הדין לחזור בו אף לאחר גמר-דין*<sup style="color: gray;">1789</sup>, כתבו אחרונים שהוא דוקא כשטוען ברי לי שלא נתחייבתי ומכחיש דברי העד, אבל ביורש שאמר שמא לא נתחייב לך אבי, אף על פי שצריך על זה שני עדים, באומר נאמן עלי הקרוב כשני עדים, מועילה קבלתו ואינו יכול לחזור בו, כיוון שהקרוב אין מכחיש דברי הבעל דין<sup style="color: gray;">1790</sup>.
אמר סתם שנאמן עליו העד, ולא פירש אם נאמן עליו כשני עדים או כעד אחד, יש מהראשונים מסתפקים במה תולים כוונתו<sup style="color: gray;">1791</sup>. ויש מהאחרונים שהכריעו שאין צריך שיאמר שנאמן עליו כשני עדים, אלא כשאומר נאמן עלי אבא הוא כאילו אמר שיהא נאמן לגמרי<sup style="color: gray;">1792</sup>.
<h4>קיבל עליו כשר כשני עדים</h4>
קיבל עליו עד אחד כשר להיות נאמן כשני עדים, אינו יכול לחזור בו לאחר גמר-דין*<sup style="color: gray;">1793</sup>, וכדין קיבל עליו פסול להיות נאמן כעד אחד כשר, שאינו יכול לחזור בו לאחר גמר דין<sup style="color: gray;">1794</sup>, אף על פי שהוא פסול מן התורה<sup style="color: gray;">1795</sup>, אע"פ שבשני חסרונות אפילו נגמר הדין יכול לחזור בו - לסוברים כן<sup style="color: gray;">1796</sup> - שאין כאן אלא חיסרון אחד<sup style="color: gray;">1797</sup>. ויש מהאחרונים סוברים בדעת ראשונים שאם קיבל עליו עד אחד כשר להיות נאמן כשני עדים, יכול לחזור בו לאחר גמר דין, אם לא נעשה קנין*<sup style="color: gray;">1798</sup>.
<h4>קיבל עליו שני פסולים כשני עדים</h4>
קיבל עליו שני קרובים כשני עדים או שני פסולים כשני עדים, נחלקו אחרונים: יש סוברים שכל מודים שאינו יכול לחזור בו לאחר גמר-דין*, אין זה בכלל שני חסרונות, שיכול לחזור בו אף לאחר גמר דין - לסוברים כן<sup style="color: gray;">1799</sup> - שפסול קורבה שם אחד הוא ופסל עבירה שם אחד הוא<sup style="color: gray;">1800</sup>. ויש סוברים שלדעת הסוברים שיכול לחזור בו לאחר גמר דין כשיש שני חסרונות, אף כאן יכול לחזור בו<sup style="color: gray;">1801</sup>, שעיקר הטעם שמועילה קבלה בחיסרון אחד ולא בשני חסרונות, משום שבשני חסרונות הוא כמו גוזמא<sup style="color: gray;">1802</sup>, ולא גמר ומקנה<sup style="color: gray;">1803</sup>, וכשקיבל שני קרובים הוא גוזמא ואינה מועילה קבלה<sup style="color: gray;">1804</sup>. ויש מחלקים: כשקיבלו עליהם בבת אחת הוא רק חיסרון אחד, אבל אם קיבלו עליהם בזה אחר זה, הם שני חסרונות<sup style="color: gray;">1805</sup>.
<h4>כשעדים כשרים מכחישים הפסולים</h4>
קיבל עליו עדים פסולים בסתם, נאמנים עדים אחרים להכחישם<sup style="color: gray;">1806</sup>, אבל אם אמר שיהו הפסולים נאמנים כשני עדים כשרים וקיבל קנין על זה, נסתפקו אחרונים אם דנים בזה דין תרי-ותרי*<sup style="color: gray;">1807</sup>. באו עדים אחרים והזימום<sup style="color: gray;">1808</sup>, ודאי נאמנים המזימים, שהזמה ענין אחר הוא<sup style="color: gray;">1809</sup>.
<h4>קיבל עליו קרוב שהוא פסול לעד</h4>
קיבל עליו קרוב* שהוא פסול מצד אחר, נחלקו בו אחרונים: א) יש סוברים שהוא שני חסרונות<sup style="color: gray;">1810</sup> - ויכול לחזור בו אף לאחר גמר דין, לסוברים כן<sup style="color: gray;">1811</sup> - שאם הכשיר אשה* קרובה לעד אחד, פסול של אשה לא כפסול של קרוב, שזה כשר לכל העולם וזו פסולה<sup style="color: gray;">1812</sup>, וכן אם קיבל עליו קרוב שהוא פסול, גם כן הוא שני חסרונות<sup style="color: gray;">1813</sup>. ויש מהאחרונים סוברים שלדעה זו אם קיבל עליו אישה שהיא פסולה מחמת עבירה, הוא חיסרון אחד<sup style="color: gray;">1814</sup>, שהרי פסולה לכל העולם בין מצד היותה אישה ובין מצד היותה פסולה מחמת עבירה<sup style="color: gray;">1815</sup>. ב) ויש סוברים שאם קיבל עליו קרוב שהוא פסול מצד אחר הוא חיסרון אחד<sup style="color: gray;">1816</sup>, כיוון שמכל מקום מקבל עליו עד פסול לעדות לא נקרא שני חסרונות, שמה לי שהעד פסול מטעם אחד או מטעם שני פסולים<sup style="color: gray;">1817</sup>, שמה שבשני חסרונות אינה מועילה קבלה, היינו שצריך שתי קבלות, אחד להכשירו שהוא קרוב והשני לקבלו כשנים<sup style="color: gray;">1818</sup>, אבל אם משום היותו קרוב פסול לעדות, אלא שיש בו פסול נוסף, לזה אינו צריך אלא קבלה אחת שמקבלו כאילו הוא כשר<sup style="color: gray;">1819</sup>.
<h4>קיבל עליו פסול שיעיד בלילה</h4>
לסוברים שכשיש בעד שני חסרונות יכול בעל הדין לחזור בו אף לאחר גמר-דין*<sup style="color: gray;">1820</sup>, קיבל עליו פסול שיעיד בלילה - ולילה אינו זמן עדות*<sup style="color: gray;">1821</sup> - כתבו אחרונים שאינו נקרא שני חסרונות<sup style="color: gray;">1822</sup>.
<h4>קיבל עליו לעד ודיין</h4>
לסוברים שכשיש בעד שני חסרונות יכול בעל הדין לחזור בו אף לאחר גמר-דין*<sup style="color: gray;">1823</sup>, כתבו ראשונים שאם הכשיר קרוב* להיות נאמן כעד אחד, וגם להיות דיין אחר כך על מעשה זה, אינו נחשב כשני חסרונות<sup style="color: gray;">1824</sup>, כיוון שאין כאן שני חסרונות בענין אחד, אלא זה לחוד עומד וזה לחוד עומד<sup style="color: gray;">1825</sup>.
<h4>קיבל עליו גוי ככשר</h4>
אם קיבל עליו עדות גוי<sup style="color: gray;">1826</sup>, כמי שקיבל עליו עדות אחד מהפסולים<sup style="color: gray;">1827</sup>, ואם עשה קנין, והרגיש שהיה מטה דבריו וקיבל שוחד אינו יכול לחזור בו<sup style="color: gray;">1828</sup>.
<h2>פסולי קהל</h2>
<b>הגדרת הערך</b> - האסורים להינשא לקהל ה'.
הפסולים להינשא לישראל נקראו בתלמוד: פסולי קהל<sup style="color: gray;">1</sup>.
על גר*, שנחלקו תנאים אם במקום שאסרה תורה על הפסולים שלא יבואו בקהל ה' אף הם בכלל, ע"ע גר<sup style="color: gray;">2</sup>. על בירור כשרותם של אישה או אישה הבאים להינשא שאין בהם חשש איסור חיתון של פסולי קהל, ע"ע יוחסין.
<h3><b>מדאוריתא</b></h3>
בפרשת פסולי קהל<sup style="color: gray;">3</sup> נמנו בתורה מספר פסולים שאיסורם איסור עולם: א) פצוע דכא<sup style="color: gray;">4</sup> אסור לבת ישראל באיסור לאו<sup style="color: gray;">5</sup>, שנאמר: לא יבֹא פצוע דכה וגו' בקהל ה'<sup style="color: gray;">6</sup>, ועליו ע"ע פצוע דכא; כרות שפכה.
ב) כרות שפכה<sup style="color: gray;">7</sup>, אסור לבת ישראל באיסור לאו, שנאמר: לא יבֹא וגו' וכרות שפכה בקהל ה'<sup style="color: gray;">8</sup>, ועליו ע"ע פצוע דכא; כרות שפכה. ג) ממזר* אסור באיסור לאו לבת ישראל, וכן ממזרת אסורה באיסור לאו לישראל, שנאמר: לא יבֹא ממזר בקהל ה' גם דור עשירי לא יבֹא לו בקהל ה'<sup style="color: gray;">9</sup>, ועליהם ע"ע ממזר. ד) גר עמוני<sup style="color: gray;">10</sup> - אבל לא גיורת עמונית, ולא בת גר עמוני<sup style="color: gray;">11</sup> - אסור באיסור לאו לבת ישראל, שנאמר: לא יבֹא עמוני וגו' בקהל ה' גם דור עשירי לא יבֹא להם בקהל ה' עד עולם<sup style="color: gray;">12</sup>, ועליו ע"ע מואבי; עמוני. ה) גר מואבי<sup style="color: gray;">13</sup> - אבל לא גיורת מואבית, ולא בת גר מואבי<sup style="color: gray;">14</sup> - אסור באיסור לאו לבת ישראל, שנאמר: לא יבֹא וגו' ומואבי בקהל ה' גם דור עשירי לא יבֹא להם בקהל ה' עד עולם<sup style="color: gray;">15</sup>, ועליו ע"ע מואבי; עמוני.
כמו כן נמנו בפרשת פסולי קהל שני פסולים שאינם אסורים אלא שני דורות, שהגר* ובנו אסורים לבוא בקהל ישראל, ובן בנו מותר<sup style="color: gray;">16</sup>: א) גר אדומי*, האסור באיסור עשה<sup style="color: gray;">17</sup> - דהיינו בלאו-הבא-מכלל-עשה*<sup style="color: gray;">18</sup> - לבת ישראל, וגיורת אדומית, האסורה - לסוברים כן<sup style="color: gray;">19</sup>, וכן הלכה<sup style="color: gray;">20</sup> - באיסור עשה לישראל, שנאמר: לא תתעב אדֹמי וגו' בנים אשר יולדו להם דור שלישי יבֹא להם בקהל ה'<sup style="color: gray;">21</sup>, ועליהם ע"ע אדומי. ב) גר מצרי*, האסור באיסור עשה - דהיינו בלאו הבא מכלל עשה<sup style="color: gray;">22</sup> - לבת ישראל, וגיורת מצרית, האסורה - לסוברים כן<sup style="color: gray;">23</sup>, וכן הלכה<sup style="color: gray;">24</sup> - באיסור עשה לישראל<sup style="color: gray;">25</sup>, שנאמר: לא תתעב מצרי וגו' בנים אשר יולדו להם דור שלישי יבֹא להם בקהל ה'<sup style="color: gray;">26</sup>, ועליהם ע"ע מצרי.
במקום אחר נאמר לאו נוסף: ולא תתחתן בם בתך לא תתן לבנו ובתו לא תקח לבנך<sup style="color: gray;">27</sup>, ולדעת חכמים שהלאו לא נאמר אלא על שבע-אומות*<sup style="color: gray;">28</sup>, יש מהראשונים סוברים שהוא פסול קהל נוסף, ששבע האומות אפילו בגירותם פסולים לבוא בקהל, ועל כך ע"ע גוי<sup style="color: gray;">29</sup> וע' נתין וע' שבע אומות.
על גוי* שאין קדושין* תופסים בו כלל, ע"ע גוי<sup style="color: gray;">30</sup>. על הנבעלת לפסולי קהל, שיש מהראשונים סוברים בדעת תנאים שהיא זונה* האמורה בתורה שאסורה לכהן*<sup style="color: gray;">31</sup>, ע"ע זונה<sup style="color: gray;">32</sup>. לדעה זו, יש מהראשונים הסוברים שהפסול הוא משום חללה, ועל כך ע"ע חללה; חללה<sup style="color: gray;">33</sup>. על עבד-כנעני* שאין קדושין תופסים בו כלל, ע"ע עבד כנעני.
<h3><b>מדרבנן</b></h3>
דין תורה ספק ממזר מותר לבוא בקהל, שנאמר: לא יבֹא ממזר בקהל ה', ממזר ודאי אסור לבוא בקהל ולא ספק<sup style="color: gray;">34</sup>, אבל חכמים מעלה ביוחסין*, ואסרו גם הספיקות לבוא בקהל<sup style="color: gray;">35</sup>, ואלו הם הספיקות: שתוקי* ואסופי*<sup style="color: gray;">36</sup>, ועליהם ע"ע אסופי וע' שתוקי. בנוסף יש אף ספק ממזר שאינו בכלל שתוקי ואסופי, ונקרא סתם "ספק ממזר"<sup style="color: gray;">37</sup>, שהוא הבא מספק ערוה<sup style="color: gray;">38</sup>, ועליו ע"ע ממזר.
אף הכותים* נמנו בין שאר הספיקות<sup style="color: gray;">39</sup>, ועל כך ע"ע כותים: בתורת פסולי קהל.
<h3><b>היתר פסולים לבוא זה בזה</b></h3>
פסולי קהל מותרים לבוא זה בזה<sup style="color: gray;">40</sup>.
הספיקות, שאסרו חכמים לבוא בקהל<sup style="color: gray;">41</sup>, נחלקו בהן תנאים ואמוראים, וראשונים בדעתם: לדעת ר' אליעזר - ורב<sup style="color: gray;">42</sup>, ורבא<sup style="color: gray;">43</sup> - כל האסורים לבא בקהל<sup style="color: gray;">44</sup>, ודאן בספיקן - כגון ממזר* בשתוקי*<sup style="color: gray;">45</sup> - וספיקן בודאן - כגון שתוקי בממזר<sup style="color: gray;">46</sup> - וספיקן בספיקן - שתוקי בשתוקית ואסופית, ואסופי* באסופית ושתוקית<sup style="color: gray;">47</sup> - אסור<sup style="color: gray;">48</sup>, שמא הספק כשר הוא, ונמצא בא ממזר בקהל<sup style="color: gray;">49</sup>, ואפילו ספק ממזר בספק ממזרת<sup style="color: gray;">50</sup>, שמא זה פסול וזה כשר<sup style="color: gray;">51</sup>. ולדעת הלל - וסתם משנה<sup style="color: gray;">52</sup>, ושמואל<sup style="color: gray;">53</sup>, ואביי<sup style="color: gray;">54</sup> - כל הפסולים לבוא בקהל מותרים לבוא זה בזה<sup style="color: gray;">55</sup>. ויש מהראשונים המפרש, שלדעת הלל כל אחד ואחד מותר במינו, ולא כר' אליעזר האוסר ספק בספק<sup style="color: gray;">56</sup>.
להלכה פסקו ראשונים שספק ממזר אסור לישא ספק ממזרת, שמא אחד מהם אינו ממזר והשני ממזר, וכן שאר הספיקות אסורים לישא זה מזה<sup style="color: gray;">57</sup>, שההלכה כר' אליעזר<sup style="color: gray;">58</sup>, שכן דעת רב, במחלוקתו עם שמואל<sup style="color: gray;">59</sup>, ורבא, במחלוקתו עם אביי<sup style="color: gray;">60</sup>, והלכה כרב לגבי שמואל באיסורים<sup style="color: gray;">61</sup>, והלכה כרבא לעומת אביי<sup style="color: gray;">62</sup>.
אף על פי שפסולי קהל מותרים לבוא זה בזה<sup style="color: gray;">63</sup>, בברייתא שבירושלמי אמרו שממזר לא ישא ממזרת, כדי שיכלו ממזרים מן העולם<sup style="color: gray;">64</sup>, וביארו אחרונים, שכיון שאפשר שיטהרו ממזרים, כגון שישא ממזר שפחה וממזרת עבד, וישחררום<sup style="color: gray;">65</sup>, תקנת-חכמים* היא שלא ינשאו לפסולים, אף בדרך היתר, כדי שלא להרבות פסולים בישראל<sup style="color: gray;">66</sup>. וכן לסוברים שגר אינו בכלל קהל ה' שהפסולים אסורים לבוא בו<sup style="color: gray;">67</sup>, אמרו בירושלמי שמכל מקום עמוני לא ישא עמונית, שהיא מותרת לבוא בקהל<sup style="color: gray;">68</sup>.
<h3><b>פריה ורביה</b></h3>
פסולי קהל, כל שאין להם תקנה, נסתפקו אחרונים אם חייבים בפריה-ורביה* - שהרי לא נפטרו מקיום מצוות<sup style="color: gray;">69</sup> - או שמא פטורים ממנה<sup style="color: gray;">70</sup>, שכיון שמרבה פסולים בישראל, היאך תצווהו תורתנו הקדושה שדרכיה דרכי נועם להוליד פסולים<sup style="color: gray;">71</sup>.
<h2>פסוקי דזמרה</h2>
<b>הגדרת הערך</b>- מזמורי תהלים שתיקנו חכמים לומר לפני התפילה, וחלקים נוספים מהמקרא שנהגו לאומרם בסמוך להם, והברכה שלפניהם - לפני כולם או עיקרם - ושלאחריהם.
<h3><b>מהותם</b></h3>
חכמים תיקנו<sup style="color: gray;">1</sup> לומר מזמורים שבסוף ספר תהילים<sup style="color: gray;">2</sup> לפני התפלה*, וחובה לאומרם<sup style="color: gray;">3</sup>, והם כמו פרקליטים לתפילה<sup style="color: gray;">4</sup>, ונקראים: "פסוקי דזמרה"<sup style="color: gray;">5</sup>, או: "פסוקי דזמרא"<sup style="color: gray;">6</sup>, או: פסוקי זמרה<sup style="color: gray;">7</sup>, או: פיסוקי זמרה<sup style="color: gray;">8</sup>, או: פסוקי הזמירות<sup style="color: gray;">9</sup>, או: פיסוקי הזמירות<sup style="color: gray;">10</sup>, או בסתם: זמירות<sup style="color: gray;">11</sup>. לעיתים נקראים פסוד"ז: הלל<sup style="color: gray;">12</sup>, ולעיתים בספרי ראשונים ואחרונים נקראים פסוד"ז - בלעז<sup style="color: gray;">13</sup> - שלמ"ש<sup style="color: gray;">14</sup>, או שולמי"ש<sup style="color: gray;">15</sup>, או שולמו"ש<sup style="color: gray;">16</sup>. יש שכתבו שנקראו זמירות מלשון מזמר<sup style="color: gray;">17</sup> - דהיינו כריתה<sup style="color: gray;">18</sup> - כמו: וכרת הזלזלים במזמרות<sup style="color: gray;">19</sup>, שבהיות האדם מסדר הזמירות מסתלקים והולכים להם המשחיתים והמקלקלים והמעכבים<sup style="color: gray;">20</sup> את התפילה<sup style="color: gray;">21</sup>, העומדים באויר לחטוף את תפילות ישראל<sup style="color: gray;">22</sup>.
התוספות בפסוד"ז הנאמרות בשבתות ומועדים<sup style="color: gray;">23</sup>, יש שקראו להם: שבת-ברכות<sup style="color: gray;">24</sup>.
הנכלל בעיקר התקנה, עי' להלן: הנכלל בהם בחול<sup style="color: gray;">25</sup>. מה נתווסף בהם לאחר מכן, עי' להלן: שם<sup style="color: gray;">26</sup>, ולהלן: הנכלל בהם בשבתות ומועדים<sup style="color: gray;">27</sup>.
<h4>טעמי התקנה</h4>
מספר טעמים נתנו גאונים וראשונים לתקנה זו:
א) יש סוברים שטעם התקנה, משום דרשת חכמים בסדר התפילה, שבתחילה יסדר אדם שבחו של הקב"ה ואחרי כן יתפלל<sup style="color: gray;">28</sup>.
ב) ויש סוברים שטעם התקנה משום דרשת חכמים שאין עומדים להתפלל אלא מתוך כובד הראש<sup style="color: gray;">29</sup> - דהיינו הכנעה<sup style="color: gray;">30</sup> וישוב הדעת לכוין הדברים שיצאו מפיו<sup style="color: gray;">31</sup>, ומתוך כך יסיר מליבו כל דבר המטריד<sup style="color: gray;">32</sup> - ושמחה של מצוה<sup style="color: gray;">33</sup>, כגון לעסוק בדברי תורה<sup style="color: gray;">34</sup>.
ג) ויש סוברים שטעם התקנה כדי לפנות דרך לתפילות לעלות למעלה<sup style="color: gray;">35</sup>, ולכן נקראו זמירות, שבהיות האדם מסדר אותם מסתלקים והולכים להם המשחיתים והמקלקלים והמעכבים<sup style="color: gray;">36</sup>.
ד) ויש סוברים שטעם התקנה לומר שבח בכל יום<sup style="color: gray;">37</sup>, שהרי שבחו חכמים<sup style="color: gray;">38</sup> למי שגומר הלל בכל יום<sup style="color: gray;">39</sup>, והיינו פסוקי דזמרה<sup style="color: gray;">40</sup>, מתהלה לדוד ועד לסוף ספר תהלים<sup style="color: gray;">41</sup>, ולטעם זה אינו שייך דוקא לפני התפילה<sup style="color: gray;">42</sup>.
<h4>מקור התקנה</h4>
חיוב פסוד"ז כתבו ראשונים שהוא מדרבנן<sup style="color: gray;">43</sup>. יש מהראשונים סוברים שעיקר פסוד"ז תוקנו בידי דוד המלך<sup style="color: gray;">44</sup>. ויש מהראשונים שכתבו שהאמירה מתהלה לדוד ועד לסיום הספר היא תקנת הגאונים<sup style="color: gray;">45</sup>, וביארו אחרונים בדבריהם ש"תהלה לדוד" היא עיקר התקנה שהיתה בימי התלמוד, והמזמורים האחרים הם מתקנת הגאונים<sup style="color: gray;">46</sup>, או שהתקנה הקדומה היתה לאומרם בשבתות וימים טובים, ור' יוסי שיבח האומרם בכל יום<sup style="color: gray;">47</sup>, והגאונים תיקנו לעשות כדבריו<sup style="color: gray;">48</sup>. ויש מהאחרונים שכתבו שהתקנה היא תקנת אנשי כנסת הגדולה<sup style="color: gray;">49</sup>.
יש מהראשונים שכתב שפסוד"ז הם מצוה מן הכתוב, שנאמר: הוא תהלתך והוא אלהיך<sup style="color: gray;">50</sup>.
על זמן תקנת הברכות, עי' להלן: ברוך שאמר<sup style="color: gray;">51</sup>, ולהלן: ישתבח<sup style="color: gray;">52</sup>, ולהלן: נשמת<sup style="color: gray;">53</sup>.
<h4>חיוב נשים בהם</h4>
נשים, כתבו הפוסקים שפטורות מלומר פסוד"ז<sup style="color: gray;">54</sup>, אבל אם רוצות לאומרן רשאיות<sup style="color: gray;">55</sup>, ולמה לא יוכלו לזמר לה' כמו שעשתה מרים וכל נשי ישראל בקריעת ים סוף<sup style="color: gray;">56</sup>, ואף רשאיות לברך עליהם<sup style="color: gray;">57</sup>, וכתבו הפוסקים שנהגו הנשים שיודעות ללמוד לומר כל סדר התפילה כמו האנשים, ולא לפחות, מפרשת העקידה ועד עלינו לשבח<sup style="color: gray;">58</sup>. ויש מהפוסקים שכתב שמכיון שעיקר תקנת פסוד"ז בשביל התפִלה* - לסוברים כן<sup style="color: gray;">59</sup>, ונשים חייבות בתפילה<sup style="color: gray;">60</sup> - הרי הן חייבות באמירת פסוד"ז<sup style="color: gray;">61</sup>.
<h3><b>זמן אמירתם ואופן האמירה</b></h3>
<h4>זמן אמירתם</h4>
ברכת ישתבח<sup style="color: gray;">62</sup> - הנאמרת לאחר פסוד"ז<sup style="color: gray;">63</sup> - כתבו ראשונים שניתן לאומרה אף קודם זמן קריאת-שמע*<sup style="color: gray;">64</sup>, וכתבו אחרונים שלפי זה<sup style="color: gray;">65</sup> מותר לומר פסוד"ז גם קודם עמוד-השחר*<sup style="color: gray;">66</sup> - שבשעת הדחק ניתן לקרוא אז קריאת שמע<sup style="color: gray;">67</sup> - ויש מהאחרונים סוברים בדעת ראשונים שאסור לומר פסוד"ז קודם עמוד השחר<sup style="color: gray;">68</sup>, וכן יש מהאחרונים שכתבו שאסור לאומרם קודם עמוד השחר, שכל חלקי התפילה צריכים להיאמר לאחר עמוד השחר<sup style="color: gray;">69</sup>.
עבר זמן תפילת שחרית*<sup style="color: gray;">70</sup>, שוב לא יאמר בברכה - לסוברים כן במדלג על פסוד"ז<sup style="color: gray;">71</sup>, או אף שלא בברכה, לסוברים כן במדלג על פסוד"ז<sup style="color: gray;">72</sup> - פסוד"ז<sup style="color: gray;">73</sup>.
<h4>אופן אמירתם</h4>
יש לומר פסוד"ז בקול נעים<sup style="color: gray;">74</sup>, בניגון<sup style="color: gray;">75</sup> ונעימה<sup style="color: gray;">76</sup>, לפי שהם שבחות הקב"ה<sup style="color: gray;">77</sup>, ונקראו הלל<sup style="color: gray;">78</sup>. אין אומרים הזמירות במרוצה<sup style="color: gray;">79</sup>, כי אם בנחת<sup style="color: gray;">80</sup>, מילה במילה<sup style="color: gray;">81</sup>, כדי לכוין בהם<sup style="color: gray;">82</sup>, ויחתוך בשפתיו כל תיבה ותיבה<sup style="color: gray;">83</sup> ולא ידלג שום תיבה<sup style="color: gray;">84</sup> ולא יבליעם<sup style="color: gray;">85</sup>, אלא יוציא מפיו כאילו מונה מעות<sup style="color: gray;">86</sup>. אותם בני אדם שאומרים פסוד"ז במרוצה, אינם עושים יפה, שמקצרים שבחו של מקום בשביל שאלת צרכם<sup style="color: gray;">87</sup>, ועליהם נאמר: נתנה עלי בקולה על כן שנאתיה<sup style="color: gray;">88</sup>, שאין המצוה בזמירות לקרוא המילים ההם בלבד, אלא לשורר ולזמר לפני השם יתברך<sup style="color: gray;">89</sup>.
אם במנין חוטפים הזמירות, והוא רוצה להתפלל בציבור - לסוברים שיש לו לדלג בפסוד"ז כדי להתפלל עם הציבור<sup style="color: gray;">90</sup> - מוטב שידלג<sup style="color: gray;">91</sup> משיאמר עמהם במרוצה<sup style="color: gray;">92</sup>. אם אינו יכול לומר פסוד"ז בנחת במנין, כגון בימות החורף כשהוא קור גדול ואינו מלובש בטוב, מוטב שיתפלל בביתו - ביחידות - ואל יקצר בשבחות הקב"ה<sup style="color: gray;">93</sup>.
<h4>אמירתם בשבתות ומועדים</h4>
בפסוד"ז - של שבת<sup style="color: gray;">94</sup> ויום טוב<sup style="color: gray;">95</sup> - יש להאריך ולהנעים בניגון<sup style="color: gray;">96</sup>, בשביל כבוד היום<sup style="color: gray;">97</sup>. ודוקא בניגון שיש בו נעימה כעין שעושים בפסוד"ז<sup style="color: gray;">98</sup> - של חול - אבל לא ישורר באופן שיאריך ויפריד אות מחברתה ותיבה מחברתה<sup style="color: gray;">99</sup>. אף בניגון שאמרו להאריך בו, לא יאריך יותר מידי, כדי שיאכלו קודם חצות*<sup style="color: gray;">100</sup>.
<h4>ניגון מזמור לתודה</h4>
מזמור לתודה<sup style="color: gray;">101</sup>, יש לאומרו בנגינה<sup style="color: gray;">102</sup>, בלחן ערב<sup style="color: gray;">103</sup> ובשירה ארוכה יותר משאר מזמורים<sup style="color: gray;">104</sup>, שהרי דרשו חכמים: כל השירות עתידות ליבטל חוץ ממזמור לתודה<sup style="color: gray;">105</sup>. וביארו אחרונים, שיש לאומרו בנגינה מפני שהוא שיר נאה ומשובח שהיו אומרים אותו על כל קרבני התודות שהיו מקריבין - לסוברים כן<sup style="color: gray;">106</sup> - לתת שבח ותודה לאלהים על כל הטובות שגמלנו<sup style="color: gray;">107</sup>, ולפיכך דרשו חכמים שכל השירות עתידות ליבטל חוץ ממזמור לתודה, כי חסדיו וטובותיו לא יפסקו לעולם, כמו שנאמר: כי לעולם חסדו<sup style="color: gray;">108</sup>.
יש שכתבו שמזמור לתודה נאמר בחורף ובקיץ<sup style="color: gray;">109</sup> בפסוק אחד שליח-צבור* ופסוק אחד הקהל<sup style="color: gray;">110</sup>, כדי שיימשך בנגינה<sup style="color: gray;">111</sup>.
מזמור לתודה, באלו זמנים נאמר, עי' להלן: הנכלל בהם בחול<sup style="color: gray;">112</sup>. מזמור לתודה, אם נאמר בעמידה* או בישיבה*, עי' להלן<sup style="color: gray;">113</sup>.
<h4>נתינת ריוח בין מילים</h4>
בין תיבה שמסיימת במ"ם* ותיבה המתחילה באל"ף*, יש לתת ריוח<sup style="color: gray;">114</sup> - ולהפסיק מעט<sup style="color: gray;">115</sup>, רגע או מעט יותר<sup style="color: gray;">116</sup> - כגון: ספרו בגוים את כבודו<sup style="color: gray;">117</sup>, וכן בין תיבה המסיימת באות שמתחילה התיבה שאחריה<sup style="color: gray;">118</sup>, כפי הדין בקריאת-שמע*<sup style="color: gray;">119</sup>.
יש להפסיק - מעט<sup style="color: gray;">120</sup>, רגע או מעט יותר<sup style="color: gray;">121</sup> - בין "אלילים"<sup style="color: gray;">122</sup> ובין "וה' שמים עשה"<sup style="color: gray;">123</sup>, שלא יהא - נראה<sup style="color: gray;">124</sup> - כחוזר למעלה<sup style="color: gray;">125</sup>, ומכל מקום לא יפסיק יותר מידי, שלא יהא נראה כסוף פסוק<sup style="color: gray;">126</sup>.
במקום שיש בפסוק פסק<sup style="color: gray;">127</sup>, יש להפסיק מעט<sup style="color: gray;">128</sup> - רגע או מעט יותר<sup style="color: gray;">129</sup> - כגון במילים "יודוך עמים אלהים"<sup style="color: gray;">130</sup> - שבמזמור למנצח בנגינות שיש נוהגים לאומרו בפסוד"ז בחול<sup style="color: gray;">131</sup> - שיש פסק בין "עמים" ל"אלהים", ואם לא יפסיק נראה כאומר שהעמים הם אלהים<sup style="color: gray;">132</sup>.
<h4>צירוף מילים יחד</h4>
בירושלמי אמרו שצריך להתיז כי לעולם חסדו<sup style="color: gray;">133</sup>, וביארו ראשונים ואחרונים דהיינו בהלל*<sup style="color: gray;">134</sup> ובפסוד"ז<sup style="color: gray;">135</sup> - בהלל-הגדול*<sup style="color: gray;">136</sup> שמוסיפים בשבתות ומועדים<sup style="color: gray;">137</sup> - ונחלקו ראשונים: א) יש מפרשים שיש להתיז את הסמ"ך*<sup style="color: gray;">138</sup>, כדי שלא ישמע: חדו<sup style="color: gray;">139</sup>, לשון חידודין, חתיכות<sup style="color: gray;">140</sup>, או כדי שלא ישמע: חס דו<sup style="color: gray;">141</sup>, שנשמע כאילו אומר שיש שתי רשויות<sup style="color: gray;">142</sup>, שדו היינו שתים<sup style="color: gray;">143</sup>, או כדי שלא ישמע כאומר: חזדו<sup style="color: gray;">144</sup>, או כדי שלא ישמע כאומר: חדדו, שפירושו: אחד שנים<sup style="color: gray;">145</sup>. ויש מהאחרונים שפירשו הטעם כדי שלא ישמע: חשדו<sup style="color: gray;">146</sup>, מלשון חשד<sup style="color: gray;">147</sup>. בהתזת הסמ"ך ביארו אחרונים שאין הכוונה להדגיש הסמך בדגש חזק, ותקרא בשוא נע<sup style="color: gray;">148</sup>, שודאי אין להחליף התנועות<sup style="color: gray;">149</sup>. יש מהאחרונים סוברים שיתיז את הסמ"ך על ידי שירחיב החי"ת של חסדו, כדי שיתנועע מעט הסמך ולא תחטוף אותה<sup style="color: gray;">150</sup>. ב) ויש מפרשים שבכלל מה שאמרו שיש להתיז כי לעולם חסדו, שיש להתיז את הסמ"ך, וכן יש להתיז את הלמ"ד הראשונה של לעולם, כדי שלא ישמע כאומר: כל עולם<sup style="color: gray;">151</sup>, וכן נקטו האחרונים להלכה<sup style="color: gray;">152</sup>. וביארו אחרונים לדעה זו, שזהו שנקט הירושלמי להתיז "כי לעולם חסדו", שיש לומר כל תיבה ותיבה בפני עצמה, שלא לומר הנפרד בצירוף ולא המצורף בהפרדה, לא כל עולם ולא חס דו<sup style="color: gray;">153</sup>.
<h4>קריאתם יחד עם הציבור</h4>
יש מהאחרונים שכתב שראוי לקרות פסוד"ז מילה במילה עם הציבור, בלא קדימה ואיחור<sup style="color: gray;">154</sup>, שכן מצינו במדרש, שבשעה שהשכינה באה לבית-הכנסת* ומוצאת שאומרים הזמירות, אם מקצתם מאחרין ומקצתם מקדימין מיד מסתלקת<sup style="color: gray;">155</sup>, ויש מקהילות ישראל שנהגו כןף לומר פסוד"ז כל הקהל כאחד בקול רם<sup style="color: gray;">156</sup>.
<h4>שליח הצבור</h4>
במקום התחלת שליח-צבור* בקול רם, נחלקו גאונים, ראשונים ואחרונים: א) יש מהראשונים שכתבו שנוהגים ששליח הציבור יורד לפני התיבה - בימי חול - בישתבח<sup style="color: gray;">157</sup>, וביארו אחרונים שפסוד"ז נאמרות בידי אחר<sup style="color: gray;">158</sup>, וכתבו שכן המנהג<sup style="color: gray;">159</sup>. וכן יש מהגאונים שכתבו שהחזן עומד ואומר ברוך שאמר<sup style="color: gray;">160</sup>, ושליח הצבור חותם בישתבח<sup style="color: gray;">161</sup>. וכתבו אחרונים שיש מקומות שנותנים לקטנים לומר פסוד"ז<sup style="color: gray;">162</sup>, כדי לחנכם במצוות<sup style="color: gray;">163</sup>. ויש מהאחרונים שביארו, שכל הקהל אומר פסוד"ז ללא שליח ציבור, והוא יורד לפני התיבה רק עבור ישתבח<sup style="color: gray;">164</sup>. ויש מהאחרונים שכתבו שכן המנהג<sup style="color: gray;">165</sup>. ב) ויש מהראשונים ואחרונים שכתבו שנוהגים ששליח הציבור יורד לפני התיבה בברוך שאמר<sup style="color: gray;">166</sup>, וכן יש מהגאונים שכתבו שהחזן אומר הברכה שלפני פסוד"ז וחותם בישתבח<sup style="color: gray;">167</sup>. ג) ויש מהראשונים שכתב ששליח הציבור יורד לפני התיבה רק לפני אמירת הקדיש שלאחר פסוד"ז<sup style="color: gray;">168</sup>.
לנוהגים ששליח הציבור יורד לפני התיבה בימי חול בישתבח<sup style="color: gray;">169</sup>, בשבתות ומועדים נחלקו ראשונים במקום התחלת שליח הציבור:
א) יש שכתבו שמתחיל שליח הציבור ב"נשמת"<sup style="color: gray;">170</sup>.
ב) ויש שכתבו שנוהגים בשבת, ששליח הציבור מתחיל במילים "שוכן עד"<sup style="color: gray;">171</sup>, וביארו אחרונים הטעם שמורה על חדוש העולם וטבע הקיים<sup style="color: gray;">172</sup>, ובראש-השנה* ויום-הכפורים* במילה "המלך"<sup style="color: gray;">173</sup>, לפי שהמלך יושב - אז<sup style="color: gray;">174</sup> - בדין<sup style="color: gray;">175</sup>, ובשאר ימים טובים במילים "האל בתעצומות עוזך"<sup style="color: gray;">176</sup>, וביארו אחרונים שהם זכר ליציאת מצרים המורים על תעצומות עוזו ויכולתו הגדולה<sup style="color: gray;">177</sup>, או משום שהם מורים על הניסים שהם שידוד הטבע<sup style="color: gray;">178</sup>.
ג) ויש הסוברים כן בשבת וראש השנה ויום הכפורים, אך בשאר ימים טובים מחלקים בין הרגלים השונים: ביום-טוב* של פסח*, מתחיל שליח הציבור במילים "הגבור לנצח"<sup style="color: gray;">179</sup>, לפי שהקב"ה נגלה כגבור על הים<sup style="color: gray;">180</sup>, בשבועות*, "האל בתעצומות עוזך"<sup style="color: gray;">181</sup>, בשביל מתן תורה<sup style="color: gray;">182</sup>, לפי שהתורה נקראת עוז<sup style="color: gray;">183</sup>, ובסכות*, שמיני-עצרת* ושמחת-תורה*, "הגדול בכבוד שמך"<sup style="color: gray;">184</sup>, שנאמר: יספת לגוי נכבדת<sup style="color: gray;">185</sup>, ובפסיקתא נדרש על אלו הימים<sup style="color: gray;">186</sup>.
ד) ויש מהראשונים שהביאו מנהג להתחיל ביום הראשון של ראש השנה<sup style="color: gray;">187</sup> במילים "האל בתעצומות עוזך"<sup style="color: gray;">188</sup>, להזכיר זכות התורה, כי בתורה נתייעץ כשברא עולמו<sup style="color: gray;">189</sup>, וכן ביום הכפורים<sup style="color: gray;">190</sup>, להזכיר זכות של תורה, כי הלוחות השניות ירדו ביום הכפורים<sup style="color: gray;">191</sup>.
ה) ויש מהראשונים שהביאו מנהג להתחיל בשמחת תורה "האל בתעצומות"<sup style="color: gray;">192</sup>.
ה) ויש מהראשונים שכתבו שב"נשמת" הקהל אומר עד "נאוה תהלה", ומשם ממשיך שליח הציבור, שאין ליורד לפני התיבה לומר אלא מה שמוציא את הרבים ידי חובתם, ואם הוא מתחיל למעלה בשביל להוציא חובת מי שאינו יודע היה לו להתחיל נשמת כל חי<sup style="color: gray;">193</sup>. וכן יש מהאחרונים שכתב ששליח הצבור בשבת צריך להתחיל מ"בפי ישרים", ואם מתחיל מ"שוכן עד", מטריח הציבור לטורח ועוון יש בידו<sup style="color: gray;">194</sup>.
<h4>אמירת תהלה לדוד בכוונה</h4>
גאונים וראשונים כתבו שיש לו לאדם לכווין דעתו במזמור תהלה לדוד<sup style="color: gray;">195</sup>, שהרי אמרו על מזמור זה שכל האומרו בכל יום הוא בן העולם הבא<sup style="color: gray;">196</sup>, לפי שכולו שבח והודאה למקום והצרכת כל העולם לפרנסתו והוא ברחמיו מכין להם מזון<sup style="color: gray;">197</sup> - וודאי על האומרה בכוונה אמרו<sup style="color: gray;">198</sup> - ומי שאומרו בכוונה באמת יש לו רוח נשברה<sup style="color: gray;">199</sup>. ויותר יכוין בפסוק פותח את ידך ומשביע לכל חי רצון<sup style="color: gray;">200</sup>, שעיקר מה שקבעוהו לומר בכל יום הוא בשביל אותו פסוק שמזכיר בו שבחו של הקדוש ברוך הוא שמשגיח על בריותיו ומפרנסן<sup style="color: gray;">201</sup>, שמורה על תכלית היכולת והרחמים, שהוא זן מקרני ראמים ועד ביצי כנים<sup style="color: gray;">202</sup>. וכתבו אחרונים שיש לכוין בפסןק זה שהקב"ה זן ומפרנס לכל, מקרני ראמים עד ביצי כינים<sup style="color: gray;">203</sup>. ויש מהראשונים סוברים שאע"פ שלא כיון בכולו, כיון שכיון בפסוק של פותח את ידך די לו בכך, כיון שעיקר האמירה היא בעבור זה הפסוק, ואם לא כיון באמירתו, צריך לחזור ולאומרו בכוונה<sup style="color: gray;">204</sup>. וכן כתבו הפוסקים להלכה שצריך לכוין בפסוק פותח את ידך ואם לא כיון, צריך לחזור ולאומרו פעם אחרת<sup style="color: gray;">205</sup>. ויש מהפוסקים שכתבו שמלכתחילה יכוין בכל המזמור<sup style="color: gray;">206</sup>. ויש מהפוסקים שכתבו שמלכתחילה יכוין בכל המזמורים של פסוד"ז, שכולם דברי שיר ושבח הם, ובמזמור תהלה לדוד יכוין מאוד, ובפרט בפסוק פותח את ידך<sup style="color: gray;">207</sup>. ויש מהפוסקים המצדד שיש לכוין בפסוק פותח את ידך, ויש לכוין אף בפתיחת ראשי הפסוקים על פי א"ב<sup style="color: gray;">208</sup>, שאף הוא טעם לקביעתו בכל יום<sup style="color: gray;">209</sup>.
בחילוק בין פותח את ידיך שאם לא כיון בו, חוזר, לברכת אבות*, שבזמן הזה אם לא כיון בו אינו חוזר עליו, לפי שאף בחזרה קרוב שלא יכוין<sup style="color: gray;">210</sup>, כתבו אחרונים שכאן אינו אלא פסוק אחד וודאי יוכל לכוין בו בחזרה<sup style="color: gray;">211</sup>, או שבאבות יש טעם שלא לחזור, שאם לא יכוין נמצא אומר ברכה לבטלה<sup style="color: gray;">212</sup>, מה שאין כן בתהלה לדוד<sup style="color: gray;">213</sup>.
בחזרה זו שאמרו נחלקו אחרונים: א) יש סוברים שיחזור שנית מתחילת המזמור ועד סופו<sup style="color: gray;">214</sup>, שהרי אמרו בתלמוד שתקנו לומר מזמור זה משום שיש בו פותח את ידך ומשום שהוא מסודר ע"פ הא"ב, אם כן צריך לומר כסדר דוקא<sup style="color: gray;">215</sup>. ב) ויש סוברים שדי בכך שיחזור מפותח ועד לסוף המזמור<sup style="color: gray;">216</sup>, ואם לא נזכר עד שכבר אמר מזמורים אחרים ואין לו שהות לחזור, מכל מקום יאמר אחר התפלה מפותח עד סוף המזמור<sup style="color: gray;">217</sup>. ג) ויש סוברים שדי שיחזור על פסוק זה בלבד<sup style="color: gray;">218</sup>, ויכול לאומרו במקום שנזכר שלא כיון<sup style="color: gray;">219</sup>, ומהם שכתבו שדי שיחזור על פסוק זה אם נזכר לאחר שסיים המזמור<sup style="color: gray;">220</sup>.
<h4>עמידה בפסוד"ז</h4>
מעיקר הדין<sup style="color: gray;">221</sup> מותר לשבת בכל פסוד"ז<sup style="color: gray;">222</sup>. אכן כתבו ראשונים שלולי שאמרו חכמים שאין מטריחין את הציבור יותר מדאי<sup style="color: gray;">223</sup>, אז מן הצורך היה שיעמדו<sup style="color: gray;">224</sup> שליח-צבור* והציבור כולו בפסוד"ז<sup style="color: gray;">225</sup>, וכן כתבו אחרונים שהמדקדקים נוהגים לעמוד בכל פסוד"ז<sup style="color: gray;">226</sup>. וכן שנינו במסכת סופרים שבדבר שיש בו שבח ותהלה של חי העולמים, בכל מקום שנחלקו אם לשבת או לעמוד, יש להחמיר ולעמוד, שנאמר: כל פעל ה' למענהו<sup style="color: gray;">227</sup>. בביאור הלימוד מהכתוב, כתבו אחרונים שהדבר תלוי במחלוקת חכמים בביאור הכתוב: א) יש מפרשים ש"למענהו" היינו לקילוסו, שנאמר: ענו לה' בתודה<sup style="color: gray;">228</sup>, וביארו אחרונים שדבר שיש בו שבח לקב"ה יש להחמיר ולומר בעמידה<sup style="color: gray;">229</sup>. ב) ויש מפרשים ש"למענהו" היינו לענות שבחו, להעיד אלהותו, שנאמר: לא תענה ברעך<sup style="color: gray;">230</sup>, וביארו אחרונים שדבר שיש בו שבח לקב"ה הוא כעדות*, שיש לעמוד בו<sup style="color: gray;">231</sup>. לגבי חלקים מסוימים של פסוד"ז דנו ראשונים ואחרונים אם נהגו הקהל לעמוד בהם<sup style="color: gray;">232</sup>.
<h4>עמידה בישמחו השמים ותגל הארץ</h4>
בתיבות ישמחו השמים ותגל הארץ, יש אחרונים שכתבו שנהגו לעמוד<sup style="color: gray;">233</sup>, מפני ששם הוי"ה נרמז בראשי תיבות<sup style="color: gray;">234</sup>, ויש אחרונים שכתבו שלא נהגו כן<sup style="color: gray;">235</sup>.
<h4>עמידה בה' מלך</h4>
ה' מֶלך ה' מָלך ה' ימלוך לעולם ועד - לנוהגים לאומרו לפני ברוך שאמר<sup style="color: gray;">236</sup> - כתבו ראשונים שבשבתות וימים טובים נוהגים לעמוד בשעת אמירתו<sup style="color: gray;">237</sup>, לפי שנמצא באגדה שמלאך אחד עומד שחרית באמצע הרקיע, ופותח ואומר: ה' מלך ה' מלך וכו', וכל גדודי מעלה עונין אחריו, עד שמגיעין לברכו<sup style="color: gray;">238</sup>, וכשם שהמלאכים אומרים אותו בעמידה כך אנו ראויים לאומרו בעמידה<sup style="color: gray;">239</sup>. ובחול לפי שמתבטלים ממלאכתם וצריכים למעשה ידיהם ואין להם פנאי - להאריך בנעימתו<sup style="color: gray;">240</sup> - לא נהגו לאומרו בעמידה<sup style="color: gray;">241</sup>. וכתבו ראשונים שמה שנמצא במסכת סופרים שאומרים אותו בפסח בעמידה<sup style="color: gray;">242</sup>, אינו בא לומר שבשאר ימים טובים ושבתות אין אומרים אותו בעמידה, אלא שבימות החול אין אומרים אותו בעמידה<sup style="color: gray;">243</sup>. ואחרונים כתבו - בסתם - שיש לומר בעמידה בה' מלך וכו'<sup style="color: gray;">244</sup>, ובכפילתו<sup style="color: gray;">245</sup>, ובאמירת והיה ה' למלך<sup style="color: gray;">246</sup> וכו' הסמוכה<sup style="color: gray;">247</sup>, אבל בהושיענו<sup style="color: gray;">248</sup> וכו'<sup style="color: gray;">249</sup> יכול לשבת<sup style="color: gray;">250</sup>, אבל אינו חייב<sup style="color: gray;">251</sup>, ויש מהאחרונים שכתב שבכל הפסוקים שאומרים אחרי ה' מלך - הושיענו וכו' - צריך לאומרם מעומד<sup style="color: gray;">252</sup>. ויש מהאחרונים שכתבו שאין צורך לעמוד בשעת אמירת ה' מלך<sup style="color: gray;">253</sup>, ושאין המנהג לעמוד בהם<sup style="color: gray;">254</sup>.
ה' מלך ה' מלך ה' ימלוך לעולם ועד שנאמר בתוך הפסוקים של יהי כבוד - לנוהגים לאומרו<sup style="color: gray;">255</sup> - נחלקו אחרונים אם יש לאומרו מעומד<sup style="color: gray;">256</sup>, או שאין צורך לאומרו מעומד<sup style="color: gray;">257</sup>, וכתבו אחרונים שהמנהג לשבת בשעת אמירתו, ושמי שירצה להחמיר על עצמו לעמוד לא יעשה כן בצבור, שיש בו משום יוהרא, ולא יעמוד בין היושבים<sup style="color: gray;">258</sup>.
<h4>דילוג בה' מלך</h4>
בשעת אמירת ה' מלך, יש הנוהגים לדלג שלשה דילוגים: אחד בה' מֶלך, ואחד בה' מָלך, ואחד בה' ימלוך<sup style="color: gray;">259</sup>.
<h4>כששומע הקהל אומרים ה' מלך</h4>
כתבו אחרונים שאף אם אדם אומר פסוקים אחרים - מפסוד"ז - או סדר הקרבנות - שמותר להפסיק בו<sup style="color: gray;">260</sup>, או קורא קריאת שמע וברכותיה<sup style="color: gray;">261</sup> - ושומע שאומרים ה' מלך - שקודם ברוך שאמר<sup style="color: gray;">262</sup>, לנוהגים לאומרו אז<sup style="color: gray;">263</sup>, ויש סוברים: שביהי כבוד<sup style="color: gray;">264</sup>, לנוהגים לאומרו אז<sup style="color: gray;">265</sup> - צריך לקום מעומד עמהם בעוד שהצבור אומרים אותו, אבל אינו אומר הפסוקים איתם, אלא כפי סדר התפילה<sup style="color: gray;">266</sup>, אבל אם אינו עוסק בתיקון התפילות אלא שותק או עוסק בתורה נכון שגם הוא יתערב עם הציבור ויענה עמהם<sup style="color: gray;">267</sup>. ויש שכתבו שלא נאמרו הדברים אלא למכוונים בתפילתם על פי הקבלה<sup style="color: gray;">268</sup>, אבל מי שאין מכוון בתפילתו כן, טוב לומר הפסוקים עם הציבור<sup style="color: gray;">269</sup> - במקום שמותר להפסיק - כדי להמליך הקב"ה כולם ביחד<sup style="color: gray;">270</sup>. ויש מהאחרונים מצדדים שגם בשאר מקומות שהקהל עומדים, ראוי ליחיד שיעמוד עימהם, אף אם נמצא בתפילה במקום אחר<sup style="color: gray;">271</sup>. שמע מיחיד שאומר בתפילתו ה' מלך, אינו צריך לעמוד<sup style="color: gray;">272</sup>.
<h4>עמידה במזמור לתודה</h4>
מזמור לתודה, נחלקו בו ראשונים ואחרונים: יש ראשונים ואחרונים הסוברים שאומרים אותו מעומד<sup style="color: gray;">273</sup>, שנתקן כנגד קרבן תודה<sup style="color: gray;">274</sup> - לסוברים כן<sup style="color: gray;">275</sup> - וכהן שישב בעבודתו, עבודתו פסולה<sup style="color: gray;">276</sup>, ויש אחרונים הסוברים שאומרים אותו בישיבה<sup style="color: gray;">277</sup>. ויש שהכריעו שטוב לאומרו מעומד, שכיון שהוא נמצא מעומד באמירתו ברוך שאמר<sup style="color: gray;">278</sup> - ואומר מייד לאחר מכן מזמור לתודה, לנוהגים כן<sup style="color: gray;">279</sup> - נכון שלא ישב עד אחר מזמור לתודה<sup style="color: gray;">280</sup>.
<h4>עמידה בפותח את ידך</h4>
יש מהאחרונים שכתבו שנהגו לעמוד באמירת פותח את ידך<sup style="color: gray;">281</sup>, לעורר הכוונה<sup style="color: gray;">282</sup>.
<h4>עמידה בויברך דויד</h4>
בעמידה בפסוקי ויברך דויד<sup style="color: gray;">283</sup>, נחלקו ראשונים: יש שכתבו שזריזים ומדקדקים ביותר נהגו לעמוד שם, שהם פסוקים שיש בהם שבח ביותר<sup style="color: gray;">284</sup>. ויש שהעידו עליהם שישבו בפסוקי ויברך דויד, ואפילו בפסוקים של לך ה' הגדולה וגו'<sup style="color: gray;">285</sup>. ואחרונים כתבו שנהגו לעמוד בהם<sup style="color: gray;">286</sup>, ויש שכתבו שאין המנהג כן<sup style="color: gray;">287</sup>, ויש שכתבו שיש נוהגים לעמוד בהם<sup style="color: gray;">288</sup>. שני מנהגים נזכרו באחרונים בתחילת העמידה: א) נהגו לעמוד מויברך דויד<sup style="color: gray;">289</sup>. ב) נהגו לעמוד מלך ה' הגדולה<sup style="color: gray;">290</sup>. ומספר מנהגים נזכרו באחרונים לגבי סיום העמידה: א) נהגו לעמוד עד - סיום המשך הפסוקים - לשם תפארתך<sup style="color: gray;">291</sup>. ב) נהגו לעמוד עד וצבא השמים לך משתחוים<sup style="color: gray;">292</sup>. ג) נהגו לעמוד עד אתה הוא ה' האלהים<sup style="color: gray;">293</sup>. מספר טעמים לעמידה זו: א) נוהגים לעמוד בברוך שאמר<sup style="color: gray;">294</sup>, ויברך דויד, וישתבח - לנוהגים לעמוד בישתבח<sup style="color: gray;">295</sup> - שהם עיקר השבחים<sup style="color: gray;">296</sup>. ב) לפי שנוהגים לתת צדקה באמירת ואתה מושל בכל<sup style="color: gray;">297</sup>, לכן מקדימים ועומדים מויברך דויד, שיוכלו לתת צדקה ליד הגבאי המחזר לגבות<sup style="color: gray;">298</sup>. ג) ע"פ הקבלה<sup style="color: gray;">299</sup>.
<h4>עמידה בשירת הים</h4>
בשירת הים, נחלקו אחרונים: יש שכתבו שהמנהג לעמוד<sup style="color: gray;">300</sup>, שכן יש מהתנאים הסוברים ששירת הים נאמרה כקריאת ההלל*<sup style="color: gray;">301</sup>, ובקריאת ההלל יש לעמוד<sup style="color: gray;">302</sup>, או משום ששירת הים היא כעדות* - על מעשה קריעת ים סוף - ובנתינת עדות יש לעמוד<sup style="color: gray;">303</sup>. ויש שכתבו שהמנהג לשבת<sup style="color: gray;">304</sup>.
<h4>עמידה בהלל הגדול</h4>
בהלל-הגדול*<sup style="color: gray;">305</sup> - הנאמר בפסוד"ז בשבתות ומועדים<sup style="color: gray;">306</sup> - כתבו אחרונים שיש נוהגים לעמוד<sup style="color: gray;">307</sup>, משום שמצינו לגבי תענית-גשמים*, שאם התענו וירדו גשמים ואומרים הלל הגדול<sup style="color: gray;">308</sup>, כתבו ראשונים שיתחילו: שיר המעלות הנה ברכו וגו' העֹמדים בבית ה' בלילות<sup style="color: gray;">309</sup>, מפני ששירת הגשמים בלילות, ואומר: מעלה נשִׂאים מקצה הארץ<sup style="color: gray;">310</sup>, וכיון שהלל הגדול שייך לזה יש לאומרו בעמידה<sup style="color: gray;">311</sup>. ויש שנוהגים לשבת באמירת הלל הגדול<sup style="color: gray;">312</sup>.
על עמידה בברוך שאמר, עי' להלן: ברוך שאמר<sup style="color: gray;">313</sup>. על עמידה בישתבח, עי' להלן: ישתבח<sup style="color: gray;">314</sup>. על עמידה בנשמת, עי' להלן: נשמת<sup style="color: gray;">315</sup>.
<h4>יריקה לאחר אמירת "אלילים"</h4>
כתבו אחרונים שיש הנוהגים לרוק כשאומרים אלילים<sup style="color: gray;">316</sup> - לפני אמירת: וה' שמים עשה<sup style="color: gray;">317</sup> - ויש למנוע המנהג, שאין מזכירים שם שמים על הרקיקה<sup style="color: gray;">318</sup>.
<h4>כריעה באמירת מודים אנחנו לך</h4>
יש מהראשונים שכשאמר בפסוקי ויברך דויד: מודים אנחנו לך, היה משתחוה מיושב<sup style="color: gray;">319</sup> בפנים נגד מזרח<sup style="color: gray;">320</sup>.
על שחייה מיושב, אם היא מותרת או שאסורה משום כריעה* במקום שלא תיקנו חכמים, ע"ע כריעה<sup style="color: gray;">321</sup>.
<h4>נתינת צדקה</h4>
כתבו אחרונים שיש לתת צדקה* - בעמידה<sup style="color: gray;">322</sup> - בכל יום בשעת אמירת ואתה מושל בכל<sup style="color: gray;">323</sup>, כדי לתת צדקה קודם שיתפלל תפילת שמנה-עשרה*<sup style="color: gray;">324</sup>, וטעם הנתינה במקום זה ע"פ הקבלה<sup style="color: gray;">325</sup>. ויש שכתבו לתת הצדקה בשעת אמירת כי כל בשמים ובארץ<sup style="color: gray;">326</sup>, ומטעם זה כתבו אחרונים שיש הנוהגים לתת צדקה בשתי הפעמים<sup style="color: gray;">327</sup>.
וכן כתבו אחרונים שטוב לתת צדקה בעת אמירת פותח את ידך<sup style="color: gray;">328</sup>.
<h4>משמוש התפילין</h4>
כתבו אחרונים שהמנהג למשמש בתפילין בשעת אמירת ישמחו השמים ותגל הארץ<sup style="color: gray;">329</sup>, והטעם ע"פ הקבלה<sup style="color: gray;">330</sup>. וכן כתבו אחרונים שהמנהג למשמש בתפילין בשעת אמירת פותח את ידך<sup style="color: gray;">331</sup>, לרמז שמה שאנו מתפללים על הפרנסה הוא רק כדי לקיים המצוות ולא להנאת גופנו<sup style="color: gray;">332</sup>.
<h4>פרישת כפיים ונשיאת עינים למרום</h4>
כתבו אחרונים שבשעת אמירת הפסוקים עיני כל אליך וגו' פותח את את ידך וגו'<sup style="color: gray;">333</sup>, ישא עיניו למרום כדל שואל<sup style="color: gray;">334</sup>. יש שנהגו בשעת אמירת פותח את ידך לפתוח שני ידיהם בו<sup style="color: gray;">335</sup>, לפרוש כפיהם לעיני השמים<sup style="color: gray;">336</sup>, לעשות בזה פועל דמיוני לקבלת מזלם את השפע מלמעלה<sup style="color: gray;">337</sup>, ועוד שאנו מבקשים על פתיחת ידו העליונה של ה', ולחזק הדבר אנו עושים פועל דמיוני בפתיחת ידינו<sup style="color: gray;">338</sup>. יש שנהגו להרים הידים למעלה לקבל השפע<sup style="color: gray;">339</sup>, ויש שכתבו שאין נכון לעשות כן<sup style="color: gray;">340</sup>.
<h4>לא להביט מחוץ לד' אמות</h4>
יש שכתבו שמשיתחיל ברוך שאמר יתן עיניו למטה, ולא יסתכל חוץ לארבע אמות עד אחר נפילת אפים<sup style="color: gray;">341</sup>, והטעם ע"פ הקבלה<sup style="color: gray;">342</sup>.
<h4>הודו לה' חזן וקהל</h4>
יש שנהגו באמירת הודו, שמתחיל שליח-צבור* הודו לה' קראו בשמו<sup style="color: gray;">343</sup>, והקהל עונים אחריו<sup style="color: gray;">344</sup>, וסמכו על זה הפסוק - הקודם להודו לה' - אז נתן דויד בראש להֹדות לה' ביד אסף ואחיו<sup style="color: gray;">345</sup>, שאמר לאסף להודות בראש להתחיל תחילה<sup style="color: gray;">346</sup>, ואחריו אחיו<sup style="color: gray;">347</sup> או אחריו הציבור<sup style="color: gray;">348</sup>.
<h4>ה' מלך חזן וקהל</h4>
ה' מלך ה' מלך ה' ימלוך לעולם ועד - לנוהגים לאומרו לפני ברוך שאמר<sup style="color: gray;">349</sup> - נוהגים ששליח-צבור* לבדו אומר ה' מלך וכו' והקהל עונים אחריו<sup style="color: gray;">350</sup>, כפי שבשמים המלאך אומר השבח לבדו וגדודי מעלה עונים אותו אחריו<sup style="color: gray;">351</sup>. וכן נוהגים - לנוהגים לומר ה' הוא האלהים<sup style="color: gray;">352</sup> בעשרת-ימי-תשובה*<sup style="color: gray;">353</sup> או אף בהושענא-רבה*<sup style="color: gray;">354</sup> - בשעת אמירת ה' הוא האלהים<sup style="color: gray;">355</sup>.
על העמידה בשעת אמירת ה' מלך, עי' לעיל<sup style="color: gray;">356</sup>. על העמידה בשעת שמיעת ה' מלך מהציבור, עי' לעיל<sup style="color: gray;">357</sup>. על כפילת ה' מלך, עי' להלן: הנכלל בהם בחול<sup style="color: gray;">358</sup>.
<h4>אמירתם בשני חזנים</h4>
יש נוהגים לומר פסוד"ז, כך שאמירתם מתחלקת בין שניים<sup style="color: gray;">359</sup> בקול<sup style="color: gray;">360</sup> רם<sup style="color: gray;">361</sup>, החזן - שליח-צבור* - אומר פסוק אחד והשמש - או מי שמיוחד לכך<sup style="color: gray;">362</sup> - פסוק שני<sup style="color: gray;">363</sup>, ויש שנקטו שהם שני חזנים<sup style="color: gray;">364</sup>.
צורת האמירה שונה בקיץ ובחורף<sup style="color: gray;">365</sup>: ביום הראשון של הסליחות מתחילים לומר פסוד"ז במהירות<sup style="color: gray;">366</sup> - בחזן - יחיד<sup style="color: gray;">367</sup>, מלבד מזמור לתודה<sup style="color: gray;">368</sup> עד יהי כבוד<sup style="color: gray;">369</sup> - ולא עד בכלל<sup style="color: gray;">370</sup> - אומרים בקול רם - אחד פסוק ואחד פסוק<sup style="color: gray;">371</sup> - וכן ממקדש ה'<sup style="color: gray;">372</sup> עד ישתבח<sup style="color: gray;">373</sup>. ויש נוהגים - בימי חול<sup style="color: gray;">374</sup> - לומר אחד פסוק ואחד פסוק מתבאמו<sup style="color: gray;">375</sup> עד ישתבח<sup style="color: gray;">376</sup>, ובשבת ויום טוב, מעד יעבור<sup style="color: gray;">377</sup> עד ישתבח<sup style="color: gray;">378</sup>. ויש נוהגים - לעולם - לומר פסוק ופסוק מוירם קרן לעמו<sup style="color: gray;">379</sup> עד ישתבח<sup style="color: gray;">380</sup>. ומפרשת החודש מתחילים לומר למנצח וכו' השמים מספרים<sup style="color: gray;">381</sup> וכו' - וכל המזמורים שמוסיפים בשבת ומועדים<sup style="color: gray;">382</sup> - פסוק בחליפין פסוק<sup style="color: gray;">383</sup>, אבל הודו לה' קראו בשמו<sup style="color: gray;">384</sup> עד למנצח<sup style="color: gray;">385</sup> ומיהי כבוד<sup style="color: gray;">386</sup> עד סוף פסוד"ז אומר - חזן - יחיד, עד היום הראשון של חול המועד פסח<sup style="color: gray;">387</sup>, ומיום הראשון של חול המועד פסח - ויש נוהגים: משבת חול המועד פסח<sup style="color: gray;">388</sup> - מתחילים לומר פסוד"ז באריכות<sup style="color: gray;">389</sup>, ואומרים כל פסוד"ז בשנים<sup style="color: gray;">390</sup> פסוק אחר פסוק<sup style="color: gray;">391</sup>, מהודו לה'<sup style="color: gray;">392</sup>.
טעם האמירה בשנים, לפי שעל ידי פסוד"ז מזמר וכורת כל מיני משחיתים הבאים לקטרג על התפילה<sup style="color: gray;">393</sup>, ולכן לא יאמר אותם ביחידי שמא יבא לידי סכנה, אבל שנים רואים ואינם ניזוקים<sup style="color: gray;">394</sup>.
יש מצדדים שמנהג זה של אמירה בשנים בוטל בשנים קדמוניות, מפני טורח ציבור וביטול זמן<sup style="color: gray;">395</sup>.
על אמירת מזמור לתודה חזן וקהל, עי' לעיל<sup style="color: gray;">396</sup>.
<h4>שירת הים חזן וקהל</h4>
יש נוהגים לומר שירת הים פסוק ופסוק<sup style="color: gray;">397</sup> - חזן וקהל - וביארו אחרונים שזהו כדעת התנאים הסוברים שישראל ענו בשירת הים פסוק בפסוק אחר משה רבנו<sup style="color: gray;">398</sup>, ויש שביארו שאומרים כן משום שבח מעלות השירה<sup style="color: gray;">399</sup>. ויש שאינם נוהגים כן, אלא אומרים אותה יחד<sup style="color: gray;">400</sup>, וביארו אחרונים שזהו כדעת התנאים הסוברים שמשה התחיל השירה ואח"כ אמרו אותה כל ישראל יחד<sup style="color: gray;">401</sup>. ויש שנהגו לומר שירת הים פסוק ופסוק חזן וקהל, בשביעי של פסח בלבד<sup style="color: gray;">402</sup>.
בדור האחרון, תיקנה מועצת הרבנות הראשית לישראל לומר ביום העצמאות את שירת הים פסוק ופסוק<sup style="color: gray;">403</sup>, וכן ביום שחרור ירושלים<sup style="color: gray;">404</sup>.
על המנהג שאומרים בקול רם הסנדק והמוהל פסוק ופסוק את שירת הים מוכרות עמו הברית, ע"ע ברית מילה<sup style="color: gray;">405</sup>.
<h4>הלל הגדול חזן וקהל</h4>
הלל-הגדול*<sup style="color: gray;">406</sup> - הנאמר בפסוד"ז בשבתות ומועדים<sup style="color: gray;">407</sup> - יש נוהגים לאומרו פסוק ופסוק<sup style="color: gray;">408</sup> שכן אמרו המקובלים שכל פסוק נאמר בידי מלאך אחר<sup style="color: gray;">409</sup>. ויש נוהגים שהחזן אומר בקול רם תחילתו של כל פסוק, והקהל עונה בקול רם את הסיומת: כי לעולם חסדו<sup style="color: gray;">410</sup>.
אם מותר לומר הזמירות בעל פה, או שיש בהם משום דברים שבכתב אי אתה רשאי לאומרם בעל פה, ע"ע תורה שבכתב.
<h4>שיר המעלות חזן וקהל</h4>
שיר המעלות ממעמקים<sup style="color: gray;">411</sup> - שיש הנוהגים לאומרו בעשרת-ימי-תשובה*<sup style="color: gray;">412</sup> - יש נוהגים לאומרו פסוק בפסוק<sup style="color: gray;">413</sup>. ויש הנוהגים שכל העם אומרים אותו יחדיו<sup style="color: gray;">414</sup>.
<h3><b>דילוג עליהם</b></h3>
<h4>אמירתם לאחר התפילה</h4>
הנכנס לבית הכנסת ומצא הציבור מתפללים ועדיין לא קרא פסוד"ז, נחלקו גאונים וראשונים:
א) גאונים כתבו שהנכנס לבית הכנסת ומצאם בתחילת עסק פריסת-שמע* - תחילת ברכת יוצר המאורות<sup style="color: gray;">415</sup> - לא יתפלל עם הציבור ויאמר פסוד"ז לאחר מכן<sup style="color: gray;">416</sup>, משום שכשתקנו חכמים<sup style="color: gray;">417</sup> לאומרם, לא תקנום אלא לפני התפילה<sup style="color: gray;">418</sup>, אבל לא לאחר התפילה<sup style="color: gray;">419</sup>, שלעולם יסדיר אדם שבחו של הקדוש ברוך הוא ואחר כך יתפלל<sup style="color: gray;">420</sup>, ויש גנאי בדבר לומר שבח לאחר תפילה<sup style="color: gray;">421</sup>, לכן ידלג בתוך אמירת פסוד"ז<sup style="color: gray;">422</sup> ואחר כך יתפלל<sup style="color: gray;">423</sup>, ואם אין לו פנאי אף לזה, ידלג כל פסוד"ז ולא ישלים אותם כלל<sup style="color: gray;">424</sup>. ויש מהאחרונים שהוסיפו טעם לזה, שאין תועלת עוד בקריאת הזמירות - לסוברים שאמירתם היא כדי לפנות דרך לתפילות לעלות למעלה<sup style="color: gray;">425</sup> - מאחר שהציבור כבר כרתו הקוצים ופינו הדרך לתפילה לעלות<sup style="color: gray;">426</sup>.
ב) יש מהראשונים שכתבו להיפך, שאם נכנס בשעה ששליח-צבור* מתחיל יוצר אור, יתפלל עם הציבור ואחר כך יקרא פסוד"ז<sup style="color: gray;">427</sup>, שתפילת הציבור חשובה<sup style="color: gray;">428</sup>, והתפילה רצויה ומקובלת עם הציבור<sup style="color: gray;">429</sup>.
ג) יש מהראשונים שכתבו בשם הגאונים שידלג בפסוד"ז<sup style="color: gray;">430</sup>, ובשם הראשונים כתבו שהנכנס בשעה ששליח הציבור מתחיל יוצר אור, יתפלל עם הציבור ואח"כ יקרא פסוד"ז<sup style="color: gray;">431</sup>, ויש מהם שהביאו שתי הדעות יחד להלכה<sup style="color: gray;">432</sup>, ויש מהם שהזכירו יחד עימהם אף דברי הגאונים שיאמר פסוד"ז לפני התפילה אפילו אם נכנס לאחר שסיימו הציבור לומר פסוד"ז<sup style="color: gray;">433</sup>, וביארו ראשונים ואחרונים בדעתם שאין כאן מחלוקת, אלא כשאמר מתחלה ברוך שאמר ותהלה לדוד וישתבח<sup style="color: gray;">434</sup> אז אין לומר - שאר - הזמירות אחר התפלה, אבל כשאין לו שהות לומר הזמירות מודים שיאמרם לאחר התפילה<sup style="color: gray;">435</sup>.
ד) ויש מהאחרונים מצדדים שלא נחלקו ביניהם גאונים וראשונים אלא האם יכול לאומרם לאחר התפילה בברכה<sup style="color: gray;">436</sup> - ברכת ברוך שאמר לפניהם וברכת ישתבח לאחריהן<sup style="color: gray;">437</sup> - אבל הכל מודים שיכול לאומרם לאחר התפילה בלא ברכה<sup style="color: gray;">438</sup>, שאינו אלא כקורא בתורה ולא כמספר שבחיו של הבורא יתברך לאחר התפילה<sup style="color: gray;">439</sup>.
להלכה כתבו ראשונים שנפסק כגאונים<sup style="color: gray;">440</sup>. ונחלקו הפוסקים: יש סוברים שהמחלוקת היא באמירה בברכה<sup style="color: gray;">441</sup>, ולכן פוסקים שלא יאמרם לאחר התפילה עם ברכה, אבל יכול לאומרם ללא ברכה<sup style="color: gray;">442</sup>. ויש שהוסיפו שיאמר נוסח ברוך שאמר וישתבח ללא הברכה<sup style="color: gray;">443</sup>, דהיינו מברוך שאמר עד ברוך הוא וברוך שמו<sup style="color: gray;">444</sup> ומישתבח עד ועד עולם אתה אל<sup style="color: gray;">445</sup>. ויש סוברים שהמחלוקת היא אף באמירה בלא ברכה<sup style="color: gray;">446</sup>, ולכן פוסקים שלא יאמר כלל לאחר התפילה, ואפילו בלא ברכה<sup style="color: gray;">447</sup>.
<h4>עדיפות בין פסוקי דזמרה לתפלה בציבור</h4>
מי שרואה שאם יתפלל עם הציבור יצטרך לדלג כליל על פסוד"ז, נחלקו בו הפוסקים: יש פוסקים שיתפלל עם הציבור, ואח"כ יאמר פסוד"ז בלא ברכה<sup style="color: gray;">448</sup> - שסוברים שהכל מודים שיכול לקרותם לאחר התפילה ללא ברכה<sup style="color: gray;">449</sup> - ויש פוסקים שמוטב להתפלל ביחידות מאשר לדלג על הברכות, שתקנה קדומה הם מימי התנאים<sup style="color: gray;">450</sup>.
מהי התפילה בציבור שאמרו שמדלגים עבורה, עי' להלן<sup style="color: gray;">451</sup>.
<h4>כשצריך לחזור ולהתפלל</h4>
יש מהאחרונים מצדדים שאפילו לדעה שאין לאומרם כלל לאחר התפילה<sup style="color: gray;">452</sup>, אם אירע שאיחר לבית הכנסת ודילג כליל על פסוד"ז<sup style="color: gray;">453</sup>, וטעה בתפילתו באופן שצריך לשוב ולהתפלל שמנה-עשרה* - כגון שלא אמר "משיב הרוח" וכדומה בענין שצריך לחזור ולהתפלל<sup style="color: gray;">454</sup> - שיאמר תחילה פסוד"ז בברכה לפניה ולאחריה ואח"כ יתפלל שמנה עשרה<sup style="color: gray;">455</sup>, שאז הכל מודים שיכול לאומרם עם ברכה, שהרי מסדר השבח לפני התפילה<sup style="color: gray;">456</sup>, שתפילה ראשונה כמי שאינה<sup style="color: gray;">457</sup>. שכח בראש-חודש* - ומועדים - לומר יעלה-ויבא*, ומתפלל עם הציבור, יפסיק בין תפילה ראשונה לתפילת התשלומין* באמירת ההלל עם הציבור, ואינו צריך לומר פסוד"ז, שכבר סידר שבחו של הקב"ה באמירת הלל לפני שמנה עשרה<sup style="color: gray;">458</sup>.
<h4>דילוג כדי להתפלל עם הציבור</h4>
הנכנס לבית הכנסת ומצא ציבור מתפללים, ויש לו שהות לומר חלק מפסוד"ז ולהתפלל שמנה-עשרה* עם הציבור, נחלקו גאונים וראשונים על מה ידלג:
א) יש סוברים שאומר ברכת ברוך שאמר<sup style="color: gray;">459</sup> ו"תהלה לדוד"<sup style="color: gray;">460</sup> וברכת ישתבח<sup style="color: gray;">461</sup>.
ב) ויש סוברים שצריך להוסיף לאחר תהלה לדוד מזמור "הללו אל בקדשו"<sup style="color: gray;">462</sup>.
ג) ויש סוברים שצריך להוסיף לאחר הללו אל בקדשו את הפסוקים עד "לשם תפארתך"<sup style="color: gray;">463</sup>, שיש בהם שבח גדול<sup style="color: gray;">464</sup>.
ד) ויש סוברים - כדעה ב'<sup style="color: gray;">465</sup> או ג'<sup style="color: gray;">466</sup> - אך שיש להוסיף - לפני הללו אל בקדשו - מזמור "הללו את ה' מן השמים"<sup style="color: gray;">467</sup>.
ה) ויש סוברים - כדעה ב'<sup style="color: gray;">468</sup> - אך שיש להוסיף ולומר לאחר ברוך שאמר הודו לה' קראו עד ויאמרו כל העם אמן והלל לה'<sup style="color: gray;">469</sup>.
ו) ויש סוברים כדעה ב', אך שיש להוסיף ולומר שירת הים, וכן - את החלק האחרון של נשמת<sup style="color: gray;">470</sup>, לדעתם שיש לומר נשמת בכל יום<sup style="color: gray;">471</sup> - במקהלות<sup style="color: gray;">472</sup>.
ז) ויש סוברים שצריך לומר ברוך שאמר, אשרי - דהיינו תהלה לדוד<sup style="color: gray;">473</sup> ושני פסוקי אשרי הנאמרים לפניו<sup style="color: gray;">474</sup> - ושירת הים<sup style="color: gray;">475</sup>.
ח) ויש סוברים שצריך לומר ברוך שאמר ומדלג עד תהלה לדוד, ואומר אח"כ הללו את ה' מן השמים וכל האחרים - חמש המזמורים שבסוף ספר תהלים - וחותם בישתבח<sup style="color: gray;">476</sup>.
ט) ויש סוברים שצריך לומר - ברוך שאמר - וכל פסוד"ז עד והוא רחום<sup style="color: gray;">477</sup> - שבליקוטי הפסוקים שלאחר הודו לה' קראו בשמו<sup style="color: gray;">478</sup>, שלדעתם נאמר לאחר ברוך שאמר<sup style="color: gray;">479</sup> - ומדלג משם עד והוא רחום - שביהי כבוד<sup style="color: gray;">480</sup> - שלפני תהלה לדוד<sup style="color: gray;">481</sup>, שמה שבינתיים אינם אלא ליקוטי פסוקים, וגומר מתהלה לדוד עד סיום תהלים<sup style="color: gray;">482</sup>, וחותם בישתבח.
י) ויש סוברים - שאין סדר קדימות קבוע, אלא אומר ברוך שאמר - ומדלג ואומר מזמור או שנים<sup style="color: gray;">483</sup>, לפי מה שהוא יכול, ומברך ישתבח<sup style="color: gray;">484</sup>.
להלכה נחלקו הפוסקים:
א) יש פוסקים שמי שבא לבית הכנסת ומצא ציבור בסוף פסוד"ז אומר ברוך שאמר עד מהולל בתשבחות, ואח"כ תהלה לדוד<sup style="color: gray;">485</sup> עד מעתה ועד עולם הללויה<sup style="color: gray;">486</sup> - ואינו אומר לפני תהלה לדוד שני הפסוקים של אשרי<sup style="color: gray;">487</sup>, שאינם עיקר<sup style="color: gray;">488</sup> - ואח"כ מזמור הללו אל בקדשו<sup style="color: gray;">489</sup> וישתבח<sup style="color: gray;">490</sup>. ואם יש לו פנאי יותר יאמר - לפני הללו אל בקדשו - מזמור הללו את ה' מן השמים<sup style="color: gray;">491</sup>, וביארו אחרונים הטעם ששני המזמורים הללו הם עיקר ההילול והתשבחות שבפסוד"ז<sup style="color: gray;">492</sup>, או משום שיש הסוברים שהם עיקר תקנת פסוד"ז<sup style="color: gray;">493</sup>.
ב) ויש פוסקים שאם אין לו שהות לומר אף את זה יאמר רק ברוך שאמר, תהלה לדוד<sup style="color: gray;">494</sup> וישתבח<sup style="color: gray;">495</sup> - שעיקר פסוד"ז נתקן עבור מזמור זה<sup style="color: gray;">496</sup> - ומאידך, אם יש לו שהות לומר כל זה ועוד, יאמר - לאחר ברוך שאמר - הודו לה' קראו בשמו<sup style="color: gray;">497</sup> עד והוא רחום<sup style="color: gray;">498</sup>, וידלג עד והוא רחום - שביהי כבוד<sup style="color: gray;">499</sup> - קודם אשרי<sup style="color: gray;">500</sup>. וביארו אחרונים דהיינו לנוהגים לומר הודו לאחר ברוך שאמר, בתוך פסוד"ז<sup style="color: gray;">501</sup>, אבל לנוהגים לומר הודו קודם ברוך שאמר<sup style="color: gray;">502</sup>, הפסוקים שלאחר ברוך שאמר קודמים לאמירת הודו שהם מכלל פסוד"ז שמברכים עליהם תחילה וסוף<sup style="color: gray;">503</sup>. וכתבו אחרונים עוד שמכיון שאין הדברים אמורים אלא משום שבין והוא רחום לוהוא רחום אינם אלא לקוטי פסוקים<sup style="color: gray;">504</sup>, על כרחך שאין הדברים אמורים אלא אם אומרים מזמור לתודה קודם הודו, אבל למנהגנו לומר מזמור לתודה לאחר הודו<sup style="color: gray;">505</sup>, אם יש להם שהות יותר יאמרו אף מזמור לתודה<sup style="color: gray;">506</sup>. ויש שכתבו שבלאו הכי, אף אם אין שהות כלל יאמר מזמור לתודה, שלא שייך על זה שהות, שברגעים ספורים אומרו<sup style="color: gray;">507</sup>, וכן מזמור הללו אל בקדשו<sup style="color: gray;">508</sup>.
ג) ויש פוסקים שאם אין לו שהות יכול לומר רק ברוך שאמר, תהלה לדוד<sup style="color: gray;">509</sup> וישתבח, אבל אם יש לו שהות יותר יאמר הללו את ה' מן השמים<sup style="color: gray;">510</sup> והללו אל בקדשו<sup style="color: gray;">511</sup>, ואינו יכול לדלג על הללו את ה' מן השמים, שכן הם עיקר פסוד"ז - לסוברים כן<sup style="color: gray;">512</sup> - ואין לאומרם אלא יחד<sup style="color: gray;">513</sup>.
ד) ויש פוסקים שכל פרקי הללויה<sup style="color: gray;">514</sup> קודמים בסדר העדיפויות לפסוקים של ויברך דויד<sup style="color: gray;">515</sup>, מפני שיש הסוברים שפרקי הללויה - יחד עם תהלה לדוד<sup style="color: gray;">516</sup> - הם עיקר פסוד"ז<sup style="color: gray;">517</sup>, ופסוקי ויברך דויד עד לשם תפארתך<sup style="color: gray;">518</sup> קודמים בסדר העדיפויות לפסוקי הודו לה' קראו<sup style="color: gray;">519</sup> - ולדעה זו נחלקו אם יש להקדים בסדר העדיפויות את שירת הים<sup style="color: gray;">520</sup> להודו לה'<sup style="color: gray;">521</sup>, או שיש להקדים את הודו לה', משום ששירת הים הוא מנהג מאוחר יותר<sup style="color: gray;">522</sup> - וכן פרקי הללויה קודמים למזמור לתודה<sup style="color: gray;">523</sup>, ומזמור לתודה קודם בסדר העדיפויות לפסוקים של ברוך ה' לעולם<sup style="color: gray;">524</sup> עד ויברך דויד<sup style="color: gray;">525</sup>, ומזמור לתודה ופסוקי יהי כבוד<sup style="color: gray;">526</sup> שניהם שוים<sup style="color: gray;">527</sup>.
ה) ויש מהפוסקים שכתב, על פי הקבלה - ולמנהגו בסידור פסוד"ז<sup style="color: gray;">528</sup> - שמי שמאחר לבית הכנסת ומצא ציבור בסוף פסוד"ז, שיאמר הודו לה' וכו' עד ובנביאי אל תרעו<sup style="color: gray;">529</sup> - שהוא המזמור שתיקן דוד לומר לפני הארון בזמן הקרבת תמיד* של שחר<sup style="color: gray;">530</sup> - אח"כ פסוק אל נקמות ה' אל נקמות הופיע<sup style="color: gray;">531</sup>, ה' צבאות עמנו וכו'<sup style="color: gray;">532</sup> ה' צבאות אשרי אדם וכו'<sup style="color: gray;">533</sup> ה' הושיעה וכו'<sup style="color: gray;">534</sup>, ה' מלך וכו'<sup style="color: gray;">535</sup>, למנצח בנגינֹת וכו'<sup style="color: gray;">536</sup>, ברוך שאמר וכו', מזמור לתודה וכו'<sup style="color: gray;">537</sup>, יהי כבוד וכו'<sup style="color: gray;">538</sup> ואשרי יושבי ביתך וכו'<sup style="color: gray;">539</sup> עד ואנחנו נברך יה וכו'<sup style="color: gray;">540</sup>, אח"כ הללויה הללו אל בקדשו וכו'<sup style="color: gray;">541</sup>, ויברך דויד עד כמו אבן במים עזים<sup style="color: gray;">542</sup>, אח"כ ה' ימלך לעולם ועד<sup style="color: gray;">543</sup>, שני פעמים<sup style="color: gray;">544</sup>, ה' מלכותיה קאים וכו'<sup style="color: gray;">545</sup>, כי בא סוס וכו'<sup style="color: gray;">546</sup>, כי לה' המלוכה וכו'<sup style="color: gray;">547</sup>, ועלו מושיעים וכו'<sup style="color: gray;">548</sup>, והיה ה' למלך וכו'<sup style="color: gray;">549</sup>, וברכת ישתבח<sup style="color: gray;">550</sup>.
מכל מקום כתבו הפוסקים שטוב להשכים לבית הכנסת לתפילה, ולא להצטרך לדלג כלל<sup style="color: gray;">551</sup>.
ויש מהפוסקים החולקים על כל זה, וכתבו על פי הקבלה, שאף המאחר לבוא לבית הכנסת אין לו לדלג על חלק מפסוד"ז ויאמרם כסדרם<sup style="color: gray;">552</sup>, אפילו אם יתפלל ביחידות עבור זה<sup style="color: gray;">553</sup>. ויש מהפוסקים שכתבו שאין הדברים אמורים אלא לאלה שנוהגים כל ארחותיהם על פי הקבלה<sup style="color: gray;">554</sup>. ויש מהפוסקים שדחו וכתבו שאף על פי הקבלה תפילה יחד עם הציבור עדיפה מאמירת פסוד"ז בשלמותם<sup style="color: gray;">555</sup>.
אם יכול לצורך דילוג עבור תפילה בציבור לומר הברכות ללא פסוד"ז, עי' להלן: ישתבח<sup style="color: gray;">556</sup>. אם לצורך תפילה בציבור מדלג כליל על פסוד"ז, עי' לעיל<sup style="color: gray;">557</sup>. אם מדלג, אם רשאי לומר פסוד"ז לאחר התפילה, עי' לעיל<sup style="color: gray;">558</sup>.
<h4>דילוג בשבת</h4>
לסוברים שהמאחר לבוא לבית הכנסת מדלג בפסוד"ז<sup style="color: gray;">559</sup>, המזמורים שמוסיפים בשבתות ומועדים<sup style="color: gray;">560</sup>, מאוחרים בסדר הדילוג לשאר המזמורים<sup style="color: gray;">561</sup>, מפני שהם תדירים<sup style="color: gray;">562</sup>. ונחלקו הפוסקים בסדרי העדיפויות שבתוך המזמורים שמוסיפים בשבת ומועדים: יש פוסקים ש"למנצח"<sup style="color: gray;">563</sup>, "לדוד בשנותו"<sup style="color: gray;">564</sup> ו"תפלה למשה"<sup style="color: gray;">565</sup> קודמים בסדר העדיפויות לשאר המזמורים<sup style="color: gray;">566</sup>. ויש פוסקים שבשבת ויום הכפורים "מזמור שיר ליום השבת"<sup style="color: gray;">567</sup> והלל-הגדול*<sup style="color: gray;">568</sup> קודמים לשאר מזמורים, ואחריהם "למנצח", "לדוד בשנותו" "ותפלה למשה", ובשאר ימים טובים הלל הגדול בלבד קודם לכל<sup style="color: gray;">569</sup>. ויש פוסקים שכל הקודם בסדר הזמירות<sup style="color: gray;">570</sup> קודם לחברו<sup style="color: gray;">571</sup>.
ביחס בין "נשמת"<sup style="color: gray;">572</sup> - הנאמרת בשבת ויום טוב לפני ישתבח<sup style="color: gray;">573</sup> - לפסוד"ז נחלקו הפוסקים: יש סוברים שבשבת מחויב לומר "נשמת", ואינו יכול לדלג עליה כלל ולהתחיל מישתבח<sup style="color: gray;">574</sup>, ואף אם אין לו שהות כלל, שבחול מדלג ואומר ברוך שאמר, תהלה לדוד וישתבח - לסוברים כן<sup style="color: gray;">575</sup> - בשבת אומר: ברוך שאמר, תהלה לדוד נשמת וישתבח<sup style="color: gray;">576</sup>. ויש סוברים שפסוד"ז של חול קודמים בסדר העדיפויות לנשמת<sup style="color: gray;">577</sup>, אם משום שהם תדירים, ותדיר ושאינו תדיר תדיר קודם<sup style="color: gray;">578</sup>, או משום שלדעתם אמירת נשמת אינה אלא בגדר מנהג<sup style="color: gray;">579</sup>, ומכל מקום נשמת קודם בסדרי העדיפויות למזמורים שמוסיפים בשבת<sup style="color: gray;">580</sup>.
יש מהפוסקים שכתב, שלמרות שהמזמורים שמוסיפים בשבתות ומועדים מאוחרים בסדר הדילוג לשאר המזמורים<sup style="color: gray;">581</sup>, מכל מקום לנוהגים לומר כל המזמורים של פסוד"ז מלבד "מזמור שיר חנכת הבית לדוד"<sup style="color: gray;">582</sup> לאחר ברוך שאמר<sup style="color: gray;">583</sup>, מוטב לדלג עליו מלדלג עליהם<sup style="color: gray;">584</sup>, למרות שהוא תדיר ונאמר בכל יום, שמכיון שהללו נתקנו עם ברכה לפניהם, חשובים יותר<sup style="color: gray;">585</sup>, ועוד, שיש הסוברים שאין כלל לומר מזמור זה בפסוד"ז<sup style="color: gray;">586</sup>.
<h4>מהות התפילה בציבור</h4>
אם בא לאחר שהתחיל שליח-צבור* יוצר אור, ומשער שבניגון שליח הציבור את המילים יוכל לומר ברוך שאמר ותהלה לדוד וישתבח - לסוברים שאם אין שהות יכול לאומרם בלבד<sup style="color: gray;">587</sup> - וברכות-קריאת-שמע* ולהתחיל תפילת שמנה-עשרה* עם הציבור, כתבו הפוסקים שיעשה כן, אף אם לא יוכל לקרוא קריאת שמע עם הציבור<sup style="color: gray;">588</sup>, שעיקר ההקפדה שיתפלל תפילת שמנה עשרה עם הציבור בלחש - אף אם לא יקרא קריאת שמע עמהם - אך הוא בתנאי שלא יחסר מלקיים מצות קריאת שמע כתיקונה<sup style="color: gray;">589</sup>.
יש מהפוסקים המצדד שאין דיני הדילוג אמורים אלא כשאינו יכול להתפלל תפילה בלחש יחד עם חזרת-הש"ץ*, אבל אם יכול להתפלל כאחד עם שליח הציבור בחזרה, הרי זו כתפילה בציבור<sup style="color: gray;">590</sup>, ויש מהפוסקים שכתבו שאין תפילה בציבור אלא תפילה בלחש בלבד<sup style="color: gray;">591</sup>.
<h4>כשיכול להתפלל במנין אחר</h4>
לא נאמרו כל דיני הדילוג הללו אלא כשאין שם מנין אחר שיכול להתפלל שם בציבור, אבל כשיש מנין אחר, יתפלל עמהם ללא דילוג<sup style="color: gray;">592</sup>, ואפילו אם ימצא ציבור אחר בטורח, יתפלל עמהם ואל ידלג בתפילה<sup style="color: gray;">593</sup>.
<h4>כשדרכו להתפלל ביחידות</h4>
גם מי שאינו רגיל להתפלל עם הציבור בתמידות, אם אירע לו איזה פעם שבא לבית הכנסת ומצא הציבור בסוף פסוד"ז, ידלג על חלקם<sup style="color: gray;">594</sup> כדי להתפלל עם הציבור<sup style="color: gray;">595</sup>.
<h4>כשדרכו להתפלל במתינות</h4>
מי שדרכו להתפלל במתינות ובכוונה, ואף כשבא בתחילת התפילה אינו יכול להתפלל בשווה עם הציבור, מותר לו להתפלל על הסדר - ולא לדלג בתפילתו<sup style="color: gray;">596</sup> - ויראה לכוון שברכו וקדושה יאמר עמהם בין הפרקים<sup style="color: gray;">597</sup> ולא יעמוד באמצע הפרק<sup style="color: gray;">598</sup>.
<h4>דילוג כדי לקרוא קריאת שמע בזמנה</h4>
אם מחמת שיאמר פסוקי דזמרא יעבור זמן קריאת שמע, צריך לדלגם כדי לקרות קריאת שמע בזמנה<sup style="color: gray;">599</sup>.
<h4>דילוג עבור טלית ותפילין</h4>
מי שאין לו טלית ותפילין, ומצפה שיובאו לו, ומתיירא שבעוד שיניחם יתעכב מלהתפלל שמנה-עשרה* עם הציבור, יכול לדלג בפסוד"ז - לסוברים שרשאי לעשות כן עבור תפילה בציבור<sup style="color: gray;">600</sup> - כדי שיהא לו פנאי להניחם לאחר שהוא אומר ישתבח, קודם שיאמר שליח-הצבור* הקדיש*<sup style="color: gray;">601</sup>.
<h4>דילוג כדי שלא יאחר לעבודתו</h4>
המאחר לקום ואם יאמר כל התפילה יאחר לעבודתו, והוא פועל השכור למלאכתו או מלמד שיאחר להתחיל ללמד את התלמידים, ואפילו שיגיע בזמן אבל אם לא ידלג על פסוד"ז לא יספיק לאכול איזה דבר קודם עבודתו, רשאי לדלג על פסוד"ז<sup style="color: gray;">602</sup>, כפי הדין עבור תפילה בציבור<sup style="color: gray;">603</sup> - לסוברים כן<sup style="color: gray;">604</sup> - אכן, אם שכור למלאכת לא ידלג אלא אם יש חשש גדול שאפשר שיהיה הפסד מאיחורו<sup style="color: gray;">605</sup>.
<h4>כשהציבור אומר ישתבח</h4>
אם איחר לבוא לבית הכנסת והצבור אומרים ישתבח<sup style="color: gray;">606</sup>, כתבו אחרונים שאם לא יוכל להתחיל בברוך שאמר ותהלה לדוד וישתבח - ולהתפלל עם הציבור, לסוברים שאם אין שהות יכול לדלג על שאר פסוד"ז כדי להתפלל עם הציבור<sup style="color: gray;">607</sup> - לא יאמר עמהם ישתבח כלל - שאינה נאמרת ללא ברוך שאמר ומקצת פסוד"ז<sup style="color: gray;">608</sup> - רק ישתוק וישמע מהשליח צבור כשאומר ישתבח ויענה אמן על ברכותיו ואח"כ יתפלל עם הציבור יוצר אור<sup style="color: gray;">609</sup>.
<h3><b>הפסק בהם</b></h3>
<h4>הפסק בדיבור</h4>
כתבו ראשונים שאסור להפסיק בדיבור משיתחיל "ברוך שאמר" עד שמסיים תפילת שמנה-עשרה*<sup style="color: gray;">610</sup>, שכן אסור להפסיק בפסוד"ז<sup style="color: gray;">611</sup>, ובין "ישתבח" ל"יוצר אור" אין להפסיק<sup style="color: gray;">612</sup>, וכן אין להפסיק בברכות-קריאת-שמע*<sup style="color: gray;">613</sup>, ובין גאולה לתפילה<sup style="color: gray;">614</sup>, ובתפילת שמנה עשרה<sup style="color: gray;">615</sup> ובחזרת-הש"ץ*<sup style="color: gray;">616</sup>. במדרש אמרו: מי האיש הירא ורך הלבב<sup style="color: gray;">617</sup>, זה המדבר בין ברוך שאמר לסוף התפילה<sup style="color: gray;">618</sup>.
<h4>הפסק בדיבור בפסוד"ז</h4>
באיסור להפסיק בדיבור בפסוד"ז<sup style="color: gray;">619</sup>, יש מפרשים הטעם כיון שתקנו ברכות לפני פסוקי דזמרא ולאחריהם<sup style="color: gray;">620</sup>, דהיינו ש"ברוך שאמר" ו"ישתבח" הן ברכות סמוכות<sup style="color: gray;">621</sup>, שהרי מטעם זה אין ברכת "ישתבח" פותחת בברוך, ששתיהן נתקנו על פסוד"ז, זו לפניהם וזו לאחריהם, והפסוקים שביניהן אינם חשובים הפסק<sup style="color: gray;">622</sup>. ויש מפרשים הטעם, לפי שברוך שאמר נתקן עם התפילה, שהרי שנינו: לעולם יספר אדם שבחו של הקב"ה ואח"כ יתפלל<sup style="color: gray;">623</sup>.
איסור זה של הפסק, כתבו ראשונים שאינו עדיף מאיסור הדיבור בקריאת-שמע* וברכותיה<sup style="color: gray;">624</sup> - שלהלכה בין הפרקים שואל מפני הכבוד ומשיב שלום לכל אדם, ובאמצע הפרק שואל מפני היראה ומשיב מפני הכבוד<sup style="color: gray;">625</sup> - ואף כאן בין המזמורים שואל מפני הכבוד ומשיב שלום לכל אדם, ובאמצע המזמור, שואל מפני היראה ומשיב מפני הכבוד<sup style="color: gray;">626</sup>.
אלו הן בין הפרקים של פסוד"ז: בין ברוך שאמר לתחילת מזמורים, ובין כל מזמור לחבירו, ובין סוף כל המזמורים לישתבח<sup style="color: gray;">627</sup>, ופסוקים המלוקטים שאינם מזמור שלם, כל שנים או שלשה פסוקים הנאמרים כסדר שהן כתובים במקומם, דינם כמזמור שלם<sup style="color: gray;">628</sup>, ולפיכך אלו הן אמצע הפרקים של פסוד"ז - בחול, לנוהגים לומר הודו לאחר ברוך שאמר<sup style="color: gray;">629</sup> - מהודו<sup style="color: gray;">630</sup> עד אמן והלל לה'<sup style="color: gray;">631</sup>, מן תנו עֹז<sup style="color: gray;">632</sup> וגו' עד ברוך אלהים<sup style="color: gray;">633</sup>, מן אל נקמות<sup style="color: gray;">634</sup> עד על גאים<sup style="color: gray;">635</sup>, מן נפשנו חכתה לה'<sup style="color: gray;">636</sup> עד כאשר יחלנו לך<sup style="color: gray;">637</sup> - ואף לנוהגים לומר הודו קודם ברוך שאמר<sup style="color: gray;">638</sup> - מן יהי שם<sup style="color: gray;">639</sup> עד על השמים כבודו<sup style="color: gray;">640</sup>. ומן תהלה לדוד<sup style="color: gray;">641</sup> עד כל הנשמה תהלל יה הללויה<sup style="color: gray;">642</sup>, באמצע כל מזמור הוא אמצע פרק וסוף כל מזמור הוא בין הפרקים<sup style="color: gray;">643</sup>. פסוקי ברוך ה' לעולם אמן ואמן<sup style="color: gray;">644</sup> - אף על פי שאינם כסדר המקרא - הרי ארבעה פסוקים הללו - לנוהגים לומר ארבעה פסוקים<sup style="color: gray;">645</sup>, ושני הפסוקים, לנוהגים לומר שניים בלבד<sup style="color: gray;">646</sup> - כפרק אחד<sup style="color: gray;">647</sup>, שענין אחד להם<sup style="color: gray;">648</sup>. משם ואילך אמצע הפרקים הם: מן ויברך דויד<sup style="color: gray;">649</sup> עד לשם תפארתך<sup style="color: gray;">650</sup>, מן אתה הוא ה' לבדך<sup style="color: gray;">651</sup> עד במים עזים<sup style="color: gray;">652</sup> - ולנוהגים לומר שירת הים קודם ישתבח<sup style="color: gray;">653</sup> - ומן ויושע<sup style="color: gray;">654</sup> עד ה' ימלוך לעולם ועד<sup style="color: gray;">655</sup>.
כשצריך להפסיק והוא עומד סמוך לפרק, יש לו ליזהר ולמהר לסיים עד הפרק, כי טוב יותר להפסיק בין הפרקים מבאמצע הפרק<sup style="color: gray;">656</sup>.
בימינו שאין אנו רגילין לשאול בשלום בבית הכנסת בעת התפלה, כתבו הפוסקים שאין לשאול או להשיב, אפילו בין הפרקים של פסוד"ז<sup style="color: gray;">657</sup>.
<h4>מהיכן חל האיסור</h4>
איסור זה להפסיק בדיבור, שכתבו ראשונים שהוא מברוך שאמר<sup style="color: gray;">658</sup>, יש ראשונים שכתבו שמתחיל מהמילים: בא"י אמ"ה האל אב הרחמן<sup style="color: gray;">659</sup>, שהיא הברכה שלפני פסוד"ז<sup style="color: gray;">660</sup>. וביארו אחרונים שהיא התחלת הברכה<sup style="color: gray;">661</sup> ומקודם לה - הפתיחה: ברוך שאמר והיה העולם וכו' - אינו כלל מענין הברכה<sup style="color: gray;">662</sup>. וכן יש מהפוסקים שצידדו להלכה שמותר להפסיק כשצריך מן ברוך שאמר עד ברוך אתה<sup style="color: gray;">663</sup>. וכתבו אחרונים - שאף לפוסקים שאסור להפסיק לענות לדבר שבקדושה בברכת ברוך שאמר<sup style="color: gray;">664</sup> - מותר להפסיק בפתיחה לכל דבר שבקדושה<sup style="color: gray;">665</sup>, וכן לעניית אמן שהוא חיוב, אבל לא אמן שחיובו רק ממנהג<sup style="color: gray;">666</sup>. יש מהאחרונים המצריכים את הפוסק לחזור מתחילת ברוך שאמר, והטעם ע"פ הקבלה, כדי שיאמר פ"ז תיבות - שבברוך שאמר<sup style="color: gray;">667</sup> - בלי יתרון תיבה אחרת עמהם<sup style="color: gray;">668</sup>. ויש אחרונים שכתבו שאין צורך בדבר, שאינו חשוב מוסיף אלא כשמוסיף שבח בנוסח ברכת ברוך שאמר, אבל לא כשעונה איזה דבר שבקדושה שנתחייב לענות ואינו נוגע לנוסח ברוך שאמר<sup style="color: gray;">669</sup>.
לסוברים שהפתיחה לברוך שאמר איננה מגוף הברכה, מדוע נסמכה לה, עי' להלן: ברוך שאמר<sup style="color: gray;">670</sup>. אם לדעה זו, פתיחה זו נאמרת בכל יום או רק במועדים מסויימים, עי' להלן: שם<sup style="color: gray;">671</sup>.
<h4>הפסק לדבר מצוה</h4>
הפסק זה בדיבור שאסור בין ברוך שאמר לישתבח<sup style="color: gray;">672</sup>, הוא אפילו לדבר מצוה<sup style="color: gray;">673</sup>, מלבד לקדיש ולקדושה ולברכו, שמפסיק, אפילו באמצע פסוק<sup style="color: gray;">674</sup>, ואפילו אם הוא במקום שלא מסתיים הענין<sup style="color: gray;">675</sup>.
סיים ברוך שאמר קודם שסיים החזן, כתבו ראשונים שמותר לענות אחריו אמן*<sup style="color: gray;">676</sup>, ואין אמן זה חשוב הפסק בין פסוד"ז לברכה שלפניהם<sup style="color: gray;">677</sup>, לפי שגם אמן שבח הוא וכעין זמרה<sup style="color: gray;">678</sup>. ויש מהאחרונים סוברים שאין להפסיק כלל בין ברוך שאמר לפסוד"ז, שחשוב כהפסק בין הברכה לטעימה<sup style="color: gray;">679</sup>, וכן יש מהאחרונים מצדדים שהדין, לדעת הסוברים הסוברים שאין להספיק בעניית אמן בין הבוחר בעמו ישראל באהבה<sup style="color: gray;">680</sup>. וכן יש מהפוסקים שכתבו שיותר טוב שיתחיל מזמור לתודה<sup style="color: gray;">681</sup> - לנוהגים לאומרו בחול מייד לאחר ברוך שאמר<sup style="color: gray;">682</sup>, או מזמור שיר ליום השבת<sup style="color: gray;">683</sup>, לנוהגים לאומרו בשבת מייד לאחר ברוך שאמר<sup style="color: gray;">684</sup>, או הודו לה' קראו בשמו<sup style="color: gray;">685</sup>, לנוהגים לאומרו בחול ובשבת מייד לאחר ברוך שאמר<sup style="color: gray;">686</sup> - כדי שלא יפסיק בין הברכה לדבר שמברך עליו<sup style="color: gray;">687</sup>.
סיים ברכת ברוך שאמר עם החזן בבת אחת, לא יענה אמן, שהוא עונה אמן אחר ברכותיו<sup style="color: gray;">688</sup>. סיים הוא ברוך שאמר והחזן ברכה אחרת, יענה אמן<sup style="color: gray;">689</sup>, שיש חומר גדול ביטול אמן ממה שנראה כעונה אחר ברכותיו שמגונה הוא<sup style="color: gray;">690</sup>. ויש מהאחרונים פוסקים שלא יענה אמן<sup style="color: gray;">691</sup>, שהוא כעונה אחר ברכת עצמו<sup style="color: gray;">692</sup>.
סיים ישתבח עם החזן, עונה אחריו אמן<sup style="color: gray;">693</sup>, אף לנוהגים שלא לענות אמן אחר ברכת עצמם בישתבח<sup style="color: gray;">694</sup>, שמכיון שהרבה פוסקים סוברים שיענה אמן אחר ברכת עצמו בישתבח<sup style="color: gray;">695</sup>, אם סיים עם החזן בשווה, עונה אמן<sup style="color: gray;">696</sup>.
באמצע פסוד"ז עונה אמן על כל ברכה ששומע<sup style="color: gray;">697</sup>, ואפילו באמצע פסוק<sup style="color: gray;">698</sup>, ויש הפוסקים דוקא אם הוא במקום שמסתיים הענין<sup style="color: gray;">699</sup>. ואע"פ - שלענין הפסק - דימו פסוד"ז לקריאת-שמע וברכותיה<sup style="color: gray;">700</sup>, ואם כן גם לענות אמן אסור באמצע הפרק<sup style="color: gray;">701</sup>, מכל מקום מותר לענות אמן, שהרי אמן אינו גרוע מכל השירות ותשבחות, ולא דימו לענין ברכות קריאת שמע אלא לענין הפסקה בדברי חול<sup style="color: gray;">702</sup>.
על האיסור להפסיק בין ישתבח ליוצר אור לדבר מצוה, עי' להלן<sup style="color: gray;">703</sup>. על ברוך-הוא-וברוך-שמו*, שאסור לענות באמצע פסוד"ז, ע"ע<sup style="color: gray;">704</sup>. אם מותר לענות אמן באמצע ברוך שאמר וישתבח, עי' להלן: ברוך שאמר<sup style="color: gray;">705</sup>. על מודים דרבנן, שמפסיקים עבורו באמצע פסוד"ז, ע"ע הודאה<sup style="color: gray;">706</sup>. כשעונה לקדושה*, איזה פסוקים עונה, ע"ע. על קריאת-שמע* עם הצבור, שעונה עמהם את הפסוק הראשון אף בפסוד"ז, ע"ע.
<h4>ברכת הודאה</h4>
כל ברכת הודאה מותר לברך באמצע פסוד"ז, כמו אשר יצר לאחר עשיית צרכיו וכיוצא בזה<sup style="color: gray;">707</sup>, ויש שכתבו שטוב שיניחנה מלברך עד בין הפרקים<sup style="color: gray;">708</sup>. ויש מהאחרונים מסתפקים בזה, שכיון שיוכל לברך בין ישתבח ויוצר אור<sup style="color: gray;">709</sup>, ימתין ויברך שם<sup style="color: gray;">710</sup>, ויש מהאחרונים שהכריעו כן<sup style="color: gray;">711</sup>.
<h4>רעמים</h4>
אף לדעת הסוברים שאין מפסיקים בברכות קריאת שמע לברך על קול רעמים<sup style="color: gray;">712</sup>, כתבו אחרונים שהשומע באמצע פסוד"ז קול רעמים - שצריך לברך על השמיעה<sup style="color: gray;">713</sup> - יפסיק ויברך תיכף כשישמע הרעם - שצריך לברך על השמיעה תוך-כדי-דבור, לסוברים כן<sup style="color: gray;">714</sup> - שאין זה הפסק בשבח המקום<sup style="color: gray;">715</sup>. ויש מהאחרונים שכתב שיראה לסיים הפסוק קודם הברכה<sup style="color: gray;">716</sup>.
אם מותר להפסיק באמצע פסוד"ז לעלות לקרוא בתורה, ע"ע קריאת התורה.
<h4>טלית ותפילין בתוך פסוד"ז</h4>
ראשונים כתבו שמי שנזדמן לו טלית<sup style="color: gray;">717</sup> ותפילין* והוא עומד בפסוד"ז, מותר לו לברך עליהם בתוך המזמורים, שאין הפסקה כזאת בפסוד"ז אסורה<sup style="color: gray;">718</sup>, וביארו אחרונים בדבריהם, שאפילו בתוך הפרק יכול לברך<sup style="color: gray;">719</sup>. בדעת האחרונים הסוברים שאין לברך על עטיפת ציצית* והנחת-תפילין* בין פסוד"ז לישתבח<sup style="color: gray;">720</sup>, נחלקו הדעות: א) יש סוברים שאף בתוך פסוד"ז אין לברך עליהם<sup style="color: gray;">721</sup>, ואפילו בין הפרקים<sup style="color: gray;">722</sup>, ואינו דומה לבין הפרקים של קריאת שמע וברכותיה שרשאי להתעטף בציצית ולהניח תפילין - לסוברים כן<sup style="color: gray;">723</sup> - ששם הם צורך קריאת שמע, שלא יהא כמעיד עדות שקר בעצמו, אבל כאן אינם צורך פסוד"ז<sup style="color: gray;">724</sup>, ועוד, שכאן אפשר להניחם בין ישתבח ליוצר, ושם אין מקום אחר להניחם<sup style="color: gray;">725</sup>. ב) ויש סוברים שלא נאמר איסור ההפסק לגבי טלית ותפילין אלא בין פסוד"ז לישתבח<sup style="color: gray;">726</sup>, שכיון שהברכה היא על פסוד"ז אין ראוי שיהא הפסק בינם לבין ברכה אחרונה שלהם, שהברכה ראויה להיות סמוך למצוה<sup style="color: gray;">727</sup>, אבל מקודם לזה בפסוד"ז, בין הפרקים יתעטף בטלית ויברך ויניח תפילין ויברך<sup style="color: gray;">728</sup>. ג) ויש מחלקים: תפילין, מותר להניחם ולברך עליהם בין הפרקים, אבל הטלית, יתעטף ולא יברך עליו עד שיסיים ישתבח ואז ימשמש בו ויברך<sup style="color: gray;">729</sup>.
מהו בין הפרקים בפסוד"ז, עי' לעיל<sup style="color: gray;">730</sup>. מהי הברכה שמברך על ציצית, ע"ע ציצית. מהי הברכה שמברך על תפילין, ואם מברך ברכה אחת או שתיים, ע"ע הנחת תפילין: ברכתה.
<h4>טלית ותפילין בין פסוד"ז לישתבח</h4>
יש מהראשונים שכתבו שלאחר פסוד"ז ולפני ישתבח, כל אחד מתעטף בטליתו ומברך<sup style="color: gray;">731</sup>, וכן מניח תפילין ומברך<sup style="color: gray;">732</sup>. ויש ראשונים שכתבו דין זה לגבי שליח-הצבור*, שעומד החזן ומתעטף בציצית* ומברך ויורד לפני התיבה ופותח: ישתבח וכו'<sup style="color: gray;">733</sup>. ותמהו אחרונים על דבריהם, מי דחקם להפסיק בברכת ציצית שלא לצורך, ומדוע לא יברך על הציצית לפני ברוך שאמר<sup style="color: gray;">734</sup>, וכן פסקו להלכה שאין לברך על עטיפת ציצית - והנחת תפילין<sup style="color: gray;">735</sup> - בין פסוד"ז לישתבח<sup style="color: gray;">736</sup>, אלא בין ישתבח ליוצר<sup style="color: gray;">737</sup>, שעדיף להפסיק אז<sup style="color: gray;">738</sup> משיפסיק בין פסוד"ז לישתבח<sup style="color: gray;">739</sup>, שהיא ברכה אחרונה שלהם<sup style="color: gray;">740</sup>. ויש אחרונים שפירשו דברי הראשונים, שלא נאמרו אלא בשליח ציבור שלא היה לו טלית תחילה<sup style="color: gray;">741</sup>, ופסקו כן להלכה, שיחיד מתעטף בין ישתבח ליוצר<sup style="color: gray;">742</sup>, אבל שליח הציבור אם לא היה לו טלית תחלה, יתעטף בציצית קודם שיתחיל ישתבח<sup style="color: gray;">743</sup>, כדי שיאמר הקדיש מיד אחר ישתבח, ולא יפסיק<sup style="color: gray;">744</sup>, שכיון שהוא שליח ציבור ואומר הכל בקול רם להוציא הצבור<sup style="color: gray;">745</sup>, אינו נכון שיפסיק באמצע וישתוק ויברך על הטלית<sup style="color: gray;">746</sup>.
<h4>אמירה לפני הפסק</h4>
אחד הראשונים, כשנצרך להפסיק בין ברוך שאמר לישתבח היה אומר ארבעה פסוקים: ברוך ה' לעולם אמן ואמן<sup style="color: gray;">747</sup>. ברוך ה' מציון שֹכן ירושלם הללויה<sup style="color: gray;">748</sup>. ברוך ה' אלהים אלהי ישראל עֹשֵׂה נפלאות לבדו, וברוך שם כבודו לעולם וימלא כבודו את כל הארץ אמן ואמן<sup style="color: gray;">749</sup> - וביארו אחרונים שהם כברכה אחרונה על מה שאמר<sup style="color: gray;">750</sup>. ויש שכתבו בשמו שאמר שלשה פסוקים: ברוך ה' אלהי ישראל מן העולם ועד העֹלם ויאמרו כל העם אמן והלל לה'<sup style="color: gray;">751</sup>. ברוך ה' לעולם אמן ואמן<sup style="color: gray;">752</sup>. ויברך דויד את ה' לעיני כל הקהל ויאמר דויד ברוך אתה ה' אלהי ישראל אבינו מעולם ועד עולם<sup style="color: gray;">753</sup> - וכשחוזר להתחיל ממקום שפסק אמר גם כן אלו הפסוקים, לפי שהם כמו ברכה<sup style="color: gray;">754</sup>, וביארו אחרונים שהם כמו ברכה ראשונה על פסוד"ז שעתיד לומר<sup style="color: gray;">755</sup>. וכן כתבו אחרונים להלכה לומר ארבעת הפסוקים הללו אם מפסיק בדיבור<sup style="color: gray;">756</sup>. ונחלקו אחרונים אם היינו בדבר שמותר להפסיק עבורו<sup style="color: gray;">757</sup>. או שאין צורך לאומרם כשמפסיק לצורך קדיש וקדושה ושאר דברים שמותר להפסיק עבורם<sup style="color: gray;">758</sup>, ואין הדברים אמורים אלא כשמפסיק לדבר מפני צורך גדול<sup style="color: gray;">759</sup>, וכן המנהג<sup style="color: gray;">760</sup>.
<h4>עבר והפסיק</h4>
עבר והפסיק ושח בין ברוך שאמר לפסוד"ז, נחלקו בו אחרונים: יש סוברים שצריך לברך שנית ברוך שאמר, שלמרות שאינה דומה לשאר ברכות המצוות, שאינו אומר אקב"ו, הרי היא כברכת המצוות<sup style="color: gray;">761</sup>. ויש סוברים שאינו מברך, שברוך שאמר אינה כברכת המצוות או הנהנין, ששם תיקנו הברכה בשביל המצוה וההנאה, וכאן לא תיקנוה בשביל הזמירות, אלא על פי פתק שנפל מן השמים<sup style="color: gray;">762</sup>, רק שקבעוה קודם הזמירות<sup style="color: gray;">763</sup>. ויש שהסתפקו בזה<sup style="color: gray;">764</sup>, וצידדו שיאמר פסוקי ברוך ה' לעולם וכו'<sup style="color: gray;">765</sup>, ותעלה לו כברכה<sup style="color: gray;">766</sup>.
לסוברים שאם שח בין ברוך שאמר לפסוד"ז צריך לברך שנית ברוך שאמר<sup style="color: gray;">767</sup>, עבר והפסיק ושח דברים בטלים בתוך פסוד"ז, יש המצדדים שצריך לחזור ולברך שנית ברוך שאמר<sup style="color: gray;">768</sup>.
<h4>הפסק בשתיקה</h4>
כתבו אחרונים שאסור להפסיק בשתיקה - בשהייה מרובה<sup style="color: gray;">769</sup> - בתוך פסוד"ז<sup style="color: gray;">770</sup>, ואם הפסיק בשתיקה כדי לגמור כולה, נחלקו אחרונים: יש סוברים שחוזר למקום שפסק<sup style="color: gray;">771</sup>. ויש סוברים שדינו כהפסיק בשתיקה בקריאת-שמע* כדי לגמור כולה<sup style="color: gray;">772</sup>.
היה במקום שאינו נקי, שמוכרח להפסיק<sup style="color: gray;">773</sup>, ושהה כדי לגמור את כולה, כתבו אחרונים שאינו חוזר - אף לסוברים שבקריאת שמע, אם אנוס, חוזר<sup style="color: gray;">774</sup> - שמשום שחיוב פסוד"ז הוא מדרבנן<sup style="color: gray;">775</sup>, יש לסמוך על הסוברים בקריאת שמע, שאף אם אנוס אינו חוזר<sup style="color: gray;">776</sup>.
<h4>בלעז</h4>
באיסור הדיבור אין הפרש בין לשון הקודש לשאר לשונות<sup style="color: gray;">777</sup>.
<h4>הפסק קודם תחילת פסוד"ז</h4>
לסוברים שאומרים הודו לה' קראו בשמו<sup style="color: gray;">778</sup> קודם ברוך שאמר<sup style="color: gray;">779</sup>, כתבו אחרונים שאין להפסיק כל כך בין אמירת פרשת התמיד וכו' להודו, כי זה המזמור נתקן על התמיד<sup style="color: gray;">780</sup>, ולכן אין להפסיק בינתיים<sup style="color: gray;">781</sup>. ומטעם זה אין להמתין קודם הודו לאדם חשוב או גדול שעדיין לא בא, אלא יאמרו הודו וימתינו לו קודם ה' מלך וכו'<sup style="color: gray;">782</sup>.
<h4>הפסקה באמצע ה' מלך</h4>
כתבו הפוסקים שכפי שאין להפסיק - בסוף קריאת-שמע* - בין ה' אלהיכם לאמת<sup style="color: gray;">783</sup>, כך אין להפסיק כלל בין ה' מלך ה' מלך ה' ימלוך לעולם ועד<sup style="color: gray;">784</sup>. ונחלקו אחרונים: יש מפרשים, דהיינו בין תיבת ה' לתיבת מֶלך או לתיבת מָלך או לתיבת ימלוך, משום שמשתנה הענין והוא כמזכיר שם ה' לבטלה<sup style="color: gray;">785</sup>, אבל בין תיבות ה' מֶלך לה' מָלך, יכול לענות קדיש או קדושה או אמן, כמו שאר הפסוקים של יהי כבוד - וכדין ענייה לדבר שבקדושה בתוך פסוד"ז<sup style="color: gray;">786</sup> - שכיון שאין משתנה הענין אינו כמזכיר שם ה' לבטלה<sup style="color: gray;">787</sup>. ויש מפרשים, דהיינו באמצע המשפט<sup style="color: gray;">788</sup> - כל תיבה בפסוק<sup style="color: gray;">789</sup> - ואינו אלא בה' מלך שביהי כבוד<sup style="color: gray;">790</sup> - לנוהגים לאומרו<sup style="color: gray;">791</sup> - אבל לא בה' מלך שקודם ברוך שאמר - לנוהגים לאומרו<sup style="color: gray;">792</sup> - שאינו מסתבר לומר שבכל פעם שאומרים ה' מלך יהא אסור להפסיק, והרי מצינו בפיוטים* של ראש-השנה* בשחרית - בחזרת הש"ץ, לנוהגים לאומרם<sup style="color: gray;">793</sup> - שמפסיקים פעמים רבות בחרוזים באמצע פסוק ה' מלך, ומוכרח לומר הכוונה על פסוקי ה' מלך שבאמצע פסוד"ז<sup style="color: gray;">794</sup>.
<h4>הפסק במזמורים אחרים</h4>
המזמורים הנאמרים בין ברוך שאמר לישתבח אינם הפסק, הואיל וכך נתקנו, שיהיו ביניהם ושיאמרו עליהם ברכה תחילה וסוף<sup style="color: gray;">795</sup>, אבל להוסיף על המזמורים הללו במזמורים אחרים, נחלקו אחרונים: יש סוברים שאסור, שנקרא משנה ממטבע שטבעו חכמים<sup style="color: gray;">796</sup>. ויש סוברים שמותר<sup style="color: gray;">797</sup>.
<h4>שיר המעלות</h4>
הנוהגים לומר בעשרת-ימי-תשובה*, בין ישתבח לקדיש, שיר המעלות ממעמקים<sup style="color: gray;">798</sup>, אם הוא עומד באמצע פסוד"ז בשעה שהציבור אומרים מזמור זה, יאמר אותו עמהם, שהרי זמירות אלו מוסיפים בהם כל אחד לפי מנהגו, וכיון שרוצה לומר המזמור עם הציבור רשאי, ומכל מקום כשמגיע אחר ישתבח יוכל לאומרו במקומו<sup style="color: gray;">799</sup>.
<h4>רפאני ד' וארפא</h4>
אמירת פסוקי רפאני ה' וארפא - לנוהגים ששליח הצבור אומרם לפני ישתבח<sup style="color: gray;">800</sup> - אין בהם משום הפסק<sup style="color: gray;">801</sup>, שפסוקים בלבד הם ואין בהם משום הפסק, שחשובים מעין הזמירות<sup style="color: gray;">802</sup>.
<h4>הפסק עבור פיוטים ותחינות</h4>
באמירת פיוטים ותחינות בפסוד"ז, נחלקו ראשונים ואחרונים:
א) ראשונים כתבו שבראש-השנה*, לאחר פסוד"ז - וקודם שיתחיל שליח-הצבור* - לפני שיאמר נשמת<sup style="color: gray;">803</sup>, או המלך<sup style="color: gray;">804</sup>, מתודה ואומר פיוטים*<sup style="color: gray;">805</sup> ופסוקים<sup style="color: gray;">806</sup> ודברי תחנונים<sup style="color: gray;">807</sup> להיות תפילתו לרצון<sup style="color: gray;">808</sup>. ויש מהראשונים שסידרו השבעות מלאכים שיאמר שליח הציבור לפני שיאמר המלך<sup style="color: gray;">809</sup>. וכן יש מהאחרונים שכתבו שמנהג קדום מימי הראשונים גאוני עולם לומר בקשות בין פסוד"ז לנשמת<sup style="color: gray;">810</sup>, ואינו חשוב כלל הפסק, שהוא מענין התפילה<sup style="color: gray;">811</sup>, וכן בתוך נשמת מותר לומר פיוטים<sup style="color: gray;">812</sup>, וכן בין נשמת ליוצר<sup style="color: gray;">813</sup>.
ב) ויש אחרונים שכתבו שאין לומר השבעות מלאכים לפני המלך, משום חשש הפסק, אלא קודם ברוך שאמר<sup style="color: gray;">814</sup>, והוא הדין לשאר תחינות, שאסור לומר לפני המלך, משום הפסק בדיבור<sup style="color: gray;">815</sup>, והרוצה לאומרם יאמרם קודם ברוך שאמר<sup style="color: gray;">816</sup>. וכן כתבו אחרונים בדעת הסוברים שאסור להוסיף במזמורים על המזמורים שבין ברוך שאמר לישתבח<sup style="color: gray;">817</sup>, שאסור לומר פיוטים בין ברוך שאמר לישתבח ונשמת<sup style="color: gray;">818</sup>. ויש מהם שכתבו שאף אסור לומר פיוטים בין נשמת ליוצר<sup style="color: gray;">819</sup>, שהרי אסור להפסיק בדיבור בין ישתבח ליוצר<sup style="color: gray;">820</sup>. וכן כתבו אחרונים שאסור להפסיק באמצע פסוד"ז לאמירת מעמדות ותחינות<sup style="color: gray;">821</sup>.
<h4>הפסק בשתיקה לפני ישתבח</h4>
בין פסוד"ז לישתבח אסור להפסיק בשתיקה<sup style="color: gray;">822</sup>, שמכיון שישתבח היא ברכה אחרונה על פסוד"ז<sup style="color: gray;">823</sup>, לכן יש להסמיכה לפסוד"ז<sup style="color: gray;">824</sup>. ודוקא ביחיד<sup style="color: gray;">825</sup>, אבל שליח-הצבור*, אם אין מנין בבית הכנסת - ואי אפשר לומר קדיש*<sup style="color: gray;">826</sup> - ימתין הש"ץ עם ישתבח, וישתוק - ולא ישיח שיחה בטלה<sup style="color: gray;">827</sup> - ולא יאמר הש"ץ ישתבח עד שיבא מנין<sup style="color: gray;">828</sup> ויאמר ישתבח וקדיש<sup style="color: gray;">829</sup> - לסוברים שקדיש צריך להיאמר על דבר שלפניו<sup style="color: gray;">830</sup> - ויכול להמתין אפילו חצי שעה<sup style="color: gray;">831</sup> - ואפילו לדעת הסוברים שאם הפסיק בקריאת-שמע* כדי לגמור כולה, והיה אנוס, חוזר לראש<sup style="color: gray;">832</sup> - שכאן לא היה מוכרח לזה, שהרי היה יכול לומר ישתבח אלא שלא רצה עד שיבוא מנין<sup style="color: gray;">833</sup>.
<h4>הפסק בדיבור בין ישתבח ליוצר אור</h4>
אף על גב שפסוד"ז ויוצר אור הם שני עניינים שונים<sup style="color: gray;">834</sup>, אין להפסיק בין "ישתבח" ליוצר אור<sup style="color: gray;">835</sup>, והמספר בין ישתבח ליוצר אור עבירה היא בידו וחוזר עליה ממערכי המלחמה<sup style="color: gray;">836</sup> - לסוברים כן<sup style="color: gray;">837</sup> - כדי שלא תקטרג - עבירה זו - עליו<sup style="color: gray;">838</sup>. הטעם כתבו ראשונים, לפי שפסוד"ז נתקנו - לסוברים כן<sup style="color: gray;">839</sup> - כדי להסדיר שבחו של הקב"ה לפני התפילה, וכיון שכן הוא, אינו דין לספר בין סדור השבח והתפילה<sup style="color: gray;">840</sup>, או שישתבח היא שבח, ויוצר אור היא תפילה<sup style="color: gray;">841</sup>, שאומר בה: אלהי עולם ברחמיך הרבים רחם עלינו וכו', שהיא תפילה<sup style="color: gray;">842</sup>. והאחרונים כתבו הטעם, מפני שכולם מסדר התפילה הם וכענין אחד הם<sup style="color: gray;">843</sup>. ויש מהאחרונים מפרשים דהיינו אותם גדודים אשר המה מערכי מלחמה שכבר התפזרו בפסוקי דזמרה - שהקליפות מבטלים לעלות התפילה, וע"י פסוד"ז מכריתם<sup style="color: gray;">844</sup> - ואם שח חוזרים מאותן מערכי מלחמה לעכב תפילתו<sup style="color: gray;">845</sup>. יש מהראשונים החולק וסובר שמותר לדבר בין ישתבח ליוצר אור<sup style="color: gray;">846</sup>, וכן יש מהראשונים שכתב שנהגו להפסיק אז בדיבור<sup style="color: gray;">847</sup>.
<h4>לדבר מצוה</h4>
האיסור לדבר בין ישתבח ליוצר<sup style="color: gray;">848</sup>, כתבו גאונים וראשונים שאינו אלא בדבר שאינו דבר מצוה<sup style="color: gray;">849</sup>, אבל לדבר מצוה, כגון לפסוק צדקה לעניים, מותר להפסיק<sup style="color: gray;">850</sup>, והוא הדין בצרכי ציבור<sup style="color: gray;">851</sup>, ולאחר מכן יאמר קדיש<sup style="color: gray;">852</sup>. וכתבו אחרונים שמזה נתפשט מה שנהגו בהרבה מקומות לברך חולה או לקבול בבית הכנסת שיעשה לו דין בין ישתבח ליוצר, שכל זה נקרא לצורך ומצוה<sup style="color: gray;">853</sup>. וכתבו אחרונים - שלסוברים שהקדיש נתקן על שלפניו<sup style="color: gray;">854</sup> - אח"כ כשחוזרים להתפלל, יאמר שליח-הצבור* מקצת פסוד"ז ויאמר קדיש עליהם<sup style="color: gray;">855</sup>, ואם לא אמר פסוקים, לא יאמר קדיש רק יתחיל ברכו*<sup style="color: gray;">856</sup>. וכתבו אחרונים שראוי יותר לא להפסיק בזה כלל<sup style="color: gray;">857</sup>.
מי שנזדמנה לו טליתו לאחר ישתבח - ושליח-צבור* הוא - כתבו גאונים שכיון שגומר מלך אל חי העולמים מפסיק ומברך בין ישתבח לקדיש* להתעטף בציצית ומתעטף ומתחיל לומר קדיש<sup style="color: gray;">858</sup>. וכן כתבו הפוסקים שמי שלא היה לו ציצית או תפילין והביאו לו בין ישתבח לקדיש, יכול להניחם ולברך עליהם<sup style="color: gray;">859</sup>.
<h4>שיר המעלות</h4>
יש מהאחרונים שפקפקו במנהג לומר בעשרת-ימי-תשובה* שיר המעלות ממעמקים<sup style="color: gray;">860</sup> בין ישתבח לקדיש<sup style="color: gray;">861</sup>, משום חשש הפסק, שאסור להפסיק בדיבור בין ישתבח ליוצר<sup style="color: gray;">862</sup>. ויש שכתבו שאין לאומרו אלא אם כן יודע לכוין הכוונות ע"פ הקבלה<sup style="color: gray;">863</sup>, שאז אין חשש הפסק, שיודע לכווין עומק הדברים<sup style="color: gray;">864</sup>. ויש אחרונים שכתבו שאין חשש הפסק בזה<sup style="color: gray;">865</sup> - אף אם אין לו ידיעה בדרכי הקבלה<sup style="color: gray;">866</sup> - שזה נחשב כסדר התפילה<sup style="color: gray;">867</sup>, והפסק אינו אלא בדברי חול<sup style="color: gray;">868</sup>, או שאינו הפסק משום שהם פסוקים והם כעין הזמירות<sup style="color: gray;">869</sup>, או שנתקן כדי לעורר בתשובה, והוא כדבר מצוה, שאינו הפסק בין ישתבח ליוצר<sup style="color: gray;">870</sup>.
<h4>הפסוקים שאומרים בשעת הקדיש</h4>
הפסוקים שיש הנוהגים לומר בשעה ששליח-הצבור* אומר קדיש*<sup style="color: gray;">871</sup>, כתבו אחרונים שאינם חשובים הפסק בין ישתבח ליוצר, שלא אסרו להפסיק אלא בדברי הבאי ובטלה, אבל שבח מעין המאורע, פשוט שמותר<sup style="color: gray;">872</sup>.
<h3><b>הנכלל בהם בחול</b></h3>
<h4>עיקר התקנה</h4>
אמר ר' יוסי: יהא חלקי מגומרי הלל* בכל יום<sup style="color: gray;">873</sup>, וביארו בתלמוד דהיינו פסוד"ז<sup style="color: gray;">874</sup>. ונחלקו גאונים וראשונים:
א) יש מפרשים דהיינו מתהלה לדוד<sup style="color: gray;">875</sup> עד סוף הספר<sup style="color: gray;">876</sup> - שישה מזמורים<sup style="color: gray;">877</sup> - שגם הם נקראים "הלל"<sup style="color: gray;">878</sup>. וכן שנינו במסכת סופרים: אמר ר' יוסי: יהא חלקי עם המתפללים בכל יום ששת המזמורים הללו<sup style="color: gray;">879</sup>. בדעת הסוברים לגבי דילוג מזמורים כדי להתפלל עם הציבור שאין לדלג על "תהלה לדוד" בלבד<sup style="color: gray;">880</sup>, ביארו ראשונים שסוברים ש"פסוד"ז" היינו מתהלה לדוד עד סיום תהלים, ומכל מקום עיקר התקנה לא היתה אלא מפני המזמור של "תהלה לדוד" - שהרי אמרו על מזמור זה שכל האומרו בכל יום הוא בן העולם הבא<sup style="color: gray;">881</sup> - ואגב אותו מזמור תיקנו לומר עד סיום תהלים<sup style="color: gray;">882</sup>, ותיקנו לומר מזמור זה, לפי שיסודו הוא שאין מלכות דומה למלכותו יתברך, שבכל פסוקיו תמצא שכל מלכות הווה ונפסד ומלכותו קיים לעדי עד ולנצח נצחים<sup style="color: gray;">883</sup>.
ב) ויש מפרשים ש"פסוד"ז" היינו שני המזמורים של הילולים, "הללו את ה' מן השמים"<sup style="color: gray;">884</sup> ו"הללו אל בקדשו"<sup style="color: gray;">885</sup>.
ג) ויש שכתבו לגבי דילוג מזמורים כדי להתפלל עם הציבור<sup style="color: gray;">886</sup> שיאמר "תהלה לדוד" ו"הללו אל בקדשו"<sup style="color: gray;">887</sup>, וביארו אחרונים בדעתם שעיקר פסוד"ז הוא "הללו אל בקדשו"<sup style="color: gray;">888</sup>.
ד) ויש מהאחרונים סוברים בדעת ראשונים ש"פסוד"ז" היינו "תהלה לדוד", ושאר המזמורים הם מתקנת הגאונים<sup style="color: gray;">889</sup>.
<h4>מקום אמירת ברוך שאמר</h4>
כתבו ראשונים שיש נוהגים לברך ברוך שאמר קודם כל המזמורים, בין בחול בין בשבת<sup style="color: gray;">890</sup>, שיהא לכולם ברכה תחילה וסוף<sup style="color: gray;">891</sup>, ויש נוהגים לברך ברוך שאמר אחר הודו<sup style="color: gray;">892</sup> - ופסוקים ומזמורים נוספים<sup style="color: gray;">893</sup> - שהודו ראוי להיאמר סמוך לקרבנות, כי אינו מענין הלל כלל, והאיך נברך ברכת הלל עליו<sup style="color: gray;">894</sup>, שהודו נתקן לומר מפני שהיו אומרים אותו בכל יום על הקרבנות לפני הארון<sup style="color: gray;">895</sup>, והוא מענין הקרבנות<sup style="color: gray;">896</sup>, וברוך שאמר הוא ברכת ההלל, שהם פסוד"ז מתהלה לדוד<sup style="color: gray;">897</sup> עד כל הנשמה תהלל יה<sup style="color: gray;">898</sup>. או שהטעם הוא, לפי שאין לברך עד שיתאספו כל הקהל הגדול ויצאו ידי חובתן בשמיעת הברכות בענייתן אמן*<sup style="color: gray;">899</sup>.
אף בימינו נחלקו המנהגים: יש נוהגים לומר ברוך שאמר לפני הודו<sup style="color: gray;">900</sup>, ויש מהם הנוהגים להקדים לו את מזמור שיר חנכת הבית לדוד<sup style="color: gray;">901</sup> וקדיש<sup style="color: gray;">902</sup>. והנהיגו לאומרו קודם ברוך שאמר, לפי שמזמור שיר חנוכת הבית אמרו שלמה בשעה שהכניס הארון לבית קודש הקדשים ולא נענה עד שהזכיר זכות דוד<sup style="color: gray;">903</sup>, ולפי שכל פסוד"ז הם פסוקי דוד המלך לפיכך הקדימו מקודם מזמור זה שבו נגלה צדקתו, ולכן - נאמר קודם ברוך שאמר - ולא הכניסוהו בתוך פסוד"ז<sup style="color: gray;">904</sup>. ויש אומרים הטעם שנהגו לאומרו קודם ברוך שאמר, שאינו מנוסח בעלי מסדרי התפילה, רק אח"כ הנהיגו לומר המזמור, לכן לא רצו לסדרו בין הברכות<sup style="color: gray;">905</sup>. והנהיגו להפסיק בקדיש, לומר שאינו שייך לפסוד"ז אלא לקרבנות<sup style="color: gray;">906</sup>, או כדי שאף הנחפזים למלאכתם ויוצאים מבית הכנסת לאחר חזרת-הש"ץ* יאמרו ארבעה קדישים בתפילין<sup style="color: gray;">907</sup>. וברוב קהילות ישראל נוהגים לומר ברוך שאמר לאחר הודו ופסוקים ומזמורים נוספים<sup style="color: gray;">908</sup>.
מלבד תהלה לדוד עד סוף הספר, מוסיפים בחול מזמורים נוספים מתהלים וחלקים אחרים מהמקרא:
<h4>הודו לה' קראו בשמו</h4>
נהגו לפתוח - בכל יום<sup style="color: gray;">909</sup> - אחר מדרש רבי ישמעאל - לנוהגים להוסיף מזמורים לפני ברוך שאמר<sup style="color: gray;">910</sup>, ולאחר ברוך שאמר, לנוהגים לומר כל המזמורים בין ברוך שאמר לישתבח<sup style="color: gray;">911</sup> - בהודו לה' קראו בשמו<sup style="color: gray;">912</sup>, הנאמר בדברי הימים<sup style="color: gray;">913</sup>. טעם הדבר, כתבו ראשונים, לפי שכל אותן שנים שהיה הארון ביריעה תקן דוד שיהיו אומרים לפניו זה המזמור<sup style="color: gray;">914</sup>, ואמרו אלה שני המזמורים תמיד בכל יום לפני הארון עד שהביא שלמה את הארון לבית עולמים<sup style="color: gray;">915</sup>, בזמן הקרבת תמיד* של שחר היו אומרים מהודו עד ובנביאי אל תרעו<sup style="color: gray;">916</sup>, ובזמן הקרבת תמיד של בין הערבים היו אומרים משירו לה' כל הארץ עד והלל לה'<sup style="color: gray;">917</sup>, ובכל יום היו אומרים המזמור להזכיר בכל יום נפלאות אלהינו שבחר באבותינו והפרה והרבה אותנו<sup style="color: gray;">918</sup>, ומפני שהזכרנו סדר הקרבנות אנו אומרים זה המזמור<sup style="color: gray;">919</sup>. ויש במזמור זה עשר לשונות של הודאה, כנגד עשר מכות שהביא הקב"ה על המצרים ועשרה ניסים שנעשו לאבותינו על ים סוף<sup style="color: gray;">920</sup>. הטעם שאנו אומרים כל המזמור בשחרית*, ואיננו מחלקים ואומרים משירו לה' וגו' לפני תפילת מנחה* - שנתקנה כנגד תמיד של בין הערבים, לסוברים כן<sup style="color: gray;">921</sup> - כתבו אחרונים, מפני שכל איש עסוק במלאכתו, ולכן נהגו לומר כל המזמור כולו בבוקר, כשעדיין לא התחילו במלאכתם ואינם דחוקים כל כך<sup style="color: gray;">922</sup>. ויש מהאחרונים שנהג לחזור ולומר משירו לה' קודם תפלת מנחה<sup style="color: gray;">923</sup>.
יש מהגאונים וראשונים ואחרונים שכתבו שאין אומרים הודו אלא בשבת<sup style="color: gray;">924</sup>. ויש מהם שכתבו הטעם, שאומר שליח-צבור* הודו לה' קראו בשמו והקהל עונים אחריו<sup style="color: gray;">925</sup>, כפי שעשה אסף<sup style="color: gray;">926</sup>, ואע"פ שמעשה אסף היה בכל יום, אין עושים עתה אלא בשבת, כשיש רוב עם בבית הכנסת ויכולים לאומרו בנעימה כדרך שיר, לפי שאינו יום מלאכה<sup style="color: gray;">927</sup>. ויש מהם שכתבו הטעם, שנוהגים לאומרו בשיר וזמרה מילה במילה, ובחול משום ביטול מלאכה לא פשטה תקנתו<sup style="color: gray;">928</sup>. ויש מהאחרונים שכתבו שמטעם זה אין אומרים אותו בחול בניגון, אלא בשבת<sup style="color: gray;">929</sup>.
לאחר והלל לה', מוסיפים לומר - עשרים ושנים פסוקים<sup style="color: gray;">930</sup> מפוזרים<sup style="color: gray;">931</sup> כנגד כ"ב אותיות*<sup style="color: gray;">932</sup>, המלוקטים מתהלים<sup style="color: gray;">933</sup> - רוממו ה' אלהינו<sup style="color: gray;">934</sup>, וזהו הלל<sup style="color: gray;">935</sup>, ומביא בחיבור זה פסוקים של רחמים ושאלת הצלה וישועה<sup style="color: gray;">936</sup>.
יש מהראשונים שכתבו שבתשעה-באב* אין אומרים התוספות שלפני ברוך שאמר<sup style="color: gray;">937</sup>.
על המנהג לומר הודו חזן וקהל, עי' לעיל: זמן אמירתם ואופן האמירה<sup style="color: gray;">938</sup>. על ההפסקה הנדרשת בין אלילים ובין וה' שמים עשה, עי' לעיל: שם<sup style="color: gray;">939</sup>. על המנהג לרוק כשאומרים: אלילים, עי' לעיל: שם<sup style="color: gray;">940</sup>. על עמידה באמירת ישמחו השמים ותגל הארץ, עי' לעיל: שם<sup style="color: gray;">941</sup>.
<h4>כפילת הודו לה' כי טוב</h4>
יש הנוהגים לכפול את הפסוק: הודו לה' כי טוב כי לעולם חסדו<sup style="color: gray;">942</sup>, הנאמר בתוך פסוקי הודו לה' קראו בשמו<sup style="color: gray;">943</sup>, וכתבו אחרונים שלא נכון לעשות כן, והטעם ע"פ הקבלה<sup style="color: gray;">944</sup>.
<h4>ארוממך ה'</h4>
יש הנוהגים לומר לאחר הודו - לנוהגים לאומרו לפני ברוך שאמר<sup style="color: gray;">945</sup> - וקודם ה' מלך<sup style="color: gray;">946</sup>: ארוממך ה' כי דיליתני וגו'<sup style="color: gray;">947</sup>, ויש הנוהגים לומר מתחילת המזמור: מזמור שיר חנכת הבית לדוד וגו'<sup style="color: gray;">948</sup>. ויש הנוהגים לומר בכל ימות השנה: ארוממך, ובחנוכה: מזמור שיר<sup style="color: gray;">949</sup>.
מספר טעמים לאמירת המזמור: א) המזמור מדבר על גאולתנו ועל פדות נפשנו<sup style="color: gray;">950</sup>. ב) מזמור שיר חנוכת הבית אמרו שלמה בשעה שהכניס הארון לבית קודש הקדשים ולא נענה עד שהזכיר זכות דוד<sup style="color: gray;">951</sup>, ולפי שכל פסוד"ז הם פסוקי דוד המלך לפיכך הקדימו מקודם מזמור זה שבו נגלה צדקתו, ולכן - נאמר קודם ברוך שאמר - ולא הכניסוהו בתוך פסוד"ז<sup style="color: gray;">952</sup>. ג) להדגיש שאנו מאמינים שעתיד במהרה בימינו בית המקדש להיבנות ונקריב בו הקרבנות<sup style="color: gray;">953</sup>.
ויש שכתב שנוסד מתחילה לאומרו בחנוכה, ובמשך הזמן חשבו שהוא מהמזמורים הנאמרים בכל יום, והשמיטו הפסוק הראשון המדבר על חנוכת הבית - לנוהגים כן<sup style="color: gray;">954</sup> - כדי להסיר התלונה על אמירתו בכל יום<sup style="color: gray;">955</sup>. יש מהאחרונים שכתבו שנהגו לומר מזמור זה בשבת בלבד<sup style="color: gray;">956</sup>.
על הנוהגים לומר מזמור זה לבדו קודם ברוך שאמר, עי' לעיל<sup style="color: gray;">957</sup>.
<h4>לדוד ברכי נפשי</h4>
כתבו ראשונים שיש הנוהגים לומר קודם ברוך שאמר: לדוד ברכי נפשי את ה' וכל קרבי את שם קדשו וגו'<sup style="color: gray;">958</sup>, וכן יש בימינו הנוהגים לאומרו לאחר ארוממך ולפני ה' מלך<sup style="color: gray;">959</sup>, ויש מהאחרונים שכתבו שאין לאומרו<sup style="color: gray;">960</sup>.
<h4>ה' מלך</h4>
כתבו ראשונים ואחרונים שנוהגים לומר ה' מלך ה' מלך ה' ימלוך לעולם ועד קודם ברוך שאמר בשבתות וימים טובים<sup style="color: gray;">961</sup>, ויש הנוהגים כן בימינו<sup style="color: gray;">962</sup>. והרבה אחרונים כתבו שנוהגים לאומרו אף בימות חול<sup style="color: gray;">963</sup>, וכן מנהג רוב קהילות ישראל בימינו<sup style="color: gray;">964</sup>. והטעם, כדי להמליך מלכותו עלינו במהרה<sup style="color: gray;">965</sup>, או - לנוהגים שלא לאומרו בימות חול - להודיע יחוד מלכותו בשבת ליום שכולו שבת<sup style="color: gray;">966</sup>. והרבה גאונים וראשונים לא הזכירו כלל המנהג לאומרו<sup style="color: gray;">967</sup>, וכן יש בימינו שאינם נוהגים לאומרו<sup style="color: gray;">968</sup>.
ה' מלך וכו' אינו פסוק<sup style="color: gray;">969</sup> אחד<sup style="color: gray;">970</sup>, אלא פסוקים מפוזרים שהזכירם דוד במקומות חלוקים<sup style="color: gray;">971</sup>, הזכיר תחילה ה' מֶלך עולם ועד אבדו גוים מארצו<sup style="color: gray;">972</sup>, ולא הזכיר דוד מלכות שמים עד המזמור הזה שהוא העשירי, וכן במזמור העשרים שהוא עשירי לעשירי הזכיר בו: המלך<sup style="color: gray;">973</sup>, ואחרי כן הזכיר: ה' מָלך גאות לבש<sup style="color: gray;">974</sup>, והזכיר בכל הספר לשון מָלך, שהוא לשעבר<sup style="color: gray;">975</sup>, ובסוף הספר הזכיר: ימלֹך ה' לעולם אלהיך ציון וגו'<sup style="color: gray;">976</sup>, ואנו מחברים אותם בתפילתנו לרמוז שלשה חלקי הזמן, שהם הווה, היה ויהיה<sup style="color: gray;">977</sup>, וידוע כי ה' ימלך לעֹלם ועד פסוק מלא הוא, אמרו משה בשירת הים<sup style="color: gray;">978</sup>. וכתבו ראשונים שנמצא באגדה שה' מלך וכו' הוא שבח שהמלאכים משבחים בו<sup style="color: gray;">979</sup>. ותיקנו לאומרו אע"פ שאינו פסוק, כדרך שתיקנו לומר בסליחות* - משפט שאיננו פסוק - זכור ה' חיבת ירושלים וגו'<sup style="color: gray;">980</sup>.
לאחר אמירת ה' מלך וכו' נוהגים להוסיף ולומר: והיה ה' למלך על כל הארץ ביום ההוא יהיה ד' אחד ושמו אחד<sup style="color: gray;">981</sup> - להתפלל - שינקום נקמתו מעמלק ומכל זדים ועושי רשעה שהרעו לעשות עימנו ויתגדל ויתקדש שם כבודו<sup style="color: gray;">982</sup>. ויש שאינם נוהגים בזה<sup style="color: gray;">983</sup>.
על העמידה בשעת אמירת ה' מלך, עי' לעיל: זמן אמירתם ואופן האמירה<sup style="color: gray;">984</sup>. על העמידה בשעת שמיעת ה' מלך מהציבור, עי' לעיל: שם<sup style="color: gray;">985</sup>.
<h4>כפילת ה' מלך</h4>
ה' מלך ה' מלך ה' ימלוך לעולם ועד - לנוהגים לאומרו לפני ברוך שאמר<sup style="color: gray;">986</sup> - כופלים אותו<sup style="color: gray;">987</sup>, כפי שכפלו ישראל לומר ה' הוא האלהים ה' הוא האלהים<sup style="color: gray;">988</sup>, והטעם כדי להמליכו בגופים ובנשמות<sup style="color: gray;">989</sup>, ויש שכתבו לזה טעמים ע"פ הקבלה<sup style="color: gray;">990</sup>. וכתבו אחרונים שיש הנוהגים לאומרו שלש פעמים, ואין להם על מה שיסמכו<sup style="color: gray;">991</sup>.
ה' מלך ה' מלך ה' ימלוך לעולם ועד שנאמר בתוך הפסוקים של יהי כבוד<sup style="color: gray;">992</sup> - לנוהגים לאומרו<sup style="color: gray;">993</sup> - נחלקו אחרונים אם יש לכופלו<sup style="color: gray;">994</sup>, או שאין צורך בדבר<sup style="color: gray;">995</sup>, וכן המנהג<sup style="color: gray;">996</sup>.
<h4>הושיענו</h4>
הנוהגים לומר והיה ה' למלך<sup style="color: gray;">997</sup>, מוסיפים אחריו: הושיענו וגו' ברוך ה' אלהי ישראל וגו'<sup style="color: gray;">998</sup>, כל הנשמה וגו'<sup style="color: gray;">999</sup>, וביארו אחרונים שמלכות הקב"ה היא קיבוץ גלויות, ולכן לאחריה אנו מתפללים על קיבוץ גלויות: הושיענו וגו'<sup style="color: gray;">1000</sup> - ומוסיפים לומר ברוך ה' אלהי ישראל וגו' - שלאחר שינקום נקמתו מעמלק ומכל זדים ועושי רשעה שהרעו לעשות עימנו, יתגדל ויתקדש שם כבודו וכבוד ישראל ישראל ההרוגים על קידוש שמו ויהיה שמו מבורך מן העולם ועד העולם<sup style="color: gray;">1001</sup>.
אף שכופלים את הפסוק כל הנשמה וגו' - לסוברים כן<sup style="color: gray;">1002</sup> - בסוף פסוד"ז - היינו עיקר פסוד"ז, לסוברים שהם חמשת המזמורים שבסוף תהלים<sup style="color: gray;">1003</sup> - כשאומרים אותו לאחר ה' מלך - בסוף פסוקי הושיענו - אין לכפול אותו<sup style="color: gray;">1004</sup>.
אם עומדים בשעת אמירת הושיענו, עי' לעיל: זמן אמירתם ואופן האמירה<sup style="color: gray;">1005</sup>.
<h4>השמים מספרים</h4>
כתבו ראשונים שיש שנהגו לומר בחול - מייד לאחר פסוקי הושיענו <sup style="color: gray;">1006</sup> - למנצח מזמור לדוד השמים מספרים וגו'<sup style="color: gray;">1007</sup>, ויש שלא נהגו לאומרו בחול, אלא בשבתות וימים טובים<sup style="color: gray;">1008</sup>, וכן המנהג ברוב קהילות ישראל בימינו<sup style="color: gray;">1009</sup>. ויש הנוהגים בחול-המועד* לומר מזמור זה במקום למנצח בנגינות<sup style="color: gray;">1010</sup>.
<h4>למנצח בנגינות</h4>
למנצח בנגינֹת מזמור<sup style="color: gray;">1011</sup>, כתבו אחרונים שנכון לאומרו בכל יום מימות החול, אבל לא בשבת<sup style="color: gray;">1012</sup>, מייד לאחר פסוקי הושיענו<sup style="color: gray;">1013</sup>. ויש מהאחרונים שכתבו לאומרו מתוך ציור - המסדר המילים בצורת - מנורה<sup style="color: gray;">1014</sup>. וכן כתבו ראשונים שיש האומרים אותה בכל יום - לאחר תפילת שחרית<sup style="color: gray;">1015</sup> - מפני שנקרא מזמור המנורה, והקורא אותו בכל יום נחשב כמדליק המנורה הטהורה בבית המקדש וכאלו מקבל פני שכינה<sup style="color: gray;">1016</sup>.
בימינו, הנוהגים לומר פסוקי הושיענו<sup style="color: gray;">1017</sup>, נוהגים להוסיף אחריו מזמור זה בימי חול<sup style="color: gray;">1018</sup>.
<h4>ברכי נפשי</h4>
יש מהראשונים שכתבו שאומרים פסוקים - מלוקטים - המתחילים בברכי נפשי<sup style="color: gray;">1019</sup> - או ברכו ה' מלאכיו<sup style="color: gray;">1020</sup> - קודם ברוך שאמר<sup style="color: gray;">1021</sup>, ואומרים חמשה ברכו כנגד חמישה עולמות שבו הולד<sup style="color: gray;">1022</sup> וכנגד חמישה דברים שהנשמה מתדמה לבורא<sup style="color: gray;">1023</sup>, ואין חשש לאומרם קודם ברוך שאמר - אף לסוברים שכל פסוד"ז נאמרים בין ברוך שאמר לישתבח<sup style="color: gray;">1024</sup> - שנתקנו דרך שבח, כמו שאומרים באותה תחינה של ריבון העולמים: בעת ההיא אביא אתכם ובעת קבצי אתכם<sup style="color: gray;">1025</sup>. ויש מהראשונים שכתבו שיש לאומרם אחר חתימת ברוך שאמר<sup style="color: gray;">1026</sup>, שהם מפסוד"ז<sup style="color: gray;">1027</sup>, ותקנו בפסוד"ז ברכה לפניהם ולאחריהם<sup style="color: gray;">1028</sup>. ויש שכתבו שיש לאומרם לאחר כל הנשמה<sup style="color: gray;">1029</sup>.
<h4>הריני מזמן</h4>
יש נוהגים לומר לפני ברוך שאמר: "הריני מזמן את פי להודות ולהלל ולשבח את בוראי לשם יחוד קודשא בריך הוא ושכינתיה על ידי ההוא טמיר ונעלם בשם כל ישראל"<sup style="color: gray;">1030</sup>. וכתבו אחרונים שהוא נכון רק לאלה שמתחילים פסוד"ז בברוך שאמר<sup style="color: gray;">1031</sup>, אבל לנוהגים לומר מזמורים קודם ברוך שאמר<sup style="color: gray;">1032</sup> אינו נכון לאומרו שם, שהרי אינו תחילת פסוד"ז, ואדרבא נראה בזה כעין דרך שלילה, כי רק עתה מתחיל להודות ולהלל ולשבח את בוראו ועד עתה לא היה עבור זה חלילה<sup style="color: gray;">1033</sup>.
על הפיוטים* שיש המקדימים לברוך שאמר, ע"ע פיוטים<sup style="color: gray;">1034</sup>. על הנוהגים להקדים לברוך שאמר את עשרת-הדברות*, ע"ע.
<h4>מי ימלל</h4>
כתבו אחרונים שיש נוהגים לומר מיד אחר ברוך שאמר: מי ימלל גבורות ה' ישמיע כל תהלתו<sup style="color: gray;">1035</sup>, ואין לומר כן<sup style="color: gray;">1036</sup>, והאומר אותו הרי הוא כמחרף ומגדף, שכיון שהוא מתחיל עתה לומר זמירות ותשבחות ואומר תחלה מי ימלל וגו'<sup style="color: gray;">1037</sup>, משמע פירושו מי שהוא רוצה למלל גבורות ה' כדי שישמיע כל תהלתו יאמר הודו לה' קראו בשמו וגו'<sup style="color: gray;">1038</sup> - לנוהגים לאומרו מייד לאחר ברוך שאמר<sup style="color: gray;">1039</sup> - והרי זה חירוף<sup style="color: gray;">1040</sup> וגידוף, כי מי הוא זה ואיזה הוא שיכול לספר כל תהלות ה'<sup style="color: gray;">1041</sup>. וכתבו אחרונים שמי שיאמר פסוק זה אחרי שיסיים שירות ותשבחות יפה אומר, שאז פירושו כאילו אומר הנה אפסיק לספר בשירות ותשבחות ולא משום שסיימתי כל שבח אדוני, כי מי הוא זה שימלל גבורות ה' וישמיע כל תהלתו, על כן אפסיק הפעם<sup style="color: gray;">1042</sup>.
<h4>מזמור לתודה</h4>
אמירת מזמור לתודה<sup style="color: gray;">1043</sup>, נחלקו בו גאונים וראשונים: א) יש גאונים וראשונים שלא הזכירוהו כלל בין המזמורים הנאמרים, לא בחול ולא בשבת*<sup style="color: gray;">1044</sup>. ב) ויש גאונים וראשונים שכתבו שאין אומרים אותו בימי חול אלא בשבת<sup style="color: gray;">1045</sup>, וכתבו ראשונים טעם הדבר, לפי שהשבת היא יום הודאה, ולכן פתח אדם הראשון<sup style="color: gray;">1046</sup> ואמר: מזמור שיר ליום השבת טוב להודות לה'<sup style="color: gray;">1047</sup>, והלשון הזה משמע לשעבר, שאנו נותנים הודאה למקום שהנחילנו יום הודאה כזה, ומשמע לעתיד, כמבואר במדרש שלעתיד לבוא כל הקרבנות בטלין וקרבן תודה אינו בטל, כל התפילות עתידות ליבטל ותפילת הודאה אינה בטילה<sup style="color: gray;">1048</sup>, ושבת היא יום מנוחה דוגמא לעתיד לבא<sup style="color: gray;">1049</sup>. ג) ויש ראשונים שכתבו להיפך, שמזמור זה נאמר בימי חול ולא בשבתות<sup style="color: gray;">1050</sup>, לפי שמזמור זה היה נאמר - בשירת הלויים<sup style="color: gray;">1051</sup> - על קרבן התודה - לסוברים כן<sup style="color: gray;">1052</sup> - ולא היתה קריבה אלא בחול<sup style="color: gray;">1053</sup>. ויש מהם שכתבו יותר מזה, שיש לדלג עליו בשבת, כדי שלא יאמרו קרבן תודה דוחה שבת<sup style="color: gray;">1054</sup>. יש מהראשונים שדחו טעם זה, שאין לחוש שמא יבואו להקריבו כשיבנה בית המקדש, שלא יטעו אנשים בכך<sup style="color: gray;">1055</sup>. ויש מהאחרונים שפירשו בדעת ראשונים שדחו טעם זה, מכיון שמזמור זה אין אנו אומרים אותו לשם קרבן תודה אלא לשם הודאה<sup style="color: gray;">1056</sup>, וכתבו אחרונים שאע"פ שאין תודה קריבה, מכל מקום טעם גדול יש באמירתו קודם הזמירות, שמזרז באמירת הזמירות והתפילה ביראה ובכוונה ושמחת הלב, כאומרו: הריעו וכו' עבדו את ה' בשמחה<sup style="color: gray;">1057</sup>, שסדר שבחות וזמירות הוא אומר, ולא בתורת קרבן<sup style="color: gray;">1058</sup>. וביארו אחרונים שאף לטעם זה אין לאומרו בשבת, משום שבלאו הכי אומרים מזמור אחר במקומו, והוא מזמור שיר ליום השבת<sup style="color: gray;">1059</sup>. ד) ויש ראשונים שכתבו שהמנהג שמזמור לתודה נאמר בין בחול בין בשבת<sup style="color: gray;">1060</sup>, ויש מהם שנהגו לדלג על המילים מזמור לתודה<sup style="color: gray;">1061</sup>, ולהתחיל: הריעו לה' כל הארץ<sup style="color: gray;">1062</sup>, מפני שזה שבח של הקב"ה<sup style="color: gray;">1063</sup>, וביארו אחרונים שמזה שאנו אומרים: לתודה, משמע כאילו אנו אומרים מזמור זה לקרבן תודה, ואם מתחיל הריעו, יפה עושה<sup style="color: gray;">1064</sup>.
לסוברים שמזמור לתודה אינו נאמר בשבת<sup style="color: gray;">1065</sup>, כתבו ראשונים שאינו נאמר אף ביום-טוב*<sup style="color: gray;">1066</sup>, שאף בו תודה אינה קריבה<sup style="color: gray;">1067</sup>. וכתבו אחרונים, שכן לסוברים שנאמר משום הודאה, אינו נאמר ביום טוב, שכן נאמר במקומו מזמור שיר ליום השבת<sup style="color: gray;">1068</sup>. ויש מהראשונים שכתבו שאף אם אינו נאמר משום שהתודה אינה קריבה בשבת, יש האומרים אותה ביום טוב<sup style="color: gray;">1069</sup>. ואחרונים כתבו שאף אלה שאינם אומרים מזמור לתודה ביום טוב, יש מהם האומרים אותו בראש-השנה*, משום שכתוב בו: הריעו לה' כל הארץ<sup style="color: gray;">1070</sup>, וכן ביום-הכפורים*, מזה הטעם<sup style="color: gray;">1071</sup>.
לסוברים שמזמור לתודה אינו נאמר בשבת<sup style="color: gray;">1072</sup>, נחלקו ראשונים אם אומרו בחול-המועד* של פסח: יש סוברים שאינו נאמר אז, שאין מקריבים בו תודה, מפני חמץ שבה<sup style="color: gray;">1073</sup>. ויש סוברים שיש לאומרו<sup style="color: gray;">1074</sup>, שסדר שבח ותודה אומר<sup style="color: gray;">1075</sup>, וביארו אחרונים, שלטעם זה נאמר אף אז, שרק בשבתות וימים טובים שנאמר מזמור שיר ליום השבת במקומו, נעקר מזמור לתודה, אבל בחול המועד פסח, שלא נאמר אז מזמור אחר, לא ראו לעוקרו<sup style="color: gray;">1076</sup>. ומכל מקום כתבו ראשונים שהמדקדק ידלג התיבות מזמור לתודה<sup style="color: gray;">1077</sup>, ויתחיל: הריעו לה' וגו'<sup style="color: gray;">1078</sup>.
לסוברים שמזמור לתודה אינו נאמר בחול המועד פסח<sup style="color: gray;">1079</sup>, כתבו אחרונים שאין לאומרו אף בערב פסח<sup style="color: gray;">1080</sup>.
לסוברים שמזמור לתודה אינו נאמר בשבת<sup style="color: gray;">1081</sup>, כתבו אחרונים שאין אומרים אותו בערב יום-הכפורים*, משום שאין מקריבין בו קרבן תודה<sup style="color: gray;">1082</sup>, שאין מביאין קרבן לבית הפסול, שהרי נאכל ליום ולילה<sup style="color: gray;">1083</sup>. וכתבו אחרונים שלסוברים שנאמר משום הודאה, נאמר אף אז, שרק בשבתות וימים טובים שנאמר מזמור שיר ליום השבת במקומו, נעקר מזמור לתודה, אבל בערב יום הכפורים שלא נאמר אז מזמור אחר, לא ראו לעוקרו<sup style="color: gray;">1084</sup>.
לסוברים שמזמור לתודה אינו נאמר בשבת<sup style="color: gray;">1085</sup>, כתבו ראשונים ואחרונים שיש נוהגים שלא לאומרו בערב תשעה-באב*<sup style="color: gray;">1086</sup> ובתשעה באב<sup style="color: gray;">1087</sup>, וכתבו אחרונים שטעות היא<sup style="color: gray;">1088</sup>, שכשיבנה בית המקדש ויקריבו קרבנות, לא יהיה תשעה באב כי אם לששון ולשמחה<sup style="color: gray;">1089</sup>.
בימינו, נהגו לומר בפסוד"ז מזמור לתודה<sup style="color: gray;">1090</sup> לפני יהי כבוד<sup style="color: gray;">1091</sup>. לנוהגים לומר מזמורים קודם ברוך שאמר<sup style="color: gray;">1092</sup>, המזמור נאמר מייד לאחר ברוך שאמר<sup style="color: gray;">1093</sup>, ולנוהגים שלא לומר מזמורים קודם ברוך שאמר<sup style="color: gray;">1094</sup>, המזמור נאמר אחר הפסוקים המלוקטים מתהלים הנאמרים לאחר והלל לה'<sup style="color: gray;">1095</sup>.
בזמני אמירתו נחלקו המנהגים: א) יש נוהגים שלא לומר מזמור לתודה בימי חול, אלא בשבת ויום טוב בלבד<sup style="color: gray;">1096</sup>. ב) ויש נוהגים לומר מזמור לתודה בימי חול<sup style="color: gray;">1097</sup>, אבל לא בשבת<sup style="color: gray;">1098</sup> ויום טוב<sup style="color: gray;">1099</sup>, וכן אין אומרים אותו בחול המועד פסח<sup style="color: gray;">1100</sup> ובערב פסח<sup style="color: gray;">1101</sup> ובערב יום הכפורים<sup style="color: gray;">1102</sup>. ג) ויש נוהגים לומר מזמור לתודה בימי חול<sup style="color: gray;">1103</sup>, ואף בחול המועד פסח<sup style="color: gray;">1104</sup> ובערב פסח<sup style="color: gray;">1105</sup> ובערב יום הכפורים<sup style="color: gray;">1106</sup>, אבל לא בשבת<sup style="color: gray;">1107</sup> ויום טוב<sup style="color: gray;">1108</sup>, מלבד ראש השנה<sup style="color: gray;">1109</sup> ויום הכפורים<sup style="color: gray;">1110</sup>, אז הוא נאמר לאחר ה' מלך גאות לבש<sup style="color: gray;">1111</sup> ולפני יהי כבוד<sup style="color: gray;">1112</sup>. ד) ויש נוהגים לומר מזמור לתודה בימי חול, ואף ביום טוב, אבל לא בשבת<sup style="color: gray;">1113</sup>. ה) ויש נוהגים לאומרו בימי חול, אבל לא בשבת ויום טוב, ולא בחול המועד פסח<sup style="color: gray;">1114</sup>.
לנוהגים לאומרו ביום חול, כתבו אחרונים שיש הנוהגים לומר אותו אף בתשעה-באב*<sup style="color: gray;">1115</sup> - ובערב תשעה באב - ויש שאינם אומרים אותו בתשעה באב<sup style="color: gray;">1116</sup> ואף בערב תשעה באב<sup style="color: gray;">1117</sup>. וכתבו אחרונים שטעות היא, שכשיבנה בית המקדש ויקריבו קרבנות לא יהיה תשעה באב כי אם לששון ולשמחה<sup style="color: gray;">1118</sup>, וכן המנהג בימינו<sup style="color: gray;">1119</sup>.
אף לסוברים שמזמור לתודה אינו נאמר בשבת<sup style="color: gray;">1120</sup>, לפי שקרבן תודה לא היה קרב בו<sup style="color: gray;">1121</sup>, כתבו ראשונים ואחרונים שמכל מקום אין מדלגים על משנת התודה ואיל נזיר - הנאמרת בפרק איזהו מקומן בסדר הקרבנות - שלפי שהתחיל במשנה גומרה<sup style="color: gray;">1122</sup>. ויש אחרונים שכתבו הטעם שאין משמיטים המשנה, לפי שלא נזכר בה שאומרים אותה לשם קרבן, מה שאין כן מזמור לתודה, שמזה שאנו אומרים: לתודה, משמע כאילו אנו אומרים מזמור זה לקרבן תודה<sup style="color: gray;">1123</sup>. הנוהגים לומר לאחר משנה זו: יהי רצון כאילו הקרבתי תודה<sup style="color: gray;">1124</sup>, אין אומרים תחינה זו בימים שאין אומרים בהם מזמור לתודה<sup style="color: gray;">1125</sup>.
אף לסוברים שמזמור לתודה אינו נאמר בשבת<sup style="color: gray;">1126</sup>, אם טעה בשבת והתחיל מזמור לתודה, כתבו אחרונים שמסיים המזמור, שיש לו לסמוך על הסוברים שאומרים אותו אף בשבת<sup style="color: gray;">1127</sup>.
אם עומדים בשעת אמירת מזמור לתודה, עי' לעיל: זמן אמירתם ואופן האמירה<sup style="color: gray;">1128</sup>. על פרטי שירת הלויים, ע"ע שיר; שירה.
<h4>יהי כבוד</h4>
לאחר מזמור לתודה - לנוהגים לאומרו<sup style="color: gray;">1129</sup>, ולאחר ברוך שאמר לאלה שאינם נוהגים לאומרו<sup style="color: gray;">1130</sup> - אומרים יהי כבוד וגו', ואינו מזמור אלא פסוקים מפוזרים<sup style="color: gray;">1131</sup> - המלוקטים מהמקרא<sup style="color: gray;">1132</sup> - וכתבו גאונים וראשונים שאומר ביניהם: ה' מלך ה' מלך ה' ימלוך לעולם ועד<sup style="color: gray;">1133</sup>, וכן המנהג<sup style="color: gray;">1134</sup>. ויש מהראשונים שכתבו שנוהגים לומר רק: ה' ימלך לעולם ועד<sup style="color: gray;">1135</sup>, ובקצת קהילות ישראל נוהגים כן<sup style="color: gray;">1136</sup>. יש גאונים וראשונים שהזכירו בין הפסוקים<sup style="color: gray;">1137</sup> לומר: עֻצו עצה ותֻפר וגו'<sup style="color: gray;">1138</sup>, ויש הנוהגים כן בימינו<sup style="color: gray;">1139</sup>. ויש גאונים וראשונים שלא הזכירוהו בין הפסוקים<sup style="color: gray;">1140</sup>, ויש הנוהגים כן בימינו<sup style="color: gray;">1141</sup>. יש הנוהגים להוסיף בסוף יהי כבוד - כהמשך לפסוק: ה' הושיעה המלך יעננו ביום קראנו<sup style="color: gray;">1142</sup> - ה' צבאות עמנו משגב לנו אלהי יעקב סלה<sup style="color: gray;">1143</sup>, ה' צבאות אשרי אדם בטח בך<sup style="color: gray;">1144</sup>. ויש שאינם נוהגים כלל לומר ה' הושיעה וגו'<sup style="color: gray;">1145</sup>.
טעם אמירת פסוקי יהי כבוד שהם מדברים על בריאת העולם, כמדרש חכמים שהפסוק יהי כבוד שר העולם אמרו כשברא הקב"ה את העולם<sup style="color: gray;">1146</sup>, וכן שאר הפסוקים מדברים על בריאת העולם<sup style="color: gray;">1147</sup>, עד כי בחר ה' בציון אִוָּהּ למושב לו<sup style="color: gray;">1148</sup>, שלכך ברא עולמו, בשביל ישראל<sup style="color: gray;">1149</sup>, שנאמר: בראשית ברא אלהים<sup style="color: gray;">1150</sup>, ואין ראשית אלא ישראל<sup style="color: gray;">1151</sup>, כענין שנאמר: כבכורה בתאנה בראשיתה ראיתי אבותיכם<sup style="color: gray;">1152</sup>. ואז אומרים: והוא רחום יכפר עון וגו'<sup style="color: gray;">1153</sup>, כי לא יטוש ה' וגו'<sup style="color: gray;">1154</sup>, שאע"פ שחוטאים לא יטוש ולא יעזוב עמו אשר בחר בו, לפיכך אנו מבקשים: ה' הושיעה וגו'<sup style="color: gray;">1155</sup>.
על עמידה באמירת ישמחו השמים ותגל הארץ, עי' לעיל: זמן אמירתם ואופן האמירה<sup style="color: gray;">1156</sup>. אם צריך לכפול ה' מלך שביהי כבוד, עי' לעיל<sup style="color: gray;">1157</sup>.
<h4>אשרי</h4>
קודם תהלה לדוד<sup style="color: gray;">1158</sup>, נהגו לומר פסוקים המתחילים באשרי<sup style="color: gray;">1159</sup>, וכתבו גאונים וראשונים מספר מנהגים בדבר:
א) גאונים כתבו שמוסיפים: אשרי יושבי ביתך עוד יהללוך סלה<sup style="color: gray;">1160</sup>, ומוסיפים עוד: אשרי העם שככה לו אשרי העם שה' אלהיו<sup style="color: gray;">1161</sup>, וכן כתבו ראשונים ואחרונים<sup style="color: gray;">1162</sup>, וכן המנהג ברוב קהילות ישראל<sup style="color: gray;">1163</sup>. ופירשו ראשונים שנהגו לומר - לדעתם שאמירת אשרי הוא מנהג<sup style="color: gray;">1164</sup> - אשרי יושבי ביתך<sup style="color: gray;">1165</sup>, משום ששנינו: חסידים הראשונים היו שוהים שעה אחת ומתפללים<sup style="color: gray;">1166</sup> - כדי שיכוונו לבם לאביהם שבשמים<sup style="color: gray;">1167</sup> - ולמדו לעשות כן, מהכתוב: אשרי יושבי ביתך<sup style="color: gray;">1168</sup>, שהיא לשון שהייה<sup style="color: gray;">1169</sup> ועיכוב<sup style="color: gray;">1170</sup>, כמו: ותשבו בקדש<sup style="color: gray;">1171</sup>, או משום שבתחילה יושבי ביתך ואח"כ יהללוך<sup style="color: gray;">1172</sup>. ויש מפרשים הטעם, שאשרי יושבי ביתך - הוא המשך פסוקי יהי כבוד, המסתיימים בפסוק: ה' הושיעה המלך יעננו ביום קראנו<sup style="color: gray;">1173</sup> - ופירושו: אשרי יושבי ביתך המהללים את ה' לפי שיושיעם<sup style="color: gray;">1174</sup>. והוסיפו לומר: אשרי העם שככה לו אשרי העם שה' אלהיו, שפסוק זה סמוך לתהלה לדוד הוא<sup style="color: gray;">1175</sup>, סופו של מזמור ברוך ה', ותהלה לדוד תחילת מזמור של אחריו<sup style="color: gray;">1176</sup>, ועשו מהפסוק אשרי העם פתיחה למזמור הסמוך תהלה לדוד<sup style="color: gray;">1177</sup>. ויש מפרשים הטעם, כדי שנאמר בתחילת התהלה ג' פעמים אשרי, כנגד ג' פעמים שאומרים תהלה לדוד בכל יום<sup style="color: gray;">1178</sup>. ויש מהאחרונים המפרשים הטעם, לרמז בג' פעמים אשרי שמי שאומר ג' פעמים תהלה לדוד בכל יום מובטח שהוא בן העולם הבא<sup style="color: gray;">1179</sup>. ויש מהאחרונים המפרשים הטעם - שהוא המשך השבח של אשרי, אשרי העם שככה לו, שאנו זוכים להללו תמיד<sup style="color: gray;">1180</sup>.
ב) ויש ראשונים שכתבו שמוסיפים לפני תהלה לדוד<sup style="color: gray;">1181</sup> רק אשרי יושבי וגו'<sup style="color: gray;">1182</sup>, ופירשו טעם האמירה, שמשם למדו על השהייה קודם התפילה<sup style="color: gray;">1183</sup>, ואחרונים ביארו הטעם, שהפסוק מסתיים ביהללוך סלה, וסומך לו: תהלה לדוד<sup style="color: gray;">1184</sup>.
ג) ויש ראשונים שכתבו שמוסיפים לפני תהלה לדוד<sup style="color: gray;">1185</sup>: אשרי תמימי דָרך ההֹלכים בתורת ה'<sup style="color: gray;">1186</sup>, אשרי יושבי וגו'<sup style="color: gray;">1187</sup> אשרי העם וגו'<sup style="color: gray;">1188</sup>, וכן המנהג במקצת קהילות ישראל<sup style="color: gray;">1189</sup>. ופירשו ראשונים שהפסוק אשרי תמימי וגו' - הוא המשך לפסוקי יהי כבוד, שנאמר בסופם - שה' בחר בעמו להיותם סגולתו<sup style="color: gray;">1190</sup>, ומעולם לא יטשם ולא יעזבם<sup style="color: gray;">1191</sup>. וגם אם יגדל עוונם הוא רחום להשגיח עליהם בעין הרחמים לכפר עליהם<sup style="color: gray;">1192</sup>, ולשמוע תפילתם<sup style="color: gray;">1193</sup>, ואם ישובו בשלימות לא ישחיתם ולא יעיר חמתו עליהם<sup style="color: gray;">1194</sup>. ואם השגחתו בחוטאים מישראל שלא ישחיתם, כל שכן שהשגחתו הטובה על הישרים שהולכים בדרך המלך לא יטו ממנה ימים ושמאל, והוא הדרך אשר הורנו משה נביאנו בתורתו, כמו שאמר לו יתרו: והודעת להם את הדרך ילכו בה<sup style="color: gray;">1195</sup>, ועל זה נתגלגל הנה זה הפסוק: אשרי תמימי דרך ההולכים בתורת ה'<sup style="color: gray;">1196</sup>.
ד) ויש ראשונים שכתבו שמוסיפים לפני תהלה לדוד מספר רב של פסוקים המתחילים כולם במילה אשרי, ובראשם אשרי תמימי דרך וגו'<sup style="color: gray;">1197</sup>, ויש מהם שכללו בהם אף פסוק שאינו מתחיל באשרי, אך אשרי נמצא באמצעו<sup style="color: gray;">1198</sup>. ויש מהראשונים שכתבו שאין לומר פסוקים הרבה, שתיקנו - לדעתם שאמירת אשרי היא תקנה<sup style="color: gray;">1199</sup> - לומר אשרי יושבי ביתך בלבד, משום שמשם למדו על השהייה קודם התפילה<sup style="color: gray;">1200</sup>. וכתבו אחרונים שמכל מקום אלה שאומרים אף אשרי העם, הוא משום שהוא סמוך לתהלה לדוד<sup style="color: gray;">1201</sup>, ואין הקפידא אלא שלא לומר פסוקי אשרי נוסף על אלו<sup style="color: gray;">1202</sup>.
ויש מהאחרונים שנהג שלא להוסיף כלל בפסוד"ז פסוקים לפני תהלה לדוד, כי מאחר שלא נתקן אלא כדי שישהה שעה אחת קודם שיתפלל, אינו שייך אלא קודם תפלת מנחה<sup style="color: gray;">1203</sup>.
אמירת פסוקי אשרי, יש מהראשונים ואחרונים שנראה מדבריהם שהיא תקנה<sup style="color: gray;">1204</sup>. ויש מהראשונים ואחרונים שנראה מדבריהם שהוא מנהג*<sup style="color: gray;">1205</sup>.
אם מוסיפים פסוקי אשרי לפני תהלה לדוד הנאמר לאחר נפילת-אפים*, ע"ע תפלה. אם מוסיפים פסוקי אשרי לפני תהלה לדוד הנאמר לפני תפלת העמידה של מנחה*, ע"ע.
<h4>ואנחנו נברך</h4>
לאחר תהלה לדוד<sup style="color: gray;">1206</sup>, נחלקו גאונים וראשונים כיצד ממשיכים:
א) יש גאונים וראשונים שכתבו שממשיכים: הללויה הללי נפשי את ה'<sup style="color: gray;">1207</sup>.
ב) ויש גאונים וראשונים שכתבו שמוסיפים לפני מזמור זה: ואנחנו נברך יה מעתה ועד עולם הללויה<sup style="color: gray;">1208</sup>, וכן המנהג<sup style="color: gray;">1209</sup>. וכתבו גאונים וראשונים הטעם שכל הפרשות עד כל הנשמה תהלל יה, יש בסוף הפרק הללויה ובראש הפרק הללויה<sup style="color: gray;">1210</sup>, ולכן מוסיפים ואנחנו נברך יה, לשלשל הללויה אחר הללויה<sup style="color: gray;">1211</sup>, או משום שכל המזמורים עד סוף תהלים מסתיימים בהללויה, ולכן קראו דוד תהלים<sup style="color: gray;">1212</sup>, וכדי שיהיה גם בסוף הפרק של תהלה לדוד הללויה, ולא יטעו בו<sup style="color: gray;">1213</sup>. ויש מהראשונים מפרשים הטעם מפני שאמרו כל האומר תהלה לדוד בכל יום מובטח לו שהוא בן עולם הבא<sup style="color: gray;">1214</sup>, לכך אחר שאמרנו תהלה לדוד אנו אומרים: ואנחנו נברך יה מעתה ועד עולם, כלומר שנזכה לאומרו לעולם הבא<sup style="color: gray;">1215</sup>. ויש מהראשונים מפרשים הטעם, כדי לסיים את אשרי - תהלה לדוד<sup style="color: gray;">1216</sup> - שהוא מזמור החביב, בשבח של הללויה<sup style="color: gray;">1217</sup>. ויש מהראשונים ואחרונים שכתבו שטעות היא לומר פסוק זה, שלא אמרו דוד<sup style="color: gray;">1218</sup> - ואחר שהמשורר לא החתים המזמור בהללויה למה נחתום בו אנחנו<sup style="color: gray;">1219</sup> - ועוד, שמצינו שאמרו חכמים: כל פרשה שהיתה חביבה על דוד פותח באשרי וחותם באשרי<sup style="color: gray;">1220</sup>, אף כאן אנו יכולים לומר טעם זה, שפתח בו בתהילה: תהלה לדוד<sup style="color: gray;">1221</sup>, וסיים בתהילה: תהלת ה'<sup style="color: gray;">1222</sup>, ואין ראוי להוסיף יותר<sup style="color: gray;">1223</sup>. ועוד, אין ראוי לסיים בהללויה, לפי שחמשה מזמורים סמוכים אחריו שפותחים בהללויה וחותמים בהללויה<sup style="color: gray;">1224</sup>, הם עשר פעמים הללויה כנגד עשרה הלולים שאמר דוד בספר תהלים<sup style="color: gray;">1225</sup>, ואם מסיימים תהלה לדוד בהללויה, יהיה יותר<sup style="color: gray;">1226</sup>.
ג) ויש ראשונים שכתבו שמוסיפים לפני ואנחנו נברך<sup style="color: gray;">1227</sup> וגו', את הפסוק הקודם לו: לא המתים יהללו יה ולא כל יֹרדי דוּמָה<sup style="color: gray;">1228</sup>. יש מהראשונים מפרשים הטעם, שלא יראה כמוציא עצמו מכלל, - שאם אינו אומר אלא ואנחנו נברך וגו' בלבד<sup style="color: gray;">1229</sup>, יכול להידמות כאומר - אלה ברכב ואלה בסוסים ואנחנו - דהיינו, ואילו אנחנו<sup style="color: gray;">1230</sup> - בשם ה' אלהינו נזכיר<sup style="color: gray;">1231</sup>, וכן בדוד: אתה בא אלי בחרב ובַחנית ואנכי - דהיינו, ואילו אנכי<sup style="color: gray;">1232</sup> - בָא אליך בשם ה' צבאות<sup style="color: gray;">1233</sup>. ויש מהראשונים מפרשים הטעם, לפי שאמר תהלת ה' ידבר פי ויברך וגו', בא לומר אבל לא לרשעים יהללויה אבל אנחנו נברך יה<sup style="color: gray;">1234</sup>. ויש מהראשונים מפרשים הטעם, לפי שאמרו במדרש: אין תפלתם של ערלים נכנסת לפני הקב"ה, שנאמר: לא המתים יהללו יה, אבל ישראל שהם נימולים, תפילתם נכנסת לפני הקב"ה, שנאמר: ואנחנו נברך יה וגו'<sup style="color: gray;">1235</sup>, ומפני התפילה - ללמד שהיא נכנסת לפני הקב"ה - אנו אומרים אותו, אע"פ שלא כתוב הללויה בתהלה לדוד<sup style="color: gray;">1236</sup>.
אמירת ואנחנו נברך, מדברי ראשונים ואחרונים נראה שהיא מנהג*<sup style="color: gray;">1237</sup>, ויש מהאחרונים שנראה מדבריהם שהיא תקנה<sup style="color: gray;">1238</sup>.
יש מהאחרונים שכתבו שלטעם שיש לשלשל הללויה<sup style="color: gray;">1239</sup>, מבואר שיאמרו יחד הללויה של סוף כל מזמור והללויה של תחילת המזמור הבא<sup style="color: gray;">1240</sup>, ושיש הנוהגים כן<sup style="color: gray;">1241</sup>, והטעם ע"פ הקבלה<sup style="color: gray;">1242</sup>.
אם מוסיפים ואנחנו נברך - או גם: לא המתים וגו' - לפני תהלה לדוד הנאמר לאחר נפילת-אפים*, ע"ע תפלה. אם מוסיפים כן לפני תהלה לדוד הנאמר לפני תפלת העמידה של מנחה*, ע"ע.
<h4>כפילת כל הנשמה</h4>
ראשונים ואחרונים כתבו שנוהגים לכפול את הפסוק כל הנשמה תהלל יה הללויה<sup style="color: gray;">1243</sup>, וכן המנהג ברוב קהילות ישראל<sup style="color: gray;">1244</sup>. טעם המנהג כתבו ראשונים, שאמר ר' יוסי: יהא חלקי מגומרי הלל* בכל יום<sup style="color: gray;">1245</sup>, והיינו המסיימים ספר תהלים<sup style="color: gray;">1246</sup> - לדעה הסוברת שאלו פסוד"ז שנתבאר בתלמוד שהם ההלל עליו דיבר ר' יוסי<sup style="color: gray;">1247</sup> - וכשכופלו שני פעמים ידוע שהוא אחרון ונראה כמסיים הספר<sup style="color: gray;">1248</sup>, ונגמרו המזמורים של סוף תהלים<sup style="color: gray;">1249</sup> ופסוד"ז<sup style="color: gray;">1250</sup>, שכן מנהג בני אדם כשגומרים ומפסיקים מלקרות, שונים וכופלים מקרא אחרון, זהו סימן למפסיק קריאתו<sup style="color: gray;">1251</sup>, ואם אינו כופלו שני פעמים אינו נראה כמסיים<sup style="color: gray;">1252</sup>, אלא נראה כאילו יש אחריו פסוקים הרבה<sup style="color: gray;">1253</sup>. ויש מהאחרונים שכתבו שלא נכון לכפול אותו, שכן כתבו ראשונים שיש במזמור זה י"ג הילולים רמז לי"ג מידות בהם מנהיג האל יתברך את העולם<sup style="color: gray;">1254</sup>, ואם יכפול הפסוק יהיה במזמור ט"ו הילולים, ותפסד הכוונה שנאמרה בו<sup style="color: gray;">1255</sup>. ועוד, שאם כופלים הפסוק, נראה שכבר סיימנו, - ולנוהגים לומר עוד חלקים מהמקרא לאחר כל הנשמה<sup style="color: gray;">1256</sup> - אינו כן, ולכן אין לכפול כל הנשמה, לומר שאין זה סוף השבח<sup style="color: gray;">1257</sup>. וכן יש גאונים ראשונים ואחרונים הסוברים שאין כופלים הפסוק<sup style="color: gray;">1258</sup>, וכן המנהג בקצת קהילות ישראל<sup style="color: gray;">1259</sup>.
<h4>כפילת הפסוק האחרון בכל מזמור</h4>
כתבו ראשונים שיש שנהגו לכפול הפסוק האחרון מכל מזמור בפסוד"ז<sup style="color: gray;">1260</sup> ובאשרי יושבי - תהלה לדוד<sup style="color: gray;">1261</sup> - כופלים ב' פסוקים אחרונים<sup style="color: gray;">1262</sup>. ויש מהראשונים שכתבו שטעות הוא, שאין לכפול אלא הפסוק האחרון שבסוף כל המזמורים בלבד<sup style="color: gray;">1263</sup>, שהוא כל הנשמה תהלל יה<sup style="color: gray;">1264</sup>, להודיע שנגמרו המזמורים של סוף התהלים<sup style="color: gray;">1265</sup>. ואין מנהג זה נהוג בימינו<sup style="color: gray;">1266</sup>.
יש מהראשונים שכתבו שלאחר כל הנשמה אומר ישתבח<sup style="color: gray;">1267</sup>, ואינו מוסיף דבר<sup style="color: gray;">1268</sup>, וגאונים וראשונים כתבו שמוסיפים לומר חלקים נוספים מהמקרא<sup style="color: gray;">1269</sup>.
<h4>ברוך ה' לעולם</h4>
לאחר כל הנשמה תהלל יה<sup style="color: gray;">1270</sup>, יש מהגאונים שכתבו שאומרים: ויברך דויד וגו'<sup style="color: gray;">1271</sup>. ויש גאונים שכתבו שמוסיפים לומר ברוך ה' לעולם וגו'<sup style="color: gray;">1272</sup>, וכן כתבו הראשונים<sup style="color: gray;">1273</sup>. ומספר מנהגים בדבר:
א) יש גאונים וראשונים שכתבו שאומרים רק: ברוך ה' לעולם אמן ואמן<sup style="color: gray;">1274</sup>.
ב) ויש ראשונים שכתבו שמוסיפים לפסוק זה - את המשפט - ימלוך ה' לעולם אמן ואמן<sup style="color: gray;">1275</sup>, ויש הנוהגים כן בימינו<sup style="color: gray;">1276</sup>. טעם האמירה, כתבו אחרונים, לומר שאע"פ שהשלמנו לשבחו ולברכו יתברך, עם כל זאת: ברוך ה' לעולם וכו', כי הוא מבורך, ואין הפסק לברכותיו ושבחיו יתברך ומלכותו, כי ימלוך ה' לעולם אמן ואמן<sup style="color: gray;">1277</sup>.
ג) והרבה ראשונים כתבו שאומרים הפסוק הראשון, ומוסיפים לו: ברוך ה' מציון שֹכן ירושלם הללויה<sup style="color: gray;">1278</sup>, ברוך ה' אלהים אלהי ישראל עֹשֵׂה נפלאות לבדו, וברוך שם כבודו לעולם וימלא כבודו את כל הארץ אמן ואמן<sup style="color: gray;">1279</sup>, ויש הנוהגים כן בימינו<sup style="color: gray;">1280</sup>. בטעם האמירה, יש מהראשונים סוברים לפי שכל ספר מחמשת ספרי תהלים מסיים בברוך, לכן נהגו לומר ברוך אחר השבחות בבוקר ובערב<sup style="color: gray;">1281</sup> - בברכת יראו עינינו<sup style="color: gray;">1282</sup> - ויש מהראשונים סוברים שנהגו לומר חתימות ספרי תהלים, משום גומרי הלל - שבאלו הפסוקים שהם סוף ספרי תהלים<sup style="color: gray;">1283</sup>, כאילו אמרנו כל ספר תהלים<sup style="color: gray;">1284</sup> - ותמהו מדוע אומרים ברוך ה' מציון, שאינו סוף חומש, ומשמיטים ברוך ה' אלהי ישראל מהעולם ועד העולם אמן ואמן<sup style="color: gray;">1285</sup> שהוא סוף הספר הראשון של תהלים, וכתבו ששמא נתחלף בפי האחרונים<sup style="color: gray;">1286</sup>. ויש מהאחרונים שנתנו טעם למה תקנו פסוקים אלו על סדר זה, כי יש רמז בפסוקים אלו על ברכו וקריאת שמע ותפלת שמנה-עשרה*. כי בפסוק ברוך ה' לעולם יש בו ה' תיבות, כנגד זה תקנו ברוך ה' המבורך לעולם ועד. ברוך ה' מציון יש בו שש תיבות, כנגד שמע ישראל וברוך שם כבוד מלכותו לעולם ועד, שבכל אחד יש שש תיבות. ובשני פסוקים האחרים יש בהן י"ט תיבות, כנגד י"ח ברכות וברכת המינים<sup style="color: gray;">1287</sup>. ויש מהאחרונים שכתבו שהטעם הוא לפי שאומרים פסוקים הללו לפני שמפסיקים בפסוד"ז - לסוברים כן<sup style="color: gray;">1288</sup> - וברוב פעמים מפסיקים שם<sup style="color: gray;">1289</sup>. ויש מהאחרונים שכתבו שהטעם הוא כדי שיהיו רגילים ושגורים לכל לאומרם כשיצטרך מפני הפסק<sup style="color: gray;">1290</sup>.
פסוקים אלה, נראה מדברי אחרונים שאמירתם היא תקנה<sup style="color: gray;">1291</sup>.
<h4>ויברך דויד</h4>
לאחר פסוקי ברוך ה' לעולם<sup style="color: gray;">1292</sup> - לנוהגים לאומרם<sup style="color: gray;">1293</sup>, ולאחר כל הנשמה תהלל יה<sup style="color: gray;">1294</sup>, לדעת הגאונים שאין אומרים אותם<sup style="color: gray;">1295</sup> - כתבו ראשונים שאומרים: ויברך דויד וגו' עד לשם תפארתך<sup style="color: gray;">1296</sup>, וכן המנהג<sup style="color: gray;">1297</sup>. ויש מהגאונים סוברים שאין אומרים אלא את הפסוק האחרון: ועתה אלהינו מודים אנחנו לך ומהללים לשם תפארתך<sup style="color: gray;">1298</sup>.
לדעה שאומרים מויברך דויד עד לשם תפארתך<sup style="color: gray;">1299</sup>, נתנו ראשונים ואחרונים מספר טעמים לאמירה: א) כיון שהתחילו בפסוקי ברכה - ברוך ה' לעולם וגו' - אומר ויברך דויד<sup style="color: gray;">1300</sup>. ב) לפי שכל אותם ט"ו לשונות של שבח הסדורים בברכת ישתבח<sup style="color: gray;">1301</sup> דורש במכילתין<sup style="color: gray;">1302</sup> מתוך שירת הים ומתוך פסוקי ויברך דויד<sup style="color: gray;">1303</sup>. ג) שיש בפסוקים הללו ברכה, והם שבח דוד שתיקנם כשהתנדבו לבנין הבית<sup style="color: gray;">1304</sup>.
פסוקים אלה, נראה מדברי ראשונים ואחרונים שאמירתם היא מנהג*<sup style="color: gray;">1305</sup>.
<h4>אתה הוא ה' לבדך</h4>
יש גאונים וראשונים שכתבו שלאחר שם תפארתך אומרים ישתבח<sup style="color: gray;">1306</sup>, שכל יסודו של ישתבח אחר ענין זה שלך ה' הגדולה והגבורה, וכופל הענין היטב: ישתבח שמך כי לך נאה שיר ושבחה עוז וממשלה שאמרנו לפניך<sup style="color: gray;">1307</sup>. וכתבו ראשונים שכן נהגו בתחילה<sup style="color: gray;">1308</sup> - באשכנז - ולאחר מכן הנהיגו להמשיך<sup style="color: gray;">1309</sup> בפרשה שבעזרא<sup style="color: gray;">1310</sup>: אתה הוא ה' לבדך<sup style="color: gray;">1311</sup> עד במים עזים<sup style="color: gray;">1312</sup>, וכן המנהג<sup style="color: gray;">1313</sup>. וכתבו אחרונים שהם פסוקים מתיקון עזרא ובית דינו שתיקנו להלל לפני המקום<sup style="color: gray;">1314</sup>, והם דברי שבח הלויים ונזכר בהם חסדי המקום עלינו וניסי מצרים והים<sup style="color: gray;">1315</sup>. ולנוהגים לומר רק הפסוק ויברכו שם כבודך ומרומם על כל ברכה ותהלה<sup style="color: gray;">1316</sup>, כתבו אחרונים טעם האמירה, לומר שאע"פ שקראנו הזמירות וגם ויברך דויד, עם כל זה אין תכלית לשבחו ולהלולו יתברך, כי הוא מרומם על כל ברכה ותהילה<sup style="color: gray;">1317</sup>.
בגודל הפרשה הנאמרת, נחלקו ראשונים ואחרונים: א) יש שכתבו שאומרים מאתה הוא ה' לבדך<sup style="color: gray;">1318</sup> עד במים עזים<sup style="color: gray;">1319</sup>. ב) ויש שכתבו - שמקדימים חצי פסוק, ומתחילים - ויברכו שם כבודך ומרומם על כל ברכה ותהלה<sup style="color: gray;">1320</sup>, ואין בו איסור משום כל פסוק שלא פסקו משה אף אנו איננו פוסקים אותו<sup style="color: gray;">1321</sup>, שהיכן שיש נגינה מפסקת, מותר<sup style="color: gray;">1322</sup>. ויש מהאחרונים שכתבו שאין להתחיל משם, שאין להתחיל מאמצע פסוק<sup style="color: gray;">1323</sup>, ועוד, שאינו נקשר יפה עם הענין שלמעלה<sup style="color: gray;">1324</sup>. ג) ויש שכתבו שאומרים רק את הפסוק: אתה הוא ה' לבדך וגו' וצבא השמים לך משתחוים<sup style="color: gray;">1325</sup>. ד) ויש שכתבו שאומרים רק - את חצי הפסוק - ויברכו שם כבודך וגו'<sup style="color: gray;">1326</sup>.
אף בימינו נחלקו המנהגים: יש נוהגים לומר מויברכו שם כבודך<sup style="color: gray;">1327</sup> עד במים עזים<sup style="color: gray;">1328</sup>. ויש נוהגים לומר מאתה הוא ה' לבדך<sup style="color: gray;">1329</sup> עד במים עזים<sup style="color: gray;">1330</sup>. ויש נוהגים לומר רק את חצי הפסוק: ויברכו שם כבודך ומרומם על כל ברכה ותהלה<sup style="color: gray;">1331</sup>. ויש נוהגים לומר מויברכו שם כבודך עד וצבא השמים לך משתחוים<sup style="color: gray;">1332</sup>.
<h4>שירת הים</h4>
בירושלמי שנינו: ויאמרו לאמר<sup style="color: gray;">1333</sup>, מה תלמוד לומר: לאמר, לאמור לדורות<sup style="color: gray;">1334</sup>, וביארו ראשונים ואחרונים דהיינו להנהיג שיאמרו שירה זו<sup style="color: gray;">1335</sup> תמיד בכל יום<sup style="color: gray;">1336</sup>, וכן אמרו בזוהר שהאומר שירה זו בכל יום ומכוין בה זוכה לאומרה לעתיד לבוא<sup style="color: gray;">1337</sup>. בחיוב אמירת השירה נחלקו ראשונים: שכתבו שתקנת רבותינו היא לאומרה<sup style="color: gray;">1338</sup>, ואין לו זכר בכל התלמוד<sup style="color: gray;">1339</sup>, ומנהג אבותינו תורה היא<sup style="color: gray;">1340</sup>. ויש שכתבו בסתם שהיא תקנה<sup style="color: gray;">1341</sup>. ויש שכתבו בסתם שהיא מנהג<sup style="color: gray;">1342</sup>. ויש שנראה שהסתפקו אם היא תקנה או מנהג<sup style="color: gray;">1343</sup>. ויש מהאחרונים שכתבו שהיא תקנת אנשי כנסת הגדולה<sup style="color: gray;">1344</sup>.
כתבו גאונים שבשתי הישיבות ובבית רבינו אין רגילים לומר שירת הים, אלא לאחר שחותם פסוד"ז פורס על שמע, ובשאר בתי כנסיות אומרים ויושע<sup style="color: gray;">1345</sup> וכל השירה בשבתות ובכל המועדים וביום הכפורים, ואין ממחים בהם<sup style="color: gray;">1346</sup>. ויש מהגאונים שהביאו בסתם, שיש נוהגים לאומרו, ושאמירתו יפה, אבל אין בה הכרח<sup style="color: gray;">1347</sup>. ויש מהגאונים וראשונים שהשמיטוהו כליל<sup style="color: gray;">1348</sup>. וראשונים כתבו שיש מקומות שנהגו בהן לקרות בכל יום שירת הים<sup style="color: gray;">1349</sup>, ויש מקומות שקורין שירת האזינו<sup style="color: gray;">1350</sup>, ויש יחידים שקורין שתי השירות<sup style="color: gray;">1351</sup>, ויש ראשונים שכתבו שהתפשטה אמירתה בכל גבול ישראל<sup style="color: gray;">1352</sup>. וכתבו ראשונים שבתחילה לא נהגו לאומרה - באשכנז - ולאחר מכן הנהיגו לאומרה<sup style="color: gray;">1353</sup>.
בטעם האמירה נחלקו ראשונים: א) יש אומרים הטעם, לתת שבח למפליא פלאות על מפלת אויבינו<sup style="color: gray;">1354</sup>. ב) ויש אומרים הטעם, כדי להזכיר ניסים ונפלאות שעשה עימנו בעבור שמו הגדול<sup style="color: gray;">1355</sup>. ג) ויש אומרים הטעם, זכר ליציאת מצרים<sup style="color: gray;">1356</sup>, שצריך להזכיר שבח הגאולה הראשונה<sup style="color: gray;">1357</sup>, כפי שכתוב: למען תזכר את יום צאתך מארץ מצרים כל ימי חייך<sup style="color: gray;">1358</sup>, ובמהלל נכבד כזה ראוי להזכירו<sup style="color: gray;">1359</sup>, ועוד, שכיון שהזכיר - באתה הוא ה' לבדך<sup style="color: gray;">1360</sup> - קריעת ים סוף וטביעת מצרים, גומר שירה שאמר משה ובני ישראל על זאת<sup style="color: gray;">1361</sup>. ד) ויש אומרים הטעם, לפי שיש בה מויהי באשמרת הבקר<sup style="color: gray;">1362</sup> י"ח פעמים שם-המפורש*, שעולים ע"ב אותיות כנגד ע"ב שמות<sup style="color: gray;">1363</sup>, או כנגד שם בן ע"ב<sup style="color: gray;">1364</sup>. ה) ויש אומרים הטעם, לפי שכל אותם ט"ו לשונות של שבח הסדורים בברכת ישתבח<sup style="color: gray;">1365</sup> דורש במכילתין<sup style="color: gray;">1366</sup> מתוך שירת הים ומתוך פסוקי ויברך דויד<sup style="color: gray;">1367</sup>.
במקום אמירתו נחלקו גאונים וראשונים: א) יש מהגאונים והראשונים שכתבו שמקום אמירתו לאחר חתימת פסוד"ז<sup style="color: gray;">1368</sup>, בין ישתבח לקדיש<sup style="color: gray;">1369</sup>. ב) ויש מהראשונים שכתבו שמקום אמירתו לפני ישתבח<sup style="color: gray;">1370</sup>, ששירת הים תוקנה לומר עם פסוד"ז, ויש לברך את שמו לפניהם ולאחריהם<sup style="color: gray;">1371</sup>.
בימינו נהגו לומר השירה בכל יום לפני ישתבח<sup style="color: gray;">1372</sup>. ויש שנהגו לאומרו לאחר ישתבח<sup style="color: gray;">1373</sup>. במקצת קהילות ישראל היה נהוג לומר בחול את שירת הים לפני ישתבח, ובשבת לאחריה<sup style="color: gray;">1374</sup>.
שירת הים, אם נאמרת בתשעה-באב*, נחלקו ראשונים ואחרונים: ראשונים כתבו שמדלגים עליה בתשעה באב<sup style="color: gray;">1375</sup>, או שיש מקומות שמדלגים עליה בתשעה באב<sup style="color: gray;">1376</sup>, שאין לאומרה משום אבל<sup style="color: gray;">1377</sup>, או משום שהם דברי תורה, האסורים בתשעה באב<sup style="color: gray;">1378</sup>. ויש מהאחרונים שכתבו שבתשעה באב נוהגים לומר במקומה שירת האזינו<sup style="color: gray;">1379</sup>. ויש מהאחרונים שכתבו שאף בתשעה באב נוהגים לומר שירת הים<sup style="color: gray;">1380</sup>. בימינו יש שנהגו לומר בתשעה באב את שירת הים<sup style="color: gray;">1381</sup>, ויש שנהגו לומר במקומה שירת האזינו<sup style="color: gray;">1382</sup>.
יש מהראשונים שכתבו שאפילו במקומות שנהגו לומר שירת הים בכל יום, אין היחיד אומרה<sup style="color: gray;">1383</sup>.
אמירת שירה זו, כתבו גאונים ראשונים ואחרונים שמתחילה בויושע ה'<sup style="color: gray;">1384</sup>, שמשם עיקר הנס<sup style="color: gray;">1385</sup>, וכן המנהג<sup style="color: gray;">1386</sup>. ויש נוהגים להתחילה בפסוק: ובני ישראל הלכו ביבשה וגו'<sup style="color: gray;">1387</sup>. ובסיומה נחלקו גאונים וראשונים ואחרונים: גאונים כתבו שמסתיימת בכי אני ה' רֹפאֶך<sup style="color: gray;">1388</sup>, וראשונים ואחרונים כתבו שמסתיימת בה' ימלך לעולם ועד<sup style="color: gray;">1389</sup>, ויש מהאחרונים שכתבו שמסתיימת בכי בא וגו' בתוך הים<sup style="color: gray;">1390</sup>, וכן המנהג<sup style="color: gray;">1391</sup>. ויש הנוהגים לסיימה בכי אני ה' רפאך<sup style="color: gray;">1392</sup>, ואחרונים נתנו לזה טעם, להזכיר גם מה ששרה מרים הנביאה, לעורר זכותה והנשים צדקניות שעימה<sup style="color: gray;">1393</sup>. ויש נוהגים לסיים שם רק בשבת בשלח ובשביעי של פסח<sup style="color: gray;">1394</sup>. ויש הנוהגים לסיימה בה' ימלך לעולם ועד<sup style="color: gray;">1395</sup>.
יש מהאחרונים שתלו המחלוקת בסיום האמירה, במחלוקת הראשונים בפירוש התורה, אם השירה מסתיימת בה' ימלך לעולם ועד<sup style="color: gray;">1396</sup>, יש לסיים האמירה שם<sup style="color: gray;">1397</sup>, ואם מסתיימת בכי בא וגו'<sup style="color: gray;">1398</sup>, יש לסיים האמירה שם<sup style="color: gray;">1399</sup>. ויש מהאחרונים שכתבו שאף לדעה שכי בא הוא חלק מהשירה, לא תיקנוהו בתפילה, והראיה, שהרי כופלים ה' ימלך לעולם ועד - לסוברים כן<sup style="color: gray;">1400</sup> - כמו שכופלים כל הנשמה תהלל - לסוברים כן<sup style="color: gray;">1401</sup> - מפני שהוא סיום פסוד"ז<sup style="color: gray;">1402</sup>. וכתבו אחרונים שלמרות שכתיבת השירה בספר תורה מסתיימת בכי בא<sup style="color: gray;">1403</sup>, מכל מקום יש לתת טעם לסיום האמירה בה' ימלך לעולם ועד, שרצו לסיים בתשועת ה'<sup style="color: gray;">1404</sup>. ויש מהאחרונים שכתבו שגם לאומרים כי בא וגו', השירה מסתיימת בה' ימלך לעולם ועד, והפסוק הנוסף הוא הוספה בלבד, כדרך שמוסיפים שאר פסוקים שלא מן השירה<sup style="color: gray;">1405</sup>.
<h4>כפילת ה' ימלוך</h4>
ראשונים ואחרונים כתבו שכופלים את הפסוק ה' ימלך לעולם ועד<sup style="color: gray;">1406</sup>, וכן המנהג<sup style="color: gray;">1407</sup>. ויש מהראשונים שכתבו שאין לכופלו<sup style="color: gray;">1408</sup>, ויש הנוהגים כן<sup style="color: gray;">1409</sup>.
מספר טעמים לכפילת הפסוק: א) לדעה שאמירת שירת הים מסתיימת בה' ימלך לעולם ועד<sup style="color: gray;">1410</sup>, כתבו ראשונים שכופלים ה' ימלך לעולם ועד, מפני שהוא סוף השירה<sup style="color: gray;">1411</sup>, להודיע שהפסוקים שאנו אומרים אחריה אינם מהשירה<sup style="color: gray;">1412</sup>, ואם לא היו כופלין אותו לא היה נראה כי הוא סוף השירה<sup style="color: gray;">1413</sup>. ב) לדעה שטעם אמירת שירת הים משום י"ח פעמים שמופיע בה השם המפורש<sup style="color: gray;">1414</sup>, משום שחסר ארבע שמות שיש מן ויהי באשמרת עד תחילת השירה, לכך כופל ה' ימלוך<sup style="color: gray;">1415</sup>, שאין בפסוקים האחרים אלא שלש שמות בלבד, והשם הנוסף - שיש במילים: ביום ההוא יהיה ה' אחד ושמו אחד<sup style="color: gray;">1416</sup> - לא לשום חשבון הוא בא<sup style="color: gray;">1417</sup> אלא לומר לך: ביום ההוא יהיה ה' אחד ושמו אחד<sup style="color: gray;">1418</sup>. ויש שכתבו להיפך, שלדעה זו אין לכפול ה' ימלוך, שאם יכפול אותו יוסיפו שם אחד ויהיו י"ט, וכל המוסיף גורע<sup style="color: gray;">1419</sup>. ג) כדי שיחד עם פסוקי כי לה' המלוכה, יאמרו מלכות ה' חמש פעמים, כנגד ארבע מלכויות וגוג שהראה מלכותו עליהם<sup style="color: gray;">1420</sup>. ד) לדעה שאמירת שירת הים מסתיימת בכי בא וגו'<sup style="color: gray;">1421</sup>, כופלים ה' ימלך לעולם ועד, כמו אמן אמן<sup style="color: gray;">1422</sup>.
<h4>תרגום ה' ימלוך</h4>
בכפילת ה' ימלך לעולם ועד<sup style="color: gray;">1423</sup> כתבו ראשונים שאין לחוש לאיסור משום אמירת שמע שמע<sup style="color: gray;">1424</sup>, שחוששים שמכוין לשתי רשויות, שכיון שמנהג אבות הוא מכמה דורות, מוכח הדבר שלא לכוונת שתי רשויות הוא<sup style="color: gray;">1425</sup>. ואחרונים כתבו שמטעם זה יש שנהגו לאומרו פעם אחת בלשון הקודש ופעם אחת בלשון תרגום*<sup style="color: gray;">1426</sup>. ויש אחרונים שכתבו שיש לומר פסוק זה שתי פעמים בלשון הקודש ובפעם שלישית בלשון תרגום - אונקלוס - ה' מלכותיה קאים וכו'<sup style="color: gray;">1427</sup>, והטעם כדי להבדיל בין השירה - שלדעתם מסתיימת בה' ימלך לעולם ועד<sup style="color: gray;">1428</sup> - ובין הפסוקים הנוספים<sup style="color: gray;">1429</sup>. ויש מהאחרונים שכתבו שאין לתרגמו<sup style="color: gray;">1430</sup>. בימינו נחלקו המנהגים: יש הנוהגים לתרגמו<sup style="color: gray;">1431</sup>, ויש שאינם נוהגים לתרגמו<sup style="color: gray;">1432</sup>.
<h4>כי לה' המלוכה</h4>
לאחר שירת הים כתבו ראשונים ואחרונים שמוסיפים פסוקי מלכות<sup style="color: gray;">1433</sup>: כי לה' המלוכה ומֹשל בגוים<sup style="color: gray;">1434</sup>. ועלו מושִׁעים בהר ציון לשפֹּט את הר עֵשָׂו והיתה לה' המלוכה<sup style="color: gray;">1435</sup>. והיה ה' למלך על כל הארץ ביום ההוא יהיה ה' אחד ושמו אחד<sup style="color: gray;">1436</sup>, וכן המנהג<sup style="color: gray;">1437</sup>. ויש הנוהגים להוסיף לפני הפסוקים הללו: ה' מלך ה' מלך ה' ימלוך לעולם ועד<sup style="color: gray;">1438</sup>.
לסוברים ששירת הים היא תקנת אנשי כנסת הגדולה<sup style="color: gray;">1439</sup>, כתבו אחרונים שאמירת פסוקי כי לה' המלוכה, אף היא תקנת אנשי כנסת הגדולה<sup style="color: gray;">1440</sup>.
מספר טעמים לאמירת הפסוקים: א) לסיים בפסוקי מלכות של שבח, שכמו שמלך ומושל על מצרים, כן ימלוך על כל הגוים, ויהיה ה' אחד ושמו אחד, שהכל יקראוהו בכתיבתו<sup style="color: gray;">1441</sup>. ב) לדעה שטעם אמירת שירת הים משום י"ח פעמים שמופיע בה השם המפורש<sup style="color: gray;">1442</sup>, שמשום שאין י"ח פעמים אלא מויהי באשמרת הבקר<sup style="color: gray;">1443</sup>, ואנו נוהגים להתחיל שירת הים מן התשועה - ויושע ה'<sup style="color: gray;">1444</sup> - נהגו לומר אחר תשלום השירה כי לה' המלוכה, להשלים השמות החסרים<sup style="color: gray;">1445</sup>. ג) שנזכר בהם היחוד לעתיד<sup style="color: gray;">1446</sup>.
<h4>שמע ישראל</h4>
יש ראשונים ואחרונים שכתבו שמוסיפים לאחר הפסוקים הללו את הפסוק שמע ישראל ה' אלהינו ה' אחד<sup style="color: gray;">1447</sup>. ויש ראשונים ואחרונים שכתבו שאין להוסיפו<sup style="color: gray;">1448</sup>. למנהג שמוסיפים הפסוק, נתנו ראשונים ואחרונים מספר טעמים: א) יש חמישה חלונות ברקיע שתפילתן של ישראל עולה לפניו, וכנגדם מקבלים בכל יום עול מלכות שמים חמש פעמים באמירת שמע: אחד ברבון כל העולמים בקרבנות, ואחד סמוך לישתבח, ואחד קריאת שמע של שחרית, ואחד בערבית, ואחד לפני מטתו<sup style="color: gray;">1449</sup>. ב) בשבתות וימים טובים אנו מאחרים לבוא לבית-הכנסת* ואין אנו קוראים קריאת-שמע* בעונתה<sup style="color: gray;">1450</sup>, לפיכך אנו אומרים זה הפסוק בעונתו, ואף בחול נהגו לאומרו כדי לא לחלק ביניהם<sup style="color: gray;">1451</sup>. ג) כדי ליחד שמו - בארבעה פסוקים, שהם כנגד - ארבע העולמות<sup style="color: gray;">1452</sup>. לדעה שטעם אמירת שירת הים משום י"ח פעמים שמופיע בה השם המפורש<sup style="color: gray;">1453</sup>, יש ראשונים שכתבו שאין לומר פסוק זה, שמוסיף בשמות, וכל המוסיף גורע<sup style="color: gray;">1454</sup>, ויש ראשונים שכתבו שהשמות שבפסוק זה אינם מן המנין<sup style="color: gray;">1455</sup>.
לנוהגים לומר התוספת, הרבה ראשונים אחרונים שכתבו שהמנהג להוסיף לפני פסוק זה ולומר: ובתורתך כתוב לאמר<sup style="color: gray;">1456</sup>, כדרך שחותמים במלכויות בתפילת מוסף של ראש-השנה*<sup style="color: gray;">1457</sup>. ויש מהראשונים שכתבו שיש לומר הפסוק ללא תוספת זו<sup style="color: gray;">1458</sup>.
יש שכתבו שלאחר אמירת הפסוק אומרים: ברוך שם כבוד מלכותו לעולם ועד<sup style="color: gray;">1459</sup>. והפוסקים כתבו שאין לאומרו<sup style="color: gray;">1460</sup>.
בימינו, יש הנוהגים שלא לומר פסוק זה<sup style="color: gray;">1461</sup>, ויש הנוהגים לומר: ובתורתך כתוב לאמר: שמע ישראל וגו', ללא ברוך שם וכו'<sup style="color: gray;">1462</sup>.
<h4>רפאני ה' וארפא</h4>
יש נוהגים להוסיף בכל יום - מלבד תשעה-באב*<sup style="color: gray;">1463</sup> - לאחר שירת הים פסוקים מלוקטים המתחילים ברפאני ה' וארפא<sup style="color: gray;">1464</sup> - ונכלל בהם פסוקי המלכויות של כי לה' המלוכה וגו'<sup style="color: gray;">1465</sup> - המדברים בעניני הגאולה העתידה, ולפי שכתוב: כימי צאתך מארץ מצרים אראנו נפלאות<sup style="color: gray;">1466</sup>, לכן ראו להסמיך ענין גאולה העתידה לפרשת שירה שאמרו על הים<sup style="color: gray;">1467</sup>, ואומר אותם שליח הצבור<sup style="color: gray;">1468</sup> או הגדול שבצבור כשהוא עומד במקומו ואינו יורד לפני התיבה<sup style="color: gray;">1469</sup>. יש שכתבו שהמדקדקים אומרים עימו הפסוקים בלחש<sup style="color: gray;">1470</sup>, ויש שכתבו שהפסוק לישועתך קויתי ה'<sup style="color: gray;">1471</sup> ילחשו הצבור עימו, כדי לעורר הכוונה<sup style="color: gray;">1472</sup>.
בטעם שאין באמירת הפסוקים הללו משום הפסק, עי' לעיל: הפסק בהם<sup style="color: gray;">1473</sup>.
<h4>מלכותך ה' אלהינו</h4>
יש נוהגים להוסיף בכל יום לפני הברכה החותמת את פסוד"ז את הפסוק: יהי חסדך ה' עלינו כאשר יחלנו לך<sup style="color: gray;">1474</sup>, ולאחר מכן את הנוסח: מלכותך ה' אלהינו מלכות כל עולמים וממשלתך מלכנו בכל דור ודור, שאתה הוא אדיר בקדושה ולך נאה המלוכה המלך הקדוש<sup style="color: gray;">1475</sup>. ובקצת קהילות ישראל היה נהוג להוסיף נוסח זה, בשינויים, מייד לאחר שירת הים, הנאמרת למנהגם בחול לפני ישתבח ובשבת לאחריו<sup style="color: gray;">1476</sup>.
על הפיוטים* שיש המקדימים לישתבח, ע"ע פיוטים.
<h4>בבית אבל</h4>
כתבו ראשונים ואחרונים שבבית האבל אין אומרים - ביום חול<sup style="color: gray;">1477</sup> - התוספות שלפני ברוך שאמר<sup style="color: gray;">1478</sup>, ויש אחרונים שכתבו שהמנהג לאומרם<sup style="color: gray;">1479</sup>. וכן כתבו ראשונים שלא נכון בבית האבל לומר שירת הים<sup style="color: gray;">1480</sup> ושהמנהג שלא לאומרה<sup style="color: gray;">1481</sup>, שנאמר: ואם לא תשמעוה במסתרים תבכה נפשי מפני גֵוָה<sup style="color: gray;">1482</sup>, או משום שדרשו חכמים שבקשו מלאכי השרת לומר שירה, אמר להן הקב"ה: מעשי ידי טובעים בים ואתם אומרים שירה<sup style="color: gray;">1483</sup>. וכן יש אחרונים שכתבו שהמנהג שלא לאומרה בבית אבל<sup style="color: gray;">1484</sup>, ביום חול<sup style="color: gray;">1485</sup>. וביארו אחרונים שהוא דוקא לאלה שאינם נוהגים לאומרה בתשעה-באב*<sup style="color: gray;">1486</sup>, אבל לנוהגים לאומרה בתשעה באב יש לאומרה גם בבית האבל<sup style="color: gray;">1487</sup>, וכן יש אחרונים שכתבו שהמנהג לאומרה בבית אבל<sup style="color: gray;">1488</sup>.
<h3><b>הנכלל בהם בשבתות ומועדים</b></h3>
<h4>הנכלל בהם בשבתות</h4>
בשבת מוסיפים בפסוד"ז מזמורים<sup style="color: gray;">1489</sup> של שבח והלל<sup style="color: gray;">1490</sup>. יש מהראשונים שכתבו שהוא תקנה<sup style="color: gray;">1491</sup>. ויש שכתבו שהוא מנהג<sup style="color: gray;">1492</sup>, וכן כתבו האחרונים להלכה שהוא מנהג<sup style="color: gray;">1493</sup>. ויש מהם שכתבו שאינם חובה אלא רשות, ואם רצה אינו אומר כלל<sup style="color: gray;">1494</sup>.
בטעם התוספת נחלקו ראשונים: א) יש סוברים הטעם, לפי שאין בו ביטול מלאכה לעם<sup style="color: gray;">1495</sup>, שבשבת אין מלאכה<sup style="color: gray;">1496</sup> ויכול אדם לשהות בבית-הכנסת*<sup style="color: gray;">1497</sup>. ויש מהם שכתבו - לדעתם שהוספת המזמורים הינה תקנה<sup style="color: gray;">1498</sup> - שמזמור שיר ליום השבת<sup style="color: gray;">1499</sup> וה' מלך<sup style="color: gray;">1500</sup> נתקנו עבור השבת, ושאר המזמורים עיקר תקנתם היתה אף לחול, וכשראו שלא היו רוב הציבור מסוגלים לעמוד בתקנה זו מפני ביטול המלאכה, ביטלום בחול והניחום לשבת, והאומרן בחול תבוא עליו ברכה<sup style="color: gray;">1501</sup>. וראיה לדבר שעיקר תקנתם אף לחול, שמזמור שיר ליום השבת נאמר - בתהלים - סמוך ליֹשב בסתר<sup style="color: gray;">1502</sup>, והפרידו בין המזמורים ושמו את מזמור שיר ליום השבת בסוף התוספות, משום שהמזמורים לפני נתקנו אף לחול, ואם אף הם עיקר תקנתם לשבת, יאמרו המזמור במקומו<sup style="color: gray;">1503</sup>. ב) ויש סוברים הטעם שהמזמורים כולם מדברים או ממעשה בראשית שכולו בשבת, או ממתן תורה לפי שניתנה בשבת<sup style="color: gray;">1504</sup>, וביארו אחרונים שמטעם זה אין אומרים כולם כסדר שהם כתובים בתהלים, רק סמכו של מעשה בראשית יחד, ושל מתן תורה יחד<sup style="color: gray;">1505</sup>. ג) ויש סוברים הטעם לתוספת המזמורים, כדי להכיר בין שבת לחול ויתקיים הפסוק שאומר: ביני ובין בני ישראל אות הִוא לעֹלם<sup style="color: gray;">1506</sup>.
בדברי גאונים וראשונים מצינו מנהגים שונים בתוספות הללו<sup style="color: gray;">1507</sup>, והרבה ראשונים - למנהגם שכל פסוד"ז נאמרים לאחר ברוך שאמר<sup style="color: gray;">1508</sup> - כתבו שמוסיפים לאחר הודו: למנצח מזמור לדוד השמים מספרים<sup style="color: gray;">1509</sup>, לדוד בשנותו<sup style="color: gray;">1510</sup>, תפלה למשה<sup style="color: gray;">1511</sup>, יֹשב בסתר<sup style="color: gray;">1512</sup>, הללויה הללו את שם ה'<sup style="color: gray;">1513</sup>, הלל-הגדול*<sup style="color: gray;">1514</sup>, רננו צדיקים בה'<sup style="color: gray;">1515</sup>, מזמור שיר ליום השבת<sup style="color: gray;">1516</sup>, ה' מלך גאות לבש<sup style="color: gray;">1517</sup>, ויש הנוהגים כן בימינו<sup style="color: gray;">1518</sup>.
שני טעמים ניתנו לסדר זה: א) ראשונים כתבו - לדעתם, שמלבד מזמור שיר ליום השבת וה' מלך גאות לבש, ניתקנו המזמורים אף לאומרם בחול<sup style="color: gray;">1519</sup> - שמתחילים במזמור השמים מספרים כבוד אל<sup style="color: gray;">1520</sup>, שהוא מעשה כל יום שהשמים מספרים כבוד אל אע"פ שאין בהן לא דיבור ולא אמירה ולא קול, ומדברים כל העולם בשבח צורנו בניהוג השמש, כשרואים הכל שיוצא במזרח מן הרקיע ושוקע במערב<sup style="color: gray;">1521</sup>, והיה בדין לאומרו בכל יום לשבחו של ה', שכתוב בו: יום ליום יביע אומר<sup style="color: gray;">1522</sup>. וכן אומרים לדוד בשנותו<sup style="color: gray;">1523</sup>, שהיה דינו לאומרו בכל יום, שכתוב בו: אברכה את ה' בכל עת<sup style="color: gray;">1524</sup>. וכן אומרים תפילה למשה<sup style="color: gray;">1525</sup>, וראוי היה לאומרו בכל יום, שמדבר בתשובה ועלבון האדם שימיו כצל<sup style="color: gray;">1526</sup>, כדי שיתן לבו לשוב<sup style="color: gray;">1527</sup>. ואומרים יֹשב בסתר<sup style="color: gray;">1528</sup>, שהוא שיר של נגעים, שכתוב בו: ונגע לא יקרב באהלך<sup style="color: gray;">1529</sup>, ושיר של פגעים, שכתוב בו: יפול מצדך אלף<sup style="color: gray;">1530</sup>, כדי להגן על האדם האומרו מנגעים ופגעים<sup style="color: gray;">1531</sup>. ואומרים הללויה הללו את שם ה'<sup style="color: gray;">1532</sup>, שכתוב בו: שעמדים בבית ה'<sup style="color: gray;">1533</sup>, שכל העומדים בבית ה' יהללוהו<sup style="color: gray;">1534</sup>, דהיינו בכל יום<sup style="color: gray;">1535</sup>. ואומרים הלל הגדול<sup style="color: gray;">1536</sup>, שיש בו הודאות על בריאת עולם<sup style="color: gray;">1537</sup> ועל יציאת מצרים<sup style="color: gray;">1538</sup> ועל ביאת הארץ<sup style="color: gray;">1539</sup> ועל הפרנסה של כל יום<sup style="color: gray;">1540</sup>. ולפי שאמרנו הלל הגדול, אנו אומרים: רננו צדיקים<sup style="color: gray;">1541</sup>, על שעשה לנו כל הנפלאות הללו<sup style="color: gray;">1542</sup>, ואיחרוהו - אע"פ שמוקדם בספר תהלים למזמורים שקדמו לו<sup style="color: gray;">1543</sup> - כדי לסמוך הודאה להודאה<sup style="color: gray;">1544</sup>. ואח"כ מזמור שיר ליום השבת<sup style="color: gray;">1545</sup>, שהוא לשבת<sup style="color: gray;">1546</sup>. ולפי שהזכיר מזמור של שבת שהוא לעתיד ליום שכולו שבת<sup style="color: gray;">1547</sup>, אומרים אחריו ה' מלך גאות לבש<sup style="color: gray;">1548</sup>, שגם הוא לעתיד, כשילבש בגדי נקם<sup style="color: gray;">1549</sup>. ויש סוברים שמזמור זה אומרים בשבת, לפי שרוב הקהל עוסקים בפרנסתם כל ימות השבוע ואינם באים לבית התפילה אלא בשבת, ואז משמיעים להם מזמור זה שיש בו פורענות רשעים והצלחת צדיקים כדי שלא ישעו בדברי רשע כל השבוע ויהא עמלם בצדק ובמשפט<sup style="color: gray;">1550</sup>. ב) ואחרונים כתבו בטעם סדר המזמורים - לדעתם שהמזמורים כולם מדברים ממעשה בראשית או ממתן תורה<sup style="color: gray;">1551</sup> - שבתחילה אומרים השמים מספרים<sup style="color: gray;">1552</sup>, שהוא הראשון בסדר פרקי תהלים המספר ממעשה בראשית<sup style="color: gray;">1553</sup>. וסמכו אחריו לדוד בשנותו<sup style="color: gray;">1554</sup>, מפני שאותו מעשה היה בשבת ובזכות השבת ניצל<sup style="color: gray;">1555</sup>, והוא ראשון בתהלים המדבר מעין שבת אחר השמים<sup style="color: gray;">1556</sup>. ואחריו סמכו תפלה למשה<sup style="color: gray;">1557</sup>, שמדבר ממעשה בראשית: בטרם הרים ילדו וגו'<sup style="color: gray;">1558</sup>. וקבעו אחריו יושב בסתר<sup style="color: gray;">1559</sup>, שהוא סמוך לו אחריו מיד בתהלים והוא שיר של פגעים<sup style="color: gray;">1560</sup>, ואומרים אותו בשבת להנצל מן המזיקין המצויין בליל שבת<sup style="color: gray;">1561</sup>. אחריו הללויה הללו את שם ה'<sup style="color: gray;">1562</sup>, שמדבר במתן תורה, שנאמר בו: כי יעקב בחר לו י-ה וגו'<sup style="color: gray;">1563</sup>, שהוא על ידי מתן תורה, וגם מדבר במעשה בראשית, שנאמר בו: כל אשר חפץ ה' עשה בשמים ובארץ וגו'<sup style="color: gray;">1564</sup>. ואומרים אחריו המזמור הסמוך לו מיד, והוא הלל הגדול<sup style="color: gray;">1565</sup>, שיש בו כ"ו כי לעולם חסדו כנגד כ"ו דורות שהיו מבריאת עולם עד דור מתן תורה, וכולם לא נתקיימו בעולם אלא בחסדו של ה' בלא התורה, כי אין קיום לעולם אלא בזכות התורה, שנאמר: אם לא בריתי יומם ולילה חוקת שמים וארץ לא שמתי<sup style="color: gray;">1566</sup>. ואומרים אחריו רננו צדיקים בה'<sup style="color: gray;">1567</sup> - אף על פי שהוא מוקדם לו בספר תהלים<sup style="color: gray;">1568</sup> - מפני שהוא נופל אחר הלל הגדול שירננו הצדיקים בה' על רוב חסדיו ויודו לה' בכנור וגו' על כל החסדים שעשה עמנו<sup style="color: gray;">1569</sup>, והזכיר בו: בדבר ה' שמים נעשו וגו'<sup style="color: gray;">1570</sup>, שהוא מעין מעשה בראשית<sup style="color: gray;">1571</sup>. וסומכים אחריו מזמור שיר ליום השבת טוב להודות לה' וגו'<sup style="color: gray;">1572</sup>, שהוא הודאה לה' על החסדים, כמו שכתוב בו: להגיד בבֹקר חסדך וגו'<sup style="color: gray;">1573</sup>, ואף הוא שייך להלל הגדול שהוא עיקר ההודאות לו יתברך על כל זה<sup style="color: gray;">1574</sup>. ואחריו ה' מלך גאות לבש<sup style="color: gray;">1575</sup>, שהוא סמוך - בתהלים - למזמור שיר ליום השבת, והוא נדרש על כניסת השבת, שסיים הקדוש ברוך הוא מלאכתו ונתעטף בתפארת לבושו וישב על כסא קדשו<sup style="color: gray;">1576</sup>.
ברוב קהילות ישראל - נוהגים שחלק מפסוד"ז נאמרים לפני ברוך שאמר<sup style="color: gray;">1577</sup> - ומוסיפים לאחר פסוקי הושיענו<sup style="color: gray;">1578</sup>: למנצח מזמור לדוד השמים מספרים<sup style="color: gray;">1579</sup>, רננו צדיקים בה'<sup style="color: gray;">1580</sup>, לדוד בשנותו<sup style="color: gray;">1581</sup>, תפלה למשה<sup style="color: gray;">1582</sup>, ישב בסתר<sup style="color: gray;">1583</sup>, מזמור שירו לה' שיר חדש כי נפלאות עשה<sup style="color: gray;">1584</sup>, שיר למעלות אשא עיני<sup style="color: gray;">1585</sup>, שיר המעלות לדוד שמחתי<sup style="color: gray;">1586</sup>, שיר המעלות אליך נשאתי<sup style="color: gray;">1587</sup>, שיר המעלות לדוד לולי ה'<sup style="color: gray;">1588</sup>, הללויה הללו את שם ד'<sup style="color: gray;">1589</sup>, הלל הגדול<sup style="color: gray;">1590</sup>. ולאחר ברוך שאמר מוסיפים: מזמור שיר ליום השבת<sup style="color: gray;">1591</sup>, ה' מלך גאות לבש<sup style="color: gray;">1592</sup>.
טעה בשבת ולא אמר המזמורים שמוסיפים, אין מחזירים אותו<sup style="color: gray;">1593</sup>.
על הודו לה' קראו בשמו, אם נאמר אף בחול או בשבת בלבד, עי' לעיל: הנכלל בהם בחול<sup style="color: gray;">1594</sup>. על ה' מלך ה' מלך ה' ימלוך לעולם ועד, אם נאמר אף בחול, או בשבתות וימים טובים בלבד, או שאינו נאמר כלל, עי' לעיל: שם<sup style="color: gray;">1595</sup>. על מזמור לתודה, אם נאמר בחול בלבד או בשבת בלבד או לעולם, עי' לעיל: שם<sup style="color: gray;">1596</sup>. על אופן אמירת פסוד"ז בשבתות וימים טובים, עי' לעיל: זמן אמירתם ואופן האמירה<sup style="color: gray;">1597</sup>.
על ימים טובים, שמוסיפים בהם כל המזמורים שמוסיפים בשבת, על טעם המנהג, ואם אומרים מזמור שיר ליום השבת כסדרו, או שמדלגים על תחילתו, ע"ע יום טוב<sup style="color: gray;">1598</sup>, ואם מדלגים על תחילתו ביום הכפורים, ע"ע יום הכפורים<sup style="color: gray;">1599</sup>. על המזמורים שיש שנהגו להוסיף בכל יום טוב, מלבד המזמורים שמוסיפים בשבת, ע"ע יום הכפורים<sup style="color: gray;">1600</sup> וע' סכות וע' פסח וע' ראש השנה וע' שבועות וע' שמיני עצרת. על המנהג להוסיף בהושענא רבה כל המזמורים שמוסיפים בשבתות וימים טובים, אלא שאין מחסירים מזמור לתודה, ועל אלה שאינם נוהגים בזה, ע"ע הושענא רבה<sup style="color: gray;">1601</sup>. על הפסוק אֹרך ימים אשביעהו ואראהו בישועתי<sup style="color: gray;">1602</sup>, שיש הכופלים בתפילת ערבית* של מוצאי שבת, ושיש אף הכופלים אותו בפסוד"ז של שבתות ומועדים, ע"ע ערבית.
בדור האחרון, תיקנה מועצת הרבנות הראשית לישראל לומר ביום העצמאות פסוד"ז כבשבת<sup style="color: gray;">1603</sup>, ובשנים מאוחרות יותר ביארה דהיינו לומר כבהושענא רבה<sup style="color: gray;">1604</sup> - לנוהגים להאריך אז במזמורים - ויש שהנהיגו כן אף ביום שחרור ירושלים<sup style="color: gray;">1605</sup>.
<h4>הלל הגדול</h4>
הלל-הגדול*<sup style="color: gray;">1606</sup>, אע"פ שאמרו בתלמוד שאין אומרים אותו אלא בנפש שביעה ובכרס מלאה<sup style="color: gray;">1607</sup>, אנו אומרים אותו בפסוד"ז<sup style="color: gray;">1608</sup>. ונחלקו ראשונים בטעם הדבר: יש אומרים שאין האיסור אלא לומר בשעת התפילה שלא בנפש שביעה ובכרס מלאה, אבל בפסוד"ז, הנאמרים קודם התפילה, אין חשש<sup style="color: gray;">1609</sup>. ויש אומרים שעשינו שבת ככל הימים במחוזא, שאמרו בתלמוד שמשום שמצוי בהם שכרות היו אומרים אותו לפני אכילה<sup style="color: gray;">1610</sup>.
<h4>השמטת והוא רחום</h4>
יש נוהגים להשמיט הפסוק והוא רחום וגו'<sup style="color: gray;">1611</sup> שבהודו ויהי כבוד, בשבתות<sup style="color: gray;">1612</sup> וימים טובים<sup style="color: gray;">1613</sup>, מלבד ביום הכפורים<sup style="color: gray;">1614</sup>, אם משום שנזכר בו עוון<sup style="color: gray;">1615</sup>, כפי שנוהגים להשמיט בשבתות וימים טובים והוא רחום הנאמר בתפילת ערבית* לפני ברכו* - לנוהגים להשמיטו<sup style="color: gray;">1616</sup> - או משום שלעולם נאמר דרך בקשה ותחינה<sup style="color: gray;">1617</sup>. ויש נוהגים כן בכל יום שיש בו מוסף*<sup style="color: gray;">1618</sup>. ויש הנוהגים כן בכל יום שאין אומרים בו תחנון*<sup style="color: gray;">1619</sup>. ברוב קהילות ישראל אין נוהגים להשמיטו<sup style="color: gray;">1620</sup>, וביארו אחרונים שאינו דומה לוהוא רחום הנאמר קודם ברכו, שרק שם הוא דרך בקשה, ובפסוד"ז הוא דרך שיר<sup style="color: gray;">1621</sup>.
על הפיוטים* שיש המקדימים בשבת לברוך שאמר ולנשמת, ע"ע פיוטים.
<h4>הוספות בעשרת ימי תשובה</h4>
יש נוהגים לומר בעשרת-ימי-תשובה*, קודם ה' מלך ה' מלך ה' ימלוך לעולם ועד הנאמר - למנהגם - לפני ברוך שאמר<sup style="color: gray;">1622</sup>: ה' הוא האלהים ה' הוא האלהים<sup style="color: gray;">1623</sup>. ויש הנוהגים כן אף בהושענא-רבה*<sup style="color: gray;">1624</sup>.
בכפילת ה' הוא האלהים כתבו ראשונים שאין לחוש לאיסור משום אמירת שמע שמע<sup style="color: gray;">1625</sup>, שחוששים שמכוין לשתי רשויות, שכיון שמנהג אבות הוא מכמה דורות, מוכח הדבר שלא לכוונת שתי רשויות הוא<sup style="color: gray;">1626</sup>.
לאחר ישתבח, כתבו אחרונים שטוב לומר בעשרת ימי תשובה שיר המעלות ממעמקים<sup style="color: gray;">1627</sup>, והטעם ע"פ הקבלה<sup style="color: gray;">1628</sup>, ויש שכתבו לו טעם ע"פ הפשט, שנתקן כדי לעורר בתשובה<sup style="color: gray;">1629</sup>, והתפשט המנהג בחלק מקהילות ישראל<sup style="color: gray;">1630</sup>.
שיר המעלות ממעמקים<sup style="color: gray;">1631</sup>, יש הנוהגים לאומרו אף בהושענא-רבה*<sup style="color: gray;">1632</sup>. יש אחרונים שכתבו שהוא שיבוש לאומרו בהושענא רבה, שאין לזה טעם ע"פ הקבלה, ומצוה לבטל מנהג זה, משום חשש הפסק<sup style="color: gray;">1633</sup>. ויש אחרונים שכתבו שמשום שנתקן כדי לעורר בתשובה, אין בו חשש הפסק, שהוא כדבר מצוה שמותר להפסיק עבורו בין ישתבח ליוצר<sup style="color: gray;">1634</sup>.
על אמירת ה' הוא האלהים חזן וקהל, עי' לעיל: זמן אמירתם ואופן האמירה<sup style="color: gray;">1635</sup>. על אמירת שיר המעלות ממעמקים, בין ישתבח לקדיש, אם יש בו משום הפסק, עי' לעיל: הפסק בהם<sup style="color: gray;">1636</sup>. על אמירת שיר המעלות ממעמקים חזן וקהל, עי' לעיל: זמן אמירתם ואופן האמירה<sup style="color: gray;">1637</sup>. על אמירת שיר המעלות ממעמקים, כשהקהל הגיע לשם, והוא עדיין עומד באמצע פסוד"ז, עי' לעיל: שם<sup style="color: gray;">1638</sup>.
<h3><b>ברוך שאמר</b></h3>
חכמים תיקנו<sup style="color: gray;">1639</sup> לומר ברכה לפני פסוד"ז וברכה לאחריה<sup style="color: gray;">1640</sup>. הברכה שלפני פסוד"ז, נחלקו בה גאונים וראשונים ואחרונים:
א) יש גאונים וראשונים שכתבו שהיא ברוך שאמר<sup style="color: gray;">1641</sup>, ולדעה זו לעולם אומרים את כולה<sup style="color: gray;">1642</sup>, וכן המנהג<sup style="color: gray;">1643</sup>.
ב) ויש ראשונים ואחרונים שכתבו שהיא בא"י אמ"ה האל אב הרחמן<sup style="color: gray;">1644</sup> וכו', שהיא התחלת הברכה<sup style="color: gray;">1645</sup>, וכן נראה מדברי גאונים<sup style="color: gray;">1646</sup>. ומקודם לה - הפתיחה: ברוך שאמר והיה העולם וכו' - אינו כלל מענין הברכה, שמן ברוך שאמר עד המהולל בפה עמו, אין בה כלל מענין הילול וזמירות, אלא שהסמיכו אותה אנשי כנסת הגדולה<sup style="color: gray;">1647</sup> - שתיקנו ברכת ברוך שאמר, לסוברים כן<sup style="color: gray;">1648</sup> - לפי שאמרו חכמים: לעולם יסדר אדם שבחו של הקב"ה ואח"כ יתפלל<sup style="color: gray;">1649</sup>, ורצו להזכיר בראשית התפלה איך שהעולם נברא במאמרו של הקדוש ברוך הוא ואיך שבטובו מחדש בכל יום תמיד מעשה בראשית<sup style="color: gray;">1650</sup>.
לדעה זו, שהפתיחה נבדלת מהברכה, כתבו גאונים וראשונים מנהגים שונים:
א) יש גאונים שכתבו שישראל בעיירות נוהגים לאומרה עם הפתיחה<sup style="color: gray;">1651</sup>, ובישיבה - ישיבת סורא - אין אומרים אלא הברכה בלבד<sup style="color: gray;">1652</sup>.
ב) ויש גאונים שכתבו שבחול, במנין, שליח-צבור* אינו אומר אלא - נוסח מקוצר של הברכה - "בא"י אמ"ה האל אב הרחמן הגדול והקדוש המהולל בפי עמו בית ישראל", ועונים - הקהל - אמן, ופותח החזן ביהי כבוד<sup style="color: gray;">1653</sup>, והיחיד - המתפלל ללא מנין<sup style="color: gray;">1654</sup> - אומר הברכה בלבד<sup style="color: gray;">1655</sup>. ובשבת* ויום-טוב*, בין היחיד ובין שליח הצבור אומרים אף את הפתיחה<sup style="color: gray;">1656</sup>.
ג) ויש ראשונים שכתבו שבין בחול ובין בשבת - ויום טוב<sup style="color: gray;">1657</sup> - אין אומרים אלא הברכה בלבד<sup style="color: gray;">1658</sup>, אלא שבשבת - ויום טוב<sup style="color: gray;">1659</sup> - יש שמוסיפים את הפתיחה<sup style="color: gray;">1660</sup>.
<h4>נוסח הפתיחה</h4>
בימי הראשונים היו נהוגים שני נוסחים לפתיחה לברכה: א) הנוסח הקצר<sup style="color: gray;">1661</sup>, שעל ידו יש פ"ז תיבות<sup style="color: gray;">1662</sup> - מברוך שאמר עד מהולל בתשבחות - וסימן: ראשו כתם פז<sup style="color: gray;">1663</sup>, ובימינו נתפשט המנהג לאומרו<sup style="color: gray;">1664</sup>. ב) הנוסח הארוך<sup style="color: gray;">1665</sup>. בשבתות היו נהוגים שני נוסחים נוספים, שנהגו בקצת קהילות ישראל: א) הנוסח על סדר הא"ב<sup style="color: gray;">1666</sup>. ב) הנוסח על סדר הא"ב המחורז<sup style="color: gray;">1667</sup>.
<h4>חתימת הברכה</h4>
חתימת הברכה, כתבו גאונים וראשונים שהיא בא"י מלך מהולל בתושבחות<sup style="color: gray;">1668</sup>, ושהחותם: מהולל ברוב התושבחות שיבוש הוא בידו, שמשמעו רוב התשבחות ולא כל התשבחות<sup style="color: gray;">1669</sup>. וכתבו ראשונים ואחרונים שיש לנקד בתִּשבחות<sup style="color: gray;">1670</sup>, ולא בתֻּשבחות<sup style="color: gray;">1671</sup>, וכן המנהג<sup style="color: gray;">1672</sup>, ויש הנוהגים לומר: בתֻּשבחות<sup style="color: gray;">1673</sup>.
<h4>גדר הברכה</h4>
בגדר ברכה זו, נחלקו אחרונים: יש סוברים שהיא כברכת המצוות על פסוד"ז<sup style="color: gray;">1674</sup>. ויש סוברים שלא נתקנה בשביל הזמירות, אלא על פי פתק שנפל מן השמים<sup style="color: gray;">1675</sup>, רק שקבעוה קודם הזמירות<sup style="color: gray;">1676</sup>.
עבר ושח בין ברכת ברוך שאמר לפסוד"ז, אם צריך לברך שנית ברוך שאמר, שדינו תלוי בגדר הברכה, עי' לעיל: הפסק בהם<sup style="color: gray;">1677</sup>.
<h4>זמן תקנת הברכה</h4>
ברכה זו, בידי מי נתקנה, נחלקו ראשונים ואחרונים: הרבה ראשונים ואחרונים כתבו שאנשי כנסת הגדולה תיקנוה<sup style="color: gray;">1678</sup>, לא מעצמם<sup style="color: gray;">1679</sup>, אלא קבלוה ממסורת הברית<sup style="color: gray;">1680</sup>, בפתק שנפל מהשמים<sup style="color: gray;">1681</sup>. ויש מהראשונים סוברים שרבנן סבוראי תיקנוה<sup style="color: gray;">1682</sup>. ויש מהאחרונים סוברים שהגאונים תיקנוה<sup style="color: gray;">1683</sup>.
<h4>אופן אמירתה</h4>
ברוך שאמר כתבו ראשונים שצריך לאומרו בניגון ובנעימה<sup style="color: gray;">1684</sup>. וכתבו ראשונים ואחרונים שיש לאומרו בעמידה<sup style="color: gray;">1685</sup> - אפילו כשמתפלל ביחיד<sup style="color: gray;">1686</sup> - והטעם ע"פ הקבלה<sup style="color: gray;">1687</sup>, וכתבו אחרונים שכן המנהג<sup style="color: gray;">1688</sup>, אבל מצד הדין אין צורך לעמוד בברוך שאמר<sup style="color: gray;">1689</sup>. וכתבו אחרונים שע"פ הקבלה בהגיעו לברוך שאמר ימשמש בשתי הציציות אשר לפניו ויאחזם בידו עד גמר הברכה<sup style="color: gray;">1690</sup>, ויש שכתב שלאחר גמר ברוך שאמר ינשקם<sup style="color: gray;">1691</sup>.
<h4>הפסק לעניית אמן</h4>
באמצע ברוך שאמר וישתבח אם מותר לענות אמן, נחלקו הפוסקים: יש פוסקים שמותר לענות בהם אמן<sup style="color: gray;">1692</sup>, וכן כל דבר שבקדושה<sup style="color: gray;">1693</sup>, שלמרות שהברכות נתקנו בימי אנשי כנסת הגדולה<sup style="color: gray;">1694</sup> - לסוברים כן<sup style="color: gray;">1695</sup> - מכל מקום לא נזכרו בתלמוד<sup style="color: gray;">1696</sup>. ויש מפרשים שאין הכוונה שמותר להפסיק בהם מפני שלא נזכרו בתלמוד, שהרי סוף סוף ברכות הן, אלא שמכיון שאיסור הפסק לא נזכר בתלמוד, אלא ראשונים כתבוהו<sup style="color: gray;">1697</sup>, ולכן עכ"פ מותר לענות אמן, שמכיון שדומה לקריאת שמע וברכותיה, יש לסמוך על הסוברים שאפילו בברכות קריאת שמע מותר להפסיק לכל דבר שבקדושה<sup style="color: gray;">1698</sup>. ויש פוסקים שאסור לענות בהם אמן, כבשאר הברכות<sup style="color: gray;">1699</sup>.
לדעה שאסור לענות אמן באמצע ברוך שאמר, נחלקו הפוסקים: יש פוסקים שאסור לענות בהם לכל דבר שבקדושה<sup style="color: gray;">1700</sup> ולמודים<sup style="color: gray;">1701</sup>, ויש פוסקים שמותר<sup style="color: gray;">1702</sup>, כבאמצע הפרק בקריאת-שמע*<sup style="color: gray;">1703</sup>.
אף לדעה שמותר לענות אמן באמצע ברוך שאמר<sup style="color: gray;">1704</sup>, מכל מקום כתבו הפוסקים שאם עומד בחתימת הברכה, לאחר בא"י, קודם שסיים מלך מהולל בתשבחות, לא יענה אמן<sup style="color: gray;">1705</sup>, שבזה מקלקל לגמרי את הברכה<sup style="color: gray;">1706</sup>.
<h3><b>ישתבח</b></h3>
חכמים תיקנו<sup style="color: gray;">1707</sup> לומר ברכה לפני פסוד"ז וברכה לאחריה<sup style="color: gray;">1708</sup>, והברכה שאחריה היא ברכת ישתבח<sup style="color: gray;">1709</sup>.
<h4>אינה פותחת בברוך</h4>
ברכת ישתבח אינה פותחת בברוך<sup style="color: gray;">1710</sup>, שהיא סמוכה לברוך שאמר<sup style="color: gray;">1711</sup>, אם משום שפסוקים - הקבועים תמיד<sup style="color: gray;">1712</sup>, או אף אלה שאינם קבועים תמיד<sup style="color: gray;">1713</sup> - אינן הפסק<sup style="color: gray;">1714</sup>, או משום שכל שיש שינון מענין אחד בין הברכות אינו חשוב הפסק<sup style="color: gray;">1715</sup>, ופסוד"ז הכל ענין שבח וזמרה<sup style="color: gray;">1716</sup>, ואי אפשר לשיח ולגלגל עמהם דבר אחר<sup style="color: gray;">1717</sup>.
<h4>זמן תקנת הברכה</h4>
ברכה זו, בידי מי נתקנה, נחלקו ראשונים ואחרונים: יש מהראשונים ואחרונים סוברים ששלמה המלך תיקנה<sup style="color: gray;">1718</sup>, ותמצאנו חתום בראשי תיבות<sup style="color: gray;">1719</sup>: ישתבח ש'מך ל'עד מ'לכנו ה'אל<sup style="color: gray;">1720</sup>, ומרוב ענוה יתירה שהיה בו הקדים תיבת ישתבח עד שלא חתם שמו, שלא ירגישו שהוא יסדו<sup style="color: gray;">1721</sup>. ויש מהראשונים סוברים שחכם אחר חיברו, ואפשר כי היה שמו שלמה, ועשאו לכבוד שלמה המלך<sup style="color: gray;">1722</sup>. ויש מהראשונים ואחרונים סוברים שאנשי כנסת הגדולה תיקנוה<sup style="color: gray;">1723</sup>. ויש מהראשונים סוברים שרבנן סבוראי תיקנוה<sup style="color: gray;">1724</sup>. ויש מהאחרונים סוברים שהיא תקנת אברהם אבינו<sup style="color: gray;">1725</sup>, ונרמז בראשי תיבות שבסיום הברכה - לחלק מהנוסחאות - א'ל ההודאות ב'ורא כל הנשמות ר'בון כל המעשים ה'בוחר בשירי זמרה מ'לך אל חי העולמים<sup style="color: gray;">1726</sup>. ויש מהאחרונים מצדדים שתחילת הברכה תיקן שלמה המלך - שבה נרמז שמו - והברכה עצמה של ברוך וכו' תיקן אברהם אבינו<sup style="color: gray;">1727</sup>.
<h4>החייבים באמירתה</h4>
אם שליח-צבור* לבדו חייב באמירתה, או אף כל יחיד ויחיד, נחלקו ראשונים: יש שכתבו שכל הציבור רשאים לומר ישתבח<sup style="color: gray;">1728</sup>, כפי שאומרים ברוך שאמר, אבל נהגו שיאמר אותו החזן לבדו - והקהל יוצא ידי חובה מדין שומע-כעונה* - ועונים אחריו אמן<sup style="color: gray;">1729</sup>. ויש שכתבו שכל יחיד המתפלל פסוד"ז<sup style="color: gray;">1730</sup> יש לו לומר ישתבח, שהוא סוף הברכה של הפסוקים<sup style="color: gray;">1731</sup>.
<h4>המחייב באמירתה</h4>
אין לומר ישתבח אלא אם כן אמר ברוך שאמר - לפי שהיא ברכה הסמוכה לחברתה<sup style="color: gray;">1732</sup>, ואיך יאמר אותה ללא ברוך שאמר<sup style="color: gray;">1733</sup> - ומקצת פסוד"ז<sup style="color: gray;">1734</sup>, שהרי על פסוד"ז נתקנה<sup style="color: gray;">1735</sup> והאומרה ללא פסוד"ז מברך ברכה לבטלה<sup style="color: gray;">1736</sup>. מכל מקום אינו חייב לומר כל פסוד"ז לצורך הברכה<sup style="color: gray;">1737</sup>. לכן מי שבא לבית הכנסת ומצא ציבור בסוף פסוד"ז - לסוברים שיש לו לדלג בפסוד"ז כדי להתפלל עם הציבור<sup style="color: gray;">1738</sup> - אם אין לו פנאי לומר ברוך שאמר, תהלה לדוד וישתבח, לא יאמר הברכות<sup style="color: gray;">1739</sup>. בדיעבד, העומד לפני ישתבח ונזכר שלא אמר אמר ברוך שאמר, מברך ישתבח<sup style="color: gray;">1740</sup> ואינה ברכה לבטלה, שהוא כנזכר לאחר סעודתו שלא בירך ברכה ראשונה<sup style="color: gray;">1741</sup>, שמברך ברכה-אחרונה*<sup style="color: gray;">1742</sup>.
שליח-צבור* שרוצה לעבור לפני התיבה בישתבח, נחלקו בו הפוסקים: יש סוברים שחייב לומר כל פסוד"ז כדי לעבור לפני התיבה<sup style="color: gray;">1743</sup>, שלא התירו לדלג, אלא עבור תפילה בציבור<sup style="color: gray;">1744</sup>. ויש סוברים שדינו כיחיד<sup style="color: gray;">1745</sup>, ודי בכך שיאמר מקצת פסוד"ז<sup style="color: gray;">1746</sup>. ויש שהכריעו שאם יש למצוא אחד שאמר כל פסוד"ז, עדיף, ואם לא, יאמר שליח ציבור שלא אמר כל פסוד"ז<sup style="color: gray;">1747</sup>.
מי שבא לבית הכנסת ומצא ציבור בסוף פסוד"ז, ואין לו פנאי אפילו לומר ברוך שאמר תהלה לדוד וישתבח, אם ידלג כליל פסוד"ז, או שאמירת פסוד"ז עדיפה על תפילה בציבור, עי' לעיל: דיניהם<sup style="color: gray;">1748</sup>. אם מותר להפסיק באמצע ישתבח לעניית אמן, עי' לעיל: ברוך שאמר<sup style="color: gray;">1749</sup>.
<h4>אופן האמירה בידי שליח הציבור</h4>
שליח-צבור*, כתבו גאונים וראשונים שיאמר ישתבח בעמידה<sup style="color: gray;">1750</sup>. טעם העמידה כתבו ראשונים, שהוא כדי לומר עליו קדיש*<sup style="color: gray;">1751</sup>, וביארו אחרונים שכיון שהקדיש צריך להיאמר בעמידה<sup style="color: gray;">1752</sup>, אם יאמר ישתבח מיושב, אם כן מפסיק בין ישתבח לקדיש כל אותה שעה שעומד ממקומו שישב שם ויורד לפני התיבה ומכין עצמו להתחיל הקדיש, ואינו הגון להפסיק כלום בין ישתבח לקדיש - משום שהקדיש מוסב על ישתבח<sup style="color: gray;">1753</sup>, לסוברים כן<sup style="color: gray;">1754</sup> - לכן צריך שיעמוד השליח ציבור ולהכין עצמו לירד לפני התיבה קודם שמתחיל ישתבח, כדי שמיד שיסיים ישתבח יאמר הקדיש אחריו מיד מעומד<sup style="color: gray;">1755</sup>.
שליח הציבור, כתבו ראשונים, שיאמר ישתבח בקול רם ובמתון, ולא בחפזון כלל<sup style="color: gray;">1756</sup>.
<h4>אופן האמירה בידי הקהל</h4>
בברכת ישתבח, אם הקהל צריך לעמוד, נחלקו אחרונים: א) יש שכתבו בדעת ראשונים שאין הקהל צריך לעמוד<sup style="color: gray;">1757</sup> - שהרי לא כתבו אלא ששליח-צבור* עומד<sup style="color: gray;">1758</sup> - ושהמנהג שהקהל יושב<sup style="color: gray;">1759</sup>. ויש שכתבו שהמנהג בחול שהקהל עומד לאמירת ישתבח, כדי לשמוע הקדיש מעומד מפי השליח ציבור<sup style="color: gray;">1760</sup>, אבל בשבת נוהגים שהקהל יושבים בשעת אמירת ישתבח<sup style="color: gray;">1761</sup>, ואין עומדים עד שמתחיל הקדיש אחריו, לפי שהחזן מנגן ומאריך בסוף ברכת ישתבח<sup style="color: gray;">1762</sup>. ב) ויש שכתבו שהמנהג שהקהל עומד<sup style="color: gray;">1763</sup>, ויש שכתבו כן אף בדעת ראשונים<sup style="color: gray;">1764</sup>. טעם העמידה, כתבו אחרונים, לפי שהיא סוף פסוד"ז<sup style="color: gray;">1765</sup>, או לפי שהיא כדבר-שבקדושה* הנאמר בעמידה<sup style="color: gray;">1766</sup>. ג) ויש שכתבו שהקהל צריך לעמוד<sup style="color: gray;">1767</sup>.
<h4>אופן האמירה בידי יחיד</h4>
לסוברים שהקהל אינו חייב מן הדין לעמוד בישתבח<sup style="color: gray;">1768</sup>, יחיד המתפלל ללא מנין אינו צריך לעמוד בישתבח<sup style="color: gray;">1769</sup>, ומכל מקום כתבו אחרונים שהנוהגים לעמוד בישתבח כשהם בקהל, נוהגים לעמוד אף כשאומר אותו ביחיד<sup style="color: gray;">1770</sup>.
<h4>אמירת לשונות השבח</h4>
בברכת ישתבח כתבו ראשונים שסדורים ט"ו לשונות של שבח<sup style="color: gray;">1771</sup>: שיר ושבחה הלל וזמרה עוז וממשלה נצח גדולה וגבורה תהילה ותפארת קדושה מלכות ברכות והודאות<sup style="color: gray;">1772</sup>. ויש מהראשונים שכתבו שסדורים בה י"ח לשונות של שבח<sup style="color: gray;">1773</sup>, ופירשו ראשונים בדעתם שמונים גם גדול בתושבחות, אל ההודאות, אדון הנפלאות<sup style="color: gray;">1774</sup>. בזוהר כתוב שסדורים י"ג לשונות של שבח<sup style="color: gray;">1775</sup>, שנמנה רק עד מלכות<sup style="color: gray;">1776</sup>, ונאמר שם שאסור לדבר כלל, שלא להפסיק ביניהם<sup style="color: gray;">1777</sup>. ונחלקו אחרונים: א) יש שכתבו שמזה נראה שמן הראוי לומר י"ג השבחים בנשימה אחת<sup style="color: gray;">1778</sup>, שאין ראוי להפסיק בשבחי השי"ת אפילו בנשימה בעלמא<sup style="color: gray;">1779</sup>. וביארו אחרונים בדעתם, שמכיון שאסור להפסיק בדיבור בין ברוך שאמר לישתבח, על כרחך שהפירוש בזוהר שיש לאומרם בנשימה אחת<sup style="color: gray;">1780</sup>. ויש מבארים, שאיסור הדיבור, היינו בישתבח, ואיסור ההפסק, היינו בי"ג השבחים<sup style="color: gray;">1781</sup>. ויש שכתבו יותר מזה, שיש לומר כל הט"ו שבחים בנשימה אחת<sup style="color: gray;">1782</sup>, אם יש ביכולתו לומר כן<sup style="color: gray;">1783</sup>, ואם אינו יכול לאומרם בכוונה בנשימה אחת, מוטב שיאמרם בנעימה<sup style="color: gray;">1784</sup>, והוא הדין אם אינו יכול לאומרם כך שלא יבליע שום אות<sup style="color: gray;">1785</sup>. ב) ויש שכתבו שאסור להפסיק ביניהם - בי"ג השבחים<sup style="color: gray;">1786</sup>, או אף: בט"ו השבחים<sup style="color: gray;">1787</sup>, בדיבור<sup style="color: gray;">1788</sup>, או אף: שהייה גמורה<sup style="color: gray;">1789</sup> - אבל אין צורך לאומרם בנשימה אחת<sup style="color: gray;">1790</sup>. ויש שכתבו יותר מזה, שאין לאומרם בנשימה אחת, שצריך לאומרם בנעימה, כמסדר שבחו של מלך<sup style="color: gray;">1791</sup>.
י"ג השבחים שאמרו בזוהר שאסור להפסיק ביניהם, כתבו אחרונים - הסוברים שאין לאומרם בנשימה אחת<sup style="color: gray;">1792</sup> - שאם רואה שאם יתחיל י"ג השבחים יביא עצמו לידי הפסק בדברים שבקדושה שמפסיקים עבורם בישתבח - לסוברים כן<sup style="color: gray;">1793</sup> - ימתין עד שיענה עימהם, ואח"כ יתחיל בי"ג שבחים<sup style="color: gray;">1794</sup>. ואם בא לו הדבר פתאום בתוך י"ג שבחים, שמוכרח להפסיק, אז אחר שיענה לדברים שבקדושה, יחזור לומר: כי לך נאה וכו' שיר ושבחה וכו', כדי שיאמר הי"ג שבחים בלי הפסק בינתים<sup style="color: gray;">1795</sup>.
יש מהאחרונים שכתבו שימנה את י"ג השבחים באצבעותיו<sup style="color: gray;">1796</sup>.
אם אומרים אמן לאחר חתימת ברכת ישתבח, ע"ע אמן<sup style="color: gray;">1797</sup>.
<h4>ובכן</h4>
יש מהגאונים וראשונים ואחרונים סוברים, שבשבתות - שעה שאומרים נשמת<sup style="color: gray;">1798</sup> - מוסיפים לפני ישתבח את המילה: ובכן<sup style="color: gray;">1799</sup>. ויש מהגאונים וראשונים סוברים שאין מוסיפים אותה<sup style="color: gray;">1800</sup>. אף בימינו נחלקו המנהגים: יש המוסיפים אותה<sup style="color: gray;">1801</sup>, ויש שאין מוסיפים אותה<sup style="color: gray;">1802</sup>.
בטעם התוספת כתבו אחרונים, מפני שישתבח נתקן על שירת הים - ששם למדנו השבחים האמורים בו<sup style="color: gray;">1803</sup> - ובשירת הים יש רמז לשם בן ע"ב<sup style="color: gray;">1804</sup>, ועליו אנו אומרים ישתבח שמך, ובשבת שסמכנו לשירה שבח אחר, דהיינו נשמת, הוסיפו המילה ובכן - שעולה בגימטריה* ע"ב - והוא רומז לשם בן ע"ב<sup style="color: gray;">1805</sup>.
במקצת קהילות ישראל היו שנהגו להוסיף בשבתות לפני ישתבח את המילים: ובכן יתרומם<sup style="color: gray;">1806</sup>.
<h3><b>נשמת</b></h3>
נשמת, נזכר בתלמוד, שר' יוחנן סובר שהיא ברכת-השיר*<sup style="color: gray;">1807</sup> ששנינו במשנה שנאמרת על כוס רביעי<sup style="color: gray;">1808</sup> בליל הסדר<sup style="color: gray;">1809</sup>. וכתבו גאונים וראשונים שמוסיפים לאומרה בשבת* - ויום-טוב*<sup style="color: gray;">1810</sup> - לאחר פסוד"ז, לפני ישתבח<sup style="color: gray;">1811</sup>. ויש מהראשונים שתמה מדוע לא נהגו לאומרה אף ביום חול<sup style="color: gray;">1812</sup>. ויש מהראשונים שכתב שהחסידים אומרים אותה בכל יום, אלא שלא תיקנו לאומרה - לסוברים שהוא תקנה<sup style="color: gray;">1813</sup> - אלא בשבת<sup style="color: gray;">1814</sup>. ויש מהראשונים שכתב שיש לומר נשמת אף בחול<sup style="color: gray;">1815</sup>, ושהאומר ישתבח מייד לאחר שירת הים הוא פושע<sup style="color: gray;">1816</sup>, ושאף אם מדלג על חלק מפסוד"ז<sup style="color: gray;">1817</sup>, מכל מקום לא יאמר ישתבח מייד לאחר שירת הים, אלא יאמר ביניהם - החלק האחרון של נשמת - במקהלות<sup style="color: gray;">1818</sup>. ופירשו ראשונים טעמו, לפי שבשירת הים עם הפסוקים שלאחריה יש י"ח שמות של ד' אותיות שעולים ע"ב כנגד שם בן ע"ב<sup style="color: gray;">1819</sup>, ולכך סמכו לומר אחריהם: נשמת כל חי תברך את שמך, פירוש: השם הגדול שהזכיר ברמיזה, ואח"כ אומרים: ישתבח שמך, פירוש: השם ההוא<sup style="color: gray;">1820</sup>. ויש מפרשים הטעם, שלדעתו, נשמת וישתבח הם הברכה שלאחר פסוד"ז, וראוי לאומרם בכל יום<sup style="color: gray;">1821</sup>. ויש מהראשונים שכתב שהמנהג לומר נשמת לאחר שירת הים ולפני ישתבח, אבל טוב הוא לחתום על פסוד"ז לאלתר ישתבח, ואח"כ לומר השירה ונשמת כל חי<sup style="color: gray;">1822</sup>.
יש מהראשונים שכתבו שאומרים נשמת אף בהושענא-רבה*<sup style="color: gray;">1823</sup> וביום נישואין<sup style="color: gray;">1824</sup>.
<h4>יחסה לברכה שלאחר פסוד"ז</h4>
נשמת, יש מהגאונים וראשונים שכתבו שהיא תחילת הברכה שלאחר פסוד"ז<sup style="color: gray;">1825</sup>. ויש מהראשונים שכתבו שמוסיפים אותה לפני הברכה שלאחר פסוד"ז, שהיא ישתבח<sup style="color: gray;">1826</sup>. ויש מהראשונים שנראה מדבריו שאין לה ענין עם ישתבח<sup style="color: gray;">1827</sup>.
<h4>תקנה או מנהג</h4>
נשמת, נחלקו ראשונים אם אמירתה היא תקנה<sup style="color: gray;">1828</sup>, או מנהג<sup style="color: gray;">1829</sup>.
אם בשבת ויו"ט, המדלג בפסוד"ז, לסוברים שרשאי לדלג, מוטב שידלג על פסוד"ז המתווספים בשבת ויו"ט או על נשמת, ואם תלוי במחלוקת הראשונים אם האמירה היא תקנה או מנהג, עי' לעיל: דילוג עליהם<sup style="color: gray;">1830</sup>.
<h4>טעם התוספת</h4>
טעם התוספת של נשמת בשבתות וימים טובים - לסוברים שמתווספת רק אז<sup style="color: gray;">1831</sup> - נחלקו בה אחרונים: יש סוברים שהיא שבחים שאנו מוסיפים לכבוד השבת<sup style="color: gray;">1832</sup>. ויש סוברים שמתווספת בשבת לרמוז שיש לנו נשמה יתירה בשבת, ובה אנו משיגים חכמה יתירה בשבת<sup style="color: gray;">1833</sup>. ויש סוברים שנתווספה בשבת ויום טוב כדי שיוכלו לומר אותה בכל כוחו ובקול רם ובנעימה<sup style="color: gray;">1834</sup>.
<h4>זמן תקנת התוספת</h4>
נשמת, מי תיקנו, נחלקו ראשונים ואחרונים: יש מהראשונים והאחרונים סוברים שאנשי כנסת הגדולה תיקנוה<sup style="color: gray;">1835</sup>. ויש מהראשונים סוברים ששמעון כיפא תיקנה<sup style="color: gray;">1836</sup>, הוא שמעון פטר חמור<sup style="color: gray;">1837</sup>, שהיה צדיק ותעו אחריו<sup style="color: gray;">1838</sup>, שלא כפר, אלא לטובת ישראל, שראה ישראל בצער ובדוחק מתרמיתי ישו, ולכן עשה עצמו כאילו הוא עימו בקדישות<sup style="color: gray;">1839</sup>, ורמוז בו שמעון - בראשי תיבות למפרע ובדילוג - ש'וכן עד, מ'י ידמה לך ע'ד הנה ו'אילו פינו נ'שמת<sup style="color: gray;">1840</sup>. ויש מהראשונים שכתבו שחלילה להאמין בזה, וכל האומר דבר זה, כשיבנה בית-המקדש* יביא חטאת* שמנה<sup style="color: gray;">1841</sup>. ויש מהראשונים שכתבו שאמירת נשמת לאחר פסוד"ז אינה דבר קבוע<sup style="color: gray;">1842</sup> - ואינו חייב לאומרו<sup style="color: gray;">1843</sup> - כמו הלל* וברכת-המזון*, אלא מנהג הגאונים<sup style="color: gray;">1844</sup> - לסוברים שהוא מנהג<sup style="color: gray;">1845</sup> - ואינו אלא שבחים שאנו מוסיפים לכבוד השבת<sup style="color: gray;">1846</sup>, וביארו אחרונים שלמרות שמוצאה מזמן חכמי המשנה - שהרי ר' יוחנן ביאר שהיא ברכת השיר הנזכרת במשנה<sup style="color: gray;">1847</sup> - מכל מקום לא הונהגה אמירתה בציבור עד ימי הגאונים<sup style="color: gray;">1848</sup>. ויש מהאחרונים סוברים שרבי שמעון בן שטח ייסדה<sup style="color: gray;">1849</sup>. ויש מהאחרונים שכתבו שודאי שהיא מחודשת אחרי חתימת התלמוד<sup style="color: gray;">1850</sup>.
<h4>אופן האמירה</h4>
נשמת, כתבו אחרונים שיש לאומרה בכל כוחו ובקול רם ובנעימה<sup style="color: gray;">1851</sup>. יש מהאחרונים שכתב שיש לעמוד באמירת התיבות "נשמת כל חי", והטעם ע"פ הקבלה<sup style="color: gray;">1852</sup>.
<h4>שינויים בימים נוראים</h4>
אחרונים כתבו שבראש-השנה* - ויום-הכפורים*<sup style="color: gray;">1853</sup> - אומרים: המלך יושב, ולא המלך היושב<sup style="color: gray;">1854</sup> - כבכל ימות השנה - שהמלך היושב פירושו הרגיל לישב אף על פי שאינו יושב עתה<sup style="color: gray;">1855</sup>, והמלך יושב פירושו שהוא יושב עתה על כסא דין<sup style="color: gray;">1856</sup>, או שהמלך יושב דהיינו שהוא יושב על כסא שלם<sup style="color: gray;">1857</sup>, וכן המנהג בימינו בקצת קהילות ישראל<sup style="color: gray;">1858</sup>. אכן ראשונים כתבו שאף בראש השנה ויום הכפורים אומרים: המלך היושב<sup style="color: gray;">1859</sup>, ויש מהאחרונים שכתבו כן<sup style="color: gray;">1860</sup>, וכן המנהג בימינו ברוב קהילות ישראל<sup style="color: gray;">1861</sup>.
ראשונים כתבו שנוהגים בכל ימות השנה לומר: בפי ישרים תתהלל ובדברי צדיקים תתברך ובלשון חסידים תתרומם ובקרב קדושים תתקדש<sup style="color: gray;">1862</sup>, ובראש השנה<sup style="color: gray;">1863</sup> מהפכים הנוסח<sup style="color: gray;">1864</sup> ומשנים לומר<sup style="color: gray;">1865</sup>: בפי ישרים תתרומם ובדברי צדיקים תתברך ובלשון חסידים תתקדש ובקרב קדושים תתהלל<sup style="color: gray;">1866</sup>, וכן המנהג בימינו בקצת קהילות ישראל<sup style="color: gray;">1867</sup>. טעם הדבר, כתבו ראשונים ואחרונים - שבמילים י'שרים צ'דיקים ח'סידים ק'דושים נרמז יצחק<sup style="color: gray;">1868</sup> - ובמילים תתר'ומם תתב'רך תתק'דש תתה'לל נרמזת רבקה<sup style="color: gray;">1869</sup>, ועושים הנוסח בראשי תיבות יצחק ורבקה<sup style="color: gray;">1870</sup>, יצחק בראשי תיבות<sup style="color: gray;">1871</sup>, שהוא ראש לנימולים לשמונה<sup style="color: gray;">1872</sup>, ורבקה באמצעי תיבות<sup style="color: gray;">1873</sup>, שהיא אמצעית שבאמהות<sup style="color: gray;">1874</sup>, רבקה לנוכח יצחק<sup style="color: gray;">1875</sup>, רמז לדבר: ויעתר יצחק לה' לנכח אשתו<sup style="color: gray;">1876</sup>. וכתבו ראשונים הטעם שעושים כן בראש השנה, לזכור זכות עקידת יצחק<sup style="color: gray;">1877</sup>, לפי שמדתו של יצחק ועקדתו נזכרים ונעשים בראש השנה<sup style="color: gray;">1878</sup>. או משום המדרש שעל רננו צדיקים שהוא על יצחק, נחתם בו<sup style="color: gray;">1879</sup>. או כדי להזכיר זכות רבקה, שנפקדה בראש השנה<sup style="color: gray;">1880</sup>. או לפי שנאמר: ויעתר לו<sup style="color: gray;">1881</sup> - ולא ויעתר להם<sup style="color: gray;">1882</sup> - שאין דומה תפילת צדיק בן צדיק לתפילת צדיק בן רשע<sup style="color: gray;">1883</sup>, הרי שאם היה אביה צדיק תפילתה נשמעת, זה וזה שוים, אם כן ראוי להזכירה עם בעלה יצחק בראש השנה לפי שבו נפקדו כל העקרות<sup style="color: gray;">1884</sup>, כמו כן יעתר לנו צורינו ולא יהיה בנו עקר ועקרה ולא תהא תפילתנו עקורה מאת הקב"ה<sup style="color: gray;">1885</sup>. וכתבו ראשונים ואחרונים שהנוהגים כן, נוהגים כן אף ביום הכפורים<sup style="color: gray;">1886</sup>, וכן המנהג בימינו בקצת קהילות ישראל<sup style="color: gray;">1887</sup>. והרבה גאונים וראשונים הביאו נוסח זה לכל ימות השנה<sup style="color: gray;">1888</sup>, וכן כתבו ראשונים שיש הנוהגים לומר כן בכל ימות השנה<sup style="color: gray;">1889</sup> ואומרים שיצחק ורבקה תיקנו<sup style="color: gray;">1890</sup> כך כשנעתר יצחק לה' לנכח אשתו<sup style="color: gray;">1891</sup>, וכן המנהג בימינו ברוב קהילות ישראל<sup style="color: gray;">1892</sup>.
על מקום התחלת שליח-צבור* בראש השנה ויום הכפורים, לנוהגים שבימי חול שליח הציבור יורד לפני התיבה בישתבח, עי' לעיל: זמן אמירתם ואופן האמירה<sup style="color: gray;">1893</sup>.
<h4>טעה והשמיט נשמת</h4>
טעה - בימים שאומרים נשמת<sup style="color: gray;">1894</sup> - ולא אמרו, אינו חוזר<sup style="color: gray;">1895</sup>.
<h4>ברכת תתהלל מלך</h4>
בקצת קהילות ישראל היה מנהג שלאחר אמירת רוב המזמורים המתווספים בשבתות ומועדים - הנאמרים במנהגם לפני ברוך שאמר<sup style="color: gray;">1896</sup> - אומרים ברכה: תתהלל מלך בפי כל קדושים וכו' בא"י מלך מהולל בשבחות, ולאחריה אומרים קדיש*<sup style="color: gray;">1897</sup>.
<h2>פסח</h2>
<b>הגדרת הערך</b> - החג החל בשבעת הימים שתחילתם ט"ו בניסן*.
<h3><b>שמו ומהותו</b></h3>
<h4>מהותו</h4>
בחדש הראשון - חודש ניסן* - בחמשה עשר יום לחדש חג המצות לה', ביום הראשון מקרא קדש יהיה לכם כל מלאכת עבֹדה לא תעשו, ביום השביעי מקרא קדש כל מלאכת עבֹדה לא תעשו<sup style="color: gray;">1</sup>.
על דיני אכילת-מצה*, אכילת-מרור* ואכילת-פסחים* בליל ראשון של פסח, עי' ערכיהם. על מצות סיפור יציאת מצרים בליל ראשון של פסח, ע"ע הגדה. על דיני חול-המועד* של פסח, ע"ע. על איסור אכילה והנאה של חמץ* בפסח, ע"ע. על דיני יום-טוב* של פסח, ע"ע. על המצוות הנוהגות בליל ראשון של פסח, ועל דיני הליל, ע"ע סדר של פסח. על דיני קרבן-פסח*, ע"ע.
<h4>שמו במקרא</h4>
במקרא, שבעת הימים החל מחמישה עשר ניסן, נקראים: חג המצות<sup style="color: gray;">2</sup>, שנאמר: ובחמשה עשר יום לחדש הזה חג המצות לה' שבעת ימים מצות תאכלו<sup style="color: gray;">3</sup>, ועל שם המצה נקרא החג: חג המצות<sup style="color: gray;">4</sup>, שנאמר: את חג המצות תשמֹר שבעת ימים תאכל מצות<sup style="color: gray;">5</sup>, ונאמר: חג המצות לה' שבעת ימים מצות תאכלו<sup style="color: gray;">6</sup>, והפסח הינו יום ארבעה עשר בניסן בו מקריבים קרבן-פסח*<sup style="color: gray;">7</sup>, שנאמר בפרשת מסעי: ממחרת הפסח יצאו בני ישראל ביד רמה לעיני כל מצרים<sup style="color: gray;">8</sup>, והיינו ממחרת זבח הפסח<sup style="color: gray;">9</sup>. או ש"מחרת הפסח" היינו בוקרו של אכילת הפסח, ככתוב: אם אינך ממלט את נפשך הלילה מחר אתה מומת<sup style="color: gray;">10</sup>, שפירושו בבוקר אתה מומת<sup style="color: gray;">11</sup>. אכן, ביהושע נאמר: ויאכלו מעבוּר הארץ ממחרת הפסח מצות וקלוי בעצם היום הזה<sup style="color: gray;">12</sup>, ונחלקו אמוראים, גאונים וראשונים, בפירושו:
א) לדעת ר' בון בר כהנא בירושלמי - וכן יש מהגאונים והראשונים סוברים<sup style="color: gray;">13</sup> - "ממחרת הפסח" ביהושע היינו שישה עשר בניסן<sup style="color: gray;">14</sup>, והותר להם אכילת חדש* שהוא בשישה עשר בניסן<sup style="color: gray;">15</sup>, ו"מעבוּר הארץ" היינו שעברו ארץ סיחון ועוג<sup style="color: gray;">16</sup>. וביארו גאונים וראשונים ששני פסחים הם, פסח ה' ופסח ישראל<sup style="color: gray;">17</sup>, וממחרת הפסח מתפרש על שתי דרכים<sup style="color: gray;">18</sup>, אחד מחרת שחיטת הפסח, ואחד מחרת יום אכילת פסח<sup style="color: gray;">19</sup>, שלפעמים מדבר הכתוב מן התחלה, ולפעמים מן גמר המעשה, ובפרשת מסעי "ממחרת הפסח" היינו תחילת עשייתו, ממחרת זה יצאו<sup style="color: gray;">20</sup>, שפסח ישראל היינו ארבעה עשר בניסן<sup style="color: gray;">21</sup>, וממחרת הפסח של פרשת מסעי היינו ממחרת שחיטת הפסח<sup style="color: gray;">22</sup>, אבל ביהושע פירוש "ממחרת הפסח" היינו ממחרת גמר הפסח, ממחרת אכילתו, שבלילה זמן אכילתו<sup style="color: gray;">23</sup>, ופסח ה' בליל חמישה עשר<sup style="color: gray;">24</sup>, ומחרת הפסח ביהושע היינו שישה עשר בניסן<sup style="color: gray;">25</sup>, ממחרת אכילת הפסח<sup style="color: gray;">26</sup>, שנאכל בליל חמישה עשר<sup style="color: gray;">27</sup>. לדעה זו, נחלקו ראשונים, אם רק במקום שאי אפשר ליתן טעם מדוע הוא ממחרת שחיטת הפסח, יש לפרש ממחרת אכילת הפסח<sup style="color: gray;">28</sup>. ויש מפרשים להיפך, שבכל מקום הוא למחרת אכילת הפסח, שכן משמעות לשון מחר ומחרת בכל מקום, ולא משמע בבוקר, אלא שבמיעוט מקומות לא דייק הכתוב ונקט "מחר" משום בוקר, כמו: אם אינך ממלט את נפשך הלילה מחר אתה מומת<sup style="color: gray;">29</sup>, וכן "ממחרת הפסח" של מסעי, או שלא דייק הכתוב בלשונו, משום שמפורסם הוא שבחמישה עשר בניסן יצאו<sup style="color: gray;">30</sup>. ויש מפרשים לדעה זו, שלשון התורה לחוד ולשון נביאים לחוד, ובלשון תורה "ממחרת הפסח" היינו חמישה עשר בניסן, ובלשון נביאים "ממחרת הפסח" היינו שישה עשר בניסן<sup style="color: gray;">31</sup>.
ב) ולדעת ר' לעזר בי ר' יוסי בירושלמי - וכן יש מהגאונים והראשונים סוברים<sup style="color: gray;">32</sup> - "ממחרת הפסח" ביהושע היינו חמישה עשר בניסן<sup style="color: gray;">33</sup>, ליל חמישה עשר בניסן ויומו, כי הפסח קרב בארבעה עשר, ומחרתו הוא יום חמישה עשר בניסן<sup style="color: gray;">34</sup>. ונחלקו גאונים וראשונים לדעה זו: יש מפרשים שמה שנאמר: וקלוי, דהיינו שמהישן אכלו מצות וקלוי<sup style="color: gray;">35</sup>, וזהו שנאמר: "מעבוּר", דהיינו דגן משנה שעברה<sup style="color: gray;">36</sup>, ומהשנה הבאה נקרא "תבואה"<sup style="color: gray;">37</sup>, כי החדש היה אסור להם עד הקרבת העומר בשישה עשר בניסן<sup style="color: gray;">38</sup>. ויש מפרשים שהכתוב ביהושע פירושו: ויאכלו מעבור הארץ, מן הישן, ממחרת הפסח, שהרי הוצרכו לאכול מצות<sup style="color: gray;">39</sup>, שכיון שהתחיל לילה של חמישה עשר, קורא לו: ממחרת הפסח<sup style="color: gray;">40</sup>, וקלוי, דהיינו חדש, לא אכלו עד עצם היום הזה, דהיינו שישה עשר בניסן, לאחר שקרב העומר<sup style="color: gray;">41</sup>, וכן מצינו שישה עשר שנקרא "בעצם היום הזה", שנאמר: ולחם וקלי וכרמל לא תאכלו עד עצם היום הזה<sup style="color: gray;">42</sup>.
במקום אחד נזכר במקרא "חג הפָּסח"<sup style="color: gray;">43</sup>, ונחלקו הדעות: יש מפרשים דהיינו זבח חגיגת שלמי-ארבעה-עשר*<sup style="color: gray;">44</sup>, כלומר חגיגת ארבעה עשר שמביאים בשביל קרבן-פסח*<sup style="color: gray;">45</sup>. ויש מפרשים דהיינו זבח הפסח<sup style="color: gray;">46</sup> - קרבן פסח - ויש מפרשים דהיינו מאכל חג הפסח<sup style="color: gray;">47</sup>, שהוא ליל חמישה עשר בניסן<sup style="color: gray;">48</sup>, שבו מתקיימת מצות אכילת-פסחים*<sup style="color: gray;">49</sup>.
על כך שבתפלה* מזכירים את החג בשם "חג המצות", עי' להלן: התפלה, קריאת התורה וההפטרה<sup style="color: gray;">50</sup>.
<h4>שמו בדברי חז"ל ובלשון בנ"א</h4>
בדברי חז"ל לרוב בא השם פסח, ככינוי לחג המצות<sup style="color: gray;">51</sup>. ויש שהשם פסח בא ככינוי ללילה ראשון של פסח בלבד<sup style="color: gray;">52</sup>. ויש שהשם פסח בא ככינוי לארבעה עשר בניסן<sup style="color: gray;">53</sup>. ויש שהשם פסח בא ככינוי לשישה עשר בניסן<sup style="color: gray;">54</sup>. וביארו אחרונים שמכיון שבמקרא ליל חמישה עשה בניסן נקרא חג הפסח - לסוברים כן<sup style="color: gray;">55</sup> - אף יום חמישה עשר שלאחריו, כי היום הולך אחר הלילה, ולכן לא נמנעו חכמינו מלקרוא גם את שאר ימי חג המצות בשם פסח, כי הכל הולך אחר העיקר, שהוא הראשון<sup style="color: gray;">56</sup>.
בנדרים*, שהלך בהם אחר לשון בני אדם<sup style="color: gray;">57</sup>, השם פסח בא ככינוי לכל ימי חג המצות<sup style="color: gray;">58</sup>.
<h3><b>התפלה*, קריאת-התורה* וההפטרה*</b></h3>
<h4>הזכרת החג</h4>
בתפלה* בחג הפסח, כשמזכירים החג, בהזכרת יום-טוב* בקדושת היום - בברכה רביעית: ותתן לנו וכו' - אומר: יום חג המצות הזה זמן חרותנו<sup style="color: gray;">59</sup>, וחותם: מקדש ישראל והזמנים<sup style="color: gray;">60</sup>, וכן בקדוש*<sup style="color: gray;">61</sup>. ביעלה-ויבא* אומר: ביום חג המצות הזה<sup style="color: gray;">62</sup>, וכן בברכה הרביעית שלאחר ההפטרה*<sup style="color: gray;">63</sup>. חל בשבת, מזכיר גם של שבת, ואומר: את יום המנוח - ויש גורסים: השבת<sup style="color: gray;">64</sup> - הזה<sup style="color: gray;">65</sup>, ואת יום חג המצות הזה, וחותם: מקדש השבת וישראל והזמנים<sup style="color: gray;">66</sup>.
בשביעי של פסח - וביום אחרון, בחוץ לארץ<sup style="color: gray;">67</sup> - נחלקו ראשונים אם אומרים זמן שמחתנו<sup style="color: gray;">68</sup>, ואין לומר זמן חרותנו, לפי שהיו שמחים כשטבעו מצריים בים ולא הו יראים יותר מהם<sup style="color: gray;">69</sup>, ובאבֹד רשעים רִנה<sup style="color: gray;">70</sup>. או שאומרים זמן חרותנו<sup style="color: gray;">71</sup>, אף שכבר יצאו ממצרים, שעד אחר קריעת ים סוף וטביעת המצריים נקרא זמן חרותנו<sup style="color: gray;">72</sup>, ואין לומר זמן שמחתנו, שכפי שמלאכי השרת לא אמרו שירה משום מעשה ידי טבועים בים<sup style="color: gray;">73</sup>, כך אין ראוי לומר שאנו שמחים בטביעתם<sup style="color: gray;">74</sup>.
למעשה כתבו אחרונים שהמנהג לומר זמן חרותנו<sup style="color: gray;">75</sup>, אבל שהנוהגים לומר זמן שמחתנו, אין למחות בידם<sup style="color: gray;">76</sup>.
על כך שבשביעי של פסח אין מברכים ברכת-הזמן*, ע"ע<sup style="color: gray;">77</sup>. על קריאת הלל* בלילה ראשון של פסח, בתוך ההגדה*, ע"ע הלל<sup style="color: gray;">78</sup>. ושם, על הנוהגים לקרוא את ההלל אף בבית הכנסת<sup style="color: gray;">79</sup>. על קריאת הלל ביום הראשון של פסח, שאומרים הלל גמור, ע"ע הנ"ל<sup style="color: gray;">80</sup>. על קריאת הלל בחול המועד פסח ובשביעי של פסח, שאין גומרים את ההלל, ע"ע הנ"ל<sup style="color: gray;">81</sup>. על תפילת יום-טוב*, ע"ע<sup style="color: gray;">82</sup>. על "יום טוב מקרא קדש הזה", שנחלקו הדעות אם מזכירים בהזכרת החג, ע"ע הנ"ל<sup style="color: gray;">83</sup>. על שבת חול המועד שאין מזכירים בו של שבת ביעלה-ויבא*, ע"ע<sup style="color: gray;">84</sup>. ושם<sup style="color: gray;">85</sup>, שנחלקו הדעות ביום טוב שחל בשבת, אם מזכיר שבת כשאומר יעלה ויבוא בקדושת היום. על פסוקי המוספים הנאמרים בתפילת מוסף* של פסח, לנוהגים לומר לומר פסוקים בכל המוספים<sup style="color: gray;">86</sup>, ע"ע מוסף<sup style="color: gray;">87</sup>. על קדוש* בימים טובים של פסח, ע"ע קדוש.
<h4>קריאת התורה</h4>
במשנה ובברייתא שנינו שבפסח קוראים בפרשת מועדות<sup style="color: gray;">88</sup> - הכוללת כל המועדות<sup style="color: gray;">89</sup> - של תורת כהנים<sup style="color: gray;">90</sup>, דהיינו שביום הראשון של פסח קוראים<sup style="color: gray;">91</sup> שור או כשב<sup style="color: gray;">92</sup>. ושנינו בברייתא שבשאר ימות הפסח מלקט וקורא מענינו של פסח<sup style="color: gray;">93</sup>, וביארו אמוראים שביום-טוב-שני-של-גליות* קוראים כיום ראשון שור או כשב, ובשאר ימות הפסח מאפ"ו סימן: משכו וקחו לכם צאן<sup style="color: gray;">94</sup>, אם כסף תלוה את עמי<sup style="color: gray;">95</sup>, פסל לך<sup style="color: gray;">96</sup>, וידבר שבבהעלותך<sup style="color: gray;">97</sup>. יום טוב אחרון של פסח - שביעי של פסח - שנינו בברייתא שקוראים ויהי בשלח<sup style="color: gray;">98</sup>, ואמרו בתלמוד שלמחרת קוראים: כל הבכור<sup style="color: gray;">99</sup>. ומכל מקום אמרו בתלמוד - וכן כתבו גאונים, ראשונים ואחרונים להלכה<sup style="color: gray;">100</sup> - שאין נוהגים כמשנה וכברייתא, אלא נהגו לקרוא: "משך תורא קדש בכספא פסל במדברא שלח בוכרא"<sup style="color: gray;">101</sup>:
א) ביום ראשון קוראים "משך", משכו<sup style="color: gray;">102</sup>, שהוא הפרשה הראשונה שבתורה המדברת בענין פסח, שהוא מעניינו של יום<sup style="color: gray;">103</sup>, ולכן שינו מדין המשנה והברייתא לקרוא בו שור או כשב<sup style="color: gray;">104</sup>. וקוראים: ויקרא משה לכל זקני ישראל ויאמר אלֵהם משכו<sup style="color: gray;">105</sup>, ואין חילוק בזה בין אם חל בחול ובין אם חל בשבת<sup style="color: gray;">106</sup>. ויש המתחילים: והיה היום הזה לכם לזכרון<sup style="color: gray;">107</sup>, ואין חילוק בזה בין אם חל בחול ובין אם חל בשבת<sup style="color: gray;">108</sup>. ויש המתחילים: החדש הזה לכם<sup style="color: gray;">109</sup>. ויש שבחול מתחילים: משכו, ובשבת: והיה היום הזה לכם לזכרון<sup style="color: gray;">110</sup>, כדי להרבות מקום לקוראים<sup style="color: gray;">111</sup>, ואם טעה והתחיל משכו - וקרא שבעה<sup style="color: gray;">112</sup> - יצא<sup style="color: gray;">113</sup>. וקוראים עד מארץ מצרים על צבאֹתם<sup style="color: gray;">114</sup>, חמישה עולים<sup style="color: gray;">115</sup>: יש הנוהגים לקרוא לראשון עד כן עשו<sup style="color: gray;">116</sup>, ולשני עד וברכתם גם אותי<sup style="color: gray;">117</sup>. ויש הנוהגים לקרוא לראשון עד עד עולם<sup style="color: gray;">118</sup>, ולשני עד כן עשו<sup style="color: gray;">119</sup>. לשלישי עד וינצלו את מצרים<sup style="color: gray;">120</sup>, לרביעי עד לדֹרֹתם<sup style="color: gray;">121</sup>. ואם חל בשבת מחלקים לשבעה עולים<sup style="color: gray;">122</sup>, ולנוהגים להתחיל אף בשבת במשכו<sup style="color: gray;">123</sup>: יש הנוהגים לקרוא לראשון עד עד עולם<sup style="color: gray;">124</sup>, לשני עד כן עשו<sup style="color: gray;">125</sup>, לשלישי עד עבדו את ה' כדברכם<sup style="color: gray;">126</sup>. ויש הנוהגים בשבת לקרוא לשלישי עד וברכתם גם אֹתי<sup style="color: gray;">127</sup>, ולשישי עד יעשו אֹתו<sup style="color: gray;">128</sup>. טעה החזן ועשה הפסקות קצרות וסיים בחמישי בפסוק: ליל שמרים<sup style="color: gray;">129</sup>, כיון שאמר החמישי ברכה אחרונה אין צריך לקרות עוד<sup style="color: gray;">130</sup>, שאין זה חובה לקרות עד לצבאותם, אלא כל שקראו חמישה בעניינו של פסח די<sup style="color: gray;">131</sup>, וכל שקרא ט"ו פסוקים לחמישה עולים יצא<sup style="color: gray;">132</sup>. ונכון ביום השלישי, כשקורא פרשת קדש<sup style="color: gray;">133</sup>, להתחיל לקראות ממקום שפסק ביום הראשון<sup style="color: gray;">134</sup>.
ב) ביום שני קוראים "תורא", שור או כשב<sup style="color: gray;">135</sup>, עד וידבר משה את מֹעדי ה' אל בני ישראל<sup style="color: gray;">136</sup>. שמדובר שם מעניני כל המועדים, וגם של פסח<sup style="color: gray;">137</sup>. בחוץ לארץ, שהוא יום טוב שני של גליות, קוראים לחמישה עולים<sup style="color: gray;">138</sup>: לראשון עד אני ה'<sup style="color: gray;">139</sup>, לשני עד לא תעשו<sup style="color: gray;">140</sup>, לשלישי עד אני ה' אלהיכם<sup style="color: gray;">141</sup>, לרביעי עד תשבתו שבתכם<sup style="color: gray;">142</sup>. ובארץ ישראל - שהוא חול-המועד* וקוראים בספר תורה ראשון שלושה קרואים - כדי שיקראו לשלושת הקרואים מעניינו של ט"ז ניסן, קוראים לכהן עד לא תעשו<sup style="color: gray;">143</sup>, וללוי עד לדֹרֹתיכם בכל מֹשבֹתיכם<sup style="color: gray;">144</sup>. דילג ולא קרא כל פרשת המועדות, כל שקרא חמישה עולים ויש בהמה שקרא ענינו של יום עצמו אין צריך לחזור ולקרות<sup style="color: gray;">145</sup>.
ג) ביום השלישי קוראים "קדש" לי כל בכור<sup style="color: gray;">146</sup>, עד ה' ממצרים<sup style="color: gray;">147</sup>. לראשון קורא עד בחדש האביב<sup style="color: gray;">148</sup>, ולשני עד מימים ימימה<sup style="color: gray;">149</sup>.
ד) ביום הרביעי קוראים "כספא", אם כסף תלוה<sup style="color: gray;">150</sup>, עד לא תבשל גדי בחלב אמו<sup style="color: gray;">151</sup>. לראשון קוראים עד כי חנון אני<sup style="color: gray;">152</sup>, ולשני עד תעזֹב עִמו<sup style="color: gray;">153</sup>.
ה) ביום החמישי קוראים "פסל" לך<sup style="color: gray;">154</sup>, עד לא תבשל גדי בחלב אמו<sup style="color: gray;">155</sup>. יש הנוהגים לקרוא לראשון עד עֹשֶׂה עִמָּך<sup style="color: gray;">156</sup>. ויש הנוהגים לקרוא לראשון עד ולחטאתנו ונחלתנו<sup style="color: gray;">157</sup>. ויש הנוהגים לקרוא לראשון עד אל מול ההר ההוא<sup style="color: gray;">158</sup>. יש הנוהגים לקרוא לשני עד לא תעשה לך<sup style="color: gray;">159</sup>. ויש הנוהגים לקרוא לשני עד עֹשֶׂה עִמָּך<sup style="color: gray;">160</sup>.
ו) בשישי "במדברא", במדבר סיני<sup style="color: gray;">161</sup>, שכתוב בו: ויעשו בני ישראל את הפָּסח במועדו<sup style="color: gray;">162</sup>, מוידבר ה' אל משה במדבר סיני<sup style="color: gray;">163</sup>, עד ולאזרח הארץ<sup style="color: gray;">164</sup>. יש הנוהגים לקרוא לראשון עד בני ישראל<sup style="color: gray;">165</sup>. ויש הנוהגים לקרוא לראשון עד תעשו אֹתו<sup style="color: gray;">166</sup>. ויש הנוהגים לקרוא לראשון עד לעשֹׂת הפָּסח<sup style="color: gray;">167</sup>. וקוראים לשני עד מה יצוה ה' לכם<sup style="color: gray;">168</sup>.
ז) בשביעי של פסח קוראים "שלח", ויהי בשלח<sup style="color: gray;">169</sup>, לפי שביום שביעי של פסח אמרו שירה על הים<sup style="color: gray;">170</sup>. וקוראים מויהי בשלח עד ה' רופאך<sup style="color: gray;">171</sup>. לראשון קוראים עד לפני העם<sup style="color: gray;">172</sup>, לשני עד ביד רמה<sup style="color: gray;">173</sup>, לשלישי עד ואתם תחרישון<sup style="color: gray;">174</sup>, לרביעי עד נלחם לכם במצרים<sup style="color: gray;">175</sup>. ואם חל בשבת, קוראים לראשון עד עצמותי מזה אתכם<sup style="color: gray;">176</sup>, לשני עד לפני העם<sup style="color: gray;">177</sup>, לשלישי עד ויעשו כן<sup style="color: gray;">178</sup>, לרביעי עד ביד רמה<sup style="color: gray;">179</sup>, לחמישי עד ואתם תחרישון<sup style="color: gray;">180</sup> - ויש הנוהגים עד בהכבדי בפרעה ברכבו ובפרשיו<sup style="color: gray;">181</sup> - לשישי עד נלחם להם במצרים<sup style="color: gray;">182</sup>.
ח) ובשמיני - יום טוב שני של גלויות - קוראים "בוכרא", כל הבכור<sup style="color: gray;">183</sup>, עד אשר נתן לך<sup style="color: gray;">184</sup>. ויש שנהגו להתחיל כי ימכר לך<sup style="color: gray;">185</sup>. ואם חל בשבת - שצריכים לקרות יותר, שהרי קוראים שבעה<sup style="color: gray;">186</sup> - כתבו ראשונים ואחרונים שמתחילים: עשר תעשר<sup style="color: gray;">187</sup>. ויש גאונים וראשונים שנראה מדבריהם שאף כשחל בשבת מתחילים בכל הבכור<sup style="color: gray;">188</sup>. בחול, לראשון קוראים עד תשפכנו כמים<sup style="color: gray;">189</sup>, לשני עד כל ימי חייך<sup style="color: gray;">190</sup>, לשלישי עד לא תעשה מלאכה<sup style="color: gray;">191</sup>, לרביעי עד את החקים האלה<sup style="color: gray;">192</sup>. בשבת, מוסיפים שתי עליות - קודם קריאת כל הבכור - לראשון קוראים עד מעשה ידך אשר תעשה<sup style="color: gray;">193</sup>, לשני עד בכל אשר תעשה<sup style="color: gray;">194</sup>. הטעם שקוראים ביום אחרון של פסח כל הבכור, כתבו ראשונים, משום שכתוב באותה פרשה: ושמחת בחגך<sup style="color: gray;">195</sup>, ואחר כך כתוב: והיית אך שמח<sup style="color: gray;">196</sup>, לרבות יום טוב האחרון<sup style="color: gray;">197</sup>, ומי שלא קיים מצות שמחה בחג, יקיימו עדיין<sup style="color: gray;">198</sup>. ואחרונים כתבו הטעם, משום שכתוב בו: לא-יראה-את-פני-ה'-ריקם*<sup style="color: gray;">199</sup>, אלא הבא עולת-ראיה* ושלמי חגיגה*, ומי שלא חג ביום טוב הראשון חוגג את כל הרגל ותו לא<sup style="color: gray;">200</sup>, ולפיכך מזהירים העם לחוג עדיין, לפי שאין לו עוד תשלומים, ואף על פי שבזמן הזה אין קרבנות מכל מקום עושים זכר למקדש<sup style="color: gray;">201</sup>.
סדר הפרשיות הללו הינו כסדר הכתוב בתורה<sup style="color: gray;">202</sup>, מלבד מה שאיננו קוראים "שלח" - מייד - לאחר "קדש", משום שביום השביעי צריך לקרוא שלח, שבו היתה קריעת ים סוף ואמרו שירה<sup style="color: gray;">203</sup>, ו"תורא" מוקדם לאחר "משך", משום שכתוב בקריאת שור או כשב: וספרתם לכם ממחרת<sup style="color: gray;">204</sup>, דהיינו ביום השני<sup style="color: gray;">205</sup> - ושייך ליום טוב של גליות - לפי שיש בו ענין של יום ראשון של פסח: ובחמשה עשר יום וגו'<sup style="color: gray;">206</sup>.
שבת שחל להיות בחולו של מועד, אנו קוראים: ראה אתה<sup style="color: gray;">207</sup>, עד לא תבשל גדי בחלב אמו<sup style="color: gray;">208</sup>, משום שיש שם באותה פרשת מצות שבת<sup style="color: gray;">209</sup> ושלושה רגלים<sup style="color: gray;">210</sup> ורמז חולו של מועד<sup style="color: gray;">211</sup>, שכתוב בה: את חג המצות תשמֹר<sup style="color: gray;">212</sup>, שממנו למדנו - לסוברים כן<sup style="color: gray;">213</sup> - איסור מלאכת חולו של מועד<sup style="color: gray;">214</sup>, ולפי שצריכים לקרות שבעה<sup style="color: gray;">215</sup> מתחילים מראה אתה אומר אלי<sup style="color: gray;">216</sup>, וקוראים שבעה עולים<sup style="color: gray;">217</sup>: ראשון קורא עד האדמה<sup style="color: gray;">218</sup>, שני עד אשר ארחם<sup style="color: gray;">219</sup>, שלישי עד לא יראו<sup style="color: gray;">220</sup>, רביעי עד ונחלתנו<sup style="color: gray;">221</sup>, חמישי עד לא תעשה לך<sup style="color: gray;">222</sup>, שישי עד אלהי ישראל<sup style="color: gray;">223</sup>. ויש הנוהגים לקרוא לרביעי עד אל מול ההר ההוא<sup style="color: gray;">224</sup>, לחמישי עד עֹשֶׂה עִמָּך<sup style="color: gray;">225</sup>, לשישי עד לא תעשה לך<sup style="color: gray;">226</sup>.
בפרשת ראה אתה אומר אלי כלול פרשת פסל<sup style="color: gray;">227</sup>, ולכן כשחל פסח ביום חמישי, ישתנה הסדר של "משך תורא" וכו'<sup style="color: gray;">228</sup>, כי כשחל בשבת או ביום ראשון, אין שבת בחול המועד, וכשיבוא ביום שלישי בא שבת ביום חמישי שסימנו פסל<sup style="color: gray;">229</sup>, ופסח אינו חל בימים שני, רביעי ושישי<sup style="color: gray;">230</sup>, אבל כשיבוא פסח ביום חמישי, אז קוראים ביום הראשון והשני של פסח משך תורא<sup style="color: gray;">231</sup>, וביום שלישי שהוא שבת, ראה אתה אומר אלי שבכללה פסל<sup style="color: gray;">232</sup>, ואין קוראים פסל לך בחמישי של פסח כמו שרגילים בשאר שנים<sup style="color: gray;">233</sup>, שהרי כבר קראו פסל<sup style="color: gray;">234</sup>, אלא ביום רביעי וחמישי ושישי של פסח יקראו קדש בכספא במדברא<sup style="color: gray;">235</sup>, כסדר שהם כתובים בתורה<sup style="color: gray;">236</sup>.
טעה וקרא ביום ראשון פרשת שור או כשב, כתבו אחרונים שאין צריך לחזור ולקרות - לאחר שסיימו לקרות שלושה עולים<sup style="color: gray;">237</sup> - פרשת משכו<sup style="color: gray;">238</sup>, שאין פרשת משכו חובת היום דוקא, ואדרבא מדין המשנה קוראים ביום הראשון של פסח שור או כשב<sup style="color: gray;">239</sup>. וכן אם טעה ושינה והקדים המאוחרות בסדר ארבעה ימים של חול המועד, אף על פי שלא קראם כסדר הכתוב בתורה, יצא<sup style="color: gray;">240</sup>. ולכתחילה יקרא למחרת הפרשה ששכח, כדי שלא תשתכח לגמרי, וכדי שלא יקרא אותה הפרשה שני פעמים<sup style="color: gray;">241</sup>, וראיה שקורא פרשה שדילג כשחל פסח ביום חמישי<sup style="color: gray;">242</sup>. ואפילו אם טעה בשביעי של פסח וקרא כל הבכור, יכול לקרוא בשמיני של פסח בשלח, שהוא ספק שביעי<sup style="color: gray;">243</sup>.
<h4>בספר שני</h4>
הקריאות הללו בפרשיות הקבועות לימים, הם בספר תורה ראשון<sup style="color: gray;">244</sup>, ואנו לא מצינו בכל הסימנים שקבעו רבותינו בתלמוד שיהא שום פרשת מוסף נזכר בהן כל עיקר, אבל הראשונים הנהיגו כן לקרות בכל יום טוב מוסף שלו<sup style="color: gray;">245</sup>, ואחר שנשלם התלמוד<sup style="color: gray;">246</sup> תקנוה רבנן סבוראי או הגאונים<sup style="color: gray;">247</sup>, ואנו מעמידים במועדות ספר תורה שני וקוראים בקרבנות היום<sup style="color: gray;">248</sup>, ומתוך שהוא בא להיכר חובת היום, לפיכך הנהיגו לייחד לו יחיד לקרות בפרשת מוסף<sup style="color: gray;">249</sup>, וקצת יש סמך לדבר ממה שאמרו בתלמוד שאמר הקדוש ברוך הוא לאברהם: כבר תיקנתי להם סדר קרבנות, כל זמן שקוראים בהן מעלה אני עליהם כאילו מקריבים לפני קרבן ומוחל אני על כל עוונותיהם<sup style="color: gray;">250</sup>. והמוציאים בחול המועד פסח רק ספר תורה אחד, טעות היא בידם<sup style="color: gray;">251</sup>.
ביום הראשון והשני - בחוץ-לארץ*, שעושים יום טוב שני של גליות - קורא המפטיר בספר התורה השני בפרשת פינחס: ובחדש הראשון בארבעה עשר יום<sup style="color: gray;">252</sup>, עד סוף פיסקא<sup style="color: gray;">253</sup>. וקוראים: ובחדש הראשון בארבעה עשר יום לחדש פסח לה'<sup style="color: gray;">254</sup>, אף על פי שאותו היום כבר הלך לו<sup style="color: gray;">255</sup>, להגיד הלכות החודש הראשון וכל חוקות הפסח<sup style="color: gray;">256</sup>. ובארבעה ימים של חולו של מועד - ובארץ ישראל בחמשה ימים של חולו של מועד<sup style="color: gray;">257</sup> - קוראים בספר השני בפרשת פינחס מן והקרבתם אשה עולה לה'<sup style="color: gray;">258</sup>, עד סוף פיסקא<sup style="color: gray;">259</sup>, ואף וביום השביעי<sup style="color: gray;">260</sup>, שפרשה אחת היא<sup style="color: gray;">261</sup>, ואין משיירים בפרשה פחות משלושה פסוקים<sup style="color: gray;">262</sup>. ועוד, להעיר על כל חג הבא לפניו<sup style="color: gray;">263</sup>. ואינו קורא: ובחדש הראשון<sup style="color: gray;">264</sup>, ובחמשה עשר יום<sup style="color: gray;">265</sup>, שהם כבר הלכו להם<sup style="color: gray;">266</sup>. וכן בשביעי של פסח - ויום טוב אחרון של פסח<sup style="color: gray;">267</sup> - קוראים מוהקרבתם<sup style="color: gray;">268</sup>. ויש מהגאונים סוברים שביום הראשון והשני של פסח קוראים עד על עולת התמיד יעשה ונסכו<sup style="color: gray;">269</sup> - ואין קוראים וביום השביעי<sup style="color: gray;">270</sup> - ובחול המועד ובשביעי של פסח, קוראים עד סוף הפיסקא<sup style="color: gray;">271</sup>.
שכחו וקראו ארבעה בעניינו של יום ולא קראו פרשת קרבן מוסף, יחזור שליח ציבור ויקרא בפרשת והקרבתם<sup style="color: gray;">272</sup>, שהיא חובת היום<sup style="color: gray;">273</sup>, שאותו רביעי כמי שאינו<sup style="color: gray;">274</sup>, ואי איפשר שלא יקראו בקרבנות של חובה<sup style="color: gray;">275</sup>.
אף בשבת שחלה להיות בחולו של מועד מפטיר קורא מן והקרבתם<sup style="color: gray;">276</sup>. ויש מהגאונים שכתבו שקורא: וביום השבת<sup style="color: gray;">277</sup>, והקרבתם<sup style="color: gray;">278</sup>.
<h4>הפטרה</h4>
בראשון של פסח מפטירים בפסח גלגל<sup style="color: gray;">279</sup>, ומתחילים בעת ההיא<sup style="color: gray;">280</sup>. ויש שכתבו שכשחל בשבת מוסיפים - לפניו - ויאמר יהושע אל העם התקדשו<sup style="color: gray;">281</sup>, ויאמר יהושע אל הכהנים<sup style="color: gray;">282</sup>. ויש מתחילים: ויאמר ה' אל יהושע<sup style="color: gray;">283</sup>. ויש מתחילים: למען דעת<sup style="color: gray;">284</sup>, ויהי כשמֹע<sup style="color: gray;">285</sup>. ויש מתחילים: ויאמר יהושע אל העם התקדשו<sup style="color: gray;">286</sup>, וקוראים שלשה פסוקים, ומדלגים עד לבעת ההיא וגו'<sup style="color: gray;">287</sup>. ויש הקוראים רק פסוק זה ומדלגים עד למען דעת<sup style="color: gray;">288</sup>. וקוראים עד אין יוצא ואין בא<sup style="color: gray;">289</sup>. ויש שמוסיפים: ויהי ה' את יהושע וגו' ויהי שמעו בכל הארץ<sup style="color: gray;">290</sup>.
ביום טוב-שני-של-גלויות* מפטירים בפסח יאשיהו<sup style="color: gray;">291</sup>. יש מתחילים מן בן שמנה שנה יאשיהו<sup style="color: gray;">292</sup>, וקורא שני פסוקים משם, ואחר כך מדלג<sup style="color: gray;">293</sup>, או שבעה פסוקים ומדלג<sup style="color: gray;">294</sup>, וקורא מוישלח המלך<sup style="color: gray;">295</sup>. ויש מתחילים ההפטרה בוישלח המלך<sup style="color: gray;">296</sup>. וקורא עד אכלו מצות בתוך אחיהם<sup style="color: gray;">297</sup>, או עד בני העם<sup style="color: gray;">298</sup>. ומדלג עד ויצו המלך את כל העם<sup style="color: gray;">299</sup>, וקורא עד ואחריו לא קם כמהו<sup style="color: gray;">300</sup>. ויש שמתחילים מן ויצו המלך<sup style="color: gray;">301</sup>, וקוראים עד וימליכו אֹתו תחת אביו<sup style="color: gray;">302</sup>.
שבת שחלה להיות בחול המועד של פסח מפטירים בעצמות היבשות<sup style="color: gray;">303</sup>, לפי שתחיית המתים עתידה להיות בניסן<sup style="color: gray;">304</sup>. או לפי שהעצמות היבשות הם אותם שיצאו ממצרים לפני הקץ<sup style="color: gray;">305</sup>, וחיו בימי יחזקאל<sup style="color: gray;">306</sup>, ונבואה זו נאמרה עליהם<sup style="color: gray;">307</sup>. או לפי - שבתחילת הקריאה של שבת שחלה בחול המועד אנו קוראים על הכפרה שנעשתה לאחר חטא העגל - ואותם העצמות היו הרוגי נבוכדנצר, שבשעה שהשליך חנניה מישאל ועזריה לכבשן האש וראה הנס שנעשה להם עמד והרג כל אותם ישראל שהשתחוו לצלם, ומפני שנהרגו על ידי שעבדו עבודה זרה, דומה הפטרה זו לקריאת מעשה העגל<sup style="color: gray;">308</sup>. יש המתחילים מהיתה עלי יד ה'<sup style="color: gray;">309</sup>. ויש המתחילים כה אמר<sup style="color: gray;">310</sup>, לפי שנאמר שם: כצאן ירושלם במועדיה<sup style="color: gray;">311</sup>, ותרגומו: כעמא דמדכן ואתן לירושלם בזמן מועדי פסחא<sup style="color: gray;">312</sup>. וקוראים עד סוף הפרשה<sup style="color: gray;">313</sup> - וידעתם כי אני ה' דברתי ועשיתי נאם ה'<sup style="color: gray;">314</sup> - ויש הקוראים עד והיו לאחדים בידך<sup style="color: gray;">315</sup>.
בשביעי של פסח מפטירים וידבר דוד<sup style="color: gray;">316</sup>, שהיא שירה - שנאמר בתחילתה: וידבר דוד לה' את דברי השירה<sup style="color: gray;">317</sup> - כמו שאמרו שירה על הים, ומדבר בה מיציאת מצרים: עלה עשן באפו וגו'<sup style="color: gray;">318</sup>, וישלח חציו ויפיצם וגו'<sup style="color: gray;">319</sup>. ונאמר בה: ועִם עקש תתפל<sup style="color: gray;">320</sup>, זה פרעה<sup style="color: gray;">321</sup>. וקוראים מוידבר דוד<sup style="color: gray;">322</sup>, עד לדוד ולזרעו עד עולם<sup style="color: gray;">323</sup>, ואין מדלגים באותה הפטרה, לפי שבאותו דילוג מדבר ביציאת מצרים, וגומרים כל השירה<sup style="color: gray;">324</sup>. ויש מהראשונים שכתב שקוראים מן ותהי עוד מלחמה לפלשתים<sup style="color: gray;">325</sup>, עד בפעם אֶחת<sup style="color: gray;">326</sup>, להזכיר המלחמות שעשה דוד והניסים שעשה לו המקום, ומה שנאמר בתלמוד שמפטירים בויברך דוד<sup style="color: gray;">327</sup>, סימן בעלמא הוא<sup style="color: gray;">328</sup>.
ביום האחרון בגולה מפטירים עוד היום בנֹב לעמֹד<sup style="color: gray;">329</sup>, לפי שמפלתו של סנחריב, הכתובה באותה פרשה, בליל פסח היתה<sup style="color: gray;">330</sup>. ועוד, ויצא חֹטר<sup style="color: gray;">331</sup> וכן יוסיף וגו' שנית ידו לקנות את שאר עמו<sup style="color: gray;">332</sup>, האמורים בפרשה, עתידים להיות בפסח, שבניסן נגאלו ובניסן עתידין להיגאל<sup style="color: gray;">333</sup>. וקוראים מעוד היום<sup style="color: gray;">334</sup> עד קדוש ישראל<sup style="color: gray;">335</sup>.
<h4>קריאת שיר השירים</h4>
מנהגים רבים מצינו באמירת שיר השירים בפסח:
א) במסכת סופרים אמרו שנהגו לקרוא את מגילת-אסתר*, רות ושיר השירים במוצאי שבתות וימים טובים<sup style="color: gray;">336</sup>, ואמרו שם שיש שנהגו לקרוא שיר השירים בלילי ימים טובים של גליות האחרונים<sup style="color: gray;">337</sup>. ויש שנהגו להתחיל הקריאה במוצאי שבת שלפני פסח<sup style="color: gray;">338</sup>, ושכן נהגו העם<sup style="color: gray;">339</sup>.
ב) וראשונים ואחרונים כתבו שבשבת חול-המועד* של פסח אומרים - אחר הלל*<sup style="color: gray;">340</sup>, וקדיש שלם<sup style="color: gray;">341</sup>, קודם קריאת-התורה*<sup style="color: gray;">342</sup> - מגילת שיר השירים<sup style="color: gray;">343</sup>, לפי שהוא מדבר מגאולת מצרים<sup style="color: gray;">344</sup>, שנאמר: לסֻסתי ברכבי פרעה<sup style="color: gray;">345</sup>, והיא תחילת שעבודם של ישראל וגאולתם הראשונה<sup style="color: gray;">346</sup>, וכל העניין מדבר מארבע גליות למבין<sup style="color: gray;">347</sup>. ויש מהראשונים שכתבו שאין נוהגים לאומרו<sup style="color: gray;">348</sup>.
ג) ויש מהראשונים שכתבו שנוהגים לאומרו בשביעי של פסח<sup style="color: gray;">349</sup>, על שם הפסוק: תן חלק לשבעה וגם לשמונה<sup style="color: gray;">350</sup>, לשבעה, שביעי של פסח שיר השירים, לשמונה, שמיני-עצרת* של סוכות קהלת<sup style="color: gray;">351</sup>. או שראוי לומר ביום זה שיר השירים, כדי לסמוך כל השירות, שירת בשלח - הנאמרת בקריאת-התורה*<sup style="color: gray;">352</sup> - שירת דוד: וידבר דוד -הנאמרת בהפטרה*<sup style="color: gray;">353</sup> - שיר השירים<sup style="color: gray;">354</sup>.
ד) ויש שכתבו בסתם שנהגו העולם לקרות בחג המצות שיר השירים<sup style="color: gray;">355</sup>.
למעשה יש בימינו הנוהגים לקרוא שיר השירים בשבת חול המועד פסח<sup style="color: gray;">356</sup>. ויש הנוהגים לקרוא שיר השירים לפני מנחה של שביעי ושמיני של פסח<sup style="color: gray;">357</sup>. ויש שאינם נוהגים במנהגים הללו<sup style="color: gray;">358</sup>.
יש הנוהגים לקרוא שיר השירים לאחר סיום אמירת ההגדה* בליל יום טוב ראשון של פסח<sup style="color: gray;">359</sup>.
<h4>כשאין שבת חול המועד</h4>
לנוהגים לומר בשבת חול המועד של פסח מגילת שיר השירים<sup style="color: gray;">360</sup>, אם - חל יום טוב ראשון בשבת - ואין שבת בחול המועד, כתבו ראשונים שאומרים אותו ביום אחרון של פסח - יום-טוב-שני-של-גליות* של שביעי של פסח - שחל בשבת<sup style="color: gray;">361</sup>. ויש מהאחרונים שתמהו מדוע אין אומרים אותו ביום טוב ראשון<sup style="color: gray;">362</sup>, וכן בארץ-ישראל*, שאין יום טוב של של גלויות, נוהגים לאומרו אז ביום טוב ראשון של פסח<sup style="color: gray;">363</sup>.
חל יום טוב ראשון במוצאי-שבת* - ואין שבת בחול המועד - כתבו ראשונים שאומרים אותו ביום שביעי של פסח, החל בשבת<sup style="color: gray;">364</sup>.
חל שביעי של פסח או שמיני של פסח בשבת, לנוהגים לומר פיוטים בימים טובים ושבתות חול המועד<sup style="color: gray;">365</sup>, כתבו ראשונים ואחרונים שאומרים בו הפיוטים* של שבת חול המועד - העוסקים בשיר השירים<sup style="color: gray;">366</sup> - ואין אומרים הפיוטים של שביעי של פסח ושמיני של פסח<sup style="color: gray;">367</sup>, וביארו אחרונים שכיון שאומרים אז שיר השירים, אומרים גם הפיוט המדבר משיר השירים<sup style="color: gray;">368</sup>.
<h4>קדיש</h4>
לנוהגים לומר בשבת חול המועד של פסח מגילת שיר השירים<sup style="color: gray;">369</sup>, אומרים אחריו קדיש יתום<sup style="color: gray;">370</sup>.
<h4>ברכה</h4>
במסכת סופרים אמרו שצריך לברך על קריאת שיר השירים: על מקרא מגילה<sup style="color: gray;">371</sup>. וכן כתבו הרבה ראשונים<sup style="color: gray;">372</sup>. ויש מהאחרונים סוברים בדעת ראשונים שאין לברך עליה<sup style="color: gray;">373</sup>, שלא נזכר בתלמוד, ואינה כמו מגילת-אסתר* שמברכים עליה, שקריאתה מצות עשה מדברי סופרים<sup style="color: gray;">374</sup>, מה שאין כן בשאר כתבי הקודש<sup style="color: gray;">375</sup>, ואין קריאת שיר השירים אלא מנהג, ואין מברכים על מנהג, כל שכן שאינה מנהג קבוע, שיש שאין קוראים שיר השירים<sup style="color: gray;">376</sup>. ועוד שבזמן הזה אין כותבים אותה על קלף לבדה, אלא כתובה בין הכתובים, ונחלקו הגירסאות בברכה<sup style="color: gray;">377</sup>, ולכן אין לברך עליה כלל<sup style="color: gray;">378</sup>, שאם מברך שלא כדינו אינו מועיל ומברך ברכה לבטלה<sup style="color: gray;">379</sup>.
להלכה נחלקו אחרונים: יש פוסקים שאין לברך עליה כלל<sup style="color: gray;">380</sup>, שלא להכניס עצמו לספק ברכה<sup style="color: gray;">381</sup>, ושכן המנהג<sup style="color: gray;">382</sup>, ואפילו כתובה על קלף לבדה<sup style="color: gray;">383</sup>. ויש פוסקים שיש לברך עליה<sup style="color: gray;">384</sup>, אם כתובה על קלף לבדה<sup style="color: gray;">385</sup>, או אף אם אינה כתובה על קלף לבדה<sup style="color: gray;">386</sup>, ואין לומר שהמנהג שלא לברך, שמכיון שהכל קוראים אותה בלחש<sup style="color: gray;">387</sup>, אם אין מברכים, שמא מחסרון ידיעה עשו זאת<sup style="color: gray;">388</sup>. ויש פוסקים שלהוציא עצמו מספק ברכה לבטלה יברך בלא שם ומלכות<sup style="color: gray;">389</sup>.
<h4>שהחיינו</h4>
יש מהאחרונים סוברים שיש לברך על שיר השירים שהחיינו<sup style="color: gray;">390</sup>, שהרי מזמן לזמן באה<sup style="color: gray;">391</sup>.
<h4>כשכתובה בין הכתובים</h4>
היתה המגילה לא כתובה על קלף לבדה, אלא כתובה בין הכתובים, נחלקו הגירסאות במסכת סופרים: יש גורסים שאף על פי שלדעתם מברכים על קריאת כתובים "על מקרא כתובים" כאן מברכים על מקרא מגילה<sup style="color: gray;">392</sup>. ויש גורסים שמברך על מקרא כתובים<sup style="color: gray;">393</sup>.
<h4>צורת האמירה</h4>
בצורת אמירת שיר השירים, נראה מדברי ראשונים שכל אחד מהקהל קורא אותה ומברך עליה<sup style="color: gray;">394</sup> - לסוברים כן<sup style="color: gray;">395</sup> - ויש לברך ולאומרו בנחת ובלחש<sup style="color: gray;">396</sup>. וכן כתבו אחרונים שהכל קוראים אותה בלחש<sup style="color: gray;">397</sup>, ומברכים בלחש<sup style="color: gray;">398</sup>. יש מאחרונים מפרשים הטעם שהברכה בלחש, כי העם לא נהגו לברכה<sup style="color: gray;">399</sup>, ולפיכך אומרים הברכה בלחש<sup style="color: gray;">400</sup>. ויש מהאחרונים שכתבו שאחד קורא והכל שומעים<sup style="color: gray;">401</sup>.
<h2>פסח מצרים</h2>
<b>הגדרת הערך</b> - דיני קרבן הפסח שהקריבו ישראל במצרים.
קודם היציאה ממצרים, נצטוו ישראל להקריב קרבן-פסח* ביום י"ד בניסן בין הערביים, שנאמר: והיה לכם למשמרת עד ארבעה עשר יום לחדש הזה ושחטו אתו כל קהל עדת ישראל בין הערבים<sup style="color: gray;">1</sup>. הדינים שנאמרו בפרשת פסח מצרים, יש מהם שנוהגים רק בפסח מצרים, ויש מהם שנוהגים אף בפסח של דורות, וכתבו ראשונים שהדינים שנאמרו בגוף הקרבן נוהגים אף לדורות, אבל הדינים שנאמרו על האוכלים יש שנוהגים רק בפסח מצרים<sup style="color: gray;">2</sup>. הערך שלפנינו עוסק בדינים המיוחדים שאמרו חז"ל שנוהג בפסח מצרים. על שאר דיני הקרבן ועל הנוהגים בפסח דורות, ע"ע קרבן פסח. על שאר דיני אכילת הפסח ועל הנוהגים בפסח דורות, ע"ע אכילת פסחים*.
<h3>השה</h3>
בפסח מצרים נצטוו ליקח שה תמים זכר בן שנה, שנאמר: שה זכר תמים בן שנה יהיה לכם<sup style="color: gray;">3</sup>, ונמנה בתוספתא כאחד מן הדברים ששוה פסח מצרים לפסח דורות<sup style="color: gray;">4</sup>. הכתוב: תמים, יש סוברים שממעט בעל מום<sup style="color: gray;">5</sup>. ויש סוברים שממעט מחוסר אבר<sup style="color: gray;">6</sup>. על שאר דיני השה, ע"ע קרבן פסח.
<h3>מחוסר אבר</h3>
מחוסר אבר פסול בפסח מצרים<sup style="color: gray;">7</sup>. ונחלקו בירושלמי בטעם הדבר: יש שפירשו לפי שמחוסר אבר פסול אפילו בקרבן בבן-נח*<sup style="color: gray;">8</sup>. ויש שפירשו לפי שנאמר בפסח מצרים: שה תמים<sup style="color: gray;">9</sup>, ללמד שפסול מחוסר אבר, ואין למדים מבני נח, שמחוסר אבר פסול בבן נח דוקא על המזבח<sup style="color: gray;">10</sup>, ובפסח מצרים לא היה מזבח<sup style="color: gray;">11</sup>.
<h3>בעל מום</h3>
בעל מום אם פסול בפסח מצרים נחלקו בירושלמי: יש סוברים שפסול<sup style="color: gray;">12</sup>, לפי שהכתוב: שה תמים<sup style="color: gray;">13</sup>, ממעט בעל מום<sup style="color: gray;">14</sup>. ויש סוברים שכשר<sup style="color: gray;">15</sup>, שלדעתם הכתוב: שה תמים, ממעט מחוסר אבר<sup style="color: gray;">16</sup>.
<h3>אתנן ומחיר כלב</h3>
אתנן* ומחיר-כלב*, אמרו בתוספתא שכשרים לפסח מצרים<sup style="color: gray;">17</sup>, לפי שהכתוב אסר בהם: לא תביא וגו' בית ד' אלוקיך, ובפסח מצרים לא היה בית<sup style="color: gray;">18</sup>, או לפי שאין המום פוסל בו, לסוברים כן<sup style="color: gray;">19</sup>, וכל שאין המום פוסל בו אינו נפסל באתנן ומחיר כלב<sup style="color: gray;">20</sup>. ויש שכתבו שפסולים<sup style="color: gray;">21</sup>.
<h3>נעבד</h3>
נעבד* יש שכתבו שפסול לפסח מצרים<sup style="color: gray;">22</sup>, ואם נתבטל<sup style="color: gray;">23</sup>, כשר, ואף על פי שאינו מועיל ביטול בשאר קרבנות<sup style="color: gray;">24</sup>, בפסח מצרים מועיל כיון שאין מקריבים אותו על המזבח<sup style="color: gray;">25</sup>. ויש שכתבו שנעבד כשר בפסח מצרים<sup style="color: gray;">26</sup>, שהרי אין המום פוסל בו, לסוברים כן<sup style="color: gray;">27</sup>, וכל שאין המום פוסל בו אין הנעבד פוסל בו<sup style="color: gray;">28</sup>.
<h3>מצות לקיחה וזמנה</h3>
פסח מצרים מצוה ליקחו בעשירי בניסן, שנאמר: בעשר לחדש הזה ויקחו להם איש שה וגו'<sup style="color: gray;">29</sup>. במכילתא אמרו שאף ארבעה עשר כשר ללקיחה מקל וחומר, מה עשירי שאינו כשר לשחיטה כשר ללקיחה, ארבעה עשר שכשר לשחיטה קל וחומר שכשר ללקיחה, ואף אחד עשר ושנים עשר ושלשה עשר כשרים ללקיחה מקל וחומר, מה עשירי שאינו קרוב לשחיטה כשר ללקיחה הם שקרובים לשחיטה קל וחומר שכשרים ללקיחה<sup style="color: gray;">30</sup>. ויש שכתבו שאין ליקח אחר עשירי אלא בדיעבד<sup style="color: gray;">31</sup>. ויש שכתבו שאף לכתחילה מותר שלא הקפידה התורה אלא שלא להקדים מעשירי<sup style="color: gray;">32</sup>. ויש שכתבו שיש חולקים וסוברים שאין לאחר מעשירי<sup style="color: gray;">33</sup>. קודם עשירי, אינו כשר ללקיחה<sup style="color: gray;">34</sup>. ויש שכתבו בדעת תנאים שמכשירים<sup style="color: gray;">35</sup>.
<h3>אופן הלקיחה</h3>
הלקיחה שנצטוו בה, הוא שלוקח השה ואומר זה לשם פסח<sup style="color: gray;">36</sup>, והיינו דמקדישו לשם פסח<sup style="color: gray;">37</sup>, ויש מן האחרונים מצדדים שאין צריך להקדישו אלא די אם מזמינו לשם קרבן פסח<sup style="color: gray;">38</sup>.
<h3>הבעלים</h3>
מצוות הלקיחה היא שכל אחד יקח בעצמו או על ידי שלוחו<sup style="color: gray;">39</sup>.
<h3>המנויים</h3>
פסח מצרים שהיו בני הבית מועטים לאכילת שה, היו נמנים עם אחרים, שנאמר: ואם ימעט הבית מהיות משה ולקח הוא ושכנו הקרב אל ביתו<sup style="color: gray;">40</sup>, ונחלקו תנאים עם מי נמנים: תנא קמא ור' ישמעאל סוברים שאין נמנים אלא שכנים הגרים יחד בבית, שנאמר: ולקח הוא ושכנו הקרב אל ביתו<sup style="color: gray;">41</sup>, שלא יבואו לצאת לאחר האכילה מהבית<sup style="color: gray;">42</sup>. ור' שמעון סובר שיכול להימנות עם כל אחד<sup style="color: gray;">43</sup>, והכתוב: הקרב אל ביתו, דיבר בהווה<sup style="color: gray;">44</sup>.
<h3>בקור מומים</h3>
בפסח מצרים נאמר דין בקור-מומים* שנאמר: בעשר לחדש הזה ויקחו וגו' והיה לכם למשמרת עד ארבעה עשר יום לחדש הזה<sup style="color: gray;">45</sup>, דהיינו שמבקרים אותו כל ארבעה ימים קודם שחיטתו שלא יהא בו מום<sup style="color: gray;">46</sup>. על פסח דורות אם טעון ביקור ע"ע בקור מומים<sup style="color: gray;">47</sup>, וע' קרבן פסח. על שאר קרבנות שיש מהם שלמדים מפסח מצרים שצריכים בקור מומים, ע"ע הנ"ל<sup style="color: gray;">48</sup>.
<h3>השחיטה</h3>
פסח מצרים כל אחד שוחט בביתו, שלא כפסח דורות שכל ישראל שוחטים במקום אחד<sup style="color: gray;">49</sup>. וישראל היו שוחטים פסח מצרים בשלש כתות כבפסח דורות<sup style="color: gray;">50</sup>, ומשה רבינו היה קולו מהלך בכל ארץ מצרים והיה אומר ממקום פלוני עד מקום פלוני כת אחת שתשחט ראשונה, וממקום פלוני ועד מקום פלוני כת אחת שתשחט שניה, וכן בכת שלישית<sup style="color: gray;">51</sup>. אם נהג בפסח מצרים איסור הכתוב: לא תשחט על חמץ דם זבחי<sup style="color: gray;">52</sup>, ע"ע לא תשחט על חמץ<sup style="color: gray;">53</sup>. על דיני השחיטה, ע"ע קרבן-פסח*.
<h3>הלל</h3>
פסח מצרים טעון הלל<sup style="color: gray;">54</sup>, בשחיטתו ובאכילתו<sup style="color: gray;">55</sup>, שאי אפשר ששחטו את פסחיהם ולא אמרו שירה<sup style="color: gray;">56</sup>, ונמנה בתוספתא כאחד מן הדברים ששוה פסח מצרים לפסח דורות<sup style="color: gray;">57</sup>.
<h3>הזאה</h3>
בפסח מצרים נצטוו ליקח אגודת אזוב* ולטובלו בדם ולהזות ממנו על המשקוף ועל שתי המזוזות, שנאמר: ולקחתם אגדת אזוב וטבלתם בדם אשר בסף והגעתם אל המשקוף ואל שתי המזוזת מן הדם אשר בסף<sup style="color: gray;">58</sup>, ועל זה שנינו ג' מזבחות היו לאבותינו במצרים, המשקוף ושתי המזוזות<sup style="color: gray;">59</sup>, ור' ישמעאל אומר ארבעה מזבחות היו, שאף הסף חשוב מזבח<sup style="color: gray;">60</sup>, ויש מן האחרונים שכתבו שאינו חשוב מזבח ואינו אלא על דרך המליצה<sup style="color: gray;">61</sup>, וכן שנינו שפסח מצרים לא היה בו מתן דמים למזבח<sup style="color: gray;">62</sup>. על מהותו ושיעורו של האגודת אזוב, ע"ע אגד*<sup style="color: gray;">63</sup>, וע' אזוב.
<h3>האגודה אם מעכב</h3>
האזוב שצריך לאגדו, אם מעכב האיגוד, נחלקו בדבר: יש שכתבו שאינו מעכב<sup style="color: gray;">64</sup>, לפי שלא נתפרש בכתוב שמעכב<sup style="color: gray;">65</sup>. ויש סוברים שמעכב<sup style="color: gray;">66</sup>.
<h3>סדר ההזאה</h3>
הזאת הדם על המזוזות והמשקוף<sup style="color: gray;">67</sup>, אינו מעכב איזה מהם מקדים, וכן שנינו שהכתוב אומר: ונתנו על שתי המזוזת ועל המשקוף<sup style="color: gray;">68</sup>, שומע אני אם הקדים זה לזה לא יצא תלמוד לומר: והגעתם אל המשקוף ואל שתי המזוזת<sup style="color: gray;">69</sup>, הא אם הקדים זה לזה יצא<sup style="color: gray;">70</sup>.
<h3>האימורים והחלבים</h3>
פסח מצרים שנינו שלא היו מקטירים את האימורים והחלבים על המזבח<sup style="color: gray;">71</sup>. ונחלקו ראשונים מה היו עושים איתם: יש שכתבו שהיו צולים ואוכלים אותם<sup style="color: gray;">72</sup>, ויש שכתבו שהיו צולים אותם ושורפים אותם לשם גבוה<sup style="color: gray;">73</sup>. ויש מן האמוראים שנסתפקו היכן היו מקטירים אותם<sup style="color: gray;">74</sup>.
<h3>בחיפזון</h3>
פסח מצרים נאכל בחפזון, שנאמר: ואכלתם אתו בחפזון<sup style="color: gray;">75</sup>, והיינו בבהילות<sup style="color: gray;">76</sup>, שימהרו לאוכלו לפני הגעת המשחית, שיפסח ד' על הפתח<sup style="color: gray;">77</sup>. ויש שפירשו שנצטוו לאכול אותו בחפזון כדרך היוצאים לדרך, ונכלל בזה הציווי הכתוב: וככה תאכלו אתו מתניכם חגרים נעליכם ברגליכם ומקלכם בידכם<sup style="color: gray;">78</sup>, דהיינו שאינו ציווי דוקא לאכול באופן זה, אלא לאכול כדרך היוצאים לדרך<sup style="color: gray;">79</sup>. ויש מן האחרונים שכתבו שנאכל דוקא עד חצות, שהוא שעת חיפזון דמצרים, שנחפזו למהר לשלחם בשעת מכת בכורות<sup style="color: gray;">80</sup>.
<h3>שלא להותיר</h3>
בפסח מצרים נצטוו שלא להותיר מן הפסח עד הבוקר, ולשרוף הנותר, שנאמר: ולא תותירו ממנו עד בקר והנתר ממנו עד בקר באש תשרפו<sup style="color: gray;">81</sup>, ונמנה בתוספתא כאחד מן הדברים ששוה פסח מצרים לפסח דורות<sup style="color: gray;">82</sup>, על פרטי דיניו ע"ע אכילת-פסחים*<sup style="color: gray;">83</sup>, וע' קרבן-פסח*.
<h3>איסור יציאה מהבית</h3>
בפסח מצרים היה טעון האוכלו לינה* במקום אכילתו<sup style="color: gray;">84</sup>, שנאמר: ואתם לא תצאו איש מפתח ביתו עד בקר<sup style="color: gray;">85</sup>. ויש מן האחרונים שכתבו שאם יש לו כמה בתים זו לפנים מזו, ואכל והיזה בבית אחד, יכול ליכנס לבית אחר, ואינו עובר על איסור הכתוב, אמנם מצד אחר אינו יכול לצאת מהבית שהיזה עליו את הדם, לפי שצריך שמירה מהמשחית<sup style="color: gray;">86</sup>.
<h3>עונש הנמנע</h3>
הנמנע מעשיית פסח מצרים, אינו ענוש כרת<sup style="color: gray;">87</sup>, שלא נאמר כרת אלא בפסח דורות<sup style="color: gray;">88</sup>, והנמנע מפסח מצרים ימות מעצמו שינגף על ידי המשחית<sup style="color: gray;">89</sup>.
<h3>בלא מל עבדו ולא טבלה שפחתו</h3>
אדון שלא נימול עבד-כנעני* שלו - או שלא טבלה שפחה-כנענית* שלו<sup style="color: gray;">90</sup> - מעכבתו מלאכול פסח מצרים, שנאמר: וכל עבד איש מקנת כסף ומלתה אותו אז יאכל בו<sup style="color: gray;">91</sup>. אם אף בפסח דורות הדין כן, ע"ע קרבן-פסח*<sup style="color: gray;">92</sup>.
<h3>אכילת חמץ</h3>
אכילת חמץ נאסר במצרים יום אחד<sup style="color: gray;">93</sup> - היינו יום י"ד וליל ט"ו<sup style="color: gray;">94</sup>, או ליל ויום ט"ו<sup style="color: gray;">95</sup> - שנאמר: ולא יאכל חמץ<sup style="color: gray;">96</sup>, וסמך לו: היום אתם יצאים<sup style="color: gray;">97</sup>, ודורש סמוכים*, והיינו שלא יאכל חמץ היום<sup style="color: gray;">98</sup>. ויש מהתנאים שחולקים וסוברים שהיו אסורים כל שבעה<sup style="color: gray;">99</sup>.
<h3>בל יראה</h3>
במצרים אם הוזהרו באיסור בל-יראה-ובל ימצא* נחלקו בדבר: יש סוברים שהוזהרו<sup style="color: gray;">100</sup>. ויש סוברים שלא הוזהרו<sup style="color: gray;">101</sup>, שהכתוב: ולא יראה לך חמץ<sup style="color: gray;">102</sup>, נאמר בפרשת: והיה כי יביאך ד' אלא ארץ הכנעני וגו'<sup style="color: gray;">103</sup>.
<h2>פסח שני</h2>
<b>הגדרת הערך -</b> מי שלא הקריב קרבן-פסח* במועדו, מקריב בי"ד באייר פסח שני, ואוכלו בליל ט"ו.
<h3><b>מהותו</b></h3>
מי שהיה טמא - בטומאת מת או בשאר טומאות ארוכות<sup style="color: gray;">1</sup>, בשעת שחיטת הפסח, שאין שוחטים עליו<sup style="color: gray;">2</sup> - או בדרך רחוקה<sup style="color: gray;">3</sup> ולא עשה פסח ראשון - שהרי היה אנוס - יעשה פסח שני<sup style="color: gray;">4</sup> בארבעה עשר לחדש השני בין הערבים<sup style="color: gray;">5</sup>, שנאמר: איש איש כי יהיה טמא לָנפש או בדרך רחֹקה וגו' ועשה פסח לה' בחדש השני בארבעה עשר יום בין הערבים<sup style="color: gray;">6</sup>, ואוכל אותו ליל חמשה עשר מאייר על מצה ומרור<sup style="color: gray;">7</sup>.
בטעם שאמרה התורה שפסח שני ייקרב בי"ד אייר*, כתבו ראשונים, לפי כשמעברים השנה<sup style="color: gray;">8</sup> אז אייר במקום ניסן*, ולפי שבחמישה עשר באייר ירד המן, לכך עושים בו פסח יום אחד<sup style="color: gray;">9</sup>. ואחרונים כתבו הטעם, לפי שבו כלתה חררה שהוציאו - המצות שאפו בצאתם - ממצרים<sup style="color: gray;">10</sup>.
על זמן שחיטת פסח שני, עי' להלן: השווה והשונה מפסח ראשון<sup style="color: gray;">11</sup>. על זמן האכילה, עי' להלן: שם<sup style="color: gray;">12</sup>. על חיוב האכילה על מצה ומרור, עי' להלן: שם<sup style="color: gray;">13</sup>.
<h4>במנין המצוות</h4>
מצות שחיטת פסח שני נמנה במנין-המצות*<sup style="color: gray;">14</sup>. יש מהמונים פרשיות בכלל מנין המצוות<sup style="color: gray;">15</sup>, המונים אותו כפרשה<sup style="color: gray;">16</sup>, משום שהיא מצוה התלויה בציבור, דכל שלא עשו כל הציבור או רובו פסח ראשון במועדו - שהיו טמאי מת, מקריבים קרבן-פסח במועדו, בטומאה<sup style="color: gray;">17</sup> - ואין שוב מצוה כלל בפסח שני<sup style="color: gray;">18</sup>. והילכך יש למנותה בכלל העשין המסורות לציבור ויש המונים אותו כמצות עשה<sup style="color: gray;">19</sup>. וכן אלה שאינם מונים פרשיות<sup style="color: gray;">20</sup>, מונים אותו כמצות עשה<sup style="color: gray;">21</sup>. ואע"פ שדין המצוה אינו נמנה מצוה בפני עצמה<sup style="color: gray;">22</sup>, כיוון שפסח שני רגל בפני עצמו הוא - לסוברים כן<sup style="color: gray;">23</sup> - ראוי למנותו בפני עצמו<sup style="color: gray;">24</sup>. ונחלקו אחרונים: יש סוברים שלסוברים שפסח שני תשלומים לראשון<sup style="color: gray;">25</sup>, אין ראוי למנותו בפני עצמו<sup style="color: gray;">26</sup>. ויש מהאחרונים סוברים שכל שכן שלסוברים שפסח שני תשלומים לראשון ראוי למנותו בפני עצמו, שכיוון שלדעתם אין כרת* אלא בראשון בלבד, וכל שלא נתחייב כרת על שלא עשה את הראשון, אפילו נמנע במזיד מלעשות את השני אינו מתחייב בכרת<sup style="color: gray;">27</sup>, אם כן על כרחך שהמצוה הראשונה הלכה לה ושני מצוה אחרת היא ולא חייב הכתוב עליה כרת<sup style="color: gray;">28</sup>. ומכל מקום לסוברים שפסח שני תקנתו של ראשון<sup style="color: gray;">29</sup>, ודאי אין ראוי למנותו בפני עצמו<sup style="color: gray;">30</sup>.
מצות אכילת פסח שני על מצה ומרור, יש ממוני המצוות שלא מנאוה למצוה בפני עצמה<sup style="color: gray;">31</sup>, שלדעתם נכללת במצות אכילת-פסחים* של פסח ראשון<sup style="color: gray;">32</sup>. ויש שמנאוה למצות עשה בפני עצמה<sup style="color: gray;">33</sup>.
על כך שבזמן שבית המקדש היה קיים היו שלוחי בית דין יוצאים למקומות הרחוקים מירושלים להודיע על קביעת ראש חודש אייר, מפני פסח שני, ע"ע אייר<sup style="color: gray;">34</sup>.
<h3><b>החייבים והפטורים מפסח שני</b></h3>
<h4>טמא</h4>
איש איש כי יהיה טמא לָנפש - או בשאר טומאות<sup style="color: gray;">35</sup> ארוכות<sup style="color: gray;">36</sup> - או בדרך רחֹקה וגו' ועשה פסח לה' בחדש השני בארבעה עשר יום בין הערבים<sup style="color: gray;">37</sup>. ושני לימודים מצינו לדין זה:
א) יכול לא יהו עושים פסח שני אלא טמאי מתים ושהיה בדרך רחוקה, זבים ומצורעים ובועלי נידות מנין, תלמוד לומר: איש איש<sup style="color: gray;">38</sup>. וביארו ראשונים, שהלימוד הוא מהכתוב: איש איש כי יהיה טמא<sup style="color: gray;">39</sup>, משמע כל טומאה, מזה שלא כתב "לנפש" בתחילה<sup style="color: gray;">40</sup> - איש איש כי יהיה לנפש טמא - או מזה שלא כתב: "איש איש כי יגע במת"<sup style="color: gray;">41</sup>. ואין לומר שהוא מריבוי "איש איש", שהריבוי נצרך לדרשה של אנוסים ושוגגים<sup style="color: gray;">42</sup>, או משום שלימוד כזה הוא רק לסוברים דברה-תורה-כלשון-בני-אדם*<sup style="color: gray;">43</sup>, או משום שריבוי טומאה לא שייך לרבות מיתור של איש<sup style="color: gray;">44</sup>. ומהאחרונים יש מפרשים שהלימוד הוא מכך ש"איש איש" הוא כפל לשון, שהוא ריבוי, לסוברים לא דברה תורה כלשון בני אדם<sup style="color: gray;">45</sup>.
ב) אין לי אלא טמא לנפש, טמא זיבה וטמא צרעת מנין, תלמוד לומר: טמא, ריבה<sup style="color: gray;">46</sup>.
ג) אין לי אלא טמא מת, שאר טמאים מנין, תלמוד לומר: או בדרך רחוקה<sup style="color: gray;">47</sup>, הרי אתה דן בנין-אב* מבין שניהם, לא ראי טמא מת כראי דרך רחוקה, ולא ראי דרך רחוקה כראי טמא מת<sup style="color: gray;">48</sup>, שאם היה כתוב דרך רחוקה לא הייתי יודע ממנו טמא מת, שהייתי אומר שבטמא מת, כיוון שאינו ראוי בראשון כלל, אפילו בערב, אין לו תשלומים בשני<sup style="color: gray;">49</sup>, ואם היה כתוב טמא מת לא הייתי יודע ממנו דרך רחוקה, שהייתי אומר שבדרך רחוקה, שהאיש עצמו ראוי לאכילה, יהיה לו תשלומים בשני, אבל לא בטמא מת<sup style="color: gray;">50</sup>. הצד השוה שבהם, שלא עשה את הראשון יעשה את השני, כך כל שלא עשה את הראשון - דהיינו שאר טמאים<sup style="color: gray;">51</sup> - יעשה את השני<sup style="color: gray;">52</sup>.
לימוד נוסף כתבו ראשונים, שהרי נאמר בסוף - לגבי חיוב כרת*<sup style="color: gray;">53</sup> - והאיש אשר הוא טהור<sup style="color: gray;">54</sup>, מכאן לשאר טומאות שיידחה עליהם לפסח שני<sup style="color: gray;">55</sup>, ואולם אמר "טמא לנפש" כי עליו היתה השאלה<sup style="color: gray;">56</sup>, ובעבור שיתבאר מזה שדחויה טֻמאת-מת* בציבור<sup style="color: gray;">57</sup>.
אי זהו טמא שנדחה לפסח שני, כל מי שאינו יכול לאכול את הפסח בלילי חמשה עשר בניסן* מפני טומאתו<sup style="color: gray;">58</sup>, זבים וזבות נידות ויולדות - לסוברים שאישה חייבת בפסח שני<sup style="color: gray;">59</sup> - ובועלי נידות<sup style="color: gray;">60</sup> ומצורעים<sup style="color: gray;">61</sup>, שטומאתם ארוכה<sup style="color: gray;">62</sup>, אבל הנוגע בנבלה ושרץ וכיוצא בהן ביום ארבעה עשר, הרי זה טובל ושוחטים עליו אחר שיטבול, ולערב כשיעריב שמשו אוכל את הפסח<sup style="color: gray;">63</sup>.
בספרי זוטא מצינו דעה החולקת על כל זה: כי יהיה טמא ועשה פסח<sup style="color: gray;">64</sup>, יכול כל הטמאים יהו עושים פסח, הרי מי שהוזה הזאה אחת, וזב* שראה ראיה אחת, והקטן*, והחולה*, וטבול-יום* ומחוסר כפורים<sup style="color: gray;">65</sup>, והאונן<sup style="color: gray;">66</sup> והמפקח בהגל, וכן מי שהבטיחוהו להוציאו מן בית האסורים, תלמוד לומר: כי יהיה טמא לנפש<sup style="color: gray;">67</sup>, טמא מת עושה פסח שני, אין כל אלו עושים פסח שני<sup style="color: gray;">68</sup>.
על נשים, שנחלקו בהם תנאים אם חייבים בפסח שני, עי' להלן: נשים. על טמא, הפטור מפסח ראשון, שמכל מקום חייב באכילת-מצה*, ע"ע<sup style="color: gray;">69</sup>. על כך שכשהיו רוב הציבור טמאים, טמאי מת אינם נדחים לפסח שני, אבל זבים וזבות נידות ויולדות ומצורעים נדחים לפסח שני, ע"ע אכילת פסחים<sup style="color: gray;">70</sup>. על טבול-יום*, שנחלקו תנאים ואמוראים אם נדחה לפסח שני, ע"ע טבול יום<sup style="color: gray;">71</sup> וע' קרבן פסח. על כך שכשהיו רוב הציבור טמאים, טמאי מת אינם נדחים לפסח שני, ע"ע קרבן פסח.
<h4>שוגג ואנוס</h4>
מי ששגג או נאנס - באונס אחר מלבד דרך רחוקה<sup style="color: gray;">72</sup> - ולא עשה פסח ראשון, יעשה פסח שני<sup style="color: gray;">73</sup>. במקור הלימוד לפטור אנוסים ושוגגים, נחלקו תנאים: א) לדעת ר' עקיבא - הסובר לא דברה-תורה-כלשון-בני-אדם*<sup style="color: gray;">74</sup>, ודורש כפל לשון, שבא לרבות<sup style="color: gray;">75</sup> - הלימוד הוא: טמא לנפש, אין לי אלא טמא לנפש, אנוסים או שוגגים מנין, תלמוד לומר: איש איש, ריבה<sup style="color: gray;">76</sup>. ב) ולדעת ר' ישמעאל - הסובר: דברה תורה כלשון בני אדם<sup style="color: gray;">77</sup>, וכפל לשון אינו בא לרבות - הלימוד הוא: לא טמא נפש כהרי דרך רחוקה, ולא דרך רחוקה כהרי טמא נפש, הצד השוה שבהן, שלא עשה את הראשון יעשה את השני, אף אני ארבה אנוסים או שוגגים שלא עשו את הראשון יעשו את השני<sup style="color: gray;">78</sup>.
לדעת הספרי זוטא שרק טמא מת עושה פסח שני, אנוסים ושוגגים אין עושים פסח שני<sup style="color: gray;">79</sup>.
על הראשונים הסוברים שיש הבדל בין מי שנפטר מלעשות פסח ראשון מחמת טומאה או דרך רחוקה, שאין בו כרת אפילו אם עבר במזיד ולא עשה פסח שני, לבין מי שנאנס באונס אחר ולא יכול לעשות הראשון, שאז אם לא עשה את השני במזיד חייב כרת, ע"ע אונס (א)<sup style="color: gray;">80</sup> וע' קרבן פסח. השוחט את הפסח על בני חבורה ואמר שלא לשמו שחטתיו, שנחלקו תנאים אימתי נאמן, ונחלקו ראשונים כשאינו נאמן, אם הרוצה להחמיר על עצמו, משובח אם יביא פסח שני, או שאינו רשאי לעשות כן, ע"ע קרבן פסח.
<h4>מזיד</h4>
מי שהזיד ולא הקריב פסח ראשון - כגון מי שמת לו מת, והוא אונן<sup style="color: gray;">81</sup>, והניח בחינם את מתו<sup style="color: gray;">82</sup>, ולא הקריב קרבן-פסח* - הרי זה מקריב בשני<sup style="color: gray;">83</sup>. לא נאמר: טמא<sup style="color: gray;">84</sup>, אלא ללמד שאם רוצה לעשות פסח ראשון, אין מניחים לו<sup style="color: gray;">85</sup>, ולא נאמר: בדרך רחֹקה<sup style="color: gray;">86</sup>, אלא לפוטרו מן הכרת<sup style="color: gray;">87</sup>.
לדעת הספרי זוטא שרק טמא מת עושה פסח שני, מזיד אינו עושה פסח שני<sup style="color: gray;">88</sup>.
<h4>אונן</h4>
מי שהיה אונן<sup style="color: gray;">89</sup> בשעת אכילת פסח ראשון - שנתעצל אגב מריו<sup style="color: gray;">90</sup> - חייב בפסח שני<sup style="color: gray;">91</sup>. לא נאמר: טמא<sup style="color: gray;">92</sup>, אלא ללמד שאם רוצה לעשות פסח ראשון, אין מניחים לו<sup style="color: gray;">93</sup>, ולא נאמר: בדרך רחֹקה<sup style="color: gray;">94</sup>, אלא לפוטרו מן הכרת<sup style="color: gray;">95</sup>.
לדעת הספרי זוטא שרק טמא מת עושה פסח שני, אונן אינו עושה פסח שני<sup style="color: gray;">96</sup>.
<h4>גר שנתגייר</h4>
גר* שנתגייר בין שני פסחים, נחלקו בו תנאים:
א) לדעת רבי - הסובר שחיוב כרת יש על זה ועל זה<sup style="color: gray;">97</sup> - חייב לעשות פסח שני<sup style="color: gray;">98</sup>.
ב) ולדעת ר' נתן - הסובר ששני תשלומים לראשון הוא<sup style="color: gray;">99</sup> - כל שזקוק לראשון זקוק לשני כל שאין זקוק לראשון אין זקוק לשני<sup style="color: gray;">100</sup>, שמי שלא היתה עליו תורת חיוב בראשון אין בו חיוב שני כלל<sup style="color: gray;">101</sup>. וכן לדעת ר' שמעון בן אלעזר, גר שנתגייר בין שני פסחים, פטור מפסח שני<sup style="color: gray;">102</sup>, שנאמר: וכי יגור אתך גר ועשה פסח וגו' והיה כאזרח הארץ<sup style="color: gray;">103</sup>, מה תלמוד לומר: כאזרח, מה אזרח שלא עשה את הראשון יעשה את השני כך כל שלא עשה את הראשון יעשה את השני<sup style="color: gray;">104</sup>, שלדעתו פסח שני רגל בפני עצמו הוא, ולכן הוצרך הכתוב לפטור לגר שנתגייר בינתיים מצד גזרת הכתוב: כאזרח, שאין עיקר דין חיוב פסח שני אלא למי שנתחייב בראשון<sup style="color: gray;">105</sup>. וכן ביארו אחרונים מה שאמרו במדרש: דבר אל בני ישראל<sup style="color: gray;">106</sup>, בני ישראל עושים פסח שני, ואין הגרים עושים פסח שני<sup style="color: gray;">107</sup>, דהיינו גר שנתגייר בין פסח ראשון לשני<sup style="color: gray;">108</sup>.
אף להלכה נחלקו ראשונים: יש פוסקים שגר שנתגייר בין פסח ראשון לפסח שני, חייב לעשות פסח שני<sup style="color: gray;">109</sup>. ויש פוסקים שאינו חייב בפסח שני<sup style="color: gray;">110</sup>.
אף לדעת הסוברים שגר שנתגייר בין שני פסחים חייב לעשות פסח שני, כתבו אחרונים שגר שנתגייר בי"ד באייר, אין עושה הפסח, שחכמים העמידו דבריהם במקום כרת*, וכפי הדין בגר שנתגייר בערב פסח, שפטור מפסח ראשון<sup style="color: gray;">111</sup>.
<h4>קטן שהגדיל</h4>
קטן* שהגדיל בין שני פסחים, נחלקו בו תנאים:
א) לדעת רבי - הסובר שחיוב כרת יש על זה ועל זה<sup style="color: gray;">112</sup> - חייב לעשות פסח שני<sup style="color: gray;">113</sup>. וכן יש מהאחרונים סוברים בדעת ר' יוסי, הלמד מחטאו ישא האיש ההוא<sup style="color: gray;">114</sup>, למעט קטן מכרת*<sup style="color: gray;">115</sup>, דהיינו קטן שהגדיל בין שני פסחים, ש"הוא" משמע שיהיה באישותו מקודם, דהיינו מפסח ראשון<sup style="color: gray;">116</sup>, שקטן שהגדיל בין שני פסחים חייב בפסח שני, שלא בא הכתוב אלא למעטו מכרת<sup style="color: gray;">117</sup>.
ב) ולדעת ר' נתן - הסובר ששני תשלומים לראשון הוא<sup style="color: gray;">118</sup> - כל שזקוק לראשון זקוק לשני כל שאין זקוק לראשון אין זקוק לשני<sup style="color: gray;">119</sup>, שמי שלא היתה עליו תורת חיוב בראשון אין בו חיוב שני כלל<sup style="color: gray;">120</sup>. וכן כתבו ראשונים בדעת ר' יוסי הלמד מחטאו ישא האיש ההוא<sup style="color: gray;">121</sup>, למעט קטן מכרת<sup style="color: gray;">122</sup>, דהיינו קטן שהגדיל בין שני פסחים, שאינו חייב לעשות פסח שני, ששני תשלומים של ראשון הוא<sup style="color: gray;">123</sup>. וכן ביארו אחרונים מה שאמרו במדרש: איש<sup style="color: gray;">124</sup>, האיש עושה פסח שני אין הקטן עושה פסח שני<sup style="color: gray;">125</sup>, דהיינו קטן שהגדיל בין שני פסחים<sup style="color: gray;">126</sup>.
אף להלכה נחלקו ראשונים: יש פוסקים שקטן שהגדיל בין שני פסחים, חייבים לעשות פסח שני<sup style="color: gray;">127</sup>, ואם שחטו על הקטן בראשון פטור<sup style="color: gray;">128</sup>, שכיוון שהתורה ריבתה לקטן שישחטו עליו קרבן פסח<sup style="color: gray;">129</sup>, והוא נמנה עימהם - לסוברים כן<sup style="color: gray;">130</sup>. או שאינו נמנה, ומכל מקום אוכל, לסוברים כן<sup style="color: gray;">131</sup> - נפטר הוא בכך מן השני<sup style="color: gray;">132</sup>. או שלדעתם על דין זה למד ר' יוסי מחטאו ישא האיש ההוא<sup style="color: gray;">133</sup>, למעט קטן מכרת<sup style="color: gray;">134</sup>, דהיינו קטן ששחטו עליו בראשון והגדיל בשני<sup style="color: gray;">135</sup>. ויש מהראשונים פוסקים שקטן שהגדיל אינו חייב בפסח שני<sup style="color: gray;">136</sup>.
<h4>נבנה בית המקדש</h4>
ניתן לישראל רשות - מהמלכות<sup style="color: gray;">137</sup> - לבנות את בית הבחירה בין זמן פסח ראשון לזמן פסח שני, יש מהאחרונים מפרשים שנחלקו בזה תנאים בתוספתא ובירושלמי: לדעת תנא קמא יחיד עושה פסח שני ואין ציבור עושים פסח שני<sup style="color: gray;">138</sup>. ר' יהודה אומר: ציבור עושה פסח שני, שכן מצינו בחזקיה שעשה פסח שני, שנאמר: כי מרבית העם רבת מאפרים ומנשה וגו'<sup style="color: gray;">139</sup>. ויש מהאחרונים מפרשים בתוספתא, שהוא המשך דברי ר' נתן הסובר שגר שנתגייר בין פסח ראשון לפסח שני פטור מפסח שני<sup style="color: gray;">140</sup>, שהוא הדין שאם נבנה בית המקדש בין פסח ראשון לפסח שני, אינם עושים פסח שני<sup style="color: gray;">141</sup>. ויש מהאחרונים מפרשים שמחלוקת התנאים היא בענין אחר<sup style="color: gray;">142</sup>.
<h4>היה בדרך רחוקה ושחטו עליו</h4>
היה בדרך רחוקה ואינו יכול ליכנס בשעת שחיטה, דהיינו כל שש שעות - מחצות* - עד שקיעת-החמה*<sup style="color: gray;">143</sup>, ושחטו וזרקו עליו, ולערב יבוא<sup style="color: gray;">144</sup>, נחלקו בו אמוראים:
א) רב נחמן אמר הורצה ופטור מפסח שני<sup style="color: gray;">145</sup>, שהתורה חסה עליו שלא יצטרך לעשות פסח שני, ואם עשה, תבוא עליו ברכה<sup style="color: gray;">146</sup>. שכן שנינו: מי שהיה טמא או בדרך רחוקה ולא עשה את הראשון יעשה את השני<sup style="color: gray;">147</sup>, מכלל שאם רוצה לעשות, עושה<sup style="color: gray;">148</sup>. וכתבו ראשונים שלדעה זו, לכן הזכיר הכתוב: רחֹקה<sup style="color: gray;">149</sup>, כי בדרך הקרובה בידו לעשות השני או הראשון, שישחטו ויזרקו עליו ויבוא ויאכל לערב<sup style="color: gray;">150</sup>.
ב) ורב ששת אמר שמי שהיה בדרך רחוקה ושחטו וזרקו עליו את הדם, אף על פי שבא לערב לא הורצה, שלא עשה כלום, ודחתה התורה אותו לפסח שני, כטמא<sup style="color: gray;">151</sup>, מה טמא אם שחטו וזרקו עליו לא הורצה<sup style="color: gray;">152</sup>, אף הבא בדרך רחוקה כן<sup style="color: gray;">153</sup>. וכתבו אחרונים שאפילו אם היה בדרך רחוקה בהילוכו בנחת - לסוברים שדרך רחוקה היינו ט"ו מילים, שהוא מהלך אדם בינוני בחצי יום<sup style="color: gray;">154</sup>, וכן הלכה<sup style="color: gray;">155</sup> - ויכול לבוא ברכיבה בשעת שחיטה, מכל מקום כיוון שהיה בדרך רחוקה גזרה תורה שאינו עושה פסח ראשון, ואינה מועילה עשייתו אפילו בא בעצמו, שמה לי הוא ומה לי שלוחו<sup style="color: gray;">156</sup>. ויש מהאחרונים שהסתפקו בזה<sup style="color: gray;">157</sup>.
להלכה נחלקו ראשונים: יש פוסקים כרב ששת<sup style="color: gray;">158</sup>, שהלכה כמותו באיסורים נגד רב נחמן<sup style="color: gray;">159</sup>. ויש שכתבו שמוחזקים אנו כרב נחמן<sup style="color: gray;">160</sup>.
<h4>כשאין לו כזית בפסח ראשון</h4>
נימנו על פסח ראשון בכדי שיש בהם יותר מכזית* - שהוא שיעור אכילת-פסחים* לכל אחד<sup style="color: gray;">161</sup> - וחזרו ונימנו עמהם אחרים עד שאין עכשיו כזית לכל אחד, אותם שנימנו עליו תחילה, כראוי נימנו והם אוכלים ויוצאים<sup style="color: gray;">162</sup>, ואחרונים שאין להם כזית, נחלקו בהם תנאים: לדעת תנא קמא אין אוכלים וחייבים לעשות פסח שני<sup style="color: gray;">163</sup>, וכן הלכה<sup style="color: gray;">164</sup>. ולדעת ר' נתן פטורים מלעשות פסח שני, שכבר נזרק הדם<sup style="color: gray;">165</sup>, שלדעתו בדם תלוי הדבר אבל אכילה אינה מעכבת<sup style="color: gray;">166</sup>.
<h4>נטמאו הבעלים או הבשר לאחר שחיטה</h4>
הפסח שנזרק דמו ואחר כך נודע שהוא - הפסח או הדם<sup style="color: gray;">167</sup> - טמא, הציץ מרצה<sup style="color: gray;">168</sup>, ופטור מפסח שני<sup style="color: gray;">169</sup>. נטמא הגוף - שנטמאו בעליו טומאת הגוף במת<sup style="color: gray;">170</sup> - אין הציץ מרצה<sup style="color: gray;">171</sup>, וחייב לעשות פסח שני<sup style="color: gray;">172</sup>, שהרי בשעת זריקה לאו בן עשיית פסח הוא, שה' דחה אותו<sup style="color: gray;">173</sup>.
נודע לו שנטמא בשר הפסח קודם זריקה והאמורים* טהורים, אינו זורק את הדם מלכתחילה<sup style="color: gray;">174</sup>, שאין הפסח בא אלא לאכילה<sup style="color: gray;">175</sup>. ואם זרקו בדיעבד, לדעת תנא קמא שבאכילה הדבר תלוי<sup style="color: gray;">176</sup>, נדחה לפסח שני<sup style="color: gray;">177</sup>. ולדעת ר' נתן שבזריקה הדבר תלוי<sup style="color: gray;">178</sup>, אינו נדחה לפסח שני<sup style="color: gray;">179</sup>.
<h4>אמר לעבדו ושכח מה אמר</h4>
האומר לשלוחו צא ושחוט עלי וקבע לו גדי או טלה, ושכח השליח מה אמר לו המשלח, שהדין ששוחט שניהם, ומתנה: אם גדי אמר לי , גדי שלו וטלה שלי, ואם טלה אמר לי, הטלה שלו וגדי שלי<sup style="color: gray;">180</sup>, אם אף המשלח שכח מה אמר לו, שניהם יצאו לבית השריפה, ופטורים מלעשות פסח שני<sup style="color: gray;">181</sup>, ונחלקו לשונות התלמוד: ללשון הראשון, במה דברים אמורים ששכח המשלח לאחר זריקת הדם, שבזמן שנזרק הדם היה ראוי לאכילה, אבל שכח המשלח לפני זריקה, חייבים לעשות פסח שני<sup style="color: gray;">182</sup>. וכן הלכה<sup style="color: gray;">183</sup>. וללשון השני, אף אם שכח לפני זריקה, פטורים מלעשות פסח שני, שכיוון שכשרים הפסחים, אם היה נזכר היה שוב ראוי לאכילה, ולפני ה' גלוי הדבר<sup style="color: gray;">184</sup>, ואינו פסול כל כך, הואיל ואינו בגוף הקרבן<sup style="color: gray;">185</sup>.
בטעם שאין המשלח והשליח יכולים להביא פסח ראשון נוסף באותו היום, ע"ע קרבן פסח.
<h4>נתערבו עורות הפסחים ונמצא פסול</h4>
חמישה שנתערבו עורות פסחיהם זה בזה, ונמצאת יבלת - מום* לפסול<sup style="color: gray;">186</sup> - בעור אחד מהן, כולם יצאו לבית השריפה<sup style="color: gray;">187</sup>, ופטורים מלעשות פסח שני<sup style="color: gray;">188</sup>. במה דברים אמורים שנתערבו לאחר זריקת הדם, שבזמן שנזרק הדם היה ראוי לאכילה<sup style="color: gray;">189</sup>, דהיינו ארבעת הכשרים לאכילה, הילכך הארבע יצאו, והחמישי פטור, משום שאיננו יודעים מיהו שיביא<sup style="color: gray;">190</sup>, ואם יקריבו כל החמישה פסח שני, נמצא הארבעה שקרבו בראשון קרבן כשר מביאים חולין לעזרה<sup style="color: gray;">191</sup>, אבל נתערבו לפני זריקה, חייבים כולם לעשות פסח שני<sup style="color: gray;">192</sup>, שאין כאן קרבן כשר, שלא נזרק הדם לאכילת בשר<sup style="color: gray;">193</sup>. ואם יימנו כולם על פסח אחד, נמצא נשחט שלא למחוייב וזה כמי שנשחט שלא למנוייו<sup style="color: gray;">194</sup>, ואם יתנה כל אחד מהן ויאמר אם אינו פסח יהיה שלמים, שם הפסח בשפיכה ודם השלמים בזריקה, והניתנים בזריקה אל יתנם בשפיכה לכתחילה<sup style="color: gray;">195</sup>, לפיכך פטורים מפסח שני<sup style="color: gray;">196</sup>.
<h4>מי שאין לו קרקע</h4>
לסוברים שמי שאין לו קרקע פטור מפסח ראשון<sup style="color: gray;">197</sup>, שכן הדין בראיה*<sup style="color: gray;">198</sup>, כתבו אחרונים שמכל מקום חייב בפסח שני, אם היה לו קרקע בראשון, אף שמכרה בין שני הפסחים, שלסוברים שפסח שני רגל בפני עצמו<sup style="color: gray;">199</sup>, חיוב נפרד הוא ואין לדמותו לראיה*, ואפילו לסוברים שתשלומים הוא לראשון<sup style="color: gray;">200</sup>, מכל מקום אחר שכבר נתחייב בפסח ראשון, אינו יכול להפקיע עצמו מהתשלומים ע"י זה שיפקיר הקרקע, שדוקא קודם פסח ראשון, שלא חל עליו עוד החיוב של פסח, יכול להפקיע את עצמו, אבל לאחר שכבר נתחייב בתשלומים, שוב אינה מועילה הפקעה<sup style="color: gray;">201</sup>.
על מי שבדק בית-הפרס* בניפוח לשם פסח ומצא עצם כשעורה, שנחלקו ראשונים אם נדחה לפסח שני, ע"ע בית הפרס<sup style="color: gray;">202</sup>.
<h3><b>דרך רחוקה</b></h3>
<h4>שיעורו</h4>
איזו היא דרך רחוקה, שהנמצא בה בשעת שחיטת פסח ראשון עושה פסח שני<sup style="color: gray;">203</sup>, נחלקו תנאים:
א) יש מהתנאים סוברים מן המודיעים ולחוץ וכמידתה לכל רוח<sup style="color: gray;">204</sup>, כלומר ט"ו מיל מחוץ לחומת ירושלים<sup style="color: gray;">205</sup>, שהוא הילוך אדם בינוני מחצות* היום ועד שקיעת-החמה*<sup style="color: gray;">206</sup>, שזמן קרבן-פסח* מן התורה מחצות היום ועד שקיעת החמה<sup style="color: gray;">207</sup>, ואם בחצות היום שם, אפילו כל שעת שחיטה מהלך אינו מגיע<sup style="color: gray;">208</sup>, הרי דינו כדין אנוס<sup style="color: gray;">209</sup>, ואף על פי שאפשר לו להיות שם בשעת אכילה, או שכבר נכנס קודם שחיטה לתוך התחום, פטור, ואין שוחטים עליו<sup style="color: gray;">210</sup>. ויש מהראשונים מפרשים, שאם בעליית השמש של יום י"ד היו בינו ובין ירושלים ט"ו מיל או יותר, הרי זה דרך רחוקה<sup style="color: gray;">211</sup>. הלימוד לדעה זו, הוא ממה שנאמר: טמא לנפש<sup style="color: gray;">212</sup> ונאמר: דרך רחֹקה<sup style="color: gray;">213</sup>, מה טמא לנפש רצה לעשות ואין יכול, אף דרך רחוקה רצה לעשות ואין יכול<sup style="color: gray;">214</sup>, שרחוק כ"כ שאין יכול לבא בשעת שחיטה<sup style="color: gray;">215</sup>, ושיערו חכמים שהוא כל שהיה בשעת שחיטת הפסח מן המודיעים ולחוץ וכן לכל מידתה<sup style="color: gray;">216</sup>. או שהלימוד הוא ממה שנאמר: וחדל<sup style="color: gray;">217</sup>, אין וחדל אלא כל שיכול לעשות ולא עשה, שיערו חכמים כל שהיה בשעת שחיטת הפסח מן המודיעים ולפנים וכן לכל מידתה<sup style="color: gray;">218</sup>, אע"פ שלא במזיד ולהעביר המצוה הוא שנמנה, אלא מחמת איזה דבר, למרות זאת חייב כרת, ש"חדל" קוראים בו, כיוון שהיה יכול להישמט מהם ולילך יחידי, שאין זה אונס<sup style="color: gray;">219</sup>. היה נתון מן המודיעים ולפנים קודם לשש שעות, יצא לו קודם לשש שעות, יכול יהא חייב, תלמוד לומר: וחדל לעשות<sup style="color: gray;">220</sup>, החדל בשעת עשייה חייב - כרת - שלא בשעת עשייה פטור<sup style="color: gray;">221</sup>. וראשונים כתבו לימוד על דרך הפשט, לפי שהשאלה היתה למשה ביום י"ד בניסן, כמו שנאמר: ויקרבו לפני משה ולפני אהרן ביום ההוא<sup style="color: gray;">222</sup>, למדנו ש"דרך רחוקה" תוגבל לפי "היום ההוא", שהוא בתכלית מה שאפשר מעת הזריחה עד חצות, שנכנס זמן חיוב שחיטת הפסח<sup style="color: gray;">223</sup>, ושיערו חכמים שזה השיעור הוא ט"ו מיל<sup style="color: gray;">224</sup>.
ב) ויש מהתנאים סוברים שדרך רחוקה הוא מאיסקופת העזרה ולחוץ<sup style="color: gray;">225</sup>, שאפילו היה בתוך ירושלים וחלה או נשתבש הילוכו ואינו יכול להיכנס בעזרה בשעת הקרבן, אלא שהיה סוף השעה כשהגיע לאיסקופת העזרה, הרי דינו כדין מי שהיה בדרך רחוקה<sup style="color: gray;">226</sup>, אע"פ שיכול להיכנס לעזרה, ואין אומרים לו היכנס לעזרה<sup style="color: gray;">227</sup> ואם לא תיכנס תתחייב בכרת<sup style="color: gray;">228</sup>, שדרך רחוקה פוטרת הטהור מעשיית הפסח<sup style="color: gray;">229</sup>. הלימוד שדרך רחוקה היא מחוץ לאיסקופת העזרה הוא משום שלפיכך נקוד על ה'<sup style="color: gray;">230</sup>, לומר, לא מפני שרחוק ודאי אלא מאיסקופת העזרה ולחוץ<sup style="color: gray;">231</sup>, שאע"פ שאין שם אלא נקודה אחת מלמעלן, את דורש את הנקודה ומסלק את הכתב<sup style="color: gray;">232</sup> - לסוברים כן<sup style="color: gray;">233</sup> - שאין פירוש רחוקה ממש, כמשמעה, אלא מעזרה ולחוץ<sup style="color: gray;">234</sup>, איש רחוק ואין דרך רחוקה<sup style="color: gray;">235</sup>. או משום שנאמר ריחוק מקום במעשר - כי ירחק ממך המקום<sup style="color: gray;">236</sup> - ונאמר ריחוק מקום בפסח - או בדרך רחֹקה לכם<sup style="color: gray;">237</sup>, ודורשים גזרה-שוה* "רחוק" "רחוק"<sup style="color: gray;">238</sup> - מה ריחוק מקום האמור במעשר חוץ למקום הכשירו, אף ריחוק מקום האמור בפסח חוץ למקום הכשירו, ואיזה מקום הכשירו מפתח העזרה ולפנים<sup style="color: gray;">239</sup>. או שהלימוד הוא: דרך רחֹקה<sup style="color: gray;">240</sup>, שומע אני מהלך שנים ושלושה ימים, כשהוא אומר - לגבי עונש כרת - ובדרך לא היה<sup style="color: gray;">241</sup>, מגיד שמאיסקופת עזרה ולחוץ קרוי דרך<sup style="color: gray;">242</sup>. או שהלימוד הוא ממה שנאמר: והאיש אשר הוא טהור ובדרך לא היה<sup style="color: gray;">243</sup> - ולא נאמר: אשר הוא טהור והוא לא בדרך<sup style="color: gray;">244</sup> - יצא זה שהיה בדרך<sup style="color: gray;">245</sup>, דהיינו כל שהוא בדרך ואפילו קרוב למקום העשייה<sup style="color: gray;">246</sup>, או כל שהוא דרך משמע<sup style="color: gray;">247</sup>, אפילו דרך כלשהו חוץ לעזרה<sup style="color: gray;">248</sup>.
ג) ויש מהתנאים סוברים שדרך רחוקה היינו חוץ לחומת ירושלים<sup style="color: gray;">249</sup>. אם משום שנאמר ריחוק מקום בפסח - או בדרך רחֹקה לכם<sup style="color: gray;">250</sup> - ונאמר ריחוק מקום במעשר - כי ירחק ממך המקום<sup style="color: gray;">251</sup> - מה להלן חוץ לאכילתו - שכתוב: כי לא תוכל שאתו<sup style="color: gray;">252</sup>, ואין שאת אלא אכילה<sup style="color: gray;">253</sup> - אף כאן חוץ לאכילתו<sup style="color: gray;">254</sup>. או משום נאמר: טמא לנפש<sup style="color: gray;">255</sup> ונאמר: דרך רחֹקה<sup style="color: gray;">256</sup>, מה טמא לנפש רצה לעשות ואין יכול, אף דרך רחוקה רצה לעשות ואין יכול<sup style="color: gray;">257</sup>, שהוא לפנים ממודיעים, ואינו יכול מפני הגמלים ומפני הקרונות המעכבות, שכיוון שאינו בירושלים, אינו מחוייב<sup style="color: gray;">258</sup>.
להלכה פסקו ראשונים שדרך רחוקה היינו חמישה עשר מיל חוץ לחומת ירושלים<sup style="color: gray;">259</sup>, ומי שהיה כן בינו ובין ירושלים יום י"ד עם עליית השמש - הנץ-החמה*<sup style="color: gray;">260</sup> - הרי זה דרך רחוקה<sup style="color: gray;">261</sup>. וכתבו אחרונים בדעת ראשונים, שחלוקים וסוברים שהפטור הוא כל שהיה יום י"ד בחצות חמישה עשר מיל חוץ לחומת ירושלים<sup style="color: gray;">262</sup>, ושכן נראה מהירושלמי<sup style="color: gray;">263</sup>.
דרך רחוקה שמן המודיעים ולחוץ - לסוברים כן<sup style="color: gray;">264</sup>, וכן הלכה<sup style="color: gray;">265</sup> - אמרו בספרי דהיינו בשעת שחיטת הפסח<sup style="color: gray;">266</sup>, וכן יש מהאמוראים סוברים<sup style="color: gray;">267</sup>, וכן פסקו ראשונים להלכה<sup style="color: gray;">268</sup>. ויש מהאמוראים סוברים, דהיינו כל שאין יכול ליכנס בשעת אכילה<sup style="color: gray;">269</sup>, דהיינו כל שעת אכילה, שרחוק בחצות היום כל כך שאינו יכול ליכנס כל הלילה<sup style="color: gray;">270</sup>, שהוא זמן אכילת-פסחים* מהתורה<sup style="color: gray;">271</sup>, דהיינו - לסוברים תחומים* מן התורה<sup style="color: gray;">272</sup> - שיהא בתוך אלפיים לתחום עד שלא חשיכה<sup style="color: gray;">273</sup>.
<h4>גדרו</h4>
בגדר הפטור של דרך רחוקה כתבו אחרונים, שאם אינו יכול לתקן ולהגיע לירושלים באותם שש שעות - שבין חצות* ושקיעת-החמה*, לסוברים כן<sup style="color: gray;">274</sup>, או בין הנץ-החמה* לחצות*, לסוברים כן<sup style="color: gray;">275</sup> - הרי הוא פטור מעונש כרת*, אבל ודאי מצוה עליו שיבוא קודם לכן ולא יהיה בדרך<sup style="color: gray;">276</sup>, כמו לולב ושופר, שודאי מחוייב לקנות קודם חג הסוכות*, כדי שיימצא עבורו בחג<sup style="color: gray;">277</sup>. ויש מהאחרונים הסובר שהדר בדרך רחוקה פטור מקרבן-פסח*, ואינו חייב לעלות לרגל אלא משום ראיה*<sup style="color: gray;">278</sup>.
על מי שהיה בדרך רחוקה, הפטור מפסח ראשון, שמכל מקום חייב באכילת-מצה*, ע"ע<sup style="color: gray;">279</sup>.
<h3><b>נשים</b></h3>
<h4>הקרבת פסח שני</h4>
נשים, אם חייבות בפסח שני, נחלקו תנאים:
א) ר' יהודה - ור' מאיר בירושלמי<sup style="color: gray;">280</sup> - סוברים שהאישה פטורה מפסח שני<sup style="color: gray;">281</sup>. אם משום שנאמר לגבי פסח שני<sup style="color: gray;">282</sup>: חטאו ישא האיש ההוא<sup style="color: gray;">283</sup>, איש ולא אישה<sup style="color: gray;">284</sup>. או משום שנאמר - בפסח מצרים - איש שה לבית אבֹת שה לבית<sup style="color: gray;">285</sup>, אם רצו, שה לבית<sup style="color: gray;">286</sup>, היינו אישה, והכתוב אומר: איש שה לבית אבֹת, דהיינו זכרים, ואם רצו שה לבית, והיינו בשני<sup style="color: gray;">287</sup>, שהרי בראשון כבר נלמד שהוא רשות - לדעה זו - מהכתוב: במכסת נפשֹׁת<sup style="color: gray;">288</sup>. ורשות בידי הנשים לעשות פסח שני<sup style="color: gray;">289</sup>, ולכן אינו דוחה את השבת<sup style="color: gray;">290</sup> אם שוחטים עליהן בפני עצמן<sup style="color: gray;">291</sup>, ולכן אם חל בשבת<sup style="color: gray;">292</sup>, עושים אותה טפילה לאחרים<sup style="color: gray;">293</sup>, להימנות עם שאר בני חבורה<sup style="color: gray;">294</sup>. וכן יש מהראשונים מפרשים אותה ששנינו: יוסף הכהן העלה את בניו ובני ביתו לעשות פסח קטן בירושלים, והחזירוהו, שלא יקבע הדבר חובה<sup style="color: gray;">295</sup>, שהחזירוהו מפני שסוברים רשות, ולא רצו שייקבע הדבר חובה<sup style="color: gray;">296</sup>.
ב) ור' שמעון - ור' שמעון בן אלעזר בירושלמי<sup style="color: gray;">297</sup> - סוברים שבפסח שני אפילו טפילה אינה עושה<sup style="color: gray;">298</sup>, ואין שוחטים עליה כל עיקר<sup style="color: gray;">299</sup>, שאינה שייכת בזה, ואם תאכל בפסח שני, הרי הפסח נאכל שלא למנוייו<sup style="color: gray;">300</sup>. אם משום שאף הם סוברים המיעוט של חטאו ישא האיש ההוא<sup style="color: gray;">301</sup>, איש ולא אישה<sup style="color: gray;">302</sup>, אלא שלדעתם אישה פטורה מפסח ראשון<sup style="color: gray;">303</sup>, ובא הלימוד מ"איש" לומר שאינה נעשית טפילה<sup style="color: gray;">304</sup>. או משום שנאמר: איש - איש לפי אכלו<sup style="color: gray;">305</sup> - ולא אישה<sup style="color: gray;">306</sup>.
ג) ור' יוסי - ותנא קמא בספרי<sup style="color: gray;">307</sup> - סוברים שהאישה חייבת בפסח שני<sup style="color: gray;">308</sup>, ודוחה את השבת<sup style="color: gray;">309</sup>, ושוחטים עליה בפני עצמה<sup style="color: gray;">310</sup>. אם משום שנאמר בכתוב המוסב על שני הפסחים<sup style="color: gray;">311</sup>: ונכרתה הנפש ההיא<sup style="color: gray;">312</sup>, נפש, ואפילו נשים<sup style="color: gray;">313</sup>. או משום שנאמר: איש שה לבית אבֹת שה לבית<sup style="color: gray;">314</sup>, כל שכן לבית<sup style="color: gray;">315</sup>, אם איש שה לבית אבות, כל שכן לבית, ולבית למה לי, אלא שבא הכתוב לפסח שני ולומר שאף בשני שה לבית, דהיינו אישה<sup style="color: gray;">316</sup>.
להלכה פסקו ראשונים שפסח שני בנשים רשות<sup style="color: gray;">317</sup>, וכדעת ר' יהודה<sup style="color: gray;">318</sup> ור' מאיר<sup style="color: gray;">319</sup> - למרות שההלכה כר' יוסי נגד ר' יהודה<sup style="color: gray;">320</sup> ור' שמעון<sup style="color: gray;">321</sup> ור' מאיר<sup style="color: gray;">322</sup> - משום שאמוראים אמרו כמותו<sup style="color: gray;">323</sup>. וכתבו אחרונים שהוא הדין עבדים<sup style="color: gray;">324</sup>, אכן מי שחציו-עבד-וחציו-בן-חורין* - לסוברים שחייב בקרבן-פסח*<sup style="color: gray;">325</sup> - חייב מצד החירות, ואינו רשות אלא חובה<sup style="color: gray;">326</sup>.
על פסח שני שאינו נאכל אלא למנוייו, עי' להלן: השווה והשונה מפסח ראשון<sup style="color: gray;">327</sup>.
<h4>כשלא עשו פסח ראשון במזיד</h4>
להלכה שנשים חייבות בפסח ראשון<sup style="color: gray;">328</sup>, מכל מקום כתבו ראשונים שאף אם הזידו פסח שני שלהן רשות<sup style="color: gray;">329</sup>. וביארו אחרונים שאפילו אם לא עשו פסח ראשון במזיד, שחייבים כרת, מכל מקום אין שוחטים עליהם בפני עצמן בשבת, והרי הן כהזיד בראשון ונאנס בשני שחייב כרת על הראשון - לסוברים כן<sup style="color: gray;">330</sup>, וכן הלכה<sup style="color: gray;">331</sup> - ומשום לפטור מכרת אינן יכולות לחלל שבת, שהתורה לא גזרה עליהם מצות פסח שני כלל בשום פנים, רק שהתורה נתנה להם רשות, ובמקום שאינן יכולות אינן עושות וחייבים על הראשון כרת, שעל הראשון בלבד חייבות אם לא תיקנו בשני<sup style="color: gray;">332</sup>. ויש מהראשונים שהזכירו שפסח שני של נשים רשות, אם נדחו לשני בין מפני האונס והשגגה בין מפני הטומאה ודרך רחוקה<sup style="color: gray;">333</sup>, ונחלקו בדעתם אחרונים: יש סוברים שלאו דוקא, אלא הוא הדין במזיד<sup style="color: gray;">334</sup>. ויש סוברים שבמזיד אין הדין כך<sup style="color: gray;">335</sup>, שאם היו מזידות כיוון שחייבות כרת על הראשון,הרי הן מחוייבות מן התורה ומביאות בפני עצמן<sup style="color: gray;">336</sup>, וצידדו ששחיטת פסח עבורן אף דוחה שבת, היכן שאי אפשר שייעשו טפילה לאנשים<sup style="color: gray;">337</sup>.
על זמן הקרבת פסח שני של נשים, עי' להלן: השווה והשונה מפסח ראשון<sup style="color: gray;">338</sup>.
<h4>טומטום ואנדרוגינוס</h4>
טומטום* ואנדרוגינוס*, כתבו אחרונים שמחוייבים בהקרבת פסח שני מספק<sup style="color: gray;">339</sup>.
<h4>אכילת פסח שני</h4>
להלכה ששחיטת פסח שני בנשים רשות<sup style="color: gray;">340</sup>, כתבו ראשונים שאף אכילת הבשר בליל חמישה עשר באייר על מצה ומרור רשות לנשים<sup style="color: gray;">341</sup>. וכתבו אחרונים שהוא הדין עבדים<sup style="color: gray;">342</sup>. וכן מי שחציו-עבד-וחציו-בן-חורין* - לסוברים שחייב בקרבן-פסח*<sup style="color: gray;">343</sup> - חייב מצד החירות, ואינו רשות אלא חובה<sup style="color: gray;">344</sup>. טומטום* ואנדרוגינוס*, כתבו אחרונים שמחוייבים באכילת פסח שני מספק<sup style="color: gray;">345</sup>.
אישה ששחטו עליה את הפסח, כתבו אחרונים שמנחלוקת ראשונים היא אם חייבת באכילת פסח שני<sup style="color: gray;">346</sup>. או שאף ששחטו עליה, אינו אלא רשות<sup style="color: gray;">347</sup>, דהיינו שאינן מחוייבות משום מצות העשה, ומכל מקום חייבת לאכול משום הלאו, שלא יהיה נותר*<sup style="color: gray;">348</sup>.
<h3><b>חיוב כרת</b></h3>
מי שהזיד ולא עשה פסח ראשון, והזיד ולא עשה פסח שני, חייב כרת*<sup style="color: gray;">349</sup>, שנאמר: והאיש אשר הוא טהור ובדרך לא היה וחדל לעשות הפסח ונכרתה הנפש ההיא מעמיה<sup style="color: gray;">350</sup>, שפירושו, והאיש אשר הוא טהור ובדרך לא היה בפסח ראשון, וחדל לעשות הפסח, במוחלט, שלא עשה לא פסח ראשון ולא פסח שני, הנה הוא בכרת<sup style="color: gray;">351</sup>. שגג בזה ובזה, פטור מכרת<sup style="color: gray;">352</sup>. הזיד באחד מהם ושגג באחד מהם, נחלקו תנאים:
א) לדעת רבי - ועוד תנאים<sup style="color: gray;">353</sup> - הזיד בראשון ושגג בשני, או ששגג בראשון והזיד בשני, חייב כרת<sup style="color: gray;">354</sup>, שלדעתו חיוב כרת יש על זה ועל זה<sup style="color: gray;">355</sup>, שכן פסח שני רגל בפני עצמו הוא<sup style="color: gray;">356</sup>, שסובר שפירוש הכתוב: והאיש אשר הוא טהור ובדרך לא היה, וחדל לעשות הפסח ונכרתה<sup style="color: gray;">357</sup>, שלא עשה בראשון<sup style="color: gray;">358</sup>, כי<sup style="color: gray;">359</sup>, דהיינו אם<sup style="color: gray;">360</sup> - ש"כי" משמש בארבע לשונות<sup style="color: gray;">361</sup>, וזה בלשון אם דורשים לה, ולא בא לפרש טעם הדבר הראשון, כמו לשון "שהרי", אלא דבר אחר הוא, כמו: כי יקרא<sup style="color: gray;">362</sup> - קרבן ה' לא הקריב במֹעדו<sup style="color: gray;">363</sup>, בשני<sup style="color: gray;">364</sup>, חטאו ישא האיש ההוא<sup style="color: gray;">365</sup>, דהיינו כרת<sup style="color: gray;">366</sup>. שלדעתו מגדף* היינו מברך השם<sup style="color: gray;">367</sup>, וכתוב במברך את השם: ונשא חטאו<sup style="color: gray;">368</sup>, ולמד - בגזרה-שוה* - "חטאו" שכאן מ"חטאו" ששם, מה להלן כרת - שנאמר במגדף: והנפש וגו' את ה' הוא מגדף ונכרתה<sup style="color: gray;">369</sup> - אף כאן כרת<sup style="color: gray;">370</sup>. הזיד בראשון ועשה פסח שני, יש מהראשונים סוברים שחייב כרת, שפסח שני רגל בפני לרבי לפי שאין לדעתו השני תשלומים לראשון<sup style="color: gray;">371</sup>. ויש מהראשונים סוברים שפטור מכרת<sup style="color: gray;">372</sup>, וכן כתבו אחרונים שרגל בפני עצמו, היינו שאינו רק תשלומים לראשון, אלא אף רגל בפני עצמו, שהרי ודאי שמי שעשה פסח ראשון פטור מפסח שני<sup style="color: gray;">373</sup>.
ב) לדעת ר' נתן - ועוד תנאים<sup style="color: gray;">374</sup> - הזיד בראשון ושגג בשני, חייב כרת, שגג בראשון והזיד בשני, פטור<sup style="color: gray;">375</sup>. שלדעתו לא חייבה תורה כרת אלא על פסח ראשון ולא על פסח שני<sup style="color: gray;">376</sup>, שכן פסח שני תשלומים של ראשון הוא<sup style="color: gray;">377</sup>, אך אינו מתקן את הראשון<sup style="color: gray;">378</sup>. שסובר שפירוש הכתוב: והאיש אשר הוא טהור ובדרך לא היה, וחדל לעשות הפסח ונכרתה<sup style="color: gray;">379</sup>, שלא עשה בראשון<sup style="color: gray;">380</sup>, וחדל לעשות הפסח ונכרתה, כי<sup style="color: gray;">381</sup>, כלומר: שהרי<sup style="color: gray;">382</sup>, קרבן ה' לא הקריב במֹעדו<sup style="color: gray;">383</sup>, בראשון<sup style="color: gray;">384</sup>. ו"חטאו ישא האיש ההוא"<sup style="color: gray;">385</sup>, בא ללמד על ענין אחר<sup style="color: gray;">386</sup>. וביארו ראשונים שלדעה זו שפסח שני אינו אלא תשלומים לראשון, ואינו תיקונו של ראשון, אם הזיד בראשון, אפילו יעשה את השני אינו מועיל לתקן מה שעיוות<sup style="color: gray;">387</sup>, ולא עשה פסח ראשון אפילו עשה את השני חייב כרת על הראשון<sup style="color: gray;">388</sup>. ויש אחרונים המפרשים בדעת ראשונים שאף לדעה זו אם הזיד ולא עשה פסח ראשון, כל שעשה פסח שני, הרי הוא פטור מכרת<sup style="color: gray;">389</sup>.
ג) לדעת ר' חנניא בן עקביא הזיד בראשון ושגג בשני או שגג בראשון והזיד בשני, פטור מכרת<sup style="color: gray;">390</sup>. שלדעתו פסח שני תקנתו של ראשון הוא<sup style="color: gray;">391</sup>, שאם עשו את השני אין חייבים על הראשון, לא עשו על השני חייבים על הראשון<sup style="color: gray;">392</sup>, שאם הזיד ולא עשה את הראשון יעשה את השני וייפטר מכרת, ואם לא עשה לא זה ולא זה אז הוא חייב כרת<sup style="color: gray;">393</sup>, ששני תשלומים של ראשון ותקנה של ראשון הוא, ומזיד שלו הוא גמרו של כרת של ראשון, הילכך באיזה מהן ששגג פטור<sup style="color: gray;">394</sup>. שסובר שפירוש הכתוב: והאיש אשר הוא טהור ובדרך לא היה, וחדל לעשות הפסח ונכרתה<sup style="color: gray;">395</sup>, שלא עשה בראשון<sup style="color: gray;">396</sup>, וחדל לעשות הפסח ונכרתה, כי<sup style="color: gray;">397</sup>, כלומר: אם<sup style="color: gray;">398</sup>, קרבן ה' לא הקריב במֹעדו<sup style="color: gray;">399</sup>, בשני<sup style="color: gray;">400</sup>. ו"חטאו ישא האיש ההוא"<sup style="color: gray;">401</sup>, בא ללמד על ענין אחר<sup style="color: gray;">402</sup>.
להלכה נחלקו ראשונים:
א) יש פוסקים כרבי<sup style="color: gray;">403</sup>, שמי ששגג או נאנס ולא הקריב בראשון אם הזיד ולא הקריב בשני חייב כרת<sup style="color: gray;">404</sup>, וכן מי שהזיד ולא הקריב בראשון, אף אם לא הקריב בשני בשוגג - או באונס<sup style="color: gray;">405</sup> - הרי זה חייב כרת<sup style="color: gray;">406</sup>, שהרי לא הקריב קרבן ה' במועדו והיה מזיד<sup style="color: gray;">407</sup>, ונתחייב כרת בראשון, אלא שהיה נתלה לו עד י"ד אייר<sup style="color: gray;">408</sup>. ואע"פ שההלכה כרבי מחברו ולא מחבריו<sup style="color: gray;">409</sup>, מכיוון שר' נתן ור' חנניא בן עקביא, אף הם חלוקים ביניהם במהות פסח שני, אם הוא תשלומים לראשון<sup style="color: gray;">410</sup> או תקנתו של ראשון<sup style="color: gray;">411</sup>, הילכך הלכה כרבי לגבי כל אחד מהם<sup style="color: gray;">412</sup>. או משום שרבי לומד חיוב כרת בשני ממה שמגדף היינו מברך השם, ובמקום אחר שנינו שזו דעת חכמים<sup style="color: gray;">413</sup>, ויחיד ורבים הלכה כרבים<sup style="color: gray;">414</sup>. או משום שלדעתם: ההלכה כרבי אפילו מחביריו<sup style="color: gray;">415</sup>.
ב) ויש מהראשונים פוסקים כר' נתן<sup style="color: gray;">416</sup>, שאם הזיד בראשון ושגג בשני, חייב כרת, שגג בראשון והזיד בשני, פטור<sup style="color: gray;">417</sup>. שהרי יחיד ורבים הלכה כרבים<sup style="color: gray;">418</sup>, ואם הזיד בראשון ושגג בשני, רבי מסייעו לר' נתן שחייב כרת<sup style="color: gray;">419</sup>, והם רבים לעומת ר' חנניא בן עקביא<sup style="color: gray;">420</sup>, ואם שגג בראשון והזיד בשני, ר' חנניא בן עקביא מסייעו לר' נתן שפטור מכרת<sup style="color: gray;">421</sup>, והם רבים לעומת רבי<sup style="color: gray;">422</sup>. ואין הלכה כרבי<sup style="color: gray;">423</sup>, שאין הלכה כרבי אלא מחברו ולא מחביריו<sup style="color: gray;">424</sup>.
<h4>טמא ובדרך רחוקה</h4>
מי שהיה טמא או בדרך רחוקה ולא עשה את הראשון, אם הזיד בשני, נחלקו בו ראשונים:
א) יש סוברים שלדעת רבי שהשוגג בשני והזיד בראשון חייב בכרת, אף מי שהיה טמא או בדרך רחוקה בראשון והזיד בשני חייב כרת<sup style="color: gray;">425</sup>.
ב) ויש סוברים שאף על פי שהזיד בשני אינו חייב כרת<sup style="color: gray;">426</sup>, שמבואר בלשון התורה: והאיש אשר הוא טהור ובדרך לא היה וחדל לעשות הפסח ונכרתה<sup style="color: gray;">427</sup>. והדברים אמורים אף לדעת רבי שפסח שני רגל בפני עצמו<sup style="color: gray;">428</sup>, שכבר נפטר בפסח ראשון מן הכרת<sup style="color: gray;">429</sup>, שעיקר כרת בפסח ראשון הוא<sup style="color: gray;">430</sup>, שאע"פ שחייבה התורה כרת על פסח שני, היינו דוקא למי שהיה עליו חיוב לעשות את הראשון אלא שנפטר מכרת של ראשון מפני ששגג או נאנס או הזיד בו, אבל מי שהיה טמא או בדרך רחוקה בראשון, שלא היה מחוייב כלל בראשון, אף שהוא מחוייב לעשות פסח שני, מכל מקום אין בו חיוב כרת אף אם הזיד בו<sup style="color: gray;">431</sup>.
על התנאים הפוטרים קטן מכרת, שנחלקו ראשונים ואחרונים בביאור דבריהם, עי' לעיל: החייבים בו<sup style="color: gray;">432</sup>.
<h4>במנין המצוות</h4>
מוני המצוות המונים עונשים בכלל מנין-המצות*<sup style="color: gray;">433</sup>, אינם מונים עונש כרת בפסח שני<sup style="color: gray;">434</sup>, וביארו אחרונים בדעתם שהם פוסקים הלכה כר' נתן, שאין חיוב כרת על פסח שני<sup style="color: gray;">435</sup>.
<h4>נשים</h4>
נשים שהזידו בראשון, מכל מקום אם עשו את השני, אף שהוא רק רשות עבורן - לסוברים כן<sup style="color: gray;">436</sup>, וכן הלכה<sup style="color: gray;">437</sup> - מכל מקום, כיוון שהתורה נתנה להם רשות, הרי השני תיקון ונפטרו מכרת<sup style="color: gray;">438</sup>.
<h4>עומד חוץ למודיעים ויכול לבוא</h4>
לדעת הסוברים - וכן הלכה<sup style="color: gray;">439</sup> - שפטור דרך רחוקה היינו כשהוא עומד חוץ למודיעים<sup style="color: gray;">440</sup>, היה עומד - בפסח ראשון - חוץ למודיעים ויכול ליכנס בסוסים ובפרדים - במרוצה<sup style="color: gray;">441</sup> - יכול יהא חייב - כרת*, אם לא הגיע לעזרה בשעת שחיטה<sup style="color: gray;">442</sup> - תלמוד לומר: ובדרך לא היה<sup style="color: gray;">443</sup>, והלה היה בדרך<sup style="color: gray;">444</sup>, שחוץ למודיעים דרך רחוקה הוא<sup style="color: gray;">445</sup>.
<h4>עומד לפנים ממודיעים ואינו יכול לבוא</h4>
לדעת הסוברים - וכן הלכה<sup style="color: gray;">446</sup> - שפטור דרך רחוקה היינו כשהוא עומד חוץ למודיעים<sup style="color: gray;">447</sup>, היה עומד - בפסח ראשון - לפנים מן המודיעים ואין יכול ליכנס, מפני גמלים וקרונות המעכבות אותו - שהיה מביא בניו ובני ביתו עליהם<sup style="color: gray;">448</sup> - יכול לא יהא חייב - כרת* - תלמוד לומר: ובדרך לא היה<sup style="color: gray;">449</sup>, והרי לא היה בדרך<sup style="color: gray;">450</sup>. ונחלקו ראשונים: א) יש מפרשים שחייב כרת, שאין זה אונס, שיש לו להישמט ולילך יחידי ולשחוט<sup style="color: gray;">451</sup>. ב) ויש מפרשים להיפך, הרי זה אנוס ואינו בדרך רחוקה<sup style="color: gray;">452</sup>, שלדעתם הביאור הוא יכול לא יהא חייב כרת אם הזיד ולא עשה את השני כדין מי שהיה בדרך רחוקה כיון שנתעכב בדרך, תלמוד לומר: ובדרך לא היה, והרי לא היה בדרך, כלומר אף על פי שנתעכב בדרך כיון שעיכובו לא היה מחמת מרחק הדרך קוראים אנו בו: ובדרך לא היה, והרי הוא כאונס אחר ואם הזיד ולא עשה את השני חייב כרת<sup style="color: gray;">453</sup>. ולדעתם אף מה שאמרו בירושלמי: היה נתון מן המודיעים ולפנים ורגליו רעות - שהיה חולה ברגליו ולא הגיע לעזרה עד שעבר זמן הקרבן<sup style="color: gray;">454</sup> - יכול יהא חייב, תלמוד לומר: וחדל<sup style="color: gray;">455</sup>, יצא זה שלא חדל<sup style="color: gray;">456</sup>, היינו שהוא אנוס ואינו בדרך רחוקה<sup style="color: gray;">457</sup>, שלדעתם הפירוש הוא, יכול יהא חייב כרת אף על פי ששגג ולא הקריב בשני, תלמוד לומר: וחדל, כלומר דוקא כשהזיד בראשון הוא כששגג בשני חייב כרת יצא זה שלא חדל מלעשות הראשון כרצונו<sup style="color: gray;">458</sup>.
<h4>היה בפסח שני חוץ למודיעים</h4>
היה בפסח שני רחוק מירושלים ט"ו מילים - שיעור מודיעים וכמידתה לכל רוח<sup style="color: gray;">459</sup> - מצדדים אחרונים שפטור מכרת, אף שלא קיים מצות עשה של פסח, כמו שפטור - לסוברים כן<sup style="color: gray;">460</sup>, וכן הלכה<sup style="color: gray;">461</sup> - מפסח ראשון, משום הפטור של דרך רחוקה<sup style="color: gray;">462</sup>.
<h3><b>השווה והשונה מפסח ראשון</b></h3>
פסח השני אינו שוה לראשון בכל הדברים<sup style="color: gray;">463</sup>, שנאמר - בפסח שני<sup style="color: gray;">464</sup> - ככל חֻקת הפסח יעשו אֹתו<sup style="color: gray;">465</sup>, במצוה שבגופו הכתוב מדבר<sup style="color: gray;">466</sup>, ש"אֹתו" משמע גופו<sup style="color: gray;">467</sup>, לא ריבה את השני לדין ראשון אלא במצות שבגופו, כגון סדר עבודותיו ואכילת צלי, אבל לא למצוות שאינן בגופו, כגון השבתת שאור<sup style="color: gray;">468</sup>. מצוה שעל גופו - כגון מצה ומרור, שהן דברים אחרים, ובאים חובה לו<sup style="color: gray;">469</sup> - מנין, תלמוד לומר: על מצות ומרֹרים יאכלהו<sup style="color: gray;">470</sup>. יכול אפילו מצוות שלא על גופו<sup style="color: gray;">471</sup>, שעכשיו שאמרת על מצות ומרֹרים יאכלהו, הרי ש"יעשו אֹתו " לאו דוקא הוא, שמא נאמר הרי הוא פרט וכלל<sup style="color: gray;">472</sup>, שפרט כתוב בתחילה ואחר כלל: על מצות ומרֹרים יאכלהו, וכן לא ישאירו ממנו עד בקר<sup style="color: gray;">473</sup>, ושוב פירט: ועצם לא ישברו בו<sup style="color: gray;">474</sup>, ושוב כלל: ככל חֻקת הפסח יעשו אֹתו<sup style="color: gray;">475</sup>, ונעשה כלל מוסיף על הפרט, שיושווה לפסח ראשון בכל הדברים<sup style="color: gray;">476</sup>, תלמוד לומר: ועצם לא ישברו בו, מה שבירת העצם מיוחד מצוה שבגופו אף כל מצוה שבגופו<sup style="color: gray;">477</sup>, שהכתוב: ועצם לא ישברו, בא ללמד שלא תדרוש כלל מוסיף על הפרט לרבויי כל דבר, שאם כן כל הפרטים הללו למה לי, אלא לכן כתבה התורה לכולם לדרוש תוספת של כלל על כל אחד ואחד, ומרבים בדומה לפרטים ותו לא, וכל הפרטים הם של גופו ושעל גופו<sup style="color: gray;">478</sup>, שלפי שפירש בו מקצת חוקת הפסח, ללמד שאינה שוה לראשון אלא בדברים שנתפרשו בו, והן המצוות שבגופו והם חוקת הפסח<sup style="color: gray;">479</sup>, אילו לא היה מוסיף על זה הכתוב דבר, היה אדם חייב בשני בכל מה שהוא חייב בראשון, ולפי שאמר אח"כ בפסח שני: על מצות ומרֹרים יאכלהו<sup style="color: gray;">480</sup>, מיעט השבתת שאור<sup style="color: gray;">481</sup>, ובאמרו לא ישאירו ממנו עד בקר<sup style="color: gray;">482</sup>, מיעט לא יראה ולא ימצא<sup style="color: gray;">483</sup>, ובאמרו ועצם לא תשברו בו<sup style="color: gray;">484</sup> מיעט לא תשחט על חמץ דם זבחי<sup style="color: gray;">485</sup>, לפי שלא היה צריך לאלו הביאורים כולם, כי אומרו ככל חקת הפסח יספיק לכל אלו, ומה שהחזירם כולם אינו אלא כהשלמת ענין כאילו אמר: חוקת הפסח שנתחייבת בה אינו אלא זו בלבד, על מצות ומרורים יאכלוהו, ועל כיוצא בו אמרו: אין רבוי-אחר-ריבוי* אלא למעט<sup style="color: gray;">486</sup>. אין לי אלא שיהא הכלל מוסיף על הפרט ויהיה הפרט ממעט במצוות עשה<sup style="color: gray;">487</sup>, ככתוב: על מצות ומרֹרים יאכלהו<sup style="color: gray;">488</sup>, מצוות לא תעשה מנין<sup style="color: gray;">489</sup> שירבה הכלל והפרט ימעט<sup style="color: gray;">490</sup>, תלמוד לומר: לא ישאירו ממנו עד בקר<sup style="color: gray;">491</sup>, וכתב כלל להחזיר עליו לרבות כמותו לאו-הניתק-לעשה*, ולמעט בפרטו לאו הניתק לעשה<sup style="color: gray;">492</sup>. ואין לי אלא מצות לא תעשה שניתק לעשה, מצות לא תעשה גמור מנין<sup style="color: gray;">493</sup>, שירבה הכלל וימעט הפרט<sup style="color: gray;">494</sup>, תלמוד לומר: ועצם לא ישברו בו<sup style="color: gray;">495</sup>, מה הפרט מפורש מצות עשה ולא תעשה שניתק לעשה ולא תעשה גמור, אף כל מצות עשה ולא תעשה שניתק לעשה ולא תעשה גמור<sup style="color: gray;">496</sup>. איסי בן יהודה אומר: יעשו אֹתו<sup style="color: gray;">497</sup>, במצוות שבגופו הכתוב מדבר<sup style="color: gray;">498</sup>, ש"אֹתו" מצוות שבגופו משמע, ואינו צריך את הכתוב "לא ישברו" לכך<sup style="color: gray;">499</sup>. בירושלמי למדו: יכול שאני מרבה לביעור חמץ ולאכילת מצה כל שבעה, תלמוד לומר: על מצות ומרֹרים יאכלהו<sup style="color: gray;">500</sup>, אין לך דבר חוץ מגופו מעכבו, אלא מצות ומרורים בלבד<sup style="color: gray;">501</sup>, ולימוד זה הוא כר' ישמעאל<sup style="color: gray;">502</sup>, שרבי ישמעאל לומד בכלל ופרט<sup style="color: gray;">503</sup>, ופרט וכלל הכל בכלל<sup style="color: gray;">504</sup>, יכול יהו כל הדברים מעכבים אותו, תלמוד לומר: על מצות ומרֹרים יאכלהו, אין לך דבר חוץ מגופו מעכבו, אלא מצות ומרורים בלבד<sup style="color: gray;">505</sup>.
לימוד זה מפסח ראשון למצוות שבגופו שנוהג בפסח שני, כתבו אחרונים שמכיוון שנלמד מככל חֻקת הפסח יעשו אֹתו<sup style="color: gray;">506</sup>, ומכיוון שכל מקום שנאמר "חוקה" אינה אלא לעכב<sup style="color: gray;">507</sup>, לכן לא למדים לפסח שני רק מצוות שבגופו שמעכבים בפסח ראשון<sup style="color: gray;">508</sup>.
על מחלוקת התנאים אם פסח שני שווה לראשון לענין כרת, עי' לעיל: חיוב כרת<sup style="color: gray;">509</sup>. על פסח השני שאינו שווה לראשון, בכך שאינו טעון חגיגת-ארבעה-עשר*, ע"ע<sup style="color: gray;">510</sup>.
<h4>על מצה ומרורים</h4>
פסח שני נאכל על מצה ומרורים, כפסח ראשון<sup style="color: gray;">511</sup>, שהרי בתורה נאמר כן<sup style="color: gray;">512</sup>, שנאמר בפסח שני: על מצות ומרֹרים יאכלהו<sup style="color: gray;">513</sup>, והיא מצות עשה<sup style="color: gray;">514</sup>, ונמנה במנין-המצוות* בכלל מצות אכילת פסח שני<sup style="color: gray;">515</sup>, למונים אותו<sup style="color: gray;">516</sup>.
מצה* שחייבים לאכול יחד עם פסח שני, כתבו אחרונים שאין צורך בה בכל פרטי תנאיה הצריכים במצה של ליל חג המצות<sup style="color: gray;">517</sup>, כגון שלא תהיה מצה-עשירה*, ודי שתהא מצה משומרת מחימוץ, שבפסח שני עצמו אם לא שכתוב: ככל חֻקת הפסח יעשו אֹתו<sup style="color: gray;">518</sup>, לא היו מצריכים בו כל פרטי הפסח<sup style="color: gray;">519</sup>, ובמצה של פסח שני לא כתוב: ככל חוקת המצה<sup style="color: gray;">520</sup>.
<h4>שבירת עצם</h4>
פסח שני אסור לשבור בו עצם, כפסח ראשון<sup style="color: gray;">521</sup>, שנאמר בפסח שני: ועצם לא ישברו בו<sup style="color: gray;">522</sup>, והיא מצות לא תעשה<sup style="color: gray;">523</sup>, והשוברו חייב מלקות*<sup style="color: gray;">524</sup>. יש ממוני המצוות שמנאוהו במנין-המצות* בכלל הלאו לשבור עצם בפסח ראשון<sup style="color: gray;">525</sup>. ויש שמנאוהו ללאו בפני עצמו<sup style="color: gray;">526</sup>. ויש שלא מנו לאו של שבירת עצם בפסח שני<sup style="color: gray;">527</sup>. ויש שלא מנו כלל לאו על שבירת עצם, אף בפסח ראשון<sup style="color: gray;">528</sup>.
על השבירה שמתחייב עליה ועל שיעורה, ע"ע קרבן פסח. ושם, על הזמן שנוהג בו איסור זה.
<h4>הותרה עד בוקר</h4>
פסח שני אסור להותיר ממנו עד בוקר, כפסח ראשון<sup style="color: gray;">529</sup>, שנאמר בפסח שני: לא ישאירו ממנו עד בקר<sup style="color: gray;">530</sup>, והיא מצות לא תעשה, והיא לאו-הניתק-לעשה*<sup style="color: gray;">531</sup> ואין לוקים עליו<sup style="color: gray;">532</sup>, ונוהג בזכרים ונקבות<sup style="color: gray;">533</sup>. יש ממוני המצוות שמנאוהו במנין-המצות* בכלל הלאו להותיר מבשר פסח ראשון עד בוקר<sup style="color: gray;">534</sup>. ויש שמנאוהו בכלל הלאו של איסור הותרה מבשר קדשים<sup style="color: gray;">535</sup>. ויש שמנאוהו ללאו בפני עצמו<sup style="color: gray;">536</sup>.
<h4>הוצאה חוץ לבית ולחבורה</h4>
מהכתוב של לא ישאירו ממנו עד בקר<sup style="color: gray;">537</sup>, אמרו בתלמוד שמרבים ללא תוציא ממנו<sup style="color: gray;">538</sup>, שפסח הראשון אינו נאכל חוץ לבית<sup style="color: gray;">539</sup>, שנאמר: בבית אחד יאכל לא תוציא מן הבית מן הבשר חוצה<sup style="color: gray;">540</sup>, שאיסור לא תוציא ממנו דומה לאיסור לא ישאירו ממנו, שהוא נפסל בנותר* והוא נפסל ביוצא<sup style="color: gray;">541</sup>, והוא מצוה שבגופו<sup style="color: gray;">542</sup>, וממעטים ללא יראה ולא ימצא, שהוא לאו-הניתק-לעשה* של תשביתו<sup style="color: gray;">543</sup>, שלא יראה, ואם נראה תשביתוהו, שהוא בכל ימי המועד<sup style="color: gray;">544</sup>, שדומה ללא ישאירו, ששניהם לאו הניתק לעשה ואין לוקים עליו<sup style="color: gray;">545</sup>. וכתבו ראשונים שמחלוקת תנאים בדבר, שיש מהתנאים סוברים שהאוכל לבשר שיצא מהבית הרי זה בלא תעשה<sup style="color: gray;">546</sup>, ואינו לאו הניתק לעשה<sup style="color: gray;">547</sup>, ויש מהתנאים סוברים שאם הוציאו והחזירו מותר באכילה<sup style="color: gray;">548</sup>.
להלכה כתבו ראשונים שפסח שני נאכל בבית אחד<sup style="color: gray;">549</sup>, אלא שפסח הראשון אינו נאכל חוץ לחבורתו<sup style="color: gray;">550</sup>, שנאמר: חוצה<sup style="color: gray;">551</sup>, ודרשו: חוץ לאכילתו, שאפילו חוץ לחבורה אסור להוציא<sup style="color: gray;">552</sup>, ופסח שני מוציאים אותו חוץ לחבורתו<sup style="color: gray;">553</sup>. וביארו אחרונים שההיתר אינו אלא להוציא הפסח שני חוץ לחבורה, אבל לא לאוכלו שם אלא צריך להחזיר לחבורתו, אלא שפסח ראשון כיון שיצא חוץ לחבורתו נפסל ונאסר באכילה - לסוברים כן<sup style="color: gray;">554</sup> - ופסח שני אין בו איסור להוציאו, ולא שייך בו לאו של לא תוציא מן הבית מן הבשר<sup style="color: gray;">555</sup>, אבל עשה של בבית אחד יאכל<sup style="color: gray;">556</sup> שייך בו<sup style="color: gray;">557</sup>.
<h4>בל יראה ובל ימצא</h4>
פסח הראשון אסור בבל-יראה-ובל-ימצא*<sup style="color: gray;">558</sup> והשני חמץ ומצה עימו בבית<sup style="color: gray;">559</sup>. יכול כשם שהראשון אסור בבל יראה ובל ימצא כך שני אסור בבל יראה ובל ימצא, תלמוד לומר: על מצות ומרֹרים יאכלהו<sup style="color: gray;">560</sup>, והפרט ממעט השבתת שאור<sup style="color: gray;">561</sup>, ואחר כתב כלל עליו לרבות הדומה לו<sup style="color: gray;">562</sup>, ומרבה צלי אש<sup style="color: gray;">563</sup>, שהוא דבר שבגופו<sup style="color: gray;">564</sup>. או שהלימוד הוא ממה שפסח ראשון כתוב: ככל חֻקֹּתיו וככל משפטיו<sup style="color: gray;">565</sup>, ככל חקותיו, אלו מצוות שבגופו, וככל משפטיו, אלו מצוות שעל גופו לשבעה למצה ולביעור חמץ<sup style="color: gray;">566</sup>, ובפסח שני לא כתוב אלא ככל חֻקת הפסח<sup style="color: gray;">567</sup>, ואילו משפטים לא כתוב בו, לכן בפסח שני מצה וחמץ עימו בבית<sup style="color: gray;">568</sup>.
<h4>הלל</h4>
פסח הראשון טעון הלל* באכילתו<sup style="color: gray;">569</sup> ובעשייתו<sup style="color: gray;">570</sup>, והשני אינו טעון הלל באכילתו<sup style="color: gray;">571</sup> אלא בעשייתו<sup style="color: gray;">572</sup>. אין טעון הלל באכילתו, שאין הלימוד להלל באכילת-פסחים* אלא בלילה המקודש לחג<sup style="color: gray;">573</sup>, כגון פסח ראשון<sup style="color: gray;">574</sup>, ולא בלילה שאין מקודש לחג<sup style="color: gray;">575</sup>, כגון ליל אכילת פסח שני, שאינו יום טוב<sup style="color: gray;">576</sup>. טעון הלל בעשייתו, אם משום ש"לילה" ממעט יום אינו ממעט<sup style="color: gray;">577</sup>, לילה של פסח שני מיעט, אבל יום שהוא זמן עשייתו לא מיעט והרי הוא כפסח ראשון שטעון הלל בשעת שחיטתו מתקנת הנביאים<sup style="color: gray;">578</sup>. או שכיוון שדבר מצוה הוא טעון הלל<sup style="color: gray;">579</sup>, שאפשר ישראל שוחטים את פסחיהם ואין אומרים הלל<sup style="color: gray;">580</sup>, שלא רצו למעט בשמחת עזרה<sup style="color: gray;">581</sup>. ואף שקריאת ההלל אינו מעכב בפסח ראשון<sup style="color: gray;">582</sup>, ואין למדים מככל חֻקת הפסח יעשו אֹתו<sup style="color: gray;">583</sup> אלא למצוות שבגופו שמעכבים בפסח ראשון<sup style="color: gray;">584</sup>, מכל מקום צריך בהקרבה, ששיר צורך עבודה הוא<sup style="color: gray;">585</sup>. ואע"פ שקרבן ציבור חייב בשירה* וקרבן יחיד אינו חייב בשירה<sup style="color: gray;">586</sup>, אף כשעושה פסח שני רק אדם אחד או שנים נקרא קרבן ציבור, כיון שהכל מחוייבין עליו אלא שיצאו בראשון<sup style="color: gray;">587</sup>.
בשעת קריאת ההלל<sup style="color: gray;">588</sup> בפסח ראשון, החליל מכה לפני המזבח<sup style="color: gray;">589</sup> בין שאר המזמרים<sup style="color: gray;">590</sup>, שעשוי נקבים ומכה באצבעו על הנקבים להנעים הקול<sup style="color: gray;">591</sup>, ופסח שני כיוצא בו<sup style="color: gray;">592</sup>, וזה לסימן שאז גומרים לומר כל מזמורי ההלל שלמים, או שעשו כן לכבוד היום<sup style="color: gray;">593</sup>.
<h4>שלוש כיתות</h4>
פסח הראשון נשחט בשלוש כיתות<sup style="color: gray;">594</sup>, ואין השני נשחט בשלוש כיתות<sup style="color: gray;">595</sup>, שמה שמצוות שבגופו נוהגים גם בפסח שני היינו מצוות שבגופו שמעכבים בפסח ראשון<sup style="color: gray;">596</sup>, אבל שלוש כיתות אינן מעכבות בפסח ראשון<sup style="color: gray;">597</sup>, ועל כן לא צריך בפסח שני אפילו לכתחילה<sup style="color: gray;">598</sup>.
<h4>נוהג יום אחד</h4>
פסח הראשון נוהג כל שבעה, והשני יום אחד<sup style="color: gray;">599</sup>. ונחלקו אחרונים: יש מפרשים דהיינו לענין אכילת מצה, שנוהגת - כמצוה שאינה חובה, לסוברים כן<sup style="color: gray;">600</sup> - כל שבעה<sup style="color: gray;">601</sup>. ויש מפרשים דהיינו לענין איסור חמץ, שכמו שנוהג בפסח ראשון כל שבעה, כן יום אחד הוא בפסח שני, שאינו נאכל עם חמץ<sup style="color: gray;">602</sup>. וכן יש מהראשונים שכתבו שפסח שני אין איסור חמץ אלא עימו באכילתו<sup style="color: gray;">603</sup>, ואין בו איסור חמץ שבעה<sup style="color: gray;">604</sup>, והדבר נלמד ממה שפסח ראשון כתוב: ככל חֻקֹּתיו וככל משפטיו<sup style="color: gray;">605</sup>, ככל חקותיו, אלו מצוות שבגופו, וככל משפטיו, אלו מצוות שעל גופו לשבעה למצה ולביעור חמץ<sup style="color: gray;">606</sup>, ובפסח שני לא כתוב אלא ככל חֻקת הפסח<sup style="color: gray;">607</sup>, ואילו משפטים לא כתוב בו, לכן בפסח שני אין איסור חמץ אלא עימו באכילתו<sup style="color: gray;">608</sup>.
<h4>אין בו יום טוב</h4>
בפסח ראשון יש יום-טוב*<sup style="color: gray;">609</sup>, ובפסח שני אין שם יום טוב<sup style="color: gray;">610</sup>, בי"ד<sup style="color: gray;">611</sup>, למקריבים בו<sup style="color: gray;">612</sup>, ולכן מותר להספיד בו<sup style="color: gray;">613</sup>, שנאמר בפסח ראשון: ככל חֻקֹּתיו וככל משפטיו<sup style="color: gray;">614</sup>, ככל חקותיו, אלו מצוות שבגופו, וככל משפטיו, אלו מצוות שעל גופו לשבעה למצה ולביעור חמץ<sup style="color: gray;">615</sup>, ובפסח שני לא כתוב אלא ככל חֻקת הפסח<sup style="color: gray;">616</sup>, ואילו משפטים לא כתוב בו, לכן בפסח שני אינו נוהגד יום טוב<sup style="color: gray;">617</sup>.
<h4>ביקור</h4>
פסח הראשון טעון ביקור ארבעה ימים קודם שחיטה<sup style="color: gray;">618</sup>, ופסח השני אינו טעון ביקור<sup style="color: gray;">619</sup>, שנאמר בפסח-מצרים*: והיה לכן למשמרת עד ארבעה עשר יום לחדש הזה<sup style="color: gray;">620</sup>, הזה, למעט פסח שני, שאף הוא כפסח מצרים אינו נוהג אלא יום אחד בלבד<sup style="color: gray;">621</sup>.
<h4>דחיית שבת</h4>
פסח שני דוחה את השבת*<sup style="color: gray;">622</sup>, כפסח ראשון<sup style="color: gray;">623</sup>, שנאמר: כי קרבן ה' לא הקריב במֹעדו<sup style="color: gray;">624</sup>, בא הכתוב ולימד על פסח שני שדוחה את השבת<sup style="color: gray;">625</sup>. ונחלקו ראשונים בביאור הלימוד: א) יש מפרשים דהיינו משום שנאמר לגבי פסח שני - לסוברים כן<sup style="color: gray;">626</sup> - במֹעדו<sup style="color: gray;">627</sup>. וביארו אחרונים שהסוברים שכתוב זה נאמר לגבי פסח ראשון, סוברים שאינו דוחה את השבת<sup style="color: gray;">628</sup>. ב) ויש מהראשונים מפרשים שבמֹעדו נאמר לגבי פסח ראשון - לסוברים כן<sup style="color: gray;">629</sup> - ובפסח שני כתוב: ככל חֻקת הפסח יעשו אֹתו<sup style="color: gray;">630</sup>.
אשה*, לסוברים שהרשות בידה לעשות פסח שני<sup style="color: gray;">631</sup>, אינו דוחה את השבת<sup style="color: gray;">632</sup>, אם שוחטים על חבורת נשים בפני עצמן<sup style="color: gray;">633</sup>, ולכן אם חל בשבת<sup style="color: gray;">634</sup>, עושים אותה טפילה לאחרים<sup style="color: gray;">635</sup>, להימנות עם שאר בני חבורה<sup style="color: gray;">636</sup>. וכן הלכה<sup style="color: gray;">637</sup>. ולסוברים שחייבת בפסח שני<sup style="color: gray;">638</sup>, דוחה את השבת<sup style="color: gray;">639</sup>.
טומטום* ואנדרוגינוס*, שמחוייבים בהקרבת פסח שני מספק<sup style="color: gray;">640</sup> - אם נמנו בחבורה בפני עצמם - מכל מקום מספק אין דוחה שבת, כיוון שרשות אין דוחה שבת<sup style="color: gray;">641</sup>, אם כן ספק אין דוחה שבת<sup style="color: gray;">642</sup>.
<h4>דחיית טומאה</h4>
פסח שני, אם דוחה את הטומאה, או שאינו נדחה מפניו, כפסח ראשון<sup style="color: gray;">643</sup>, נחלקו תנאים:
א) לדעת הסתם משנה ות"ק בברייתא אינו דוחה את הטומאה<sup style="color: gray;">644</sup>, והרי ציבור אינו נדחה לפסח שני<sup style="color: gray;">645</sup>, ואפילו היו רובם זבים שאי אפשר להם בראשון<sup style="color: gray;">646</sup> אינם עושים אף השני, והיחיד אין טומאה נדחית מפניו לעולם, ואם טמא אף בשני הופקעה מצותו<sup style="color: gray;">647</sup>. אמרת כל עצמו - של פסח שני<sup style="color: gray;">648</sup> - אינו בא אלא מפני הטומאה<sup style="color: gray;">649</sup> - שהיה לו בראשון<sup style="color: gray;">650</sup> - ואתה אומר דוחה את הטומאה<sup style="color: gray;">651</sup>, בתמיה<sup style="color: gray;">652</sup>, מפני טומאה דחיתיו, יחזור ויעשה בטומאה<sup style="color: gray;">653</sup>, בתמיה, אלא מוטב יידחה לגמרי<sup style="color: gray;">654</sup>. שמזה שהתורה דחתה מפסח ראשון מפני הטומאה, על כרחך שאף פסח שני אינו עושה בטומאה<sup style="color: gray;">655</sup>. וכתבו ראשונים שהדבר נלמד אף מהכתוב - בפסח שני - ככל חֻקת הפסח יעשו אֹתו<sup style="color: gray;">656</sup>, דהיינו ככל חוקת פסח ראשון, מה פסח ראשון אין דוחה טומאה אלא ברוב ציבור, אבל במיעוט ציבור נדחה מפני הטומאה<sup style="color: gray;">657</sup>, אף פסח שני כן<sup style="color: gray;">658</sup>.
ב) ולדעת ר' יהודה פסח שני דוחה את הטומאה<sup style="color: gray;">659</sup>, שנאמר: ככל חֻקת הפסח יעשו אֹתו<sup style="color: gray;">660</sup>, ואפילו בטומאה<sup style="color: gray;">661</sup>, שכפי שפסח ראשון אין בטל לגמרי, אף פסח שני אין בטל לגמרי<sup style="color: gray;">662</sup>, התורה החזירה עליו לעשותו בטהרה, לא זכה, יעשנו בטומאה<sup style="color: gray;">663</sup>.
להלכה פסקו ראשונים שפסח שני אינו דוחה את הטומאה<sup style="color: gray;">664</sup>, שההלכה-כסתם-משנה* וכתנא קמא<sup style="color: gray;">665</sup>, וביארו אחרונים שאפילו טומאת מת אינו דוחה<sup style="color: gray;">666</sup>. ואפילו נדחה מפסח ראשון מטעם אחר, כגון בדרך רחוקה, ובפסח שני הוא טמא, נדחה מפסח שני<sup style="color: gray;">667</sup>.
לדעת הסוברים שבפסח ראשון יש גזרת-הכתוב* שטבול-יום* של טמא מת אין שוחטים עליו<sup style="color: gray;">668</sup>, נסתפקו אחרונים אם גם בפסח שני נוהג דין זה, שגזירת הכתוב היא בראשון דוקא, או שכיוון שנדחה מראשון, אם כן נדחה אף משני, שמפני הטומאה דחיתיו מראשון לשני, וכי יחזור וייעשה בטומאה זו<sup style="color: gray;">669</sup>.
<h4>השה</h4>
פסח הראשון נאמר בו: שה תמים זכר בן שנה<sup style="color: gray;">670</sup>, והשני כיוצא בו<sup style="color: gray;">671</sup>.
<h4>נא ומבושל</h4>
פסח הראשון נאמר בו: אל תאכלו ממנו נא ובשל<sup style="color: gray;">672</sup>, והשני כיוצא בו<sup style="color: gray;">673</sup>. שנאמר בפסח שני: ועצם לא ישברו בו<sup style="color: gray;">674</sup>, ובא לרבות איסור אכילת נא, שהוא מצוה שבגופו<sup style="color: gray;">675</sup>, ולמעט לא תשחט על חמץ דם זבחי<sup style="color: gray;">676</sup>.
<h4>צלי</h4>
פסח הראשון נאמר בו: כי אם צלי אש ראשו על כרעיו ועל קרבו<sup style="color: gray;">677</sup>, והשני כיוצא בו<sup style="color: gray;">678</sup>.
על הלימוד לריבוי צלי אש, עי' לעיל<sup style="color: gray;">679</sup>.
<h4>שחיטה על חמץ</h4>
פסח ראשון אינו נשחט על חמץ<sup style="color: gray;">680</sup>, שאין שוחטים את הפסח ועדיין חמץ קיים<sup style="color: gray;">681</sup>, שנאמר: לא תשחט על חמץ דם זבחי<sup style="color: gray;">682</sup>, ופסח שני נשחט על חמץ<sup style="color: gray;">683</sup>.
על הלימוד למעט איסור שחיטה על החמץ, עי' לעיל<sup style="color: gray;">684</sup>.
<h4>לינה</h4>
פסח ראשון טעון לינה<sup style="color: gray;">685</sup>, שלילה הראשון ילין בירושלים<sup style="color: gray;">686</sup>, ובפסח שני נחלקו תנאים:
א) יש הסוברים שטעון לינה<sup style="color: gray;">687</sup>, שנאמר: ופנית בבקר והלכת לאהליך<sup style="color: gray;">688</sup>, לא יהיה פסח שני אלא כעצים ולבונה שטעונים - המביאים אותם - לינה<sup style="color: gray;">689</sup>, שנאמר: ופנית, כל פינות - פניות<sup style="color: gray;">690</sup> - שאתה פונה מן הבוקר ואילך<sup style="color: gray;">691</sup>. וביארו אחרונים שלדעתם פסח שני רגל בפני עצמו, ולכן טעון לינה<sup style="color: gray;">692</sup>.
ב) ויש מהתנאים סוברים שפסח שני אינו טעון לינה<sup style="color: gray;">693</sup>, אלא הרי זה שוחט את פסחו בעזרה ויוצא ומספיד את אביו - מחוץ לחומת ירושלים<sup style="color: gray;">694</sup> - בבית-פאגי*<sup style="color: gray;">695</sup>, שנאמר: ופנית בבקר והלכת לאהליך, ששת ימים תאכל מצות<sup style="color: gray;">696</sup>, הנאכל לששה - שאוכלים עליו מצות שבעה ימים, ולשון הכתוב נקט<sup style="color: gray;">697</sup> - טעון לינה - לילה אחד בתוך העיר<sup style="color: gray;">698</sup> - שאין נאכל לששה אין טעון לינה<sup style="color: gray;">699</sup>. יש מהראשונים ואחרונים מפרשים שאע"פ שכל המביא קרבן חייב לינה<sup style="color: gray;">700</sup>, כיוון שפסח שני תשלומים של ראשון הוא - לסוברים כן<sup style="color: gray;">701</sup> - אינו צריך לינה אפילו יום אחד<sup style="color: gray;">702</sup>, שגרע מקרבן עצים<sup style="color: gray;">703</sup>. ויש מהראשונים מפרשים, שלדעה זו, אין לימוד של כל פינות, ואין שום קרבן טעון לינה אלא של רגלים בלבד, וכל שכן עצים ולבונה<sup style="color: gray;">704</sup>.
להלכה כתבו ראשונים שפסח שני אינו טעון לינה<sup style="color: gray;">705</sup>, וביארו אחרונים שהוא ענין שהוא חוץ מגופו של פסח, שאינו נלמד מפסח ראשון<sup style="color: gray;">706</sup>.
<h4>שחיטה על היחיד</h4>
לתנאים הסוברים שהשואת פסח שני לראשון במצוות שבגופו נלמד מועצם לא ישברו בו<sup style="color: gray;">707</sup>, נצרך הכתוב: ככל חֻקת הפסח יעשו אֹתו<sup style="color: gray;">708</sup>, ללמדנו שאין שוחטים פסח שני על היחיד שנדחה לו, לכן כתב: "יעשו"<sup style="color: gray;">709</sup> לשון רבים<sup style="color: gray;">710</sup>, שכמה שאפשר לחזור - אחר טמא חבירו להמנותו עימו<sup style="color: gray;">711</sup> - מחזרים<sup style="color: gray;">712</sup>, כגון לטמא אחד בשרץ*, שלא יוכל לעשות פסח ראשון<sup style="color: gray;">713</sup>, וכיוון שחזרנו ולא מצאנו אחרים שיימנו איתו שוחטים על היחיד<sup style="color: gray;">714</sup>.
להלכה השמיטו הראשונים דין זה<sup style="color: gray;">715</sup>, שלדעתם אין הדברים אמורים אלא לסוברים שכך הדין בפסח ראשון<sup style="color: gray;">716</sup>, ולהלכה אף בפסח ראשון שוחטים על היחיד<sup style="color: gray;">717</sup>, אלא שדרך זירוז, משתדלים שלא יישחט פסח ראשון לכתחילה על היחיד, שהוא משובח יותר<sup style="color: gray;">718</sup>.
על פסח שני שאינו נאכל אלא למנוייו, עי' להלן<sup style="color: gray;">719</sup>. על פסח ראשון, שנחלקו בו תנאים אם שוחטים בו על היחיד, ע"ע קרבן פסח.
<h4>זמן ההקרבה</h4>
זמן שחיטת פסח ראשון הוא אחר תמיד* של בין-הערבים*<sup style="color: gray;">720</sup>, ובזמן שחיטת פסח שני, נחלקו הדעות: א) יש מהראשונים סוברים שזמנו אחר תמיד של בין הערבים, למרות עשה של השלמה<sup style="color: gray;">721</sup>, שכתוב בפסח שני: בין הערבים<sup style="color: gray;">722</sup>, כמו בפסח ראשון<sup style="color: gray;">723</sup>, ועוד, שלא נזכר במשנה בדברים שבין ראשון לשני<sup style="color: gray;">724</sup>. ב) ויש מהראשונים שנסתפקו שמא דוקא פסח ראשון מאוחר לתמיד, שכן כתוב בו: בערב<sup style="color: gray;">725</sup>, ובין הערבים<sup style="color: gray;">726</sup>, ובתמיד לא נאמר אלא בין הערבים<sup style="color: gray;">727</sup>, ופסח שני ותמיד, איזה מהם שירצה יקדם ויעשה בראש<sup style="color: gray;">728</sup>, ולא נחשב במשנה בין הדברים שבין ראשון לשני, משום שתנא ושייר<sup style="color: gray;">729</sup>. ג) ויש מהאחרונים סוברים שהפסח קודם, משום עשה של השלמה<sup style="color: gray;">730</sup>, וכתבו שמכל מקום, אם אירע ששחטו התמיד קודם, יקריב הפסח אח"כ כי עשה של כרת* דוחה עשה של השלמה<sup style="color: gray;">731</sup>. אכן לסוברים שמי שהיה טמא או בדרך רחוקה בפסח ראשון אינו חייב כרת על השני<sup style="color: gray;">732</sup>, נסתפקו אחרונים שאם עבר ואיחר אחר התמיד אפשר שאין מקריבים, כיוון שהוא עשה שאין בו כרת שאינו דוחה עשה של השלמה, אך אפשר שמכל מקום נקרא עשה שיש בו כרת שחמור, כיוון ששייך כרת בשגג או נאנס בראשון<sup style="color: gray;">733</sup>.
אף לצד שפסח שני קרב קודם התמיד, כתבו אחרונים שאינו קרב עד אחר חצות*, שהיא מצוה שעל הגוף, שאנו מרבים בפסח שני מפסח ראשון<sup style="color: gray;">734</sup>.
<h4>נשים</h4>
היתה חבורה שכולה נשים ועבדים, שהרשות בידם להקריב קרבן פסח - לסוברים כן<sup style="color: gray;">735</sup>, וכן הלכה<sup style="color: gray;">736</sup> - צידדו אחרונים שאף לצד שפסח שני זמנו אחר תמיד של בין הערבים, פסח שני שלהן אין שוחטים אותו רק קודם התמיד, שכיוון שהוא רשות בודאי אינו דוחה עשה של השלמה<sup style="color: gray;">737</sup>. וכן אם היתה חבורה של טומטומים<sup style="color: gray;">738</sup> ואנדרוגינוסים<sup style="color: gray;">739</sup>, שאינם חייבים אלא מספק<sup style="color: gray;">740</sup>, בודאי אינו דוחה עשה של השלמה<sup style="color: gray;">741</sup>.
<h4>למנויים</h4>
פסח ראשון אינו נאכל אלא למנוייו<sup style="color: gray;">742</sup>, ופסח שני כיוצא בו<sup style="color: gray;">743</sup>.
<h4>זמן אכילת הפסח</h4>
זמן אכילת פסח שני, כתבו אחרונים שתלוי במחלוקת תנאים בזמן אכילת פסח ראשון<sup style="color: gray;">744</sup> - אם הוא כל הלילה<sup style="color: gray;">745</sup>, או עד חצות<sup style="color: gray;">746</sup> - ומכל מקום ודאי אינו אלא בלילה, כפי הדין בפסח ראשון, שהוא מצוה שעל הגוף, שאנו מרבים בפסח שני מפסח ראשון<sup style="color: gray;">747</sup>.
<h4>נשחט שלא לשמו ולשם בעלים</h4>
פסח שני שנשחט שלא לשמו או שלא לשם בעלים פסול, כפי הדין בפסח ראשון<sup style="color: gray;">748</sup>, שהוא מצוה שעל הגוף, שאנו מרבים בפסח שני מפסח ראשון<sup style="color: gray;">749</sup>.
<h4>הקרבתו</h4>
דמו של פסח שני ניתן במתנה אחת, ואין בו סמיכה*, וטעון תנופת<sup style="color: gray;">750</sup> חזה ושוק, ונסכיו כשלמים*, כפי הדין בפסח ראשון<sup style="color: gray;">751</sup>, שהם מצוות שבגוף ושעל הגוף, שאנו מרבים בפסח שני מפסח ראשון<sup style="color: gray;">752</sup>.
<h4>איסור אכילה מן המנחה ולמעלה</h4>
איסור אכילה מן המנחה ולמעלה בערב-פסח* כדי שיוכל לאכול פסח ומצה לתיאבון<sup style="color: gray;">753</sup>, תוקן אף לפסח שני<sup style="color: gray;">754</sup>, שאפילו מצוות דרבן שבגוף הפסח נהגו גם בשני<sup style="color: gray;">755</sup>.
<h4>זכר לגאולה</h4>
סיפור יציאת מצרים<sup style="color: gray;">756</sup> וארבע-כוסות* והסבה*, שהם זכר לגאולה, ואינם בגוף הפסח, אינם בפסח שני, שכל זה לא נוגע לקרבן פסח<sup style="color: gray;">757</sup>.
<h4>פירוש טעמי פסח מצה ומרור</h4>
פירוש טעמי פסח מצה ומרור, שכל שלא אמרם בפסח לא יצא ידי חובתו<sup style="color: gray;">758</sup>, שביארו ראשונים דהיינו חובת סיפור יציאת מצרים<sup style="color: gray;">759</sup>, כתבו אחרונים שאינו נוהג בפסח שני, שכן אינו דין בגוף הפסח, אלא בסיפור יציאת מצרים<sup style="color: gray;">760</sup>. אכן בדעת ראשונים הסוברים שלא יצא ידי חובת פסח מצה ומרור<sup style="color: gray;">761</sup>, הרי זה מצוה שבגופו, או על כל פני על גופו של פסח, שנוהג גם בפסח שני<sup style="color: gray;">762</sup>.
<h4>חרוסת</h4>
חרֹסת* שמטבלים בה את המרור בפסח ראשון<sup style="color: gray;">763</sup>, צידדו אחרונים שנוהג אף בפסח שני<sup style="color: gray;">764</sup>. שלדעת חכמים שהחרוסת אינה מובאת אלא משום "קפא"<sup style="color: gray;">765</sup>, ודאי נוהג גם בשני, שלא חלוק לענין "קפא" ראשון משני<sup style="color: gray;">766</sup>. ואפילו לדעת ר' אלעזר ב"ר צדוק שהחרוסת מצוה<sup style="color: gray;">767</sup>, זכר לתפוח<sup style="color: gray;">768</sup> וזכר לטיט<sup style="color: gray;">769</sup>, ולכאורה אין זה חיוב רק בפסח ראשון<sup style="color: gray;">770</sup>, צידדו אחרונים שנוהג אף בשני, שודאי אף הוא מודה למציאות שמועיל חרוסת ל"קפא", אלא שסובר שאפילו לא יקפיד על ה"קפא" או אם יכול להסירו ע"י דבר אחר, מכל מקום יש חיוב בחרוסת, ולכן אף לדעתו יש טיבול בחרוסת בפסח שני, משום "קפא"<sup style="color: gray;">771</sup>. אלא שלסוברים שגם המצה* טובל בחרוסת<sup style="color: gray;">772</sup>, ודאי אין טובלים בפסח שני, כיוון שהטיבול אז אינו משום מצוה, רק משום "קפא", וזה לא שייך רק במרור<sup style="color: gray;">773</sup>.
<h4>על השובע</h4>
פסח שני, כתבו אחרונים שנאכל על השובע, כמו פסח ראשון<sup style="color: gray;">774</sup>, שהרי האכילה על השובע בפסח ראשון אינה נלמדת אלא מהכתוב בפסח שני: על מצות ומרֹרים יאכלהו<sup style="color: gray;">775</sup> - לסוברים כן<sup style="color: gray;">776</sup> - ואם כן ודאי אף פסח שני אינו נאכל אלא על השובע<sup style="color: gray;">777</sup>. ואף לסוברים שהלימוד הוא מהכתוב בפסח ראשון: צלי אש ומצות על מרֹרים יאכלהו<sup style="color: gray;">778</sup>, מכל מקום הלימוד הוא מזה שכתוב בסוף: יאכלהו, בלשון יחיד, וזה נאמר אף בכתוב בפסח שני<sup style="color: gray;">779</sup>. וכן לסוברים שהטעם באכילת שובע הוא שמא יבוא לידי שבירת עצם<sup style="color: gray;">780</sup>, שייך אף בפסח שני<sup style="color: gray;">781</sup>. ואף לדעת הסוברים שהטעם הוא משום שצריכים גדולה כדרך המלכים אוכלים<sup style="color: gray;">782</sup>, הרי כתבו ראשונים שזה הטעם שהפסח אינו נאכל אלא צלי<sup style="color: gray;">783</sup>, וא"כ אף פסח שני שאינו נאכל אלא צלי<sup style="color: gray;">784</sup>, אינו נאכל אלא על השובע<sup style="color: gray;">785</sup>. ויש שהסתפקו שלטעם זה ייתכן שאינו שייך אלא בפסח ראשון<sup style="color: gray;">786</sup>.
להלכה כתבו אחרונים בדעת ראשונים שפסח שני אינו נאכל על השובע<sup style="color: gray;">787</sup>. וביארו אחרונים שלדעתם מחלוקת תנאים בדבר, והדורשים הכתוב בפסח ראשון: ככל חֻקֹּתיו וככל משפטיו<sup style="color: gray;">788</sup>, ככל חקותיו, אלו מצוות שבגופו, וככל משפטיו, אלו מצוות שעל גופו לשבעה למצה ולביעור חמץ<sup style="color: gray;">789</sup>, סוברים שאכילת שובע היא מצוה שחוץ לגופו, ואינה נוהגת בפסח שני<sup style="color: gray;">790</sup>, שטעם אכילת השובע הוא שצריכים גדולה כדרך המלכים אוכלים, וזה אינו שייך אלא בפסח ראשון<sup style="color: gray;">791</sup>.
ובפסח שני לא כתוב אלא ככל חֻקת הפסח<sup style="color: gray;">792</sup>, ואילו משפטים לא כתוב בו, לכן בפסח שני מצה וחמץ עימו בבית<sup style="color: gray;">793</sup>.
<h4>הנידחים מחמת שחכמים העמידו דבריהם</h4>
כל הדברים שנידחים בגללם מפסח ראשון, משום שחכמים העמידו דבריהם במקום כרת*<sup style="color: gray;">794</sup>, כגון טמא מת שאירע שביעי שלו בי"ג ניסן שחל בשבת, שהעמידו חכמים דבריהם שאין מזין בשבת, אם אירע שביעי שלו בי"ג אייר שחל בשבת, נדחה מפסח שני<sup style="color: gray;">795</sup>.
על גר שנתגייר בי"ד אייר, שחכמים העמידו דבריהם במקום כרת* ונדחה מפסח שני, עי' לעיל: החייבים והפטורים מפסח שני<sup style="color: gray;">796</sup>. על מותר פסח שני, שצידדו אחרונים שהוא שלמים, כמו מותר פסח ראשון, ע"ע מותרות.
<h4>חינוך</h4>
נאנס הקטן* בראשון ולא עשה פסח, כתבו אחרונים שמחלוקת ראשונים בדבר: שיש מהראשונים סוברים שחייבים בחנוך* קטן בפסח שני<sup style="color: gray;">797</sup>. ויש מהראשונים סוברים שפטורים מחינוך קטן בפסח שני<sup style="color: gray;">798</sup>, והם מפרשים אותה ששנינו: יוסף הכהן העלה את בניו ובני ביתו לעשות פסח קטן בירושלים, והחזירוהו, שלא יקבע הדבר חובה<sup style="color: gray;">799</sup>, שהחזירוהו מפני שבניו קטנים היו, ואין עלייתם חובה אלא בפסח ראשון שהכל חייבים בראיה*, אבל לא בפסח שני<sup style="color: gray;">800</sup>.
<h3><b>בזמן הזה</b></h3>
מצות שחיטת פסח שני<sup style="color: gray;">801</sup> אינו נוהג אלא בזמן הבית<sup style="color: gray;">802</sup>, והוא הדין מצות אכילתו<sup style="color: gray;">803</sup>.
<h4>תחנון</h4>
בי"ד אייר - יום שחיטת פסח שני<sup style="color: gray;">804</sup> - יש נחלקו המנהגים באמירת תחנון*:
א) יש הנוהגים לומר תחנון<sup style="color: gray;">805</sup>, שאף שהקריבו פסח, יחידים היו<sup style="color: gray;">806</sup>. ועוד, שבמגילת-תענית* נמנה בימים שאין להספיד בהם<sup style="color: gray;">807</sup>, ולהלכה בטלה מגילת תענית<sup style="color: gray;">808</sup>.
ב) ויש הנוהגים שלא לומר תחנון<sup style="color: gray;">809</sup>, שהוא יום טוב של דבריהם<sup style="color: gray;">810</sup>, שראוי לשמוח בו ובמעלתו משום הקרבת פסח שני שהיתה נעשית בזמן שבית המקדש היה קיים<sup style="color: gray;">811</sup>. ואע"פ שבטלה מגילת תענית, הטעמים שבגללם בטלה<sup style="color: gray;">812</sup>, אינם אלא בימים שתוקנו מחמת נס, מה שאין כאן פסח שני שהוא לזיכרון שהטמאים - ושאר מי - שלא עשו פסח ראשון עושים השני<sup style="color: gray;">813</sup>.
מהנוהגים שלא לומר תחנון בי"ד אייר, יש הנוהגים שלא לומר אף במנחה של י"ג אייר<sup style="color: gray;">814</sup>. ויש הנוהגים לאומרו במנחה של י"ג אייר<sup style="color: gray;">815</sup>.
בט"ו אייר - שבלילו היו אוכלים פסח שני<sup style="color: gray;">816</sup> - נוהגים לומר תחנון<sup style="color: gray;">817</sup>. ויש מהנוהגים שלא לומר תחנון בי"ד אייר, הנוהגים - בחוץ-לארץ* - שלא לומר תחנון אף בט"ו אייר<sup style="color: gray;">818</sup>, משום ספיקא דיומא, שאע"פ שבקיאים בקביעות הירח, יש לחוש שמא יזלזלו ביום-טוב-שני-של-גליות*, של שמיני של פסח, אע"פ שאינו בו ביום, ואין הספק נמשך מפסח ועד עכשיו, שהוא תלוי בקביעות חודש אייר*<sup style="color: gray;">819</sup>.
לנוהגים לומר "אל ארך אפים" ו"למנצח"<sup style="color: gray;">820</sup> אף בחלק מהימים שאין אומרים בהם תחנון<sup style="color: gray;">821</sup>, אומרים בי"ד אייר אל ארך אפים ולמנצח<sup style="color: gray;">822</sup>.
<h4>בה"ב</h4>
כשחל תענית בה"ב* בי"ד אייר, מתענים בו<sup style="color: gray;">823</sup>. ויש שכתבו שאין להתענות בו<sup style="color: gray;">824</sup>, שאע"פ שבטלה מגילת-תענית*, מכל מקום אינו רק מה שהוא זכר - לניסים בהם ניצלנו - מהצרות, מה שאין כן בפסח שני<sup style="color: gray;">825</sup>, ובמגילת תענית כתוב שאין להספיד בו<sup style="color: gray;">826</sup>, ואם כן אסור להתענות בו<sup style="color: gray;">827</sup>, אבל מותר לומר סליחות*<sup style="color: gray;">828</sup>. וכן בארץ-ישראל* הנהיגו שהמתענים בה"ב* אין מתענים בי"ד אייר<sup style="color: gray;">829</sup> ואין מתענים אלא ב' תעניות<sup style="color: gray;">830</sup>, והיחידים המחמירים מתענים עד חצות, או שמשלימים התענית ביום מחר<sup style="color: gray;">831</sup>. ואע"פ שאין מתענים בו, מכל מקום בשבת שמברכים בה"ב, מברכים גם כן בנוסח הרגיל "לכל מי שיקבל עליו תענית שני וחמישי ושני"<sup style="color: gray;">832</sup>.
על תענית ומספד בי"ד באייר*, יום שחיטת פסח שני, ע"ע אייר<sup style="color: gray;">833</sup>.
<h2>פסי ביראות</h2>
<b>הגדרת הערך</b> - עמודים מסביב לבאר להתיר שאיבת מים בשבת.
<h3><b>הדין</b></h3>
ביראות - היינו בארות של מים<sup style="color: gray;">1</sup> – שהיו ברשות-הרבים*, עמוקים עשרה טפחים שהם רשות-היחיד*<sup style="color: gray;">2</sup>, שאין יכולים בשבת לשאוב מים מהבאר לשפתו, משום טלטול מרשות היחיד לרשות הרבים<sup style="color: gray;">3</sup>, לפיכך היו מתקנים ועושים להם בארבע זויותיהם "דיומדין" - מלשון "דיו עומדין"<sup style="color: gray;">4</sup> - דהייינו בכל זוית עמוד הנראה כשנים, כמו אות רי"ש, שנמשך אורכו לשני צדדיו, והיה המקום המוקף סביב לבור נעשה רשות היחיד, והיו יכולים לשאוב מהבאר להשקות הבהמות העומדים בתוך המקום המוקף<sup style="color: gray;">5</sup>.
<h4>מן התורה</h4>
מקום המוקף בדיומדין של פסי ביראות, הרי הוא כמוקף במחיצות והוא רשות-היחיד* מן התורה, ואף שהוקף ברשות-הרבים*, והזורק מרשות הרבים לתוכה חייב<sup style="color: gray;">6</sup>. בטעם הדבר שהדיומדין חשובים כמחיצות, ואף שהפרוץ מרובה על העומד והלכה למשה מסיני שבמחיצה צריך לגדור את רובו לסוברים כן<sup style="color: gray;">7</sup>, כתבו ראשונים, שההלכה לא נאמרה בפסי ביראות<sup style="color: gray;">8</sup>, לפי שבפסי ביראות הלכה למשה מסיני שמועיל אף שפרוץ רובו<sup style="color: gray;">9</sup>. או שמועיל לפי שיש שם ד' מחיצות<sup style="color: gray;">10</sup>, וחשוב המקום שביניהם כפתח<sup style="color: gray;">11</sup>. או שמועיל לפי שיש לכל רוח עומד שיעור חשוב<sup style="color: gray;">12</sup>, שלא נאמרה ההלכה שלא יהיה פרוץ מרובה אלא כשאין בכל הצדדים שיעור חשוב של מחיצה <sup style="color: gray;">13</sup>. או לפי שיש היכר מחיצות בכל הזויות, ולא נאמרה הלכה שלא יהיה פרוץ מרובה אלא כשאין ניכרים המחיצות<sup style="color: gray;">14</sup>. ויש סוברים שאין פסי ביראות ברשות הרבים עושה את המקום לרשות היחיד<sup style="color: gray;">15</sup>, ודוקא במקום שיש באר שאינו רשות הרבים תקנו בו פסי ביראות<sup style="color: gray;">16</sup>.
<h4>רוחב הדיומדין</h4>
רוחב הדיומדין שנינו שהוא ששה טפחים - לכל צד<sup style="color: gray;">17</sup> - דהיינו אמה<sup style="color: gray;">18</sup>. ונחלקו בדבר: יש סוברים ששיעורו מן התורה<sup style="color: gray;">19</sup>, שפס אמה חשוב מחיצה גמורה<sup style="color: gray;">20</sup>, ששיעור חשוב הוא<sup style="color: gray;">21</sup>, ולפי שיש בכל צד אמה מכאן ואמה מכאן חשוב פתח, ומועיל אפילו שפרוץ רובו<sup style="color: gray;">22</sup>. ויש סוברים שמן התורה שיעורו ד' טפחים<sup style="color: gray;">23</sup>, שאין מחיצה פחות מד' טפחים<sup style="color: gray;">24</sup>, ששיעור מקום חשוב הוא<sup style="color: gray;">25</sup>, וחכמים הצריכו אמה לפי שרובו פרוץ מכל צד<sup style="color: gray;">26</sup>. ויש סוברים שמן התורה שיעורו טפח, וחכמים החמירו להצריך אמה<sup style="color: gray;">27</sup>.
<h4>גובה</h4>
גובה הדיומדין, עשרה טפחים<sup style="color: gray;">28</sup>, שהוא שיעור גובה מחיצות<sup style="color: gray;">29</sup>.
<h4>עביו</h4>
עובי הדיומדין, כל שהם<sup style="color: gray;">30</sup>, שאין משמעות לעובי<sup style="color: gray;">31</sup>.
<h4>רוחב הפרוץ</h4>
בשיעור הפרוץ שבין הדיומדין, נחלקו תנאים: ר' מאיר אומר שהוא כדי ששתי צמדים של שלש פרות קשורות בכל אחת, עוברות שם בריוח שצמד אחת נכנסת וצמד אחת יוצאת<sup style="color: gray;">32</sup>, והיינו עשר אמות, שעוביה של פרה אמה ושתי שליש<sup style="color: gray;">33</sup>. ור' יהודה סובר שהוא כדי ששתי צמדים של ארבע פרות קשורות בכל אחת, עוברות שם בריוח שצמד אחת נכנסת וצמד אחת יוצאת<sup style="color: gray;">34</sup>, והיינו שלש עשרה אמות ושליש, שעוביה של פרה אמה ושתי שליש<sup style="color: gray;">35</sup>. בטעם המחלוקת, יש מן הראשונים שפירשו שר' מאיר סובר שהדרך לחרוש בצמד של שלש פרות, ור' יהודה סובר שעושים תיקון אף למקומות שחורשים בארבע פרות אם מפני שהארץ קשה או מפני שהבהמה חלשה<sup style="color: gray;">36</sup>, ונחלקו בשיעור שתקנו חכמים, ומן התורה מועיל אף בשיעור יותר גדול<sup style="color: gray;">37</sup>. ויש מן האחרונים שפירשו שנחלקו מה השיעור מן התורה<sup style="color: gray;">38</sup>, שנאמרה הלכה למשה מסיני<sup style="color: gray;">39</sup>, או שנמסר לחכמים שיהו באופן הניכר גדרם, ונחלקו מהו שיעור הניכר<sup style="color: gray;">40</sup>. להלכה כתבו ראשונים שהוא כר' יהודה<sup style="color: gray;">41</sup>. ויש שכתבו שהלכה כר' מאיר<sup style="color: gray;">42</sup>.
<h4>שיעור שעוברות בריוח</h4>
בשיעור התוספת שאמרו שצמדי הפרות עוברות בריוח<sup style="color: gray;">43</sup>, כתבו ראשונים דהיינו שמודדים באמות שוחקות ולא מצומצמות<sup style="color: gray;">44</sup>. ויש מן הראשונים שכתבו שמלבד השיעור שאמרו - עשר אמות לר' מאיר, ושלש עשרה ושליש לר' יהודה<sup style="color: gray;">45</sup> – נותנים עוד תוספת שיעור שהוא פחות מטפח<sup style="color: gray;">46</sup>.
<h4>בפרוץ יותר מהשיעור</h4>
היה בין הדימודין פרוץ יותר מעשר אמות לר' מאיר - כגון שהיה הבור רחב יותר מח' אמות, ועם הרחקת הדיומדים מן הבור ב' אמות לכל צד<sup style="color: gray;">47</sup>, אורכו יותר מיב' אמות, ובסתימת הדיומדין בכל רוח ב' אמות<sup style="color: gray;">48</sup>, נמצא בין הדיומדין פרוץ יותר מי' אמות<sup style="color: gray;">49</sup> – מעמיד "פשוטין", היינו עמודים באמצע כל רוח<sup style="color: gray;">50</sup>, ונסתפק אביי אם במקום להעמיד פשוטים יועיל להאריך הדיומדין עד שלא יהא פרוץ יותר מי'<sup style="color: gray;">51</sup>, או שצריך דוקא פשוטים כדי שיהא היכר<sup style="color: gray;">52</sup>, ויש סוברים שצריך דוקא פשוטים<sup style="color: gray;">53</sup>. וכן לדעת ר' יהודה כשהיה פרוץ יותר משיעור יג' אמות ושליש – כגון שהיה הבור רחב יותר מיא' אמות ושליש, ועם הרחקת הדיומדין מן הבור ב' אמות לכל צד<sup style="color: gray;">54</sup>, אורכו יותר מטו' אמות, ובסתימת הדיומדין בכל רוח ב' אמות<sup style="color: gray;">55</sup>, נמצא פרוץ יותר מיג' אמות ושליש<sup style="color: gray;">56</sup> - יש לו להרבות בפסין<sup style="color: gray;">57</sup>, ונסתפק אביי אם יעמיד פשוטים באמצע הרוח - כדי שיהיה היכר<sup style="color: gray;">58</sup> - או שיאריך הדיומדין<sup style="color: gray;">59</sup>, שבפשוטים הפרצות שבצדדיו מבטלים אותו<sup style="color: gray;">60</sup>. ויש שכתבו שאין מועיל פשוטים אלא דוקא דיומדין. ופסקו ראשונים שיעמיד פשוטים<sup style="color: gray;">61</sup>.
<h4>רוחב הפשוטים</h4>
רוחב הפשוטים בין הדיומדים כשפרוץ יותר מהשיעור<sup style="color: gray;">62</sup>, נחלקו בו ראשונים: יש סוברים שרחבו אמה<sup style="color: gray;">63</sup>. ויש סוברים שרחבו שלשה או ארבעה טפחים, שהוא שיעור דבר חשוב <sup style="color: gray;">64</sup>. ויש סוברים שאף בכל שהוא מועיל<sup style="color: gray;">65</sup>. ואין האויר שמשני הצדדים מבטלת אותו<sup style="color: gray;">66</sup>, שאין האויר מבטלת אלא מדרבנן<sup style="color: gray;">67</sup>, ובביראות הקילו<sup style="color: gray;">68</sup>.
<h4>בפרוץ י' אמות לר"מ</h4>
בדעת ר' מאיר שהשיעור עשר אמות<sup style="color: gray;">69</sup>, אף על פי שפרוץ כל העשר אמות, מועיל ואין צריך פשוטים למעט הפרוץ<sup style="color: gray;">70</sup>. ויש שכתבו שמצריך ר' מאיר פסים פשוטים, ואף על פי שאין הפרוץ אלא כשיעור פתח שהוא עד י' אמות<sup style="color: gray;">71</sup>, מכל מקום כיון שפרוץ מד' רוחות צריך לפשוטים<sup style="color: gray;">72</sup>.
<h4>רוחב ההיקף</h4>
רוחב ההיקף שסביב לבור, הוא שלא יהא פחות מכדי שתהא ראשה ורובה של פרה לפנים מן הפסים ושותה<sup style="color: gray;">73</sup>, והוא שתי אמות<sup style="color: gray;">74</sup>, ואף אם אינו אוחז ראש הפרה שלא תצא מחוץ לפסים<sup style="color: gray;">75</sup>, אבל בפחות מכך יש לחשוש שיוציא הבעלים את הכלי לפרתו העומדת בחוץ ברשות הרבים<sup style="color: gray;">76</sup>. ובשיעור זה מותר אף לגמל לשתות בו, ואפילו שאין נכנס ראשו ורובו<sup style="color: gray;">77</sup>, ששיערו חכמים בפרה ששיעורה בינוני ולא חלקו בדיניהם<sup style="color: gray;">78</sup>. ויש חולקים וסוברים שלא שיערו בפרה אלא לכל שכמותה או שפחות ממנה, אבל הגדול ממנה, שיעורו כדי ראשו ורובו<sup style="color: gray;">79</sup>. בפחות מזה אסור להשקות בו אפילו לגדי שנכנס כולו בפנים<sup style="color: gray;">80</sup>, שכיון שהיה רוב תשמישם בפרות, גזרו שמא ישקה לפרה<sup style="color: gray;">81</sup>. ובשיעור הרוחב ההיקף למעלה, נחלקו תנאים: חכמים סוברים שאין לו שיעור<sup style="color: gray;">82</sup>, ואף ביותר מבית סאתים שאינו מועיל בשאין היקיפו לדירה<sup style="color: gray;">83</sup>, בביראות חשוב תשמיש דירה לפי שהמים ראוים לשתית אדם<sup style="color: gray;">84</sup>, ובלבד שירבה בפסים למעט שלא יהיה הפרוץ יותר מהשיעור<sup style="color: gray;">85</sup>. ור' יהודה סובר שכשר דוקא עד בית-סאתיים*<sup style="color: gray;">86</sup>. הלכה כחכמים<sup style="color: gray;">87</sup>.
<h4>בקיעת רבים</h4>
דרך הרבים שעובר בין הפסים<sup style="color: gray;">88</sup>, נחלקו בו תנאים ואמוראים: ר' יהודה אומר שאינו מועיל, אלא יסלק את דרך הרבים מחוץ לפסים<sup style="color: gray;">89</sup>, שהרבים מבטלים את המחיצות<sup style="color: gray;">90</sup>, וכן דעת ר' יוחנן<sup style="color: gray;">91</sup>. אם לדעתם הרבים מבטלים כל מחיצות או דוקא בפסים שאין בהם מחיצות גמורות מד' רוחות, ע"ע מחיצה<sup style="color: gray;">92</sup>. וחכמים סוברים שאין הרבים מבטלים את המחיצות<sup style="color: gray;">93</sup>, מאחר ויש ד' מחיצות, שבכל אחד מהם אמה בכל צד<sup style="color: gray;">94</sup>, וכן דעת ר' אלעזר<sup style="color: gray;">95</sup>. להלכה נחלקו ראשונים: יש פוסקים כחכמים<sup style="color: gray;">96</sup>. ויש פוסקים כר' יהודה<sup style="color: gray;">97</sup>.
על עשיית דיומדים ממחיצת קנים שביניהם פחות משלשה טפחים, ע"ע לבוד<sup style="color: gray;">98</sup>. על עשיית דיומדין מבעלי חיים אם מועיל, ע"ע בעלי חיים<sup style="color: gray;">99</sup>, וע' מחיצה<sup style="color: gray;">100</sup>.
<h3><b>למי תקנו</b></h3>
מקום המוקף פסי ביראות, שמן התורה הוא רשות היחיד<sup style="color: gray;">101</sup>, הוא אף בשלא נעשו הפסים לאיזה צורך<sup style="color: gray;">102</sup>, ומכל מקום לא התירו חכמים עשייתם אלא באופנים מסויימים<sup style="color: gray;">103</sup>, כיון שהפרוץ מרובה בו על העומד<sup style="color: gray;">104</sup>.
<h4>לבהמת עולי רגלים</h4>
פסי ביראות התירו חכמים עשייתם להשקיית בהמת עולי רגלים<sup style="color: gray;">105</sup>, ומועיל אף לשאר בהמות<sup style="color: gray;">106</sup>. ונחלקו בירושלמי: יש סוברים שהתירו דוקא בזמן שהיו עולי רגלים<sup style="color: gray;">107</sup>. ויש סוברים שכיון שהתירו לעולי רגלים הותר אף כשאין עולי רגלים<sup style="color: gray;">108</sup>.
<h4>לשאר דבר מצוה</h4>
מקומות שהולכים לדבר מצוה, כגון תלמידים שהולכים מעיר לעיר ללמוד תורה, התירו פסי ביראות<sup style="color: gray;">109</sup>, ולפיכך אין פסי ביראות בחוץ-לארץ*, שבחוץ לארץ אין מצויות ישיבות להיות תלמידים הולכים מעיר לעיר ללמוד תורה<sup style="color: gray;">110</sup>.
<h4>במקום הצריך למים</h4>
התירו פסי ביראות דוקא במקום שיש דוחק במים, ולפיכך לא התירו בבבל שהמים מצויים<sup style="color: gray;">111</sup>.
<h4>מקום המים</h4>
במקום המים שהתירו הפסים, נחלקו תנאים: ר' יהודה בן בבא אומר שהוא דוקא בבאר של רבים<sup style="color: gray;">112</sup>, לפי שבבאר אין המים פוסקים, ואף אם יפסקו כיון שהוא של רבים יזכירו האחד לשני שלא לטלטל<sup style="color: gray;">113</sup>. ור' עקיבא מתיר אף בבור הרבים<sup style="color: gray;">114</sup>, שאף שפוסקים בו המים יזכירו האחד לשני<sup style="color: gray;">115</sup>, וכן מתיר אף בבאר היחיד<sup style="color: gray;">116</sup>, לפי שאין הדרך שפוסקים בו המים<sup style="color: gray;">117</sup>. הלכה כר' יהודה בן בבא<sup style="color: gray;">118</sup>.
<h4>המים</h4>
המים שהתירו מחמתו, הוא דוקא בשראוי לאדם, ולפיכך לא התירו אלא בשל באר מים חיים<sup style="color: gray;">119</sup>, היינו מים זכים הראויים לשתיית אדם<sup style="color: gray;">120</sup>. בטעם הדבר, פירשו ראשונים שאף על פי שהתירו דוקא לצורך בהמה<sup style="color: gray;">121</sup>, כיון שאם נשתייר מאותו שדלו לבהמה מותר אף לאדם<sup style="color: gray;">122</sup>, הלכך צריך שיהא ראוי לאדם<sup style="color: gray;">123</sup>. ויש שפירשו לדעתם שאם נעשה לצורך בהמה מותר לדלות אף לאדם<sup style="color: gray;">124</sup>, לפיכך צריך שיהא ראוי לאדם<sup style="color: gray;">125</sup>. ויש שפירשו לפי שהתירו לאדם באופן שאינו יכול לירד לבאר<sup style="color: gray;">126</sup>.
<h4>לאדם</h4>
לצורך אדם ושתייתו לא התירו פסי ביראות, שיכול האדם לרדת לבאר ולשתות ולעלות, ואם אין אפשרות לאדם לרדת לבאר, יכול לעשות פסי ביראות<sup style="color: gray;">127</sup>.
<h4>בשנעשו לבהמה</h4>
בשנעשו לצורך בהמה, נחלקו ראשונים אם מותר לדלות לכתחילה לצורך אדם: יש סוברים שמותר<sup style="color: gray;">128</sup>. ויש סוברים שאסור<sup style="color: gray;">129</sup>, ולדעתם אם דלה לצורך בהמה ונשתייר, מותר לאדם<sup style="color: gray;">130</sup>.
<h4>בכרמלית</h4>
בכרמלית יש סוברים שהתירו פסי ביראות אף שלא לעולי רגלים<sup style="color: gray;">131</sup>. ויש סוברים שאף בכרמלית לא התירו אלא לעולי רגלים<sup style="color: gray;">132</sup>, ומהם יש סוברים שאם הבור כרמלית התירו לטלטל שלא החמירו על בין הפסים יותר מחומר כרמלית<sup style="color: gray;">133</sup>.
על אבוס העומד ברשות הרבים, שאסור למלא מים מבור שבפסי ביראות שבצדו, ע"ע מוציא<sup style="color: gray;">134</sup>.
על המסכך על פסי ביראות שמועיל לסוכה, משום מגו שהוי דופן לשבת הוי דופן לסוכה, ע"ע מגו דהוי דופן<sup style="color: gray;">135</sup>. על מחיצת פסי ביראות, אם מועיל לענין כלאים, ע"ע כלאי הכרם<sup style="color: gray;">136</sup>.
<h2>פצוע דכה;כרות שפכה</h2>
<b>הגדרת הערך</b> - בעלי מומים באיברי ההולדה, מהותם ואיסורם לבוא בקהל.
הערך שלפנינו עוסק בפצוע דכה וכרות שפכה, מהותם, והאיסור עליהם לבוא בקהל. על האיסור לסרס ולבטל את איברי ההולדה, ע"ע סירוס.
<h3>האיסור לבוא בקהל, מקורו וגדרו</h3>
<h4>האיסור ומקורו</h4>
פצוע דכה וכרות שפכה אסורים לבוא בקהל, והיינו שיש למנוע מלישא בת ישראל מאדם שנפסדו לו כלי הביאה עד שאינו ראוי להוליד, כשלא נעשה על ידי שמים<sup style="color: gray;">1</sup>. ואיסור זה הוא מן התורה, שנאמר: לֹא יָבֹא פְצוּעַ דַּכָּה<sup style="color: gray;">2</sup> וּכְרוּת שָׁפְכָה בִּקְהַל ה'<sup style="color: gray;">3</sup>.
<h4>במנין המצוות</h4>
במנין המצוות, יש ממוני המצוות שמנו את פצו"ד וכרו"ש כלאו אחד<sup style="color: gray;">4</sup>, לשיטתם שכל לאוים שהוזכרו בלשון לאו אחד – כגון "לא יבוא" – הרי הם פרטים של לאו אחד<sup style="color: gray;">5</sup>. ואף בדעת הסוברים שלאו הכולל שני ענינים נמנה לשני לאוים<sup style="color: gray;">6</sup>, יש מן האחרונים שכתבו שלא נמנה כאן אלא לאו אחד, שעיקר האיסור הוא שלא יבוא "שפכה" – היינו ששופך זרעו ואינו יורה כחץ<sup style="color: gray;">7</sup> - ופצו"ד וכרו"ש אינם אלא דקדוקי המצוה שאינם באים מן המנין<sup style="color: gray;">8</sup>.
ויש מן מן הראשונים שכתבו למנותם כשני לאוים<sup style="color: gray;">9</sup>, שכל לאו שכוללת שני פרטים מונים אותו כשני לאוים<sup style="color: gray;">10</sup>, ואף על פי ש"פצוע דכא" שבכתוב נדרש לשני אנשים שונים, פצוע ודך, והרי שיחד עם כרות שפכה יש כאן שלשה, והיה למנותם כשלושה לאוים, כתבו אחרונים שמכל מקום כיון שפשט הכתוב הוא ש"פצוע דכא" הוא אחד, ולא נתרבו כאן שנים אלא על ידי דרשה, ודבר שנתרבה בדרשה לא נמנה במנין המצוות כמצוה נפרדת<sup style="color: gray;">11</sup>.
<h4>טעם האיסור</h4>
בטעם האיסור של פצו"ד וכרו"ש לבוא בקהל, מצינו כמה אופנים בראשונים ואחרונים: יש שכתבו שמאחר שאינם ראוים להוליד, למה להם לשאת נשים<sup style="color: gray;">12</sup>, שהרי עיקר הנשואים הוא לשם פריה ורביה<sup style="color: gray;">13</sup>. ויש שכתבו שהוא כדי למנוע מהאדם שלא יפסיד את כלי הזרע, שידוע שהמלכים היו מסרסים את הזכרים כדי למנותם שומרים לנשים, וכדי שאדם לא יסרס עצמו לתכלית זו, ציותה התורה להרחיקו שלא ישא בת ישראל<sup style="color: gray;">14</sup>. ויש שכתבו שאם הם ישאו נשים, נשותיהם יזנו תחתם ותרבה הממזרות<sup style="color: gray;">15</sup>.
<h4>חשיבותו כעונש</h4>
האיסור על פצו"ד וכרו"ש לבוא בקהל, יש שכתבו שאינו עונש על המסרס עצמו ועובר בכך על איסור סירוס, אלא שאיש שפצוע באופן זה חל עליו פסול התורה לבוא בקהל ה'<sup style="color: gray;">16</sup>. ויש שכתבו שנחלקו בו תנאים בירושלמי, שלסוברים שפצו"ד שבידי שמים כשר, האיסור לבוא בקהל הוא עונש על הסירוס, ולכן כאשר לא נעשה על ידי מעשה לא נפסל, ולסוברים שבידי שמים פסול, האיסור אינו עונש על המעשה<sup style="color: gray;">17</sup>.
<h4>לחפש דרכים להקל</h4>
פצוע דכא וכרות שפכה, כתבו אחרונים שאין לחפש חומרות בזה אלא רק להדר ולהקל, שהנידון שלפנינו לא יהיה בכלל פצו"ד וכרו"ש שאסורים לבוא בקהל, שהרי מבואר בירושלמי שאותו שאינו ראוי לבוא בקהל טוב לו יותר שימות<sup style="color: gray;">18</sup>.
<h4>אופן העבירה על הלאו</h4>
באופן שבו עובר על האיסור לבוא בקהל ולוקה עליו, נחלקו ראשונים ואחרונים: יש סוברים שאינו לוקה אלא כאשר קידש אשה ובעלה, אבל בעל בלא קידושין אינו לוקה<sup style="color: gray;">19</sup>. ויש סוברים שלוקה על ביאה אף ללא קידושין<sup style="color: gray;">20</sup>, לשון "לא יבוא" משמעו איסור על הבעילה<sup style="color: gray;">21</sup>, ועוד שהרי במקום שכתוב "לא יקח" – כגון איסור אלמנה לכהן גדול – לוקה על ביאה ללא קידושין, וכל שכן כאן שכתוב "לא יבוא", ועוד שהדין נותן שהביאה היא זו שתהיה אסורה כדי שלא תזנה אשתו ותרבה הממזרות<sup style="color: gray;">22</sup>. ויש מן האחרונים שכתבו שפצו"ד הבא על הפנויה עובר בשני לאוים, בלאו של לא יבוא פצוע דכא, ובלאו של לא תהיה קדשה<sup style="color: gray;">23</sup>.
<h4>התראה</h4>
ההתראה שיש להתרות בפצו"ד וכרו"ש לפני שנושא אשה, כדי לחייבו מלקות על שעובר על הלאו, יש מן האחרונים שכתבו שאם הוא פצוע באחד משלושת האיברים, יש להתרות בו משום פצוע, ואם הוא נידוך, יש להתרות בו משום דכה, ואם הוא כרות יש להתרות בו משום כרות, אבל אם החליפו, כגון שהיה פצוע והתרו בו משום כרות, אינה התראה<sup style="color: gray;">24</sup>.
<h4>חיוב האשה במלקות</h4>
אשה שנתקדשה לפצו"ד וכרו"ש, כתבו אחרונים שאף היא לוקה, שהרי על כל הלאוים של איסורי ביאה כשם שהאיש מוזהר כך האשה מוזהרת<sup style="color: gray;">25</sup>, ולכן אף באופן שבא עליה גוי או שהוא פצו"ד וכרו"ש, שאף שאין קידושין תופסים, יש איסור בביאה לחוד לא קידושין, לסוברים כן<sup style="color: gray;">26</sup>, כתבו אחרונים שהאשה עוברת באיסור, וכן בעבד שהוא פצו"ד וכרו"ש, שבא על האשה, לסוברים שהאיסור הוא בביאה לחוד, צידדו לומר שחייבים שניהם<sup style="color: gray;">27</sup>, וכן קטן שהוא פצו"ד או כרו"ש שבא על הגדולה היא לוקה, אף שהוא אינו לוקה<sup style="color: gray;">28</sup>.
אנדורגינוס שהוא פצו"ד או כרו"ש, אם הוא מוזהר בלאו, כתבו אחרונים שתלוי במחלוקת אם דינו כזכר ודאי או ספק זכר או נקבה<sup style="color: gray;">29</sup>, ועל כך ע"ע אנדרוגינוס<sup style="color: gray;">30</sup>.
<h4>נעשה פצו"ד אחר הנשואין</h4>
היה בריא בשעת הנשואין ונעשה פצו"ד, נחלקו גאונים ראשונים ואחרונים: יש סוברים שאף בו שייך האיסור ואינו רשאי לקיימה<sup style="color: gray;">31</sup>. יש שכתבו שאין כופים להוציא<sup style="color: gray;">32</sup>, ויש שכתבו שאף כופים להוציא<sup style="color: gray;">33</sup>, ומהם שכתבו שכאשר יש דעה בפוסקים שאינו חשוב פצו"ד וכרו"ש, אין כופים להוציא<sup style="color: gray;">34</sup>. וכתבו אחרונים, שאפילו לסוברים שאין לוקה על הלאו על ביאה ללא קידושין<sup style="color: gray;">35</sup>, כאשר קידש ואחר כך נעשה פצו"ד, לוקה על הביאה<sup style="color: gray;">36</sup>.
<h4>אם הולד ממזר [אם תולים שנתרפא]</h4>
פצו"ד וכרו"ש שהולידו, אם הולד הוא ממזר, או שתולים שנתרפא האב, נחלקו ראשונים ואחרונים: יש סוברים שהולד ודאי ממזר<sup style="color: gray;">37</sup>, שהם בחזקת שאינם מולידים ואם כן בידוע שבניו אינם שלו<sup style="color: gray;">38</sup>, וזהו מום שאינו חוזר להכשרו<sup style="color: gray;">39</sup>. ויש סוברים שהולד ספק ממזר<sup style="color: gray;">40</sup>, שהואיל ואפשר לנקב להיסתם שמא נסתם קצת<sup style="color: gray;">41</sup>. ויש סוברים שדוקא כאשר ידוע שנתרפא, בניו כשרים, אבל בסתם לא תולים לומר שנתרפא ובניו בחזקת ממזרים<sup style="color: gray;">42</sup>, וכל עוד שיש לו נקב הפוסל, חזקה שלא נתרפא<sup style="color: gray;">43</sup>. ויש סוברים שאם לא ראינו אחרי שנולד הולד שיש נקב באיבר של הבעל, אז יש לאשה חזקת כשרות שלא נבעלה לאחר – ואפילו היא פרוצה<sup style="color: gray;">44</sup> - וגם תולים לומר שנתרפא הבעל, והולד כשר, אבל אם ראינו אחרי שנולד הולד, שיש נקב באיבר של הבעל, לא תולים לומר שנסתמו ואחר כך נפתחו כדי לקיים את חזקת הכשרות של האשה, כי יש תרתי לריעותא, חזקה שמתחילה היא נקב, ועוד שהוא נקוב לפנינו<sup style="color: gray;">45</sup>. ויש סוברים שאפילו כשנודע שנתרפא והוליד, הולד פגום לכהונה, כדין מי שניטלה ביצה אחת שראוי עדיין להוליד אך הוא בכלל איסור "לא יבוא", וכל שנולד מחייבי לאוין הרי הוא פגום<sup style="color: gray;">46</sup>. ויש סוברים שדוקא בדבר שרפואתו היא בידי שמים, כאשר הוליד, תולים שנתרפא והולד כשר, אבל פצו"ד שאין רפואתו אלא בידי אדם, אין תולים לומר שנתרפא<sup style="color: gray;">47</sup>.
<h4>ולד פצו"ד</h4>
פצו"ד שאירע והוליד בן, יש מן הראשונים והאחרונים שכתבו שאין הבן פסול לבוא בקהל, שבאיסור פצו"ד לבוא בקהל, לא הזכירה התורה פסול דורות כמו שהזכירה בלאוים הסמוכים בממזר ועמוני<sup style="color: gray;">48</sup>, ואף על פי שהלאו של פצו"ד להם, לא למדים זה מזה<sup style="color: gray;">49</sup>, ומכל מקום הולד פגום לכהונה<sup style="color: gray;">50</sup>. ויש שכתבו ששיש פסול דורות בפצו"ד ונלמד מממזר<sup style="color: gray;">51</sup>.
<h4>עצה לפצו"ד שלא יהיו בניו ממזרים</h4>
פצוע דכא בידי שמים ממעי אמו – שמותר לבוא בקהל<sup style="color: gray;">52</sup> - שרוצה לשאת אשה, אך חושש שתתעבר באמבטי – וכיון שעיבור באמבטי לא שכיח, אפשר שיתלו שאשתו זינתה – יש מן האחרונים שכתבו עצה, שיתן לה גט על מנת שיעשה איזה דבר מסוים, ואם אחר כך תתעבר, יעשה את אותו דבר, ונמצאה שהיא פנויה למפרע קודם העיבור – ולא חשוב שיזנתה תחתיו, והולד אינו ממזר - ושוב אחר כך יוכל לשאתה שנית<sup style="color: gray;">53</sup>.
<h4>ספק פצו"ד</h4>
ספק פצו"ד אם מותר לבוא בקהל, נחלקו בו אחרונים: יש סוברים שמותר לבוא בקהל<sup style="color: gray;">54</sup>, שאף שאותם שאסורים לבוא בקהל, אף ספקם אסור, לכל הפחות מדרבנן, לסוברים כן<sup style="color: gray;">55</sup>, לא אסרו אלא במי שראוי להוליד, משום מעלת יוחסין<sup style="color: gray;">56</sup>, ועוד שיש לספק פצו"ד חזקת כשרות<sup style="color: gray;">57</sup>, ואם כן כשנולד ודאי כשר היה<sup style="color: gray;">58</sup>, ועל פי רוב לא נעשה בידי מעשה אדם<sup style="color: gray;">59</sup>, ועוד שיש שתי חזקות להיתר, חזקה שרוב הנולדים מותרים לבוא בקהל, וחזקה שהנקב שעושהו פצו"ד ניקב לפנינו<sup style="color: gray;">60</sup>.
ויש סוברים שאף ספק פצו"ד אסור לו לבוא בקהל<sup style="color: gray;">61</sup>, שחוששים שמא נעשה פצו"ד בידי אדם, על ידי משמוש המוהל בשעת המילה, ולא מעמידים אותו בחזקת כשרות<sup style="color: gray;">62</sup>, ועוד שרוב בני אדם לא נולדים פצו"ד, לכן תולים לומר שחזקה לאיסור שנעשה עכשיו פצו"ד בידי אדם<sup style="color: gray;">63</sup>.
ויש שמחלקים, שכאשר ודאי נגמרה הפציעה, אלא שאינו ידוע אם בידי אדם או בידי שמים, אסור לבוא בקהל, כיון שהוא פצו"ד לפנינו, אבל כאשר יש ספק אם נגמרה הפציעה ואין ידוע אם הנקב בגיד הגיע עד לחלל, מעמידים על חזקה דמעיקרא שלא היה פצו"ד<sup style="color: gray;">64</sup>.
לסוברים שספק פצו"ד מותר, יש מן האחרונים שכתבו שמן התורה הוא מותר, משום שדורשים פצוע דכא ודאי הוא שאסור ולא פצוע דכא ספק<sup style="color: gray;">65</sup>.
לסוברים שספק פצו"ד מותר בבת ישראל<sup style="color: gray;">66</sup>, בטעם שאין אוסרים עליו לבוא בקהל משום ספק איסור "לא יבוא", יש מן האחרונים שכתבו שספק עשה של פריה-ורביה* דוחה ספק לא תעשה<sup style="color: gray;">67</sup>, ויש שדחו, שאין לומר שספק עשה ידחה ספק לא תעשה<sup style="color: gray;">68</sup>, משום שספק עשה הוא לקולא, ועוד שהרי האשה אינה מצווה על פריה ורביה יכולה להנשא לאחר<sup style="color: gray;">69</sup>.
<h4>ספק בדין או ספק במציאות</h4>
ספק פצו"ד שמותר בבת ישראל, לסוברים כן<sup style="color: gray;">70</sup>, יש מן האחרונים סוברים שהוא דוקא בספק במציאות, אבל בספק בדין אין להקל, שהרי לפי האמת ("כלפי שמיא גליא") אם הוא פצו"ד או לא<sup style="color: gray;">71</sup>. ויש מן האחרונים סוברים שאין לחלק, ובין בספק בדין בין בספק במציאות, הולכים להקל<sup style="color: gray;">72</sup>. ויש מן האחרונים שכתוב שיש לחלק, שאם הספק בדין כרוך בספק במציאות, כגון שניטלה הביצה השמאלית שיש ספק אם יכול להוליד או לא<sup style="color: gray;">73</sup> וגם נחלקו בדינו, אז יש להקל, אבל אם המציאות היא ברורה, כגון שניטלה הביצה הימנית שאז ודאי שאינו מוליד אך נחלקו בדינו אם פסול או לא, אין להקל במקום ספק<sup style="color: gray;">74</sup>.
ספק פצו"ד שעבר ונשא אשה, שלכתחילה אסור לו לשאתה, לסוברים כן<sup style="color: gray;">75</sup>, יש מן האחרונים שכתבו שאין להחמיר ולכפותו לגרש מחשש שהבנים שיוולדו יהיו ספק ממזרים, משום שספק ממזר מותר לבוא בקהל<sup style="color: gray;">76</sup>, ואפילו יהיו ודאי ממזרים, מנין לנו שאפשר לכפות את האב לגרש כדי שלא יהיה זרעו אסור לבוא בקהל<sup style="color: gray;">77</sup>.
<h4>לישא איילונית או עקרה</h4>
פצו"ד וכרו"ש שאסור לו לבוא בקהל, יש מן הראשונים שכתבו שאסור לו אף לישא איילונית* או עקרה<sup style="color: gray;">78</sup>, שלא בראויה לילד תלוי האיסור אלא ב"קהל ה'"<sup style="color: gray;">79</sup>.
<h4>אשה מסורסת</h4>
אשה מסורסת, כתבו ראשונים ואחרונים שאינה אסורה לבוא בקהל<sup style="color: gray;">80</sup>, ואפילו סירסה עצמה במזיד גמור בנטילת הרחם, מותרת לכתחילה לבוא בקהל<sup style="color: gray;">81</sup>, ואיש שקיים כבר מצות פריה ורביה, מותר לו לשאת אשה זו לכתחילה<sup style="color: gray;">82</sup>. ויש מן האחרונים שחידשו שאף אשה שסירסה עצמה ועשתה מעשה באיברי הזרע, אסורה לבוא בקהל<sup style="color: gray;">83</sup>.
<h4>גיורת ומשוחררת</h4>
פצו"ד וכרו"ש, שאסורים לבוא בקהל<sup style="color: gray;">84</sup>, מותרים הם בגיורת ומשוחררת<sup style="color: gray;">85</sup>, שגרים לא קרויים "קהל", לסוברים כן<sup style="color: gray;">86</sup>, ויש מן האחרונים שצידדו לומר שמותר לגייר נכרית כדי שישאנה פצו"ד, ואף על פי שלא מגיירים לשום אישות<sup style="color: gray;">87</sup>, מכל מקום כיון שבדיעבד הגרות חלה<sup style="color: gray;">88</sup>, יש לומר שמותר לגייר לצורך פצו"ד שלא יהיה בהרהורי עבירה תמיד, ואף על פי שאינו מקיים מצות פריה ורביה<sup style="color: gray;">89</sup>.
<h4>כהן שהוא פצו"ד</h4>
כהן שהוא פצו"ד, נסתפקו בתלמוד אם עומד הוא בקדושתו ואסור בגיורת* כשאר כהנים<sup style="color: gray;">90</sup>, או שאינו עומד בקדושתו, ומותר בגיורת<sup style="color: gray;">91</sup>, ונחלקו אמוראים בדבר: רב ששת מתיר<sup style="color: gray;">92</sup>, ור' יהושע בן לוי בירושלמי אוסר<sup style="color: gray;">93</sup>. להלכה יש מהראשונים פוסקים שאסור<sup style="color: gray;">94</sup>, מספק<sup style="color: gray;">95</sup>. ויש פוסקים שמותר<sup style="color: gray;">96</sup>, לפי שאינו בקדושתו<sup style="color: gray;">97</sup>. לדעת המתירים נחלקו: יש סוברים שמותר אף בגרושה<sup style="color: gray;">98</sup>, ויש סוברים שלא הותר אלא בגיורת, שאין איסורה לכהן מפורש בתורה, אבל לא בגרושה ובחללה, שאיסורן מפורש בתורה<sup style="color: gray;">99</sup>.
על שאר דיני כהונה אם נוהגים הם בכהן שהוא פצו"ד – כאכילת תרומה, איסור להיטמא למתים ועוד – ע"ע כהן<sup style="color: gray;">100</sup>.
<h4>היתרו בנתינה</h4>
פצו"ד, כתבו ראשונים והאחרונים שכתבו שמותר בנתינה<sup style="color: gray;">101</sup>, ואף שדוד גזר שלא להתחתן עמם<sup style="color: gray;">102</sup>, לפצו"ד התירו<sup style="color: gray;">103</sup>. ויש מן הראשונים והאחרונים שכתבו שכיון שבזמן הזה עשו את הנתינים כגויים גמורים, אסור לפצו"ד להתחתן עמם<sup style="color: gray;">104</sup>.
<h4>היתרו בממזרת</h4>
פצו"ד, אם מותר בממזרת, נחלקו אמוראים בירושלמי<sup style="color: gray;">105</sup>, ונחלקו ראשונים ואחרונים בדעתם: יש סוברים שאסור בממזרת שהיא אסורה מן התורה<sup style="color: gray;">106</sup>, שלא שנינו במשנה אלא שמותר בגיורת ומשוחררת<sup style="color: gray;">107</sup>, ודוקא בנתינה התירו משום שאינה אסורה לבוא בקהל אלא מדרבנן, לדעתם, אבל ממזרת שאסורה מן התורה לא התירו<sup style="color: gray;">108</sup>. ויש סוברים שמותר אף בממזרת<sup style="color: gray;">109</sup>, שממזרת אינה בכלל קהל<sup style="color: gray;">110</sup>, וכמו שהותר בנתינה, אף על פי שאסורה לבוא בקהל מן התורה, לדעתם, כך הותר בממזרת<sup style="color: gray;">111</sup>.
בדעת הסוברים שפצו"ד אסור בממזרת<sup style="color: gray;">112</sup>, נחלקו אחרונים אם אסור מן התורה: יש סוברים שאסור מן התורה, שפצוע דכא עומד בקדושתו לענין זה<sup style="color: gray;">113</sup>. ויש סוברים שאינו אסור אלא מדרבנן, ואותה שכתבו ראשונים ואחרונים שאסור בממזרת ודאית שהרי אסורה מן התורה<sup style="color: gray;">114</sup>, היינו שאיסור ממזרות כללי הוא מן התורה, אבל לפצו"ד אסורה רק מדרבנן<sup style="color: gray;">115</sup>.
<h4>פצו"ד ממזר בממזרת</h4>
לסוברים שפצו"ד כשר אסור בממזרת<sup style="color: gray;">116</sup>, יש מן האחרונים שכתבו שממזר פצו"ד מותר בממזרת, שהאיסור לפצו"ד לישא ממזרת אינו מצד איסורו לבוא בקהל אלא מצד האיסור שבממזרת, ולכן כשהוא עצמו ממזר מותר בממזרת<sup style="color: gray;">117</sup>.
<h4>בספק ממזרת</h4>
פצו"ד אם מותר בספק ממזרת, נחלקו: יש מן האחרונים שכתבו שאסור בה, משום ממה נפשך, אם היא כשרה אסור בה מצד איסורו לבוא בקהל, ואם היא ממזרת אסור בה מצד שהיא ממזרת<sup style="color: gray;">118</sup>, ואותה שכתבו ראשונים ואחרונים שמותר באחת מהספיקות<sup style="color: gray;">119</sup>, היינו גיורת שהיא ספק ממזרת<sup style="color: gray;">120</sup>. ויש מן האחרונים שכתבו שמותר בספק ממזרת, שספק ממזר התירה התורה בתורת ודאי, לסוברים כן<sup style="color: gray;">121</sup>.
<h4>בשפחה</h4>
פצו"ד, יש מן האחרונים שכתבו שמותר בשפחה*, שאיסור שפחה לבוא בקהל אינו אלא מדרבנן, לסוברים כן<sup style="color: gray;">122</sup>. ויש מן האחרונים שכתבו שאסור בשפחה<sup style="color: gray;">123</sup>, שאיסור שפחה בקהל אינו מטעם קהל אלא משום לא יהיה קדש, ואיסור זה שייך אף בפצו"ד<sup style="color: gray;">124</sup>, ואף לסוברים שהתירו שפחה לממזר<sup style="color: gray;">125</sup>, לא התירו אלא משום תקנת הבנים, אבל פצו"ד שאינו ראוי להוליד, אסור בשפחה מדרבנן<sup style="color: gray;">126</sup>.
<h3>גדרם</h3>
<h4>באבר ההולדה</h4>
פצו"ד וכרו"ש הם כאשר יש פגיעה באיבר ההולדה, בביצים או בגיד, ועל כך עי' להלן. ואמרו בתלמוד שכרות שפכה מוכרח להיות בגיד דווקא, ולא בשפתיים, משום שרק הגיד הוא ששופך במקומו, וכן אי אפשר לומר שהכוונה לחוטם, משום שכתוב "כרות שפכה" והיינו שעל ידי הכריתה הוא שופך ושותת במקומו, אבל שלא על ידי כריתה הוא מקלח בכח למרחוק, וזה הגיד דווקא, וכיון שמוכרח שכרות שפכה הוא באיבר ההולדה, אף פצו"ד כן הוא<sup style="color: gray;">127</sup>.
הפסולים הנאמרים בכתוב "פצוע דכא וכרות שפכה", מבואר בחז"ל ובפוסקים שהיינו פסול בכל אחד משלושת האופנים: פצוע או דך או כרות, וכל אופן הוא בכל חלקי איבר ההולדה, בגיד בביצים או בחוטי הביצים<sup style="color: gray;">128</sup>, וכן אמרו בתלמוד: פצוע בכולם - על ידי מכת חרב או סכין<sup style="color: gray;">129</sup> - דך בכולם – היינו שנתמעך<sup style="color: gray;">130</sup> - כרות בכולם<sup style="color: gray;">131</sup>.
<h4>גדר הפסול של פצו"ד וכרו"ש</h4>
פצו"ד וכרו"ש שפסולים לבוא בקהל, יש מן הראשונים והאחרונים שכתבו שפסולם הוא משום שאינם מולידים<sup style="color: gray;">132</sup>, ויש מן הראשונים והאחרונים סוברים שפסולם אינו משום שאינן מולידים, אלא מגזירת הכתוב, אך ידוע לחז"ל שפצו"ד אינו מוליד<sup style="color: gray;">133</sup>.
<h4>בידי שמים</h4>
פצו"ד וכרות שפכה – היינו כל אחד משלושת אופני הפסול<sup style="color: gray;">134</sup> – הוא דוקא כאשר נעשה בידי אדם, אבל כאשר נעשה בידי שמים הרי הוא כשר<sup style="color: gray;">135</sup>, ואמר רבא שנלמד מהכתוב: פצוע דכא<sup style="color: gray;">136</sup>, שכתוב פצוע ולא "הפצוע"<sup style="color: gray;">137</sup>, ש"הפצוע" היינו ממעי אמו<sup style="color: gray;">138</sup>, וכשם שלא אסרה תורה פצוע מעיקרו, כך לא אסרה כל פצוע שבידי שמים<sup style="color: gray;">139</sup>, ובבריתא למדו זאת מהסמיכות של איסור פצו"ד לבוא בקהל לאיסור של ממזר לבוא בקהל<sup style="color: gray;">140</sup>, כשם שממזר נעשה כך בידי אדם, אף פצו"ד בידי אדם<sup style="color: gray;">141</sup>. יש מן האחרונים סוברים שאף רבא סובר שעיקר הלימוד הוא מהסמיכות לממזר, ולא בא לומר אלא שאפשר לדייק כן מלשון הכתוב<sup style="color: gray;">142</sup>. ויש מן האחרונים סוברים שלדעת רבא כיון שיש לימוד מ"פצוע" שאם נעשה כן בידי שמים כשר, על כרחך שהבריתא שלמדה מהסמיכות לממזר מרבה שגם מי שנעשה פצו"ד מחמת חולי חשוב בידי שמים<sup style="color: gray;">143</sup>. ויש מן האחרונים שכתבו שאילולא הלימוד מ"פצוע" היה מקום לומר שפצו"ד הוא אף בידי שמים, שאף ממזר חשוב בידי שמים, לסוברים כן<sup style="color: gray;">144</sup>.
ויש מן הראשונים שכתב לחלק בין פצו"ד לכרו"ש, שפצו"ד פסול דוקא כשנעשה בידי אדם, אבל בידי שמים כשר, ואילו בכרו"ש אפילו בידי שמים וכגון שנולד כך ממעי אמו, פסול<sup style="color: gray;">145</sup>.
<h4>טעם הדין</h4>
בטעם הדין שפצו"ד שאסור לבוא בקהל הוא דוקא כאשר נעשה בידי אדם ולא בידי שמים, יש מן האחרונים שאין הטעם משום ביטול כח ההולדה, שהרי אף בידי שמים התבטל כח זה, אלא הטעם כדי למנוע שלא יבואו לסרס<sup style="color: gray;">146</sup>. ויש שכתבו שהיא גזירת הכתוב בלי טעם<sup style="color: gray;">147</sup>.
אופנים שונים, דנו בהם אם חשובים "בידי שמים" וכשר לבוא בקהל:
<h4>על ידי חולי</h4>
נעשה פצו"ד על ידי חולי, יש מן הראשונים והאחרונים סוברים שאינו בידי שמים, ופסול, ולדעתם בידי שמים היינו דוקא כשנולד כך ממעי אמו או שנעשה כך על ידי רעמים וברד<sup style="color: gray;">148</sup>, וכתבו שכן נראה בדעת הירושלמי<sup style="color: gray;">149</sup>. והטעם, יש שכתבו שרוב המחלות באות לאדם על ידי התרשלותו בשמירת גופו, ולכן חשוב בידי אדם<sup style="color: gray;">150</sup>. ויש מן הראשונים והאחרונים סוברים שחשוב שנעשה בידי שמים ולא בידי אדם<sup style="color: gray;">151</sup>, ואף בחולי שארע לו אחרי שנולד<sup style="color: gray;">152</sup>, וכתבו אחרונים בדעתם שאף מי שתש כוחו מחמת חולי ואבד ממנו כח ההולדה חשוב בידי שמים<sup style="color: gray;">153</sup>. ויש מן האחרונים שכתבו בדעת ראשונים לחלק, שכאשר חלה במעי אמו ומחמת כן נעשה פצו"ד, חשוב בידי שמים, אבל כאשר חלה אחרי שנולד ומחמת כן נפסדו כלי ההולדה, חשוב בידי אדם<sup style="color: gray;">154</sup>. ויש מן הראשונים שכתבו שכל סירוס שארע לאדם אחר שנולד, בין על ידי אדם ובין על יד קוץ או חיה או מחולי או מרעמים חשוב פצו"ד בידי אדם ופסול<sup style="color: gray;">155</sup>. ויש מן האחרונים שכתבו לחלק, שחולי שיש לו רפואה חשוב בידי שמים, אבל חולי שאין לו רפואה חשוב בידי אדם<sup style="color: gray;">156</sup>. ויש מן האחרונים שכתבו בדעת ראשונים לחלק, שכאשר חלה בכל גופו ומחמת כן נפגעו גם אברי ההולדה, חשוב נעשה בידי אדם משום שגופו גורם לפציעה, אבל כאשר חלה באברי ההולדה עצם, חשוב נעשה בידי שמים<sup style="color: gray;">157</sup>. ויש מן האחרונים שכתבו בדעת ראשונים להיפך, שכאשר חלה בכלי ההולדה ונפצעו, חשוב בידי אדם, אבל כאשר חלה כל גופו ומחמת כן נפגע כח ההולדה, חשוב בידי שמים<sup style="color: gray;">158</sup>
להלכה, יש מן האחרונים שכתבו שפצו"ד שעל ידי חולי חשוב בידי שמים וכשר<sup style="color: gray;">159</sup>. ויש מן האחרונים שכתבו שנוקטים להחמיר שעל ידי חולי חשוב בידי אדם ופסול<sup style="color: gray;">160</sup>. ויש מן האחרונים שכתבו שלכתחילה פצו"ד שעל ידי חולי לא ישא ישראלית אבל אם נשא לא יוציא<sup style="color: gray;">161</sup>.
<h4>נפגע מאבני ברד</h4>
ירדו עליו אבני ברד ונפגע ונעשה פצו"ד, נחלקו אחרונים בדעת ראשונים: יש סוברים שחשוב בידי שמים, ולדעתם זהו שכתבו ראשונים שבידי שמים היינו על ידי רעמים וברד<sup style="color: gray;">162</sup>. ויש סוברים שנפגע מאבני ברד חשוב בידי אדם, ודוקא כאשר נפגע מקול הרעם חשוב בידי שמים<sup style="color: gray;">163</sup>.
<h4>תחילה בידי שמים ואח"כ בידי אדם</h4>
נפגעה אחת הביצים בידי שמים ואחר כך נפגעה השניה בידי אדם, כתבו אחרונים שחשוב פצו"ד בידי אדם<sup style="color: gray;">164</sup>.
<h4>תחילה בידי אדם ואח"כ בידי שמים</h4>
כאשר תחילת הפגיעה היתה בידי אדם וסופה בידי שמים, כגון שנפצע על ידי אדם ומחמת הפציעה נחלה באיברי ההולדה – לסוברים שחולי חשוב בידי שמים<sup style="color: gray;">165</sup> - נחלקו אחרונים: יש סוברים שחשוב בידי אדם ופסול<sup style="color: gray;">166</sup>. ויש סוברים שחשוב בידי שמים וכשר<sup style="color: gray;">167</sup>. ויש שחילקו, שאם הפגיעה שעל ידי מעשה האדם היתה יכולה לחזור לתיקונה – כגון שקשרו את הגיד בחוט והתירו מיד<sup style="color: gray;">168</sup> - חשוב החולי שבסוף כבידי שמים וכשר, אבל אם הפגיעה על ידי האדם לא יכלה לחזור לתיקונה, חשוב בידי אדם ופסול<sup style="color: gray;">169</sup>.
<h4>הפחידו אדם ונסתרס</h4>
הפחידו אדם ומחמת כן נסתרס, כתבו אחרונים שחשוב בידי שמים וכשר לבוא בקהל<sup style="color: gray;">170</sup>
<h4>נפצע ע"י חיה</h4>
פצו"ד שנפצע על ידי חיה, כתבו ראשונים שפסול<sup style="color: gray;">171</sup>, ויש מן האחרונים שכתבו שזהו שהוסיף הלימוד מ"פצוע" על הלימוד מהסמיכות לממזר<sup style="color: gray;">172</sup>, שאילו היה רק הלימוד מממזר היינו מכשירים פצו"ד בידי חיה, שהרי אין ממזר נעשה על ידי חיה, וכל שלא נעשה ממש על ידי אדם, כמו ממזר, חשוב בידי שמים וכשר, ומ"פצוע" נלמד רק בידי שמים כשר, וכל פעולה אחרת היא חשובה בידי אדם<sup style="color: gray;">173</sup>, וכן בדעת הסוברים שטעם איסור פצו"ד לבוא בקהל הוא משום למנוע מאדם שלא יעשה עצמו מסריסי המלך<sup style="color: gray;">174</sup>, יש מן האחרונים שכתבו שמטעם זה יש לאסור אף פצו"ד שנפגע על ידי חיה, ואף על פי שאינו ממש בידי אדם כממזר, אסור לבוא בקהל<sup style="color: gray;">175</sup>. ויש מן האחרונים שכתבו בדעת ראשונים שפצו"ד שנפצע על ידי כלב חיה אינו חשוב בידי אדם אלא בידי שמים וכשר<sup style="color: gray;">176</sup>. ויש מן האחרונים שכתבו לחלק, שאם הכלב ממש כרת את בשרו חשוב בידי אדם ולא בידי שמים, אבל כשנסתרס מפחד מהכלב ואין בו חסרון באברים עצמם, חשוב בידי שמים<sup style="color: gray;">177</sup>.
<h4>פציעה שלא בפשיעה</h4>
נעשה פצו"ד שלא בפשיעה, יש שכתבו שנחלקו בו ראשונים, שיש סוברים שכל שלא היה על ידי פשיעה חשוב בידי שמים ולא בידי אדם<sup style="color: gray;">178</sup>, ויש סוברים שכל שנעשה בידי אדם אף בלא פשיעה פוסל<sup style="color: gray;">179</sup>.
<h4>ממעי אמו</h4>
נולד כשהוא פצו"ד או כרו"ש, היינו כשהיה כך כבר במעי אמו<sup style="color: gray;">180</sup>, כתבו ראשונים ואחרונים שכשר לבוא בקהל, שהרי זה בידי שמים<sup style="color: gray;">181</sup>. ויש מן הראשונים שכתבו לחלק, שדוקא פצו"ד ממעי אמו כשר לבוא בקהל, אבל כרו"ש פסול<sup style="color: gray;">182</sup>.
נעשה פצו"ד או כרו"ש במעי אמו בידי אדם, כגון שהמיילדת הושיטה ידה וסרסה את הולד, יש מן האחרונים סוברים שכיון שנעשה במעי אמו, אף שנעשה בידי אדם, הרי הוא כשר<sup style="color: gray;">183</sup>. ויש מן האחרונים סוברים שאסור לבוא בקהל<sup style="color: gray;">184</sup>.
<h4>עצר מלעשות צרכיו</h4>
עצר מלעשות צרכיו ומתוך כך נעשה עקר, כתבו אחרונים שהוא כשר לבוא בקהל<sup style="color: gray;">185</sup>, ואפילו לסוברים שפצו"ד שעל ידי חולי חשוב בידי אדם, כיון שיש ספק אם אותו שנתעקר יוליד, הרי זה ספק פצו"ד וכשר<sup style="color: gray;">186</sup>, ועוד שלא נעשה עקר מחמת נקב<sup style="color: gray;">187</sup>.
<h4>פצוע; דכא; כרות</h4>
במהות פצוע, דכא וכרות, יש מן האחרונים שכתבו שפצוע היינו על ידי מכת חרב או סכין, ודכא היינו שנידוך על ידי שום דבר, וכרות היינו שנכרת על ידי שום דבר<sup style="color: gray;">188</sup>, ויש מן האחרונים שכתבו שפצוע היינו על ידי מכה שמכים בכח, וכרות היינו נחתך בנחת<sup style="color: gray;">189</sup>.
<h4>השיעור הפוסל</h4>
השיעור הפוסל, יש מן האחרונים שכתבו לחלק, שפצוע וכרות אפילו במקצת הביצים או הגיד פסול, אבל נדוכו הביצים או הגיד במקצת, כשר<sup style="color: gray;">190</sup>. ויש מן האחרונים סוברים שאף כשנידוכו הביצים או הגיד במקצת, פסול<sup style="color: gray;">191</sup>. ומכל מקום כתבו אחרונים שהשיעור הוא באופן שעל ידי כך אינו מוליד, וכפי השערת הרופאים<sup style="color: gray;">192</sup>.
<h4>יש לו סימני גדלות</h4>
יש לו סימני גדלות, יש מן האחרונים שכתבו בדעת ראשונים שכיון שיש לו שערות באותו מקום וכן זקן ככל האנשים הגדולים, הרי זה ראיה שאינו פצו"ד, שלדעתם סריס אדם אינו מביא סימנים לעולם<sup style="color: gray;">193</sup>. ויש מן האחרונים שכתבו בדעת ראשונים שהבאת סימני גדלות אינם הוכחה שאינו פצו"ד, ורק אם הביא סימני סריס הרי זה הוכחה שאינו פצו"ד בידי אדם<sup style="color: gray;">194</sup>, וכן יש מן האחרונים שכתבו ששערות בזקן תחתון אינם סימן מספיק כדי לסמוך עליהן ולהתירו בקהל, שיתכן שהן רק שומא<sup style="color: gray;">195</sup>. ויש מן האחרונים שכתבו לחלק, שאם הביא רק שערות מועטות, תולים שהן שומא, אבל כשהביא שערות מרובות אין לחוש שומא ויצא מכלל סריס<sup style="color: gray;">196</sup>, ששומא לא מצויה על תכונת זקן<sup style="color: gray;">197</sup>. ויש מן האחרונים שכתבו שיש להתירו דוקא אם יש לו גם שערות באותו מקום וגם חתימת זקן<sup style="color: gray;">198</sup>. ויש מן האחרונים שכתבו שבפצו"ד גמור אין מועיל שיש לו ב' שערות, אבל כשיש ספק אם הוא פצו"ד, מועיל ב' שערות להוכיח שאינו סריס<sup style="color: gray;">199</sup>. ויש מן האחרונים שחילקו בין פצו"ד, ששערות הן סימן, לבין כרו"ש ששערות אינן סימן<sup style="color: gray;">200</sup>.
<h4>בעל ביצה אחת, וספק אם נעשה בידי שמים</h4>
פצו"ד שיש לו רק ביצה אחת, וספק אם פציעה זו אירעה בידי אדם או בידי שמים, יש מן האחרונים שכתב להקל, שאף אם נאמר שאירע על ידי חולי, שמא הלכה כסוברים שחולי חשוב בידי שמים<sup style="color: gray;">201</sup>, ועוד שיש סוברים שבניטלה ביצה אחת אף בידי אדם הרי הוא כשר<sup style="color: gray;">202</sup>.
<h4>נפצע מחמת חולי וכרת בידי אדם</h4>
נפצע בביצה אחת מחמת חולי עד שמחמת כן נאלץ לכרותה בידי אדם, יש מן האחרונים סוברים שכשר<sup style="color: gray;">203</sup>, שכיון שנפצע בתחילה מחמת חולי בידי שמים, שכשר<sup style="color: gray;">204</sup>, חשוב שכבר ניטלה הביצה<sup style="color: gray;">205</sup>, ועוד שיש לסמוך להקל כדעה הסוברת שניטלה ביצה אחת לא נפסל<sup style="color: gray;">206</sup>, שבפצו"ד סומכים להקל<sup style="color: gray;">207</sup>, ועוד שאפשר לסמוך על הרופאים שיודעים לתקן הדבר באופן שלא ייפגע שביל הזרע ויוכל להוליד<sup style="color: gray;">208</sup>. ויש מן האחרונים סוברים שפסול, שאף הסוברים שעל ידי חולי חשוב בידי שמים, לא הקלו כשנכרתו אחר כך בידי אדם<sup style="color: gray;">209</sup>.
<h4>ביצים שנרקבו לגמרי</h4>
נרקבו הביצים לגמרי, והוצרכו לכרותן, כתבו אחרונים שאין בזה איסור פצו"ד ומותר לבוא בקהל<sup style="color: gray;">210</sup>. ויש שכתבו שאין כופים אותו להוציא את אשתו, אבל מלמדים אותם שיש לחוש לסוברים שחשוב פצו"ד בידי אדם<sup style="color: gray;">211</sup>.
<h4>"כרות" ו"נתוק"</h4>
במהות כרות שפכה ונתוק, יש מן הראשונים שכתבו שכרות היינו שכרותות הביצים לגמרי אלא שמונחות עדיין בכיס, ואילו נתוק היינו שמושלכות לארץ<sup style="color: gray;">212</sup>, ויש מן הראשונים שכתבו שכרות היינו שהביצים עדיין מעורות, ונתוק היינו שמנותקות לגמרי<sup style="color: gray;">213</sup>.
<h4>כשיורה כחץ</h4>
פצו"ד וכרו"ש שיורה זרע כחץ, יש מן האחרונים שכתבו שמכל מקום פסול לבוא בקהל, אבל אם ניקב הגיד ולמרות זאת יורה כחץ, כשר<sup style="color: gray;">214</sup>.
<h4>פצוע דכא: מהותו</h4>
פצוע דכא, נחלקו תנאים במהותו: לדעת תנא קמא, כל שנפצעו הביצים שלו – על ידי מכת חרב וסכין<sup style="color: gray;">215</sup> - ואפילו אחת מהן, ואפילו ניקבו, ואפילו נמוקו – מחמת נמוקו והוקטנו מאליהן<sup style="color: gray;">216</sup> - ואפילו חסרו<sup style="color: gray;">217</sup>, כלשהוא<sup style="color: gray;">218</sup>.
<h4>נפצעה ביצה אחת</h4>
נפצעה רק ביצה אחת, לדעת חכמים פסול<sup style="color: gray;">219</sup>, וכן כתבו ראשונים בדעתו של ר' ישמעאל בנו של ר' יוחנן ברוקה<sup style="color: gray;">220</sup>. ויש מן הראשונים שכתבו בדעת ר' ישמעאל בנו של ריב"ב, שאפילו נפצעה ביצה אחת כשר<sup style="color: gray;">221</sup>.
<h4>ניטלה ביצה אחת</h4>
ניטלה ביצה אחת בידי אדם, נחלקו ראשונים בדעת תנאים: יש סוברים שלדברי הכל כשר<sup style="color: gray;">222</sup>, ואף על פי שבנפצעה ביצה פוסלים<sup style="color: gray;">223</sup>, נכרתה כל הביצה עדיף מנפצעה, שבניטלה הביצה עדיין אפשר להוליד<sup style="color: gray;">224</sup>. ויש סוברים שלדברי הכל פסול, ולא הכשיר ר' ישמעאל אלא בניטלה הביצה בידי שמים<sup style="color: gray;">225</sup>. ויש סוברים שנחלקו בזה חכמים ור' ישמעאל בנו של ריב"ב, שלדעת חכמים פסול ולדעת ר' ישמעאל כשר<sup style="color: gray;">226</sup>.
<h4>הביצה החסרה</h4>
ניטלה ביצה אחת, שכשר, לסוברים כן<sup style="color: gray;">227</sup>, יש מן הראשונים סוברים – לגירסתם בירושלמי - שדוקא כשניטלה של שמאל ונשארה של ימין, ולדעתם זהו שאמר שמואל בירושלמי שבעל ביצה אחת כשר ואמר ר' יודן בר חנין בדעתו שבלבד שהיא של ימין<sup style="color: gray;">228</sup>, ויש מן הראשונים שנסתפקו בזה<sup style="color: gray;">229</sup>. ויש מן האחרונים סוברים – לגירסתם בירושלמי – שאפילו ניטלה ביצה של ימין, כשר<sup style="color: gray;">230</sup>.
יש מן הראשונים שכתבו שניטלה הביצה כשר דוקא כאשר היתה שלימה קודם שניטלה<sup style="color: gray;">231</sup>. ויש סוברים שאף כשנפצעה הביצה ואחר כך נכרתה כשר<sup style="color: gray;">232</sup>.
<h4>ההלכה: ניטלה ביצה אחת</h4>
להלכה, ניטלה אפילו ביצה אחת, פסול<sup style="color: gray;">233</sup>. ויש מן הראשונים והאחרונים שכתבו שכאשר ניטלה הביצה השמאלית כשהיא שלימה ונותרה ביצה של ימין, אפילו ניטלה בידי אדם, כשר<sup style="color: gray;">234</sup>, שאף לדעת חכמים הוא כשר<sup style="color: gray;">235</sup>, או שאף אם ר' ישמעאל חולק בזה על חכמים ומכשיר, הלכה כמותו כיון שהעיד ששמע מפי חכמים בכרם ביבנה<sup style="color: gray;">236</sup>, ועוד שבירושלמי פסקו כמותו<sup style="color: gray;">237</sup>.
<h4>ניקבו הביצים</h4>
ניקבו הביצים פסול, אף לסוברים שניקב הגיד כשר<sup style="color: gray;">238</sup>. ויש שכתבו שלסוברים שניקב הגיד כשר<sup style="color: gray;">239</sup>, אף ניקבו הביצים כשר<sup style="color: gray;">240</sup>.
ניקבו הביצים שפסול, כתבו ראשונים ואחרונים שהיינו נקב מפולש<sup style="color: gray;">241</sup>.
<h4>חוטי הביצים</h4>
חוטי הביצים שנפצעו או נידוכו או נכרתו, פסול<sup style="color: gray;">242</sup>. במהות חוטי הביצים, יש מהראשונים שכתבו שהיינו החוטים שהביצים תלויים בהם בתוך הכיס<sup style="color: gray;">243</sup>, ויש מן הראשונים שכתבו שהיינו השבילים שבהם מתבשלת שכבת הזרע<sup style="color: gray;">244</sup>, וכן גידי הביצים<sup style="color: gray;">245</sup>, דהיינו שביל הזרע שבתוך הגיד<sup style="color: gray;">246</sup>. ונחלקו אחרונים בדעתם: יש שכתבו שהראשונים חולקים, ולדעה הראשונה שביל הזרע אינו חוטי הביצים, ולדעה השניה רק שביל הזרע הוא חוטי הביצים<sup style="color: gray;">247</sup>. ויש שכתבו שאין מחלוקת, ולדברי הכל בכלל חוטי הביצים הם בין החוטים שהביצים תלויים בהם ובין שביל הזרע<sup style="color: gray;">248</sup>. ויש שכתבו שאף לסוברים שהם שבילים שבהם מתבשלת שכבת הזרע, היינו דוקא החוטים שבהם תלויים הביצים, אבל השבילים שחוץ לכיס שהם רק כדי להוציא את הזרע מהכיס על ידי הגיד, אינם בכלל חוטי הזרע<sup style="color: gray;">249</sup>.
שבילי הזרע שבתוך הגוף - והיינו שאינם בכיס או בביצים או בגיד הנמצאים מחוץ לגוף – יש מן האחרונים שכתבו שפגיעה בהם אינם בכלל פצו"ד ואינו נאסר לבוא בקהל<sup style="color: gray;">250</sup>.
<h4>חוזר להכשרו</h4>
פצו"ד אמרו בספרי שהוא חוזר להכשרו, אבל כרות שפכה אינו חוזר להכשרו<sup style="color: gray;">251</sup>.
<h4>נתרככה הביצה</h4>
נתרככה הביצה, יש מן האחרונים שכתבו שאינו בכלל נידוך, וכשר<sup style="color: gray;">252</sup>.
<h4>כרו"ש שנשתייר מהעטרה</h4>
כרו"ש שנכרת מהגיד שלו, אם נשתייר מהעטרה אפילו כחוט השערה, כשר<sup style="color: gray;">253</sup>, והיינו שאין כריתה פוסלת אלא בגיד מהעטרה ואילך לצד הגוף, אבל מהעטרה ואילך כלפי סוף הגיד, אינה פוסלת<sup style="color: gray;">254</sup>.
בשיעור השיור מהעטרה כחוט השערה כדי להכשירו, יש מן הראשונים שכתבו שנשתייר ברוב ההיקף של הגיד, ואותו "חוט השערה" הוא כלפי הגוף, במקום שהעטרה גובלת עם הגיד<sup style="color: gray;">255</sup>, אבל אם נחתכה למעלה כלפי הגוף ולא נשאר כמלא החוט, אפילו אם למטה כלפי הראש נשאר כל היקף הגיד, פסול<sup style="color: gray;">256</sup>.
ויש מן הראשונים והאחרונים שכתבו שדוקא אם נשתייר מהעטרה כחוט השערה מוקף כל הגיד כשר<sup style="color: gray;">257</sup>, אבל כשמקיף רק את רובו, פסול<sup style="color: gray;">258</sup>, וכתבו אחרונים שלדעה זו אין צריך שהשיור יהיה כלפי ראש העטרה, היינו הבמקום החיבור של העטרה לגיד, אלא כל שנשאר מהעטרה על פני כולה, כשר<sup style="color: gray;">259</sup>.
ויש מן הראשונים שכתבו שצריך להקיף את כל הגיד ושיהיה בראש העטרה והיינו בחלק שגובל בגיד<sup style="color: gray;">260</sup>.
<h4>רוב ע"י צירוף</h4>
כאשר לא נשתייר רוב במקום אחד, אלא בשנים או שלושה מקומות, יש מן האחרונים שנסתפקו אם מצטרף<sup style="color: gray;">261</sup>.
<h4>נחתך הגיד</h4>
נחתך הגיד, נחלקו אמוראים: לדעת רב הונא רבא ומר בר רב אשי, נחתך כקולמוס – היינו כחיתוך של קולמוס שמחתכים את חודו באלכסון לכתוב בו<sup style="color: gray;">262</sup> - כשר, נחתך כמרזב – שנחקק בתוך הגיד שביל כעין צינור שיש לו דפנות משני צדדים<sup style="color: gray;">263</sup> - פסול, והטעם שבכקולמוס אין האויר שולט בתוך הגיד והוא יכול להוליד, אבל בכמרזב נכנס אויר בין דפנות הגיד והזרע מתקרר ואינו מתבשל ונגמר כהלכתו<sup style="color: gray;">264</sup>. וכתבו ראשונים שבנחתך כקולמוס מדובר באופן שהחתך הוא למעלה מהעטרה ולא חתך את שביל הזרע<sup style="color: gray;">265</sup>. ולדעת רב חסדא, נחתך כקולמוס, פסול, כמרזב כשר, שכאשר נחתך כמרזב העובי של הגיד נשאר הואו מתחכך ומתחמם ועל ידי כך מושך את הזרע בקילוח מן הגוף ויכול להוליד, מה שאין כן כשנתחתך כקולמוס אינו מתחכך ואינו מושך הזרע ואינו יכול להוליד<sup style="color: gray;">266</sup>. ולדעת רבינא בשם אמימר שבין כמרזב ובין כקולמוס כשר, אלא שנסתפק האם הוא כשנחתך למעלה מן העטרה או למטה מן העטרה<sup style="color: gray;">267</sup>.
להלכה נחלקו גאונים ראשונים ואחרונים: יש סוברים שהלכה כרבינא שבין נחתך כמרזב ובין כקולמוס כשר<sup style="color: gray;">268</sup>. ויש סוברים שהלכה כרב הונא שנחתך כקולמוס כשר וכמרזב פסול, שכן מר בר רב אשי שהוא אחרון עשה מעשה כמותו וכן רב עשה מעשה כמותו<sup style="color: gray;">269</sup>.
נחתך באופנים שכשר<sup style="color: gray;">270</sup>, בדעת הראשונים הסוברים שצריך שישתייר מהעטרה היקף כל הגיד<sup style="color: gray;">271</sup>, כתבו אחרונים שנחתך כמרזב או כקולמוס, שהיינו שהעטרה קיימת והבשר שעל הגיד נגרר עד שמתגלה שפופרת שכבת הזרע<sup style="color: gray;">272</sup>. ובדעת הראשונים הסוברים שדי שישתייר מהעטרה רוב היקף<sup style="color: gray;">273</sup>.
<h4>מקום החתך בגיד</h4>
מקום החתך בגיד, שכשר כשנחתך כקולמוס, או אף כמרזב<sup style="color: gray;">274</sup>, יש מן הראשונים סוברים שהוא בין כשנחתך בעליונו של גיד – היינו סמוך לגוף - ובין כשנחתך בתחתונו של גיד<sup style="color: gray;">275</sup>. ויש מן האחרונים שכתבו בדעת הירושלמי וראשונים שדוקא כשנחתך כקולמוס בעליונו של גיד כשר, אבל בתחתונו של גיד כשנחתך כקולמוס הפוך, פסול<sup style="color: gray;">276</sup>.
<h4>ניקב הגיד: פסולו</h4>
ניקב הגיד, כתבו גאונים וראשונים שפסול לבוא בקהל<sup style="color: gray;">277</sup>. ובגדר הפסול, יש מן הראשונים סוברים שפסול משום כרות שפכה<sup style="color: gray;">278</sup>, ואף על פי שאינו כרות אלא נקוב, שאיסורו של כרו"ש הוא משום ששופך ואף כניקב שופך הוא<sup style="color: gray;">279</sup>. ויש מן הראשונים סוברים שפסול משום שהוא פצו"ד<sup style="color: gray;">280</sup>, וביארו אחרונים שניקב תולדה של פצו"ד הוא, כי פצו"ד הוא כשנבקע ביקוע רב ואילו ניקב הוא ביקוע מועט<sup style="color: gray;">281</sup>.
ויש מן הראשונים שחולקים וסוברים שניקב הגיד, אף שאינו ראוי להוליד, אינו פסול לבוא בקהל, לא משום פצו"ד ולא משום כרו"ש<sup style="color: gray;">282</sup>, ואותה שאמרו בתלמוד שאם ניקב הגיד פסול<sup style="color: gray;">283</sup>, היינו שבנו פסול, משום שניקב הגיד אינו מוליד ואם כן בנו אינו שלו אלא ממזר, אבל הוא עצמו כשר<sup style="color: gray;">284</sup>. יש מן האחרונים שכתבו שמצרפים דעה זו לספק ספיקא להקל<sup style="color: gray;">285</sup>, ויש מן האחרונים שכתבו שאין להקל כדעה זו כלל ואפילו לא בספק ספיקא<sup style="color: gray;">286</sup>.
<h4>ניקב הגיד: מקום הנקב</h4>
ניקב הגיד למטה מעטרה – היינו לצד פי האמה - כשר, שהרי אפילו אם נכרת שם לגמרי כשר, כל שכן כשניקב<sup style="color: gray;">287</sup>.
ניקב הגיד בעטרה עצמה, רואים אם יוצא זרע דרך הנקב, כאשר יראה קרי, פסול<sup style="color: gray;">288</sup>, שכאשר הזרע יוצא דרך נקב הרי הוא שותת ואינו יורה כחץ ואינו מוליד<sup style="color: gray;">289</sup>.
ניקב הגיד למעלה מהעטרה, יש מן האחרונים שכתבו בדעת ראשונים שאף בניקב למעלה מהעטרה, כל שיוצא משם זרע בשעה שרואה קרי, פסול<sup style="color: gray;">290</sup>. ויש מן האחרונים סוברים שבניקב למעלה מהעטרה, פסול אפילו בכלשהו, היינו אפילו שלא יוצאת משם שכבת זרע בשעה שרואה קרי<sup style="color: gray;">291</sup>, שהרי במקום זה אם נכרת הגיד פסול, ולכן ניקב פסול אפילו לא יוצא זרע משם<sup style="color: gray;">292</sup>.
ניקב הגיד במקום העטרה, אך לא יוצא משם זרע, יש מן האחרונים שכתבו שאם נשא בהיתר לא כופים אותו להוציא<sup style="color: gray;">293</sup>.
נולד עם נקב קטן בקצה הגיד, באופן לדעת הרופאים הכרחי להרחיב הנקב, שאם לא כן לא יוכל להטיל מים וכן לא יוכל להוליד שכן הזרע לא יהיה יורה כחץ, יש שכתבו שמותר להרחיב הנקב ואינו נאסר מדין ניקב הגיד<sup style="color: gray;">294</sup>.
ניקב הגיד בעליונו, באופן שיוצא ממנו שכבת זרע, יש מן האחרונים שכתבו שאם ניקב עד החלל, כשר, כשם שנחתך כמרזב וכקולמוס מעל העטרה עד לקצה הגיד כשר<sup style="color: gray;">295</sup>. ויש מן האחרונים סוברים שאם ניקב מהצד העליון של הגיד עד החלל, פסול משום שהזרע שותת ויורד<sup style="color: gray;">296</sup>.
ניקב הגיד מן הצד, יש מן האחרונים שכתבו שדינו כמו שניקב בעליונו, שכשר<sup style="color: gray;">297</sup>, משום שאין הזרע שותת, ודוקא בתחתונו הזרע שותת<sup style="color: gray;">298</sup>.
על הסוברים שבניקב הגיד כשר לבוא בקהל, עי' לעיל<sup style="color: gray;">299</sup>.
<h4>נסתם הנקב</h4>
נסתם הנקב, חוזר להכשרו<sup style="color: gray;">300</sup>. ונחלקו ראשונים ואחרונים: יש סוברים שסתימת הנקב מועילה דווקא בעטרה, אבל לא למעלה מהעטרה, ולדעתם אותה שאמרו בברייתא ניקב בעטרה ונסתם, הוא בדוקא<sup style="color: gray;">301</sup>. ויש סוברים שסתימת הנקב מועילה בכל מקום בגיד<sup style="color: gray;">302</sup>. ויש שנסתפקו בדבר אם מועיל בכל מקום או דוקא בעטרה<sup style="color: gray;">303</sup>.
וכתבו אחרונים שבנקב קטן שלא יוצאת ממנו שכבת זרע, אפילו לא נסתם כשר, ואם הוא נקב שיוצאת ממנו שכבת זרע, אינו חוזר להכשרו אלא כשנסתם, והסתימה מועילה למנוע יציאת שכבת זרע<sup style="color: gray;">304</sup>.
בתלמוד ובירושלמי מצינו דרך כיצד להביא לסתימת הנקב על ידי שיעלה קרום<sup style="color: gray;">305</sup>. יש מהגאונים שכתבו שרפואה זו אינה מועילה אלא בנער צעיר, אבל באדם גדול כיון שנותן דעתו על אישות נפקעת הסתימה<sup style="color: gray;">306</sup>. ויש מן האחרונים שכתבו שמסתימת כל הפוסקים משמע שלכל אדם מועילה הסתימה, אלא שתלוי בגודל הנקב, ולמעשה הכל תלוי בהבנת הרופאים<sup style="color: gray;">307</sup>.
נסתם הנקב על ידי רפואה, יש מן האחרונים סוברים שאין חוששים שיקרע שוב<sup style="color: gray;">308</sup>, ויש לסמוך על הרופאים בכך<sup style="color: gray;">309</sup>. ויש מן האחרונים סוברים שחוששים שיקרע שוב, אך כאשר נסתם מאליו על ידי שהעלה קרום ונתרפא, אין חוששים שיקרע<sup style="color: gray;">310</sup>.
<h4>נסתם וחזר וניקב</h4>
נסתם הנקב בידי שמים באופן שחזר להכשרו, וחזר וניקב בידי שמים, יש מן האחרונים שכתבו שעומד בכשרותו<sup style="color: gray;">311</sup>, ויש מן האחרונים שנסתפקו בדבר<sup style="color: gray;">312</sup>.
<h4>ניקב הגיד: היתרו באשה פסולה</h4>
ניקב הגיד באופן שפוסלו לבוא בקהל<sup style="color: gray;">313</sup>, אם מותר לו לישא אשה פסולה, נחלקו אחרונים: יש סוברים שאסור לו לישא אשה פסולה, שמא יסתם הנקב ונמצא כשר למפרע ויצטרך לגרשה<sup style="color: gray;">314</sup>. ויש סוברים שמותר לו לשאת פסולה, וכאשר יסתם הנקב יצטרך לגרשה<sup style="color: gray;">315</sup>. ויש סוברים שאף אחרי שנסתם הנקב אינו צריך לגרשה, שאין זה דרכי נועם<sup style="color: gray;">316</sup>.
<h4>ניקב הגיד מצד אל צד</h4>
ניקב הגיד מצד אל צד, היינו שנקב אחד נמצא למטה מהעטרה, בסוף הגיד כלפי הקרקע – במקום שהנקב אינו פוסל<sup style="color: gray;">317</sup> - ונמשך הנקב בתוך הגיד עד למעלה מהעטרה כלפי הגוף, ויש שם נקב נוסף, יש מן הראשונים סוברים שנחלקו בו אמוראים, ולדעת ר' חייא כשר, ואילו לדעת ר' אסי בשם ר' יהושע בן לוי פסול, כיון שהנקב עובר בעטרה<sup style="color: gray;">318</sup>, והלכה כר' אסי שפסול<sup style="color: gray;">319</sup>. ויש סוברים שאם הנקב מפולש ויש נקב גם בעטרה, פסול לדברי הכל, ולא נחלקו אלא כאשר הנקב מתחיל למטה מהעטרה וממשיך עד לאמצע הגיד, באופן שאם היה ממשיך בקו ישר, היה הנקב השני נמצא בעטרה, ולדעת ר' חייא כשר כיון שאין נקב בעטרה, ולדעת ר' אסי פסול כיון שאילו היה ממשיך הנקב בקו ישר היה יוצא בעטרה עצמה<sup style="color: gray;">320</sup>.
<h4>נקב שאינו מפולש</h4>
ניקב הגיד בנקב שאינו מפולש, נחלקו אחרונים בדעת ראשונים: יש סוברים שאף כשהנקב נמצא למעלה מהעטרה במקום שהנקב פוסל, אינו פוסל אלא כשהוא מפולש<sup style="color: gray;">321</sup>. ויש סוברים לחלק, שאם הנקב הוא בעליונו של גיד, אינו פוסל אלא במפולש, אבל כאשר הנקב הוא למעלה מהעטרה בתחתיתו של גיד, פסול אף כאשר אינו מפולש אלא מגיע עד לחלל הגיד, ואפילו שאם היה ממשיך היה מגיע עד למטה מהעטרה<sup style="color: gray;">322</sup>. ויש סוברים ההיפך, שאם ניקב בתחתיתו של גיד למעלה מהעטרה, אזי אפילו מגיע עד לחלל הגיד, כיון שאילו היה ממשיך היה מגיע לעליונו של גיד, כשר<sup style="color: gray;">323</sup>. ויש מן הראשונים סוברים שאם ניקב למעלה מעטרה, אזי אפילו אינו מפולש אלא ניקב רק עד גובתא של שכבת זרע פסול<sup style="color: gray;">324</sup>.
וכתבו אחרונים שנקב מפולש אינו צריך להיות מכוון ממש זה כנגד זה<sup style="color: gray;">325</sup>.
ניקב נקב מפולש מעבר לעבר, ונסתם, יש מן האחרונים שכתבו אפילו אין שכבת זרע יוצאת משם, פסול לבוא בקהל, מדין כריתת הגיד<sup style="color: gray;">326</sup>. ויש מן האחרונים שכתבו שכשר לבוא בקהל, שכיון שאין הזרע יוצא ונסתם באופן שאין עומד להיפתח, חזר להכשרו<sup style="color: gray;">327</sup>. ויש מן האחרונים שכתבו שאם נסתם בתחתית הגיד ולא בעליונו, אינו כשר לבוא בקהל<sup style="color: gray;">328</sup>.
<h4>נסתם נקב הזרע</h4>
נסתם נקב הזרע ויוצא הזרע דרך הנקב של מי רגלים<sup style="color: gray;">329</sup>, לדעת רב ביבי בר אביי כשר, כיון שאינו פצוע ולא דך ולא כרות, ולדעת רב פפי פסול, שבאופן זה אינו ראוי להוליד, משום ששכבת הזרע אינה ראויה להוליד אלא כאשר יוצאת מהנקב המיוחד לה, שאז היא מתבשלת ונגמרת כראוי<sup style="color: gray;">330</sup>. והלכה כרב פפי<sup style="color: gray;">331</sup>.
<h4>יוצא הזרע משני מקומות</h4>
יוצא הזרע משני מקומות, גם משביל הזרע וגם משביל מי רגלים, יש מן האחרונים שכתבו להחמיר ולפסול, שהרי ניקב שביל הזרע ואפשר שאין הזרע מתבשל כך<sup style="color: gray;">332</sup>. ויש מן האחרונים שכתבו שכשר, שלא פסל רב פפי אלא בנסתם שביל הזרע לגמרי<sup style="color: gray;">333</sup>.
<h4>חזר להזריע דרך שביל הזרע</h4>
נסתם שביל הזרע והזריע דרך שביל מי רגלים, שנפסל<sup style="color: gray;">334</sup>, וחזר ונפתח שביל הזרע ומזריע דרכו, יש מן האחרונים סוברים שכשר, בין אם נפתח בידי שמים או בידי אדם, שכעת הזרע מתבשל במקומו<sup style="color: gray;">335</sup>. ויש מן האחרונים סוברים שדוקא אם חזר ונפתח שביל הזרע בידי שמים כשר, אבל חזר ונפתח בידי אדם, פסול<sup style="color: gray;">336</sup>.
<h4>מטיל מים משני מקומות</h4>
מטיל מי רגלים משני מקומות, משביל מי רגלים ומשביל הזרע, שניקב חוט מחטי הביצים לשביל של מי רגלים, לדעת רבה בר רב הונא פסול לבוא בקהל, כיון שאינו ראוי להוליד, ולדעת רבא כשר לבוא בקהל<sup style="color: gray;">337</sup>, והלכה כרבא<sup style="color: gray;">338</sup>. ובטעם שכשר – ואינו כמי שנסתם שביל של זרע, ויוצא הזרע מבשיבל של מי רגלים, שפסול<sup style="color: gray;">339</sup> - כתבו ראשונים שכיון שיוצא הזרע במקומו, הרי הוא מתבשל וראוי להוליד, ואפילו שיוצאים משם מי רגלים אין בכך כלום<sup style="color: gray;">340</sup>.
וכתבו אחרונים שניקב שביל מי רגלים ויוצאים מי רגלים דרך שביל של זרע שכשר, היינו דוקא שניקב על ידי הכאה פתאומית, שאז לא נפסדו כלי ההולדה, אבל אם ניקב שביל של מי רגלים על ידי שעצר מלהוציא מי רגלים זמן רב, פסול, שאז הנקב גורם לו להיות עקר<sup style="color: gray;">341</sup>.
<h2>פקוח נפש</h2>
<b>הגדרת הערך</b> - הדין לעבור איסור כדי להציל נפש.
<h3><b>מהותו וגדרו</b></h3>
<h4>דינו</h4>
אין לך דבר שעומד בפני פקוח נפש, חוץ מעבודה-זרה* וגילוי-עריות* ושפיכות-דמים*<sup style="color: gray;">1</sup>, לפיכך לצורך הצלת נפשות מחללים שבת<sup style="color: gray;">2</sup>, ואוכלים ביום הכפורים<sup style="color: gray;">3</sup>, ואוכלים דברים טמאים<sup style="color: gray;">4</sup>, וחותמים עדות שקר בשטרות<sup style="color: gray;">5</sup>, ועושים את כל האיסורים<sup style="color: gray;">6</sup>, מלבד שלשת העברות הנזכרות<sup style="color: gray;">7</sup>.
היתר האיסורים משום פקוח נפש הוא בין כשהמיתה עלולה לבא עליו מחמת שלא יעבור את העברה, כגון שאנסוהו גוים שאם לא יעבור ימיתוהו, ובין כשהמיתה באה לו מצד אחר, אלא שעל ידי עברה יכול להציל עצמו, כגון חולה שמציל עצמו באיסורים<sup style="color: gray;">8</sup>.
על דין שלשת העברות החמורות – עבודה זרה, גלוי עריות ושפיכות דמים - שדוחות אפילו פקוח נפש, ומקורו, והאיסורים הכלולים בשלשת העבירות, והדין אם עבר ולא נהרג, עי' ערכיהן, וע' הלבנת פנים<sup style="color: gray;">9</sup> וע' חשד<sup style="color: gray;">10</sup> וע' יהרג ואל יעבור; על הדין בשעת השמד, או כשמכוונים להעביר על דת, והדין בפרהסיה, שצריך למסור הנפש אף על שאר עברות, ע"ע יהרג ואל יעבור.
על העובר עברה מחמת פקוח נפש, אם דינו כאנוס, ע"ע אונס (הכרח)<sup style="color: gray;">11</sup>.
על הרודף* אחר חברו להרגו, שהורגים את הרודף כדי להציל את הנרדף, ע"ע רודף; על הבא במחתרת*, שהורגים אותו כדי להציל את בעל הבית, ע"ע מחתרת.
<h4>מקור דין הדחיה</h4>
מנין לפקוח נפש שדוחה אפילו את השבת, נחלקו תנאים: א) רבי ישמעאל אמר שנלמד מדין הבא במחתרת*, שמותר להרגו<sup style="color: gray;">12</sup>, ומה זה, שספק על ממון בא ספק על נפשות בא, מותר לבעל הבית להינצל מספק סכנתו, אפילו על ידי שפיכות-דמים* - שהיא חמורה, שמטמאה את הארץ וגורם לשכינה שתסתלק מישראל<sup style="color: gray;">13</sup> - קל וחומר לפקוח נפש שניצלים ממנו אפילו על ידי חילול שבת<sup style="color: gray;">14</sup>. ב) רבי עקיבא אמר שנלמד מהדין שמבטלים כהן* מעבודה* על המזבח* כדי להעיד להציל את הנידון למות<sup style="color: gray;">15</sup>, ומה זה, שספק יש ממש בדבריו ספק אין ממש בדבריו, מבטלים עבודתו להצלה – ועבודה הרי היא חמורה יותר משבת, שדוחה שבת<sup style="color: gray;">16</sup> - קל וחומר לפקוח נפש שדוחה את השבת<sup style="color: gray;">17</sup>. ג) רבי אליעזר אמר קל וחומר ממילה*, מה מילה, שהיא תיקון אחד ממאתים וארבעים ושמונה איברים שבאדם, דוחה את השבת<sup style="color: gray;">18</sup>, קל וחומר להצלת כל גופו, שדוחה את השבת<sup style="color: gray;">19</sup>. ד) רבי יוסי ברבי יהודה אומר, שנאמר: את שבתתי תשמרו<sup style="color: gray;">20</sup>, יכול לכל, כלומר אף במקום פקוח נפש, תלמוד לומר: אך<sup style="color: gray;">21</sup>, חִלֵק<sup style="color: gray;">22</sup>, פעמים שאתה שובת, ופעמים שאי אתה שובת, ובמקום פקוח נפש אינך שובת<sup style="color: gray;">23</sup>. ה) רבי יונתן בן יוסף אומר, שנאמר: ושמרתם את השבת כי קדש הִוא לכם<sup style="color: gray;">24</sup>, היא מסורה בידכם, ולא אתם מסורים בידה<sup style="color: gray;">25</sup>. ה) רבי שמעון בן מנסיא אומר, שנאמר: ושמרו בני ישראל את השבת לעשות את השבת לדֹרֹתם<sup style="color: gray;">26</sup>, אמרה תורה: חלל עליו שבת אחת, כדי שישמור שבתות הרבה<sup style="color: gray;">27</sup>. ו) בתוספתא אמרו, וכן אמר רבי יהודה בשם שמואל בגמרא, שהמצוות לא ניתנו אלא לחיות בהם, ולא למות, שנאמר: וחי בהם<sup style="color: gray;">28</sup>, ולא שימות בהם<sup style="color: gray;">29</sup>, הרי שמשפטי התורה אינם נקמה בעולם, אלא רחמים וחסד ושלום בעולם<sup style="color: gray;">30</sup>, והסכימו אמוראים שמקור זה עדיף על האחרים, לפי שממנו ניתן ללמוד אף על ספק פקוח נפש, שדוחה את המצוות<sup style="color: gray;">31</sup>, וכן ראשונים הביאוהו<sup style="color: gray;">32</sup>.
ובגמרא אמרו שכששאלו לפני רבי תנחום דמן נוי, האם מותר לכבות נר בפני חולה בשבת, השיב להם שמותר לפי שנר קרויה נר, ונשמתו של אדם קרויה נר, ומוטב תכבה נר של בשר ודם מפני נרו של הקדוש ברוך הוא<sup style="color: gray;">33</sup>, ופרשו ראשונים שזה אינו המקור להיתר חילול שבת במקום פקוח נפש, אלא שאמר כן בדרשה שהיו בה נשים ועמי הארץ, כדי להטעים הדבר ולמשוך את לבבם באגדה המושכת את הלב<sup style="color: gray;">34</sup>.
המינים שאומרים שאסור לחלל שבת במקום פקוח נפש, כתבו ראשונים שעליהם אמר הכתוב: וגם אני נתתי להם חוקים לא טובים ומשפטים לא יחיו בהם<sup style="color: gray;">35</sup>.
<h4>הותרה או דחויה</h4>
האיסורים שעוברים עליהם במקום פקוח נפש, נחלקו ראשונים בגדר היתרם, יש שכתבו שהם בגדר "הותרה"<sup style="color: gray;">36</sup>, ויש שכתבו שהם בגדר "דחויה"<sup style="color: gray;">37</sup>. על המושגים הותרה ודחויה, וההבדל ביניהם, ע"ע טמאה בצבור<sup style="color: gray;">38</sup>. על המחלוקת בגדר היתר פקוח נפש ע"ע חולה<sup style="color: gray;">39</sup>. על דינים התלוים בגדר התר פקוח נפש, עי' להלן<sup style="color: gray;">40</sup>, וע"ע חולה<sup style="color: gray;">41</sup> וע' כל שתעבתי לך<sup style="color: gray;">42</sup>. וכתבו אחרונים שאף לסוברים שהאיסורים אינם אלא בגדר דחויה, אין מתעכבים בפקוח נפש כדי לנסות לעשות בדרך היתר - כדרך שאמרו לענין טמאה בצבור, לסוברים שהיא דחויה<sup style="color: gray;">43</sup> - לפי שחוששים שמא בתוך ההמתנה יבא לידי סכנה<sup style="color: gray;">44</sup>.
<h4>להחמיר ולא לעבור</h4>
על האיסור להמנע מעברה במקום פקוח נפש, ושאין בדבר מדת חסידות אלא להפך, הוא כשופך דמים, ומתחייב בנפשו, ע"ע חולה<sup style="color: gray;">45</sup> וע' חסיד<sup style="color: gray;">46</sup> וע' מאבד עצמו לדעת<sup style="color: gray;">47</sup>.
על מי שאונסים אותו לעבור על אחת מן המצוות, שדינו שיעבור ואל יהרג משום פקוח נפש, אם מותר לו להחמיר על עצמו ולהיהרג, ואם יש בדבר מדת חסידות, ע"ע יהרג ואל יעבור<sup style="color: gray;">48</sup>.
<h4>מצוה בעשיית האיסור</h4>
העובר איסור משום פקוח נפש, כגון חולה שאוכל ביום-הכפורים*, אינו צריך כפרה<sup style="color: gray;">49</sup>, אלא להפך, הוא מקיים מצוה, שנאמר: וחי בהם<sup style="color: gray;">50</sup>.
<h4>עבר ולא הצליח להציל</h4>
שמע שטבע תינוק בים, ופרש מצודה להעלותו, והעלה דגים בלבד, פטור מכלום<sup style="color: gray;">51</sup>.
על חולה בשבת, שאמדוהו שצריך לרפואתו גרוגרת אחת, ורצו עשרה בני אדם והביאו לו עשר גרורגרות, שכולם פטורים, ע"ע חולה<sup style="color: gray;">52</sup>.
<h4>ספק פקוח נפש</h4>
לא פיקוח נפש ודאי בלבד, אלא אף ספק פקוח נפש דוחה את האיסורים<sup style="color: gray;">53</sup>, שמן הכתוב: וחי בהם<sup style="color: gray;">54</sup>, שממנו למדים דין פקוח נפש, למדים אף לספק פקוח נפש, שהכוונה שיחיה במצוות ודאי, ולא שיבא בעשייתן לידי ספק מיתה<sup style="color: gray;">55</sup>, ובירושלמי דרשו שספק פקוח נפש דוחה מדין הבא במחתרת, שהורגים אותו מחמת הספק, שמא בא להרוג<sup style="color: gray;">56</sup>, ומה שפיכות דמים שהיא מטמאה את הארץ ומחללת את השם ומסלקת את השכינה, עושים אותה כדי להנצל מספק פקוח נפש, כל שכן לשאר המצוות והאיסורים, שנדחים מפני ספק פקוח נפש<sup style="color: gray;">57</sup>.
לפיכך חולה שהוא בספק סכנה, מחללים עליו את השבת<sup style="color: gray;">58</sup>, ואין אומרים המתינו לו שמא יחיה<sup style="color: gray;">59</sup>, וכן מי שנפלה עליו מפולת, ספק הוא שם ספק אינו שם, ספק חי ספק מת, ספק נכרי ספק ישראל, מפקחים עליו את הגל בשבת<sup style="color: gray;">60</sup>, וכן מחצה ישראל ומחצה גוים שהיו במקום אחד, ונפלה מפולת על אחד מהם, מפקחים עליו את הגל בשבת, משום שספק נפשות להקל<sup style="color: gray;">61</sup>. וכן במקום שיש מחלוקת בהלכות פקוח נפש, מקלים, שספק נפשות להקל<sup style="color: gray;">62</sup>.
<h4>ספק ספיקא</h4>
לא ספק אחד בלבד דוחה את המצוות, אלא אף ספק-ספיקא*, לפיכך מי שנפלה עליו מפולת, אף כשיש כמה ספקות, ספק הוא שם ספק אינו שם, וספק חי ספק מת, וספק ישראל ספק נכרי, מפקחים עליו את הגל בשבת<sup style="color: gray;">63</sup>. וע"ע גוסס<sup style="color: gray;">64</sup>.
<h4>ספק לשבת אחרת</h4>
ספק פקוח נפש דוחה לא דוקא כשהוא ספק שבת זו, אלא אף ספק שבת אחרת<sup style="color: gray;">65</sup>, כגון שאמדוהו ביום השבת שצריך לעשות לו רפואה שיש בה חילול שבת במשך שמונה ימים, אין ממתינים לו עד הערב, כדי שתתחלל שבת אחת בלבד, אלא מתחילים מיד, ומחללים שתי שבתות<sup style="color: gray;">66</sup>. וע"ע חולה<sup style="color: gray;">67</sup>.
<h4>הכנסת עצמו לפקוח נפש</h4>
אסור לאדם להכניס עצמו למצב שיצטרך לעבור אסורים מפני פקוח נפש<sup style="color: gray;">68</sup>, ולפיכך יש ראשונים שכתבו שתינוק שזמן מילתו בשבת ואין מים חמים לרחצו אחר המילה, אין מלים אותו בשבת, אף על פי שאם ימולו יהיה מותר לחמם מים משום פקוח נפש<sup style="color: gray;">69</sup>, וכן יש ראשונים שכתבו שזה הטעם למה שאסרו להפליג בספינה ולצור על עיירות של נכרים שלשה ימים סמוך לשבת<sup style="color: gray;">70</sup>, שנראה כמתנה לדחות את השבת משום פקוח נפש<sup style="color: gray;">71</sup>, ובדעתם כתבו ראשונים שכמו כן אסור למול גר שלשה ימים קודם השבת, כדי שלא יהיה היום השלישי למילתו בשבת, ויצטרכו לחלל עליו שבת<sup style="color: gray;">72</sup>.
במקור האיסור להכניס עצמו להיתר איסורים מפני פקוח נפש, כתבו אחרונים שלסוברים שהתר איסורים במקום פקוח נפש הוא בגדר דחויה, מן התורה אסור להכניס עצמו למצב של פקוח נפש, ולסבורים שההתר הוא בגדר הותרה, מן התורה מותר להכניס עצמו לפקוח נפש, וחכמים הם שאסרו<sup style="color: gray;">73</sup>.
לצורך מצוה יש אופנים שהתירו להכניס עצמו להיתר איסורים מפני פקוח נפש<sup style="color: gray;">74</sup>, ולפיכך לצורך מצוה מותר להפליג בספינה באופנים מסוימים אפילו בערב שבת, אף על פי שיצטרך לחלל שבת מפני פקוח נפש<sup style="color: gray;">75</sup>, וכן בדעת הסוברים שמותר למול בשבת אפילו כשיצטרכו לחמם מים לאחר מכן מפני פקוח נפש<sup style="color: gray;">76</sup>, כתבו אחרונים שטעם ההיתר הוא שמותר להיכנס לפקוח נפש במקום מצוה<sup style="color: gray;">77</sup>, ואף לסוברים שאסור למול בשבת באופן שמכניס עצמו לחלול שבת מפני פקוח נפש<sup style="color: gray;">78</sup>, כתבו אחרונים שדוקא בשבת עצמה אסור, אבל קודם השבת, במקום מצוה, מותר להכניס עצמו למצב שיצטרך לחלל שבת מפני פקוח נפש<sup style="color: gray;">79</sup>.
כשם שאסור להכניס עצמו למצב של היתר איסורים מפני פקוח נפש, כך צריך אדם להשתדל מראש שלא יבא לידי התר איסורים משום פקוח נפש<sup style="color: gray;">80</sup>, ולפיכך אשה בחודש התשיעי להריונה, כתבו ראשונים ואחרונים שבערב שבת עם חשיכה תטמין מים חמים, כדי שאם תלד בליל שבת או בשבת, הרי המים מזומנים, ולא יחללו שבת<sup style="color: gray;">81</sup>, וכן כתבו אחרונים לענין איש הצבא, שהוטלה עליו מלאכה לעשותה, וכשתגיע השבת יהיה חייב לעשותה מפני פקוח נפש, שהוא חייב להשתדל בכל כחו לעשותה קודם השבת, כדי שלא להגיע למצב של דחיית השבת מפני פקוח נפש<sup style="color: gray;">82</sup>.
חסידים הראשונים אף לא היו משמשים מיטותיהם בתחילת השבוע, לפני יום רביעי בשבת, אלא לאחריו, כדי שלא ילדו בשבת, ולא יבואו נשותיהם לידי חילול שבת מפני פקוח נפש<sup style="color: gray;">83</sup>.
פרטים נוספים בדין הכנסת עצמו לפקוח נפש עי' נספח לע' חשמל<sup style="color: gray;">84</sup>.
<h4>כשאין מצוה להציל</h4>
הדין שפקוח נפש דוחה את כל המצוות, יש אחרונים שכתבו שהוא אפילו במקום שאין חובה להציל את המסוכן מחמת מצות הצלת-נפשות*, ולפיכך פקוח נפש של עובָּר דוחה את המצוות - לסוברים כן<sup style="color: gray;">85</sup> – אף על פי שהצלת עובר אינה בכלל מצות הצלת-נפשות*<sup style="color: gray;">86</sup>, וכן כתבו ראשונים בטעם שאליהו הנביא, שהיה כהן, החיה את בן האלמנה ונטמא על ידי כן בטומאת-מת*<sup style="color: gray;">87</sup>, שפקוח נפש דוחה את אסור טמאת-כהנים*<sup style="color: gray;">88</sup>, אף על פי שאין מצוה להחיות את המת<sup style="color: gray;">89</sup>. ויש חולקים וסוברים שבמקום שאין מצוה להציל, אין פקוח הנפש דוחה את האיסורים<sup style="color: gray;">90</sup>.
<h3><b>דיניו</b></h3>
<h4>רשות בית דין</h4>
כשמצילים אדם על ידי עשיית איסור - ואפילו כשיש תועלת נוספת מעשיית האיסור<sup style="color: gray;">91</sup> - אין צריך ליטול רשות מבית דין<sup style="color: gray;">92</sup>, ואסור לאחר הדבר כדי לשאול אם הוא מותר<sup style="color: gray;">93</sup>, והשואל הרי זה שופך דמים<sup style="color: gray;">94</sup>, ואף הנשאל הוא מגונה<sup style="color: gray;">95</sup>, לפי שהיה עליו להודיע דין זה לבני עירו קודם שיצטרכו לו<sup style="color: gray;">96</sup>.
<h4>זריזות</h4>
הזריז ומקדים להציל את הנפש על ידי עשיית איסור, הרי זה משובח<sup style="color: gray;">97</sup>, ואסור להתמהמה בהצלת נפשות<sup style="color: gray;">98</sup>.
<h4>העושה</h4>
הצלת נפשות במקום עברה, אין אומרים שתיעשה על ידי גוים וקטנים או נשים ועבדים, אלא על ידי גדולי ישראל וחכמיהם<sup style="color: gray;">99</sup>. על פרטי הדין וטעמיו, והסוברים שכשיש גוי או קטן מזומן עדיף שיעשו הם, ע"ע חולה<sup style="color: gray;">100</sup>, ועי' נספח לע' חשמל<sup style="color: gray;">101</sup>.
<h4>הקל הקל תחלה</h4>
כשמאכילים אדם באיסור משום פקוח נפש, כגון מי שאחזו בולמוס, שמאכילים אותו אף דברים האסורים<sup style="color: gray;">102</sup>, מאכילים אותו הקל הקל תחלה, כלומר שמאכילים אותו תחלה את האיסור הקל ביותר שיש בידם, ואם אין די בכך, נותנים לו את האיסור החמור יותר<sup style="color: gray;">103</sup>. וכן עוברה שהריחה, שמאכילים אותה ביום הכפורים, אין מאכלים אותה מיד במאכל עצמו, אלא תחלה תוחבים לה כוש ברוטב ומניחים על פיה, ואם לא נתישבה דעתה מאכילים אותה רוטב עצמו, ואם לא נתישבה דעתה מאכילים אותה שומן עצמו<sup style="color: gray;">104</sup>.
על טבל* ונבילה* וטריפה* ותרומה* ושביעית* וספיחי שביעית וחלה* וערלה*, איזה מהם חמור יותר ואיזה קל, עי' ערכיהם, וע"ע אסור חמור; אסור קל.
על פרטי דין הקל הקל תחלה, ועל הדין להאכיל פחות פחות מכשיעור, ע"ע חולה<sup style="color: gray;">105</sup> וע' חצי שעור<sup style="color: gray;">106</sup>; אם צריך או מותר להתעכב או לטרוח או לבקש אחר איסור קל יותר ע"ע חולה<sup style="color: gray;">107</sup>; על חולה שצריך להאכילו בשר בשבת, ואין בידינו בשר, אם עדיף לשחוט בשבת, או לתת לגוי שינחר, ויאכל נבלה, ועל חולה שצריך לחמם לו יין בשבת, אם יחמם ישראל באיסור או יחמם גוי ויאסור את היין מדין סתם יינם, ע"ע חולה<sup style="color: gray;">108</sup>.
על מי שאנסוהו לעבור עברה, ויכול לפייס את האנס על ידי שיעבור איסור קל יותר, אם רשאי או צריך לעשות כן, ע"ע יהרג ואל יעבור<sup style="color: gray;">109</sup>.
<h4>על ידי גוי וקטן</h4>
על חילול שבת במקום פקוח נפש, אם עדיף שיעשה על ידי גוי או קטן, ע"ע חולה<sup style="color: gray;">110</sup>.
<h4>בשינוי</h4>
על חילול שבת במקום פקוח נפש, אם עדיף לעשותו בשינוי, ע"ע חולה<sup style="color: gray;">111</sup> וע' יולדת<sup style="color: gray;">112</sup>.
<h4>במקום רוב</h4>
בפקוח נפש לא הלכו אחר הרוב<sup style="color: gray;">113</sup>, שנאמר: וחי בהם, ולא שימות בהם<sup style="color: gray;">114</sup>, היינו שלא יכול לבא בשום ענין לידי מיתת ישראל<sup style="color: gray;">115</sup>, לפיכך אם היו תשעה גוים וישראל אחד, ונפלה מפולת על אחד מהם, אפילו במקום שאינו בגדר ספק בקבוע*, כגון שפרש האחד ממקומו ונפלה עליו המפולת, אין תולים שיצא מן הגוים, שהם הרוב, אלא מאחר והשאר נשארו קבועים במקומם, בפיקוח נפש – מחמת חומרתו<sup style="color: gray;">116</sup> - מחשיבים את הנידון כספק בקבוע, שאין הולכים בו אחר הרוב, וחוששים שהישראל הוא שיצא, ומחללים שבת להצלתו<sup style="color: gray;">117</sup>.
תשעה נכרים וישראל אחד, ונעקרו כולם לחצר אחרת, ובעת עקירתם פירש אחד מהם לחצר אחרת ונפלה עליו מפולת, אמר ר' יוחנן שאין מפקחים עליו את הגל<sup style="color: gray;">118</sup>, ופרשו ראשונים שמאחר ובשעת עקירתם פירש אחד מהם, הרי אין כאן ישראל קבוע, ולפיכך אף לענין פקוח נפש אין דנים אותו כספק בקבוע, אלא כספק במי שפרש מן הרוב, שהולכים בו אחר הרוב<sup style="color: gray;">119</sup>. ובדעת שמואל יש מן הראשונים שנראה מדבריהם שמפקחים עליו את הגל, לפי שלעולם אין הולכים אחר הרוב בפקוח נפש, ואף לדעתם אין הלכה כמותו<sup style="color: gray;">120</sup>.
תינוק שנמצא מושלך בעיר שרובה גוים, אמר שמואל שמאחר ובפקוח נפש אין הולכים אחר הרוב, חוששים שהוא ישראל, ומחללים עליו את השבת לפקח עליו את הגל<sup style="color: gray;">121</sup>, וכן יש מן הראשונים והאחרונים שכתבו להלכה<sup style="color: gray;">122</sup>. ובדעת ר' יוחנן יש ראשונים שכתבו, ולדעתם כן הלכה, שאין מפקחים<sup style="color: gray;">123</sup>, לפי שמאחר ובכל יום ויום כל בני העיר פורשים ממקום קביעותם<sup style="color: gray;">124</sup>, הרי זה דומה למקרה שהיו תשעה גוים וישראל אחד שפרשו כולם לחצר אחרת ובשעת פרישתם פירש מהם אחד ונפלה עליו מפולת, שאמר ר' יוחנן שהולכים אחר הרוב ואין מפקחים<sup style="color: gray;">125</sup>. וע"ע אסופי<sup style="color: gray;">126</sup>.
על שיטות אחרות בדין קבוע בפקוח נפש ע"ע קבוע.
על רוב דעות בפקוח נפש, כגון שרוב רופאים אומרים שצריך לחלל שבת על החולה, ומיעוט רופאים אומרים שאין צריך, או להפך, אם הולכים אחר הרוב, ע"ע חולה<sup style="color: gray;">127</sup>.
<h4>תועלת נוספת מהאיסור</h4>
מחללים שבת במקום פקוח נפש, אף כשמתקנים בכך דבר אחר שצריכים לו, כגון מי שראה תינוק שנפל לים בשבת, פורש מצודה ומעלהו, אף על פי שהוא צד עמו דגים, וכן מי שראה תינוק שנפל לבור, עוקר חוליא ומעלהו, אף על פי שמתקן בכך מדרגה לבור, וכן מי שראה דלת שננעלה בפני תינוק, שוברה ומוציאו, אף על פי שעל ידי כן יהיו לו עצים מתוקנים, וכן מכבה ומפסיק בפני הדלקה, אף על פי שבכך הוא מתקן<sup style="color: gray;">128</sup> את הגחלים ומכינם לבישול<sup style="color: gray;">129</sup> או שבכך הוא כובש דרך<sup style="color: gray;">130</sup>, וכן מפקחים בגל ומעלים את מי שנפלה עליו מפולת, אף על פי שמעלים עמו צרור של זהובים<sup style="color: gray;">131</sup>.
להתכוין לצורך אחר בנוסף לפקוח נפש, בגמרא נראה שמותר<sup style="color: gray;">132</sup>, וכן מפורש בירושלמי<sup style="color: gray;">133</sup>, וכן יש גאונים וראשונים שכתבו שמותר<sup style="color: gray;">134</sup>, וכתבו בטעם הדבר, שלא ימנע בשום ענין מן ההצלה<sup style="color: gray;">135</sup>. ויש שכתבו שאסור<sup style="color: gray;">136</sup>.
<h4>לא התכוין להצלה</h4>
לא התכוין להצלה, והציל, כגון שטבע תינוק, ואדם אחד התכוין להעלות דגים והעלה דגים ותינוק, רבא אמר חייב – משום מלאכת צד* - לפי שהולכים אחר מחשבתו, שנתכוין לצוד ולא להציל<sup style="color: gray;">137</sup>, ורבה אמר פטור, ושני טעמים נאמרו בדעתו, או שמדובר דוקא כששמע שטבע תינוק, ולפיכך מן הסתם דעתו אף על התינוק, או משום שהולכים אחר מעשיו, והרי הציל, ולפי זה פטור אפילו כשלא שמע שטבע תינוק<sup style="color: gray;">138</sup>, וכן הלכה<sup style="color: gray;">139</sup>.
על מי שנתכוין לעשות אסור ועלה בידו היתר, שצריך כפרה, ע"ע הפרה<sup style="color: gray;">140</sup> וע' כונה<sup style="color: gray;">141</sup> וע' תשובה.
לא נתכוין להצלה ולא הציל, כגון ששמע שטבע תינוק בים, ופרש מצודה להעלות דגים, והעלה דגים בלא תינוק, חייב<sup style="color: gray;">142</sup>.
<h4>בירור חיות</h4>
מי שנפלה עליו מפולת, ואין ניכר אם הוא חי או מת, כשמפקחים הגל מעליו בשבת, עד היכן מפקחים, אם התחילו מראשו לכיוון רגליו, כיון שהגיעו לחוטמו וראו שאין בו חיים, שאינו מוציא רוח, שוב אין ממשיכים לפקח, לפי שודאי כבר מת, שעיקר החיות היא באף, שנאמר: כל אשר נשמת רוח חיים באפיו<sup style="color: gray;">143</sup>. היו מפקחים מרגליו לכיוון ראשו, והגיעו ללבו וראו שאין בו חיות, אבל טרם הגיעו לחוטמו, נחלקו תנאים, יש סוברים ששוב אין מפקחים, לפי שבלב ניתן להבחין אם יש בו חיות, שנשמתו דופקת שם, ואם אין שם חיות, ודאי מת, ויש סוברים שמפקחים עד חוטמו, לפי ששם הוא עיקר החיות, ופעמים שהחיות אינה ניכרת בלבו, וניכרת בחוטמו<sup style="color: gray;">144</sup>, וכן הלכה<sup style="color: gray;">145</sup>.
על מקום עיקר חיות האדם*, ע"ע אדם<sup style="color: gray;">146</sup>.
<h4>ריבוי בשיעורים</h4>
על העושה אסור משום פקוח נפש, אם מותר להרבות בשיעורו יותר מן הצורך, ע"ע שעורים.
על חולה שאמדוהו לשתי גרוגרות, וניתן לכרות מן העץ שתי גרוגרות בשני עוקצים או שלש בעוקץ אחד, או כשהיו שתי גרוגרות בעוקץ אחד ושלש בעוקץ אחר, איזה עוקץ כורתים, ע"ע חולה<sup style="color: gray;">147</sup>.
<h4>כפיה</h4>
מי שאינו רוצה לעבור על איסור כדי להציל את נפשו, כופים אותו<sup style="color: gray;">148</sup>.
<h4>במי שהכניס עצמו לסכנה</h4>
מי שהכניס עצמו לסכנה בפשיעה, כתבו אחרונים שפקוח נפש שלו דוחה איסורים<sup style="color: gray;">149</sup>. ויש מן האחרונים שצדדו לומר שפקוח נפש שלו אינו דוחה איסורים<sup style="color: gray;">150</sup>.
<h3><b>הסכנה</b></h3>
<h4>חולה</h4>
חולה שיש בו סכנה, מחללים עליו שבת<sup style="color: gray;">151</sup>, ומאכילים אותו ביום הכפורים<sup style="color: gray;">152</sup>, וכן מרפאים אותו בכל האיסורים שבתורה, חוץ מעבודה זרה וגילוי עריות ושפיכות דמים<sup style="color: gray;">153</sup>.
על פרטי דיני חולה שיש בו סכנה, ע"ע חולה<sup style="color: gray;">154</sup>; על מחלות שונות, וכן מכות במקומות שונים בגוף, אם יש בהן סכנה, ואם הן צריכות אומד, ע"ע חולה<sup style="color: gray;">155</sup>; כיצד קובעים אם הוא בסכנה, אם על פי בקיאים או אף על פי עצמו, ומי נחשב בקיא, והדין כשיש ויכוח בין הרופאים, ואם מצרפים אשה או כותי, ואם גוי נאמן ע"ע חולה<sup style="color: gray;">156</sup>; על תוכן קביעת הרופא, אם נחשב פקוח נפש דוקא כשאומר שיש חשש שיסתכן וימות, או אף כשאומר שאפשר שיכבד עליו החולי ויסתכן, ע"ע חולה<sup style="color: gray;">157</sup>.
על רופא*, שניתנה לו רשות לרפא, והוא בכלל פקוח נפש, ועל מצותו לרפא וחובת זהירותו, ע"ע חולה וע' רופא וע' רפואה.
<h4>צרכי חולה שבסכנה</h4>
על חולה שיש בו סכנה, אם עושים לצרכו בשבת דוקא דברים שיש במניעתם סכנה, או אף את כל צרכיו, ע"ע חולה<sup style="color: gray;">158</sup>.
<h4>עוברה שהריחה</h4>
עוברה שהריחה, מאכילים אותה אפילו ביום-הכפורים* עד שתשיב נפשה<sup style="color: gray;">159</sup>, מפני פקוח נפש, שהעובר מריח את ריח התבשיל, ומתאוה לו, ואם אינה אוכלת, שניהם מסוכנים<sup style="color: gray;">160</sup>, וקודם שמאכילים אותה לוחשים לה באזנה שיום הכפורים הוא, אם נתקררה דעתה בזכרון זה, מוטב, ואם לא, מאכילים אותה<sup style="color: gray;">161</sup>, וכן עוברה שהריחה בשר קדש או בשר חזיר, מאכילים אותה מהם עד שתתיישב דעתה<sup style="color: gray;">162</sup>.
וכיצד מאכילים את המעוברת, תוחבים לה כוש ברוטב, ומניחין לה על פיה, אם נתיישבה דעתה, מוטב, ואם לאו, מאכילים אותה מן הרוטב – שאיסורו קל מן השומן<sup style="color: gray;">163</sup> - ואם נתיישבה דעתה, מוטב, ואם לאו, מאכילים אותה שומן עצמו<sup style="color: gray;">164</sup>, וכתבו ראשונים שדוקא בעוברה עושים כן, לפי שהעוברה אין לנו אומד ביישוב דעתה, שפעמים שמתיישבת בטעם הרוטב, ובפעמים ברוטב, ופעמים שצריכה לשומן עצמו, אבל חולה שמאכילים אותו על פי בקיאים, מאכילים אותו מתחילתו דבר הצריך לו<sup style="color: gray;">165</sup>.
כשמאכילים עוברה שהריחה, כתבו אחרונים בדעת ראשונים שמאכילים אותה היותר מעט שאפשר, אם נתישבה דעתה בכך, מוטב, ואם לאו, מאכילים אותה יותר<sup style="color: gray;">166</sup>.
יש מן הגאונים שנראה מדבריהם שאין מאכילים את המעוברת אלא כשיודעים שאם לא תאכל יעקר ולדה<sup style="color: gray;">167</sup>. ויש שכתבו שאין הדבר תלוי בידיעתנו, אלא בידיעתה ובדעתה של האשה, שמשהריחה הרי היא כחולה, ונותנים לה<sup style="color: gray;">168</sup>, וכן כתבו ראשונים ואחרונים להלכה, שאם אמרה צריכה אני, או שראו אותה מתאוה לאותו הריח ופניה מוריקות, מאכילים אותה<sup style="color: gray;">169</sup>.
על פרטים נוספים בדין פקוח נפש במעוברת*, ע"ע מעוברת.
<h4>יולדת</h4>
היולדת* נחשבת מסוכנת, ומחללים עליה שבת משום פקוח נפש<sup style="color: gray;">170</sup>, על מקור הדין ופרטיו, וממתי ועד מתי היא נחשבת מסוכנת, ועל ההיתר לחלל שבת משום ישוב דעתה, ע"ע יולדת<sup style="color: gray;">171</sup>; על יולדת המקשה לילד, אם מותר לחתוך את העובר שבמעיה כדי להצילה ע"ע אין דוחים נפש מפני נפש וע' עובר וע' רודף.
<h4>בולמוס</h4>
מי שאחזו בולמוס, שהוא חולי הבא מחמת רעבון, הרי הוא בסכנה, ולפיכך מאכילין אותו אפילו דברים טמאים, עד שיאורו עיניו<sup style="color: gray;">172</sup>. על פרטי הדין ע"ע חולה<sup style="color: gray;">173</sup>.
<h4>דליקה</h4>
דליקה, כשהיא במקום שבני אדם נמצאים, יש בה סכנת נפשות, ולפיכך מכבים ומפסיקים בפני הדליקה בשבת, מפני פקוח נפש<sup style="color: gray;">174</sup>, ואפילו היתה הדליקה בחצר אחת והנפשות בחצר אחרת, מכבים ומפסיקים מפניה<sup style="color: gray;">175</sup>, וכתבו ראשונים שזה דוקא כשהיו בחצר האחרת חולים או קטנים<sup style="color: gray;">176</sup>, שאין שהות להבריחם<sup style="color: gray;">177</sup>.
<h4>טביעה</h4>
טביעה, יש בה סכנת נפשות, ולפיכך ראה אדם שנפל לים ואין יכול לעלות, או שטבעה ספינתו בים ואין יכול לעלות, יורדים ומעלים אותו משם אפילו על ידי חילול שבת, משום פקוח נפש<sup style="color: gray;">178</sup>, וכן פורשים מצודה ומעלים אותו<sup style="color: gray;">179</sup>. וכן ספינה המטרפת בים, או עיר שהקיפה נהר, מצוה לצאת בשבת ולהציל בכל דבר שניתן להציל, אפילו על ידי חילול שבת<sup style="color: gray;">180</sup>.
<h4>תינוק בבור</h4>
תינוק שנפל לבור, מאחר והתינוק נבעת, יש בדבר סכנת נפשות, ולפיכך מפני פקוח נפש, עוקרים חוליה מן הבור אפילו בשבת, ומעלים אותו<sup style="color: gray;">181</sup>.
<h4>תינוק נעול</h4>
תינוק שננעל בבית, מאחר והתינוק נבעת, יש בדבר סכנת נפשות, ולפיכך שוברים לו דלתות הבית, אפילו על ידי חילול שבת, ומוציאים אותו משם<sup style="color: gray;">182</sup>, ואף על פי שניתן לשבת מבחוץ ולפתותו ולקרקש לו באגוזים, אין עושים כן, אלא מוציאים אותו<sup style="color: gray;">183</sup>.
<h4>טיפול בולד</h4>
טבור של ולד, קושרים אותו אף בשבת<sup style="color: gray;">184</sup>, שאם לא יתקשר, ויכרך בשום דבר, יצאו מעיו אם יגביהוהו<sup style="color: gray;">185</sup>, ורבי יוסי אומר שאף חותכים את הטבור<sup style="color: gray;">186</sup>, לפי שאף אחר שנקשר, יש לחוש שייכרך ביד האשה ותמשכנו<sup style="color: gray;">187</sup>. בגמרא אמרו שהלכה כרבי יוסי<sup style="color: gray;">188</sup>, וכן פסקו ראשונים ואחרונים שחותכים את הטבור<sup style="color: gray;">189</sup>, ויש מן הראשונים שפסקו שאין חותכים<sup style="color: gray;">190</sup>. ובטבור של שני תינוקות תאומים, שקשורים זה בזה, שיש לחוש שכשירחיקום זה מזה, יסתכנו, הכל מודים שחותכים<sup style="color: gray;">191</sup>.
קישור וחיתוך הטבור, כתבו גאונים וראשונים שיש בהם מניעת סכנה<sup style="color: gray;">192</sup>, ולפיכך מפני פקוח נפש עושים אותם בשבת אף באופן שיש בהם מלאכה האסורה מן התורה<sup style="color: gray;">193</sup>. ויש ראשונים שכתבו שאין בהם מניעת סכנה, ולפיכך לא אמרו שעושים אותם בשבת אלא באופן שאין בהם איסור מן התורה<sup style="color: gray;">194</sup>.
טומנים את השליא* אף בשבת, כדי שיחם הולד<sup style="color: gray;">195</sup>, שהיא רפואה לחממו<sup style="color: gray;">196</sup>, בדרך סגולה<sup style="color: gray;">197</sup>, ועושים כן באופן שאין בו איסור מן התורה<sup style="color: gray;">198</sup>, לפי שעל רפואה סגולית אין מחללים שבת אלא באיסור מדרבנן<sup style="color: gray;">199</sup>, לסוברים כן<sup style="color: gray;">200</sup>.
כל האמור בפרשת תוכחה שביחזקאל, עושים לולד בשבת, שנאמר: ומולדותיך ביום הולדת אותך לא כרת שרך ובמים לא רחצת למשעי והמלח לא המלחת והחתל לא חתלת<sup style="color: gray;">201</sup>, ואמרו חכמים: ומולדותיך ביום הולדת, מכאן שמיילדים את הולד בשבת, לא כרת שרך, מכאן שחותכים הטבור בשבת, ובמים לא רחצת למשעי, מכאן שרוחצין הולד בשבת, והמלח לא המלחת, מכאן שמולחין הולד בשבת, והחתל לא חתלת, מכאן שמלפפים הולד בשבת<sup style="color: gray;">202</sup>, וכל הדברים הללו יש ראשונים שכתבו שעושים אותם אף במקום חילול שבת, מפני פקוח נפש, שסכנה היא לולד אם לא יעשו<sup style="color: gray;">203</sup>, ויש שכתבו שדברים אלו אין סכנה במניעתם, ולא התירו לעשותם אלא באופן שאין בהם איסור מן התורה<sup style="color: gray;">204</sup>.
על צרכי מילה, שיש שמותר לעשותם בשבת משום פקוח נפש ע"ע מילה.
<h4>גוים שצרו על עיירות</h4>
נכרים שצרו על עיירות ישראל, אין יוצאים עליהם בכלי זיין, ואין מחללים עליהם את השבת<sup style="color: gray;">205</sup>, במה דברים אמורים, כשבאו על עסקי ממון, אבל באו על עסקי נפשות – או שצרו סתם<sup style="color: gray;">206</sup> - יוצאים עליהם בכלי זיין, ומחללים עליהם את השבת<sup style="color: gray;">207</sup>, ובעיר הסמוכה לסְפָר, אפילו לא באו על עסקי נפשות אלא על עסקי תבן וקש, יוצאים עליהם בכלי זיין, ומחללים עליהם את השבת<sup style="color: gray;">208</sup>, לפי שיש לחוש שילכדוה, ומשם תהא נוחה הארץ ליכבש לפניהם<sup style="color: gray;">209</sup>.
בזמן הזה, יש ראשונים שכתבו שמחללים שבת אפילו כשבאו על עסקי ממון, לפי שידוע שאם לא יניחם ישראל לשלול ולבוז ממונו, יהרגנו, והרי הוא פיקוח נפש<sup style="color: gray;">210</sup>, וכן כתבו אחרונים להלכה, שהכל לפי הענין, ואם יש חשש סכנה, מחללים שבת אפילו כשבאו על עסקי ממון<sup style="color: gray;">211</sup>.
היוצאים בשבת להציל מפני הנכרים בכלי זין, כשחזרו מן ההצלה, בראשנה היו מניחים כלי זינם בבית הסמוך לחומה, כדי שלא לטלטלם בחנם, פעם אחת חזרו עליהם האויבים, והיו נדחקים ליטול את זינם, ומחמת הדוחק הרגו זה את זה, התקינו שיהא כל אחד ואחד מחזיר את כלי זינו לביתו<sup style="color: gray;">212</sup>.
<h4>ליסטים</h4>
הנרדף עידי ליסטים, מצוה להצילו אפילו בעשיית כמה מלאכות בשבת, כגון לתקן כלי זין<sup style="color: gray;">213</sup>, מפני שהוא פקוח נפש<sup style="color: gray;">214</sup>.
<h4>אונס מלכות</h4>
אונס המלכות נחשב פקוח נפש, וכן מצינו בירושלמי, שהתירו לעשות מלאכות בקרקע בשמיטה* משום אונס מלכות<sup style="color: gray;">215</sup>, וכן יש ראשונים שבארו בדברי הבבלי, שרבי ינאי התיר לזרוע בשביעית כדי לפרוע את מס המלך, לפי שאם לא יפרענו ימותו בתפיסת המלך<sup style="color: gray;">216</sup>.
<h4>בעלי חיים מסוכנים</h4>
בעלי חיים המזיקים – אפילו אינם ממיתים ודאי, אלא ספק<sup style="color: gray;">217</sup> - כשהם רודפים אחר אדם, דעת הרבה ראשונים ואחרונים, וכן הלכה, שהוא פקוח נפש, ומותר להרגם בשבת<sup style="color: gray;">218</sup>, וכן מותר לאספם אף באופן שיש בו איסור משום חובר-חבר*<sup style="color: gray;">219</sup>. ויש מן הראשונים חולקים וסוברים שדוקא בעלי חיים מסויימים, שהם מסוכנים ביותר, כשהם רודפים אחר בני אדם הוא פקוח נפש, ואלו הם: זבוב שבארץ מצרים, צירעה שבנינוה, עקרב שבחדייב, נחש שבארץ ישראל וכלב שוטה בכל מקום, אבל שאר בעלי החיים, אפילו רודפים אחר אדם, אינו פקוח נפש, ואסור להרגם בשבת<sup style="color: gray;">220</sup>.
בעלי חיים המזיקים, אפילו נושכים וממיתים ודאי, כשאינם רודפים אחר אדם, דעת הרבה ראשונים ואחרונים שאינו פקוח נפש, ואסור להרגם בשבת באופן שיש בו איסור מן התורה<sup style="color: gray;">221</sup>. ויש מן הראשונים סוברים, וכן דעת אחרונים להלכה, שבעלי חיים שהם נושכים וממיתים ודאי - כגון חמשת בעלי החיים האמורים לעיל – אף כשאינם רודפים אחר אדם, כל שהם נראים, הרי זה פקוח נפש, ומותר להרגם בשבת<sup style="color: gray;">222</sup>.
על טעמים נוספים להיתר הריגת וצידת מזיקים מסוימים בשבת, באופנים מסוימים, אפילו שלא במקום פקוח נפש, ע"ע מלאכה שאינה צריכה לגופה וע' דבר שאינו מתכוין.
<h4>מפולת</h4>
מי שנפלה עליו מפולת, מפקחים עליו את הגל אפילו בשבת, משום פקוח נפש<sup style="color: gray;">223</sup>. בדקו ומצאו עליונים מתים, לא יאמרו כבר מתו התחתונים, אלא מפקחים על הכל, לפי שאפשר במפולת שימות העליון ויהיה התחתון חי<sup style="color: gray;">224</sup>.
<h4>תועה במדבר</h4>
היה מהלך במדבר ואינו יודע מתי שבת, בכל יום ויום מותר לו, מפני פקוח נפש, לחלל שבת כדי להכין כדי פרנסתו של אותו היום בצמצום, ולא יותר<sup style="color: gray;">225</sup>, ואם יש לו ממה להתפרנס, אסור לו לעשות מלאכה כלל עד שיכלה כל מה שיש לו, ואז יעשה מלאכה בכל יום כדי פרנסת אותו היום<sup style="color: gray;">226</sup>.
<h4>סכנת אבר</h4>
על סכנת אבר, אם היא חשובה פקוח נפש, ואם מותר לעבור על לא-תעשה* כדי להציל אבר, והחילוק בין איסורי שבת לשאר איסורים, ע"ע חולה<sup style="color: gray;">227</sup> וע' יהרג ואל יעבור<sup style="color: gray;">228</sup> וע' לא תעשה<sup style="color: gray;">229</sup>.
<h3><b>הנדחים מפניו</b></h3>
<h4>הצלת עצמו בממון חברו</h4>
אסור להציל עצמו בממון חברו<sup style="color: gray;">230</sup>, ופרשו ראשונים שאין הכוונה כפשוטו, אלא ודאי מפני פקוח נפש מותר להציל עצמו, אלא שחייב לשלם<sup style="color: gray;">231</sup>, וכן מצינו באחד מן התנאים, שכשאחזו בולמוס, נטל ממון חברו בעל כרחו כדי להציל את נפשו<sup style="color: gray;">232</sup>. ויש ראשונים שנראה מדבריהם שאסור להציל עצמו בממון חברו, וצריך למסור על כך את הנפש<sup style="color: gray;">233</sup>, וכן יש ראשונים שכתוב בדעת רבי מאיר, וכן יש סוברים בירושלמי, שגזל* הוא מן הדברים שדוחים אפילו פקוח נפש, ויהרג-ואל-יעבור<sup style="color: gray;">234</sup>.
אף לסוברים שמותר להציל עצמו בממון חברו, יש ראשונים שכתבו שדבר שנאסר מכח תקנה ומחשש פסידת אחרים, ראוי להחמיר בו ביותר, וזהו שמצינו בחסיד אחד שחכמים גינו אותו על שלצורך הצלת נפשו עבר על תקנת עזרא שלא לגדל בהמה דקה בארץ ישראל שמא תרעה בשדות אחרים<sup style="color: gray;">235</sup>.
על פרטים ושיטות נוספות בדין גזל במקום פקוח נפש ע"ע גזל<sup style="color: gray;">236</sup> וע' יהרג ואל יעבור<sup style="color: gray;">237</sup>.
על מי שאנסוהו למסור ממון חברו לגוים, אם מותר למסור, ואם חייב לשלם, ע"ע אונס<sup style="color: gray;">238</sup> מוסר<sup style="color: gray;">239</sup> וע' יהרג ואל יעבור<sup style="color: gray;">240</sup>.
<h4>עדות שקר</h4>
חותמים בשטרות עדות שקר מפני פקוח נפש<sup style="color: gray;">241</sup>. על הסוברים בדעת תנאים שאסור לעבור על עדות שקר במקום פקוח נפש, ע"ע יהרג ואל יעבור<sup style="color: gray;">242</sup> וע' לא תענה<sup style="color: gray;">243</sup> וע' עדות שקר.
<h4>ריבית</h4>
מותר ללוות בריבית* במקום פקוח נפש<sup style="color: gray;">244</sup>.
<h4>איבוד אבר או ספק סכנה להצלת חברו</h4>
אם צריך להכניס עצמו לספק סכנה או לאבד אבר כדי להציל את חברו, ע"ע דרכי נעם<sup style="color: gray;">245</sup> וע' הצלת נפשות<sup style="color: gray;">246</sup>.
<h4>אבוד אבר חברו להצלת עצמו</h4>
על מי שאנסוהו לקטוע אבר לחברו, אם מותר לו לעשות כן משום פקוח נפש של עצמו, ע"ע יהרג ואל יעבור<sup style="color: gray;">247</sup>.
<h4>ניוול המת</h4>
על ניוול המת, אם הוא מותר לצורך הצלת נפשות, כגון ללימוד מהות המחלה ודרכי רפואתה, עי להלן<sup style="color: gray;">248</sup>, וע"ע כבוד הבריות<sup style="color: gray;">249</sup> וע' כבוד המת<sup style="color: gray;">250</sup>.
<h4>כישוף ולחישה</h4>
על כישוף*, אם הוא מותר במקום פקוח נפש, ע"ע כשוף; כשפים<sup style="color: gray;">251</sup> וע' חולה<sup style="color: gray;">252</sup>.
על לחישה על המכה, אם היא מותרת במקום פקוח נפש, ע"ע חולה<sup style="color: gray;">253</sup>.
על חובר-חבר במקום פקוח נפש עי' לעיל<sup style="color: gray;">254</sup>.
<h4>חנופה</h4>
על איסור חנופה*, אם נדחה במקום פקוח נפש, ע"ע חנפה<sup style="color: gray;">255</sup>.
<h4>טמאת כהנים</h4>
על דחיית אסור טומאת-כהנים* מפני פקוח נפש ע"ע טמאת כהנים<sup style="color: gray;">256</sup>.
<h4>הסתלקות מן הדין</h4>
על דיין, אם מותר לו להסתלק מן הדין במקום חשש סכנה, או שאסור לו משום לא-תגורו-מפני-איש*, ע"ע<sup style="color: gray;">257</sup>.
<h4>שינוי ההלכה</h4>
על מי שכפוהו לשנות מדין התורה, ולומר על טמא טהור וכדומה, אם צריך למסור את הנפש, ע"ע יהרג ואל יעבור<sup style="color: gray;">258</sup>.
@ה. ההצלה והניצולים
<h4>הצלה לחיי שעה</h4>
הצלה לחיי שעה, דוחה אף היא את המצוות, ולפיכך מי שנפלה עליו מפולת, אם הוא חי, מפקחים עליו את הגל אפילו כשהוא מרוצץ ואינו יכול לחיות אלא חיי שעה<sup style="color: gray;">259</sup>. על פרטי הדין ע"ע חולה<sup style="color: gray;">260</sup>.
על פקוח נפש של גוסס* ע"ע גוסס<sup style="color: gray;">261</sup>; על פקוח נפש של טרפה* ע"ע טרפה (אדם)<sup style="color: gray;">262</sup>.
<h4>בגברא קטילא</h4>
הבא במחתרת*, כשאין לו דמים - כלומר שמותר להרגו בלא התראה, ואפילו בשבת, ע"ע מחתרת וע' רודף - אם נפלה עליו מפולת בשבת, אין מפקחים עליו את הגל, לפי שהוא כאדם מת<sup style="color: gray;">263</sup>.
מי שנגמר דינו בבית-דין* למיתה, ונפל עליו גל בשבת, יש מן האחרונים שכתבו שמאחר ובשבת אין הורגים חייבי מיתות-בית-דין*- ע"ע - מפקחים עליו את הגל לחיי שעה<sup style="color: gray;">264</sup>. ויש חולקים וסוברים שמאחר ומן הדין הוא חייב מיתה, אין מצילים אותו לחיי שעה<sup style="color: gray;">265</sup>.
<h4>רפואה שאינה בדוקה או סגולית</h4>
על הצלה שאינה בדוקה, כגון שהיא סגולית, או שאינה מוכחת, אם מותר לעשותה באיסור במקום פקוח נפש, ע"ע חולה<sup style="color: gray;">266</sup>.
<h4>הצלה שאינה לפנינו</h4>
הצלה שאינה לפנינו, כתבו אחרונים שאין לה דין פקוח נפש, ולפיכך אסור לנוול את המת לצורך לימוד דרכי מחלה ורפואתה, כדי להציל חולה בעתיד, לפי שההצלה אינה לפנינו<sup style="color: gray;">267</sup>.
<h4>הצלת גוי</h4>
הצלת גוי אין לה דין פקוח נפש, ואינה דוחה את המצוות<sup style="color: gray;">268</sup>.
<h4>הצלה מאונס עברה</h4>
על מי שאונסים אותו לעבור עברות, או שלוקחים אותו להוציאו מכלל ישראל ולהמיר את דתו, אם עוברים עברות להצלתו, ע"ע אין אומרים לאדם חטא כדי שיזכה חברך<sup style="color: gray;">269</sup> וע' מומר.
אנסו אדם לעבור על עבודה זרה או גלוי עריות או שפיכות דמים, שהדין הוא שצריך למסור עליהם את הנפש<sup style="color: gray;">270</sup>, יש אחרונים שכתבו שיש לו דין פקוח נפש, ועוברים איסורים כדי להצילו, שהרי יש לחוש שיהרג<sup style="color: gray;">271</sup>. ויש שמצדדים לומר שאין עוברים עברות להצילו<sup style="color: gray;">272</sup>.
<h4>סכנת עובר</h4>
עובר* אף על פי שאין לו חזקת חיים, יש לו דין פקוח נפש, ומחללים שבת להצלתו<sup style="color: gray;">273</sup>, אפילו הוא בן פחות מארבעים יום<sup style="color: gray;">274</sup>, לפי שאף עליו ניתן לומר: חלל עליו שבת אחת שמא ישמור שבתות הרבה<sup style="color: gray;">275</sup>, ולפיכך אשה עוברה שאם לא תאכל יש חשש שימות ולדה, מאכילים אותה ביום הכפורים<sup style="color: gray;">276</sup>. ויש מן הראשונים חולקים וסוברים שדוקא עובר שאמו מתה, שאינו ירך אמו, ונחשב כחי בפני עצמו, אלא שדלת נעולה בפניו, מחללים עליו שבת, אבל כשאמו חיה, מאחר ואינו נחשב חי בפני עצמו אלא הוא ירך אמו, אין מחללים עליו, וכן אין מאכילים את אמו ביום הכפורים כדי להחיותו<sup style="color: gray;">277</sup>.
על פרטים נוספים בדין פקוח נפש של עובר ע"ע עובר.
<h4>ספק נפל</h4>
ולד שנולד בחודש השמיני להריון נחשב נפל*, ואין לו דין פקוח נפש, ולפיכך אין מחללים עליו שבת, אלא אם כן גמרו שערו וצפרניו<sup style="color: gray;">278</sup>. ספק נולד בשביעי ספק בשמיני, גאונים כתבו שמחללים עליו שבת מספק, שהרי ספק נפשות דוחה שבת<sup style="color: gray;">279</sup>, וראשונים ואחרונים כתבו שאין מחללים עליו<sup style="color: gray;">280</sup>.
על פרטי דיני נפל וספק נפל, ע"ע נפל.
<h4>מי שלא יקיים מצוות</h4>
אף על פי שאחד מן הטעמים לכך שפקוח נפש דוחה שבת הוא שמוטב לחלל עליו שבת אחת כדי שישמור שבתות הרבה<sup style="color: gray;">281</sup>, כתבו אחרונים שאף מי שלא יקיים מצוות כלל, מחללים שבת כדי להצילו, לפי שנפשו של אדם חשובה יותר מן המצוות<sup style="color: gray;">282</sup>, ולפיכך תינוק אסופי* המושלך בעיר שרובה גוים, אף על פי שלענין קיום המצוות הולכים אחר הרוב, והוא אינו חייב במצוות<sup style="color: gray;">283</sup>, מחללים שבת להצלתו לסוברים כן<sup style="color: gray;">284</sup>, וכן חרש ושוטה, שאינם חייבים במצוות, מחללים שבת להצלתם<sup style="color: gray;">285</sup>. ויש מן האחרונים שנסתפקו בחרש ושוטה, אם מחללים שבת להצלתם<sup style="color: gray;">286</sup>. וכן יש מן האחרונים שנראה מדבריהם שתינוק שנמצא בעיר שרובה גוים, אם מן הדין הוא פטור מן המצוות, אין מחללים שבת להצלתו<sup style="color: gray;">287</sup>. וכן יש מן האחרונים שכתבו שתינוק שנשבה לבין הגוים, ולא יקיים מצוות, אין לחלל שבת להצלתו<sup style="color: gray;">288</sup>.
ישראל בעל עבירות, אותם שיש מצוה בהצלתם – ע"ע הצלת נפשות – כתבו אחרונים שמצילים אותם אף על ידי חילול שבת<sup style="color: gray;">289</sup>, וע"ע מומר.
<h4>בני נח</h4>
על בני נח, אם מצוותיהם נדחות מפני פקוח נפש, ע"ע יהרג ואל יעבור<sup style="color: gray;">290</sup>.
אם יש כח לחכמים לגזור איסור במקום פקוח נפש ע"ע יש כח ביד חכמים לעקור דבר מן התורה<sup style="color: gray;">291</sup>.
על השוחט* או מבשל* בשבת לחולה משום פקוח נפש, אם מותר לבריא, או שאסור משום מוקצה* או משום גזרה* שמא ירבה, ע"ע מוקצה וע' מעשה שבת.
על נר שהודלק בשבת לחולה שיש בו סכנה, אם מותר לבריא להשתמש בו ע"ע מעשה שבת; אם מברכים עליו ברכת-הנר*, ע"ע ברכת הנר<sup style="color: gray;">292</sup>.
על הדין שאין פודים את השבוים יותר מכדי דמיהם, שיש סוברים שהוא אפילו במקום פקוח נפש<sup style="color: gray;">293</sup>, ע"ע פדיון שבוים.
<h2>פר העלם דבר של צבור</h2>
<b>הגדרת הערך -</b> פר חטאת שמביאים בית דין ששגגו והורו על אחת מהמצות שבתורה להיתר ועשו הקהל על פיהם.
<h3><b>מהותו וחיובו</b></h3>
<h4>החטא עליו בא הפר</h4>
בית דין הגדול<sup style="color: gray;">1</sup> - דהיינו סנהדרין של ישראל<sup style="color: gray;">2</sup> היושבת בלשכת הגזית<sup style="color: gray;">3</sup>- ששגגו והורו על אחת מכל המצות שבתורה להיתר, ושגגו העם בהוראתן ועשו העם והם סומכין על הוראתן, ואחר כך נודע לבית דין שטעו, מביאים פר חטאת<sup style="color: gray;">4</sup>, והוא הנקרא פר העלם דבר של צבור<sup style="color: gray;">5</sup>, שבא על העלם דבר מהבית דין<sup style="color: gray;">6</sup>, כמו שכתוב בפרשה: ואם כל עדת ישראל ישגו ונעלם דבר מעיני הקהל ועשו אחת מכל מצות ה' אשר לא תעשינה ואשמו ונודעה החטאת אשר חטאו עליה והקריבו הקהל פר בן בקר לחטאת<sup style="color: gray;">7</sup>. פעמים שפר זה נקרא פר הבא על כל המצות<sup style="color: gray;">8</sup>.
אף על פי שלא עשו הבית דין בעצמן מעשה, מביאים פר, שאין משגיחין על עשיית בית דין כלל בין עשו בין לא עשו אלא על הוראתן בלבד<sup style="color: gray;">9</sup>.
הבאת הפר היא מצות עשה<sup style="color: gray;">10</sup>. יש מהראשונים סוברים שהיא מצות עשה אחת עם המצוה על ב"ד שטעו והורו להיתר בעבודה זרה להביא פר ושעיר<sup style="color: gray;">11</sup>, ויש מהגאונים סובר שהמצוה להביא שעירי ע"ז היא מצוה נפרדת<sup style="color: gray;">12</sup>, אבל המצוה להביא פר בע"ז היא בכלל המצוה עם המצוה להביא פר העלם<sup style="color: gray;">13</sup>
<h4>רוב קהל</h4>
נחלקו תנאים אם צריך שרוב הקהל יעשו על פי הבית דין, כדי להתחייב בפר העלם דבר: רבי מאיר אומר שרק אם עשו כל הקהל או רובן על פי בית דין מביאים פר<sup style="color: gray;">14</sup>; רבי שמעון בן אלעזר אומר משמו אפילו חטאו ששה שבטים והם רובו של קהל או ז' אף על פי שאינו רובו של קהל מביאין פר<sup style="color: gray;">15</sup>; ר' יהודה שאפילו שבט אחד שחטא בהוראת בית דין הגדול מביא פר<sup style="color: gray;">16</sup>, וכן סובר רבי שמעון<sup style="color: gray;">17</sup>.
<h4>מנין הפרים שמביאים</h4>
נחלקו תנאים כמה פרים מביאים, ומי מביא את הפרים: רבי מאיר הסובר שרק אם עשו כל הקהל או רובן על פי בית דין יש חיוב פר העלם דבר<sup style="color: gray;">18</sup>, אומר שמביאים רק פר אחד, ובית דין הגדול מביאים את הפר ולא הצבור<sup style="color: gray;">19</sup>; ר' יהודה, הסובר שגם שבט אחד שחטא מביא פר<sup style="color: gray;">20</sup>, אומר שכל שבט מביא פר, ואם חטאו י"ב שבטים מביאין י"ב פרים, וגם אם חטאו רק חלק מהשבטים בהוראת בית דין הגדול<sup style="color: gray;">21</sup>, מביא כל שבט ושבט פר, שאף אותם שלא חטאו מביאים על ידי החוטאים<sup style="color: gray;">22</sup>, ואפילו שבט אחד שחטא בהוראת ב"ד הגדול מביא כל אחד מהשבטים פר<sup style="color: gray;">23</sup>, ולדעתו הציבור מביאים את הפר ולא הבית דין<sup style="color: gray;">24</sup>; ורבי שמעון סובר שאף שגם שבט אחד שחטא מביא פר<sup style="color: gray;">25</sup>, מכל מקום רק השבטים שחטאו מביאים פר ולא שאר השבטים, ולדעתו הציבור מביאים פר וגם הבית דין מביאים פר בשבילם, ולכן אם הורו ב"ד ועשו ז' שבטים או רובן על פיהן מביאין פר ח' פרים פר לכל שבט ושבט ופר לב"ד, ואם עשו י"ב שבטים על פיהם, מביאים י"ג פרים, פר לכל שבט ושבט ופר לב"ד<sup style="color: gray;">26</sup>, ואפילו שבט אחד שחטא בהוראת בין דין הגדול, מביא פר וגם הבית דין מביאים פר בשבילם<sup style="color: gray;">27</sup>. על הטעמים של כל דעה, ע"ע שגגת הוראה.
הלכה כרבי יהודה ששבט אחד שחטא בהוראת בית דין הגדול מביאים כל השבטים פר<sup style="color: gray;">28</sup>. על פרטי הדינים בזה, ואם צריך שאותו השבט יהיה רוב קהל, ועל גדרי רוב קהל, ועל כל אחד מהצבור שחטאו אם חייבים בקרבן<sup style="color: gray;">29</sup>, ע"ע שגגת הוראה, וע' חוץ לארץ<sup style="color: gray;">30</sup>.
שבט אחד שחטא בהוראת בית דינו, נחלקו תנאים אם מביאים פר: רבי יהודה אומר שאותו השבט מביא פר ושאר השבטים אין מביאים<sup style="color: gray;">31</sup>, אף שלדעתו בהוראת בית דין הגדול כל השבטים מביאים<sup style="color: gray;">32</sup>, וחכמים סוברים שאין מביאים פר אלא בהוראת בית דין הגדול.<sup style="color: gray;">33</sup> הלכה כחכמים<sup style="color: gray;">34</sup>.
על הכהנים אם חשובים שבט בפני עצמם או שהם בכלל שבט לוי, ע"ע כהן<sup style="color: gray;">35</sup>.
על אופן ההוראה שחייבים להביא עליה קרבן, ע"ע דבר שהצדוקים מודים בו<sup style="color: gray;">36</sup>, וע' הוראת בית דין<sup style="color: gray;">37</sup>, וע' הלכה למשה מסיני<sup style="color: gray;">38</sup>, וע' שגגת הוראה. על אילו מצות חייבים להביא קרבן אם הורו בהם להיתר, ע"ע שגגת הוראה.
על גדרי הבית דין שחייב להביא קרבן על הוראתו, ע"ע בית דין הגדול<sup style="color: gray;">39</sup>, וע' שגגת הוראה.
על בית דין ששגגו והורו הלכה שחייבים עליה פר העלם דבר, ונודע להם, וחזרו והורו בשגגה, אם הידיעה מחלקת בהם וחייבים שתים, ע"ע ידיעות מחלקות<sup style="color: gray;">40</sup>.
<h4>חטאת פנימית</h4>
פר העלם דבר הוא פר חטאת<sup style="color: gray;">41</sup>. והוא מחטאות הפנימיות*, שדמם טעון הזאה ונתינה בפנים, בהיכל<sup style="color: gray;">42</sup>, ואין בהם זריקה על מזבח החיצון<sup style="color: gray;">43</sup>. על פרטי הדינים של ההזאה עי' להלן<sup style="color: gray;">44</sup>. על דיני חטאות הפנימיות, ע"ע חטאות הפנימיות.
פר העלם דבר הוא מפרים הנשרפים*, שבשרן טעון שריפה בבית-הדשן* מחוץ לירושלים<sup style="color: gray;">45</sup>, ואסור באכילה<sup style="color: gray;">46</sup>, שלא כחטאות-החיצונות* שבשרן נאכל לכהנים<sup style="color: gray;">47</sup>. על דיני פרים הנשרפים, ועל פסול טמא אם נוהג בהם, ע"ע פרים הנשרפים. על פסול לינה אם נוהג בבשר ובאימורים של פרים הנשרפים, ע"ע לינה<sup style="color: gray;">48</sup>. על פסול יוצא אם נוהג בפרים הנשרפים, ע"ע יוצא<sup style="color: gray;">49</sup>.
<h4>חטאת ציבור</h4>
פר העלם דבר הוא חטאת צבור*<sup style="color: gray;">50</sup>, ונקרא: חטאת הקהל<sup style="color: gray;">51</sup>, וכן נקרא פר העלם דבר של צבור<sup style="color: gray;">52</sup>. והוא קרבן צבור<sup style="color: gray;">53</sup>.
לדעת הסוברים שכל שבט ושבט מביא קרבן<sup style="color: gray;">54</sup>, יש ראשונים ואחרונים שכתבו שחשוב חטאת הצבור<sup style="color: gray;">55</sup>; ויש מהאחרונים שכתב שלדעה זו חשוב כעין קרבן יחיד<sup style="color: gray;">56</sup>.
לדעת הסוברים שהצבור מביאים את הקרבן<sup style="color: gray;">57</sup>, חשוב חטאת צבור ממש<sup style="color: gray;">58</sup>, ואף שמי שמתכפר בקרבן הם הבית דין, הציבור מביאים קרבן עבור הבית דין, ולכן חשובים הם הבעלים של הקרבן<sup style="color: gray;">59</sup>. ולדעת הסוברים שהבית דין מביאים את הקרבן<sup style="color: gray;">60</sup>, אינו חשוב חטאת הצבור גמורה אלא דינו כחטאת השותפים<sup style="color: gray;">61</sup>. על ההבדל בין חטאת ציבור לחטאת השותפים, ועל דין חטאות המתות* אם נוהג בהם, ע"ע חטאות המתות: בחטאות הצבור והשותפים<sup style="color: gray;">62</sup>.
ויש מהראשונים שכתב שפר העלם אינו קרבן ציבור גמור אלא הוא קרבן ציבור כעין קרבן יחיד כיון שאין קבוע לו זמן ואינו דוחה שבת וטומאה<sup style="color: gray;">63</sup>. ויש מהאחרונים שכתב בדעת הסוברים - וכן הלכה<sup style="color: gray;">64</sup> – שאין מביאים פר העלם מתרומת הלשכה אלא מגבים לו בתחילה<sup style="color: gray;">65</sup>, שאינו חשוב קרבן צבור גמור<sup style="color: gray;">66</sup>. ויש מהאחרונים שכתב בדעת ראשונים שאף לדעה זו חשוב קרבן צבור<sup style="color: gray;">67</sup>. ויש מהאחרונים שכתב בדעת תנאים שחשוב קרבן יחיד ולכן אינו דוחה שבת וטומאה<sup style="color: gray;">68</sup>. ויש מהאחרונים שכתב שכתב שכל קרבן שגם היחידים מביאים אותו חשוב קרבן יחיד, ולכן פר העלם חשוב קרבן יחיד, כיון שגם יחידים מביאין קרבן על שגגת עבירה זו אף שהוא מין בהמה אחרת<sup style="color: gray;">69</sup>
על דיני חטאות הציבור ע"ע חטאות הצבור, וע' קרבנות צבור.
על פר העלם אם טעון סמיכה לדעת הסוברים שהוא קרבן צבור<sup style="color: gray;">70</sup>, או שדינו כשאר קרבנות צבור שאינם טעונים סמיכה<sup style="color: gray;">71</sup>, עי' להלן<sup style="color: gray;">72</sup>.
על פר חטאת שהביאו בחינוך הלויים לעבודה, שיש סוברים שהוא כפר העלם דבר של צבור, ע"ע לוי<sup style="color: gray;">73</sup>.
על פר העלם דבר אם קרב בבמה גדולה, ע"ע במה<sup style="color: gray;">74</sup>.
בברייתא אמרו: תנא דבי רבי ישמעאל מפני מה נאמרו יותרת ושתי כליות בפר כהן משיח ולא נאמרו בפר העלם דבר של צבור<sup style="color: gray;">75</sup>, משל למלך בשר ודם שזעם על אוהבו - היינו ציבור<sup style="color: gray;">76</sup> - ומיעט בסרחונו מפני חיבתו, ולכן קיצר בדברים<sup style="color: gray;">77</sup>. ועוד אמרו: תנא דבי רבי ישמעאל מפני מה נאמרה פרוכת הקדש בפר כהן משיח ולא נאמר בפר העלם דבר של צבור - שבפר כהן משיח כתוב את פני פרכת הקדש<sup style="color: gray;">78</sup> ובפר העדה כתוב את פני הפרכת<sup style="color: gray;">79</sup> - משל למלך בשר ודם שסרחה עליו מדינה אם מיעוטה סרחה פמליא שלו – היינו חבורת עצתו אשר דברי סתרו אליהם<sup style="color: gray;">80</sup> - מתקיימת, אם רובה סרחה אין פמליא שלו מתקיימת<sup style="color: gray;">81</sup>, שהוא מסולק מחיבתם ומכניסתם במקצת ואין לבו גס בהן כבראשונה<sup style="color: gray;">82</sup>, וכן כשחטא כהן משיח עדיין שם קדושת המקום על המקדש, משחטאו כולם, חס ושלום, נסתלקה הקדושה<sup style="color: gray;">83</sup>.
<h3><b>הקרבתו</b></h3>
<h4>דיני חטאת</h4>
פר העלם דבר הוא חטאת<sup style="color: gray;">84</sup>, ובכל דיני ההקרבה דינו כחטאת<sup style="color: gray;">85</sup>, ומכל מקום יש בו כמה הלכות מיוחדות שנאמרו בחטאות הפנמיות* כמו שיתבאר להלן<sup style="color: gray;">86</sup>. ויש הלכות שנאמרו רק בפר העלם כמו שיתבאר להלן<sup style="color: gray;">87</sup>. על דיני חטאת ע"ע חטאת. על המשמר המקריב פר העלם בזמן שמצויים כמה משמרות במקדש כגון ברגלים, ע"ע משמרות כהונה<sup style="color: gray;">88</sup>.
פר העלם דבר אין מקריבים אותו בטומאה, כיון שאין זמנו קבוע, וכל קרבן שאין זמנו קבוע אינו דוחה את הטומאה אף שהוא קרבן צבור<sup style="color: gray;">89</sup>, וכן אינו דוחה את השבת מטעם זה<sup style="color: gray;">90</sup>.
פר העלם דבר אינו טעון נסכים, ככל חטאות הציבור שאינן טעונות נסכים<sup style="color: gray;">91</sup>.
פר העלם מביאים אותו לפני אהל מועד, שכתוב: והביאו אתו לפני אהל מועד<sup style="color: gray;">92</sup>. ודרשו: א"ר יצחק משל לאוהבו של מלך שכבדו בדורון ובקלוסין נאה אמר המלך הניחו אותו על פתח פלטין כל שיצא ונכנס יהא רואה אותו, כך והביא את הפר אל פתח אהל מועד<sup style="color: gray;">93</sup>.
פר העלם דבר טעון סמיכה* על ידי זקני בית דין הגדול<sup style="color: gray;">94</sup> - ואינו כשאר חטאות הציבור שאינם טעונים סמיכה<sup style="color: gray;">95</sup> - שנאמר: וסמכו זקני העדה<sup style="color: gray;">96</sup>, ודרשו: המיוחדים שבעדה<sup style="color: gray;">97</sup>, דהיינו סנהדרי גדולה<sup style="color: gray;">98</sup>. וצריך שיסמוך כל אחד מהזקנים בשתי ידיו, שנאמר: את ידיהם<sup style="color: gray;">99</sup> - בב' ידים של כל אחד ואחד<sup style="color: gray;">100</sup>. אם לא סמך הקרבן כשר, שנאמר: וכפר עלהם הכהן ונסלח להם<sup style="color: gray;">101</sup>, ודרשו: וכפר עלהם - אף על פי שלא סמכו<sup style="color: gray;">102</sup>. על מנין הזקנים שסומכים על הפר, ע"ע בית דין הגדול<sup style="color: gray;">103</sup>.
פר העלם דבר טעון וידוי<sup style="color: gray;">104</sup>, שמתודים עליו חטא שהביאוהו עליו<sup style="color: gray;">105</sup>, ככל קרבנות חטאת שמתודה עליהם<sup style="color: gray;">106</sup>. וידוי זה אינו אלא ביום, וכל היום כשר לוידוי זה<sup style="color: gray;">107</sup>, ומכל מקום מצוה להקדימו, שזריזין מקדימין למצות*<sup style="color: gray;">108</sup>. על פרטי הדינים של הוידוי, ע"ע ודוי: בקרבנות<sup style="color: gray;">109</sup>.
פר העלם דבר שחיטתו וקבלת דמו בצפון כשאר חטאות<sup style="color: gray;">110</sup>, שנאמר: ושחט את הפר לפני ה'<sup style="color: gray;">111</sup>, היינו בצפון<sup style="color: gray;">112</sup>. וקבלה בכלי למדים ממה שאמור בסוף הענין: ועשה לפר כאשר עשה לפר החטאת<sup style="color: gray;">113</sup>, היינו לפר כהן משיח שכתוב בו קבלה<sup style="color: gray;">114</sup>.
בפר העלם דבר יש דין הולכה, כשמוליך את הדם למזבח הפנימי שבהיכל ולפרוכת<sup style="color: gray;">115</sup>, שנאמר: והביא הכהן המשיח מדם הפר אל אהל מועד<sup style="color: gray;">116</sup>.
על פסול שלא לשמה אם נוהג בפר העלם, ע"ע מחשבה בקדשים<sup style="color: gray;">117</sup>.
על מחשבת חוץ לזמנו בפר העלם דבר, ע"ע פגול, וע' הולכה<sup style="color: gray;">118</sup>.
על מחשבת חוץ למקומו בפר העלם דבר, ע"ע פגול.
על מחשבת פסול בהולכה אם פוסלת בפר העלם, ע"ע הולכה<sup style="color: gray;">119</sup>.
על מחשבת שנוי בעלים אם פוסלת בפר העלם דבר, ע"ע מחשבה בקדשים<sup style="color: gray;">120</sup>
<h4>ההזאות</h4>
פר העלם דמו טעון שבע הזאות – היינו שמזה באצבעו בכח מרחוק<sup style="color: gray;">121</sup> - על הפרוכת המבדלת בין הקודש ובין קודש הקדשים<sup style="color: gray;">122</sup>, שנאמר בו: והזה שבע פעמים לפני ה' את פני הפרכת<sup style="color: gray;">123</sup>. שבע ההזאות צריכות מנין, שימנה כל אחת מהם, ומכל מקום אין צריך למנות אחת ושבע כדרך שמונה בהזאות של פר ושעיר ביום הכיפורים<sup style="color: gray;">124</sup>. על פרטי הדינים של ההזאה, ע"ע הזאה<sup style="color: gray;">125</sup>.
ההזאות צריכות להיות על הפרוכת בין שני בדי הארון<sup style="color: gray;">126</sup>. על פרטי הדינים של מקום ההזאה ואופן ההזאה, ועל ההזאות אם צריכות ליגע בפרוכת, ועל מקום עמידת הכהן בשעת ההזאות של הפרוכת ומזבח הזהב, ע"ע הזאה<sup style="color: gray;">127</sup>.
אחר ההזאות נותן מן הדם ארבע מתנות על ארבע קרנות מזבח הזהב שבהיכל, שנאמר: ומן הדם יתן על קרנת המזבח אשר לפני ה' אשר באהל מועד<sup style="color: gray;">128</sup>. מתנות אלו אין דינם בהזאה אלא בנתינה<sup style="color: gray;">129</sup>, היינו שנותן באצבע, טיפין טיפין, בנחת ומקרוב<sup style="color: gray;">130</sup>. על פרטי הדינים של המתנות, ע"ע מתן דמים.
כל ההזאות שעל הפרוכת ועל מזבח הזהב, מעכבות זו את זו, שאם חיסר אחת מהם לא יצא<sup style="color: gray;">131</sup>.
יש מהאחרונים שכתב שאם הקדים הזאות שעל מזבח הזהב להזאות שעל הפרוכת לא יצא, שלמדים מהכתוב: ועשה לפר כאשר עשה לפר החטאת<sup style="color: gray;">132</sup>, שכל הכתוב בפרשה מעכב<sup style="color: gray;">133</sup>.
מזבח הזהב שלא נתחנך על ידי שהקטירו עליו קטורת הסמים<sup style="color: gray;">134</sup>, אי אפשר להזות עליו ההזאות של פר העלם דבר<sup style="color: gray;">135</sup>.
על דם פר העלם דבר שהכניסו לקדש הקדשים, אם נפסל הקרבן, ע"ע דם חטאת<sup style="color: gray;">136</sup>.
על חיוב הפרישה מההיכל ומבין האולם והמזבח בשעת מתן דמים של פר העלם, ע"ע בין האולם ולמזבח<sup style="color: gray;">137</sup>.
<h4>שפיכת שיריים</h4>
אחר שנתן מהדם על קרנות המזבח הפנימי, שופך את שיירי הדם ליסוד המזבח החיצון, שנאמר: ואת כל הדם ישפך אל יסוד מזבח העלה אשר פתח אהל מועד<sup style="color: gray;">138</sup>. ונחלקו תנאים באיזה מקום שופך: ר' ישמעאל אומר על יסוד מערבי, ר' שמעון בן יוחאי אומר על יסוד דרומי<sup style="color: gray;">139</sup>. הלכה ששופך על יסוד מערבי<sup style="color: gray;">140</sup>. אם לא שפך שיירי הדם הקרבן כשר, שנאמר: וכפר עלהם הכהן ונסלח להם<sup style="color: gray;">141</sup>, ודרשו: וכפר עלהם - אף על פי שלא נתן שיירי הדם<sup style="color: gray;">142</sup>. על פרטי הדינים של שפיכת השיריים, ע"ע שפיכת שירים.
<h4>הקטרת אימורים</h4>
פר העלם דבר טעון הקטרת אימורים – היינו החלבים, ויותרת ושתי הכליות<sup style="color: gray;">143</sup> - על המזבח החיצון, שנאמר: ואת כל חלבו ירים ממנו והקטיר המזבחה<sup style="color: gray;">144</sup>, ונאמר בו: ועשה לפר כאשר עשה לפר החטאת<sup style="color: gray;">145</sup>, היינו לפר כהן משיח, שבו נאמר: והקטירם הכהן על מזבח העלה<sup style="color: gray;">146</sup>, היינו מזבח החיצון<sup style="color: gray;">147</sup>. גם יותרת ושתי כליות, אף שלא נתפרשו בפר העלם למדים מפר כהן משיח שכתוב בו: ואת שתי הכלית וכו' ואת היתרת על הכבד על הכליות יסירנה<sup style="color: gray;">148</sup>, ובפר העלם ועשה לפר כאשר עשה לפר החטאת<sup style="color: gray;">149</sup>, ללמד על יותרת ושתי כליות שצריך להקטירם גם בפר העלם<sup style="color: gray;">150</sup>.
צריך להסיר את האימורים מהפר בעודו שלם קודם שינתח אותו, שכתוב: ואת כל חלבו ירים ממנו<sup style="color: gray;">151</sup>, ודרשו: ממנו – מן המחובר, שלא ינתח בשר קודם שיטול אימורים<sup style="color: gray;">152</sup>, שממנו בעודו שלם משמע<sup style="color: gray;">153</sup>.
על פרטי הדינים של ההקטרה, ע"ע אמורים: הקטרתם<sup style="color: gray;">154</sup>, וע' הקטרה (אמורים ומנחות).
<h4>הוצאתו ושריפתו</h4>
את בשר הפר מוציאים מחוץ לירושלים ושורפים אותו שם, שנאמר: והוציא את הפר אל מחוץ למחנה ושרף אתו<sup style="color: gray;">155</sup>. ושורפים אותו בבית הדשן שהיה שם<sup style="color: gray;">156</sup>. על פרטי הדינים של ההוצאה והשריפה, ועל איסור אכילתו, ועל טומאת העוסקים בהוצאתו ובשריפתו, ע"ע טמאת מקדש וקדשיו<sup style="color: gray;">157</sup>, וע' פרים הנשרפים.
פר העלם אינו טעון הפשט כלל, ואינו מנתח אותו קודם שיוצאנו, שצריך להוציאו שלם, ואחר שיוציאנו לפני השריפה מנחת אותו<sup style="color: gray;">158</sup>. על פרטי הדינים של ההפשט והניתוח, ע"ע הפשט ונתוח<sup style="color: gray;">159</sup>.
פר העלם דבר, נחלקו תנאים אם בא מתרומת הלשכה כשאר קרבנות הציבור או שגובים מעות מכל אחד ואחד כשמביאים אותם, על הדעות וטעמי כל דעה, ע"ע חטאות הצבור*<sup style="color: gray;">160</sup>. הלכה שגובים מכל אחד ואחד<sup style="color: gray;">161</sup>
<h4>עבודתו בכהן גדול</h4>
פר העלם דבר, עבודות הדם שבו, היינו קבלה הולכה והזאה<sup style="color: gray;">162</sup>, יש ראשונים סוברים שאינן כשרות אלא בכהן גדול, שנאמר בפר העלם: והביא הכהן המשיח מדם הפר אל אהל מועד<sup style="color: gray;">163</sup>. ויש אחרונים שכתבו בדעת ראשונים שכשרות בכהן הדיוט אף לכתחילה<sup style="color: gray;">164</sup>, שמרבים מ-ה' של הכהן המשיח<sup style="color: gray;">165</sup> שכשרה אף בכהן הדיוט<sup style="color: gray;">166</sup>. ויש אחרונים שכתבו בדעת ראשונים, שלכתחילה טעונות כהן גדול כיון שכתוב הכהן המשיח<sup style="color: gray;">167</sup>, ובדיעבד כשרות בכהן הדיוט, שלמדים מהרבוי של ה-ה' להכשיר בדיעבד<sup style="color: gray;">168</sup>.
הולכת אברים לכבש, יש מהאחרונים שכתב שלכל הדעות כשרה בכהן הדיוט אף לכתחילה<sup style="color: gray;">169</sup>.
על עבודות הדם, לדעת הסוברים שטעונות כהן גדול<sup style="color: gray;">170</sup>, אם גם מרובה בגדים כשר או שצריך כהן משוח בשמן המשחה דוקא, ע"ע כהן גדול<sup style="color: gray;">171</sup>. לדעת הסוברים שצריך כהן משוח לכתחילה, במקום שאין כהן משוח, אם יכול כהן הדיוט לעשותם לכתחילה או שכהן מרובה מגדים קודם לו, ע"ע הזאה<sup style="color: gray;">172</sup>.
<h4>קדימותו לקרבנות אחרים</h4>
פר העלם ופר כהן משיח שעומדים שניהם ליקרב, פר כהן משוח קודם לפר העלם בכל מעשיו<sup style="color: gray;">173</sup>. ולמדו מהכתוב בפר העלם: ושרף אותו כאשר שרף את הפר הראשון<sup style="color: gray;">174</sup> היינו פר כהן משיח, ולמה הוצרך לכתוב פסוק זה הרי כבר נאמר: ועשה לפר כאשר עשה לפר החטאת<sup style="color: gray;">175</sup>, אלא ללמד על פר כהן משיח שיהא ראשון קודם לפר העדה בכל מעשיו<sup style="color: gray;">176</sup>. ויש שלמדו שהואיל ומשיח מכפר ועדה מתכפרת דין הוא שיקדים המכפר למתכפר, וכן הוא אומר וכפר בעדו ובעד ביתו ובעד כל קהל ישראל<sup style="color: gray;">177</sup>, קודם בעדו, ואחר כך בעד ביתו ובעד כל קהל ישראל<sup style="color: gray;">178</sup>. ויש שלמדו מהכתוב בפר העלם: ואם כל עדת ישראל ישגו<sup style="color: gray;">179</sup>, הרי זה מוסיף על ענין ראשון, שפרשה הקודמת אמורה בפר בהן משיח, ונתחברה לו פרשת פר העדה בויו - "ואם" - להורות שטפל הוא לענין ראשון, שאם יזדמנו שניהם יחד להקריב, שזה יבוא כתוספת לפר כהן משיח, ופר המשיח יקרב ראשונה וזה אחריו, כמו שהתוספת באה אחרי העיקר<sup style="color: gray;">180</sup>.
פר העלם דבר של צבור קודם לפר של עבודת כוכבים, כיון שהוא חטאת, ופר של עבודת כוכבים הוא עולה, וכל החטאות קודמות לעולות<sup style="color: gray;">181</sup>, וכן קודם פר העלם לשעירי עבודת כוכבים<sup style="color: gray;">182</sup>, שנאמר ושרף אותו כאשר שרף את הפר הראשון, ודרשו: פר ראשון, ואין שעירי ע"ז ראשונים<sup style="color: gray;">183</sup>, שמלת הפר יתרה, שהיה לו לומר כאשר שרף את הראשון, ללמד שהפר שהוא פר חטאת יהיה ראשון וקודם לשעירים<sup style="color: gray;">184</sup>. או שהפר כתוב ראשון וקודם לשעירי ע"ז, שפר העלם דבר בפרשת ויקרא ופר ושעיר של ע"ז בפרשת שלח, ולכן הוא קודם להם בהקרבה<sup style="color: gray;">185</sup>. וכן פר העלם קודם לשאר קרבנות יחיד<sup style="color: gray;">186</sup>.
<h2>פר יום הכפורים</h2>
<b>הגדרת הערך -</b> פר חטאת שמקריב הכהן הגדול ביום הכפורים.
<h4>שמו ומהותו</h4>
<h3>שמו מהותו</h3>
פר יום הכיפורים הוא פר חטאת שמקריב הכהן הגדול ביום הכיפורים כדי לכפר עליו ועל שאר הכהנים, שנאמר: בזאת יבא אהרן אל הקדש בפר בן בקר לחטאת וגו', והקריב אהרן את פר החטאת אשר לו וכפר בעדו ובעד ביתו<sup style="color: gray;">1</sup>, וביתו היינו שאר הכהנים<sup style="color: gray;">2</sup>. על ידי הקרבת הפר יכול הכהן לבא אל קדש הקדשים, שנאמר: בזאת יבא אהרן וגו'<sup style="color: gray;">3</sup>, והוא חלק מסדר עבודת יום הכפורים<sup style="color: gray;">4</sup>. בתלמוד ובראשונים פעמים נקרא: פרו של כהן גדול<sup style="color: gray;">5</sup>, או פר כהן גדול<sup style="color: gray;">6</sup>, ובראשונים פעמים נקרא: פרו של אהרון<sup style="color: gray;">7</sup>.
<h4>המצוה להביאו</h4>
יש מהראשונים והגאונים סוברים שהבאת הפר היא מצות עשה בפני עצמה<sup style="color: gray;">8</sup>, ויש סוברים שהיא בכלל המצות עשה לעשות את כל סדר עבודת יום הכיפורים, ואין על הבאת הפר מצוה מיוחדת בפני עצמה<sup style="color: gray;">9</sup>.
על הוידוי שמתודה הכהן הגדול בשעה שמביא את הפר<sup style="color: gray;">10</sup>, אם הוא מצות עשה בפני עצמה, ע"ע ודוי<sup style="color: gray;">11</sup>.
<h4>בבית שני</h4>
גם בבית שני שלא היה ארון וכפורת, היה הכהן הגדול נכנס אל קודש הקדשים בפר, ודרשו: בזאת יבוא אהרן אל הקודש<sup style="color: gray;">12</sup>, שהוא יתר, שהיה לו לכתוב: בזאת יבא אהרן בפר, וממילא משמע שהביאה היא אל הקדש, שכתוב למעלה ואל יבא בכל עת אל הקדש<sup style="color: gray;">13</sup>, אלא בא ללמד שלא נאמר כיון שכתוב: אל פני הכפרת אשר על הארן<sup style="color: gray;">14</sup>, שאינו יבא בפר אלא בקודש שיש בו ארון וכפורת, ובא לעשות קדש שאין בו ארון וכפורת כקודש שיש בו ארון וכפורת, שהמקום גורם ולא הארון<sup style="color: gray;">15</sup>.
כהן גדול מרובה בגדים<sup style="color: gray;">16</sup>, מביא פר יום הכיפורים כמו כהן המשוח בשמן המשחה<sup style="color: gray;">17</sup>, ואף שבתורה נאמר "אהרן" שהיה משוח, אינו מעכב ואף מרובה בגדים כשר<sup style="color: gray;">18</sup>.
על אהרן הכהן שיש סוברים שאף בשאר ימות השנה יכול להיכנס בפר ובסדר העבודה, ע"ע עבודת יום הכפורים.
<h4>חטאת פנימית</h4>
פר יום הכיפורים פר חטאת*<sup style="color: gray;">19</sup>. חטאת זו היא זכר, ובאה מן הבקר<sup style="color: gray;">20</sup> - אף לדעת הסוברים שהוא חטאת יחיד<sup style="color: gray;">21</sup>, וכל חטאת יחיד היא נקבה<sup style="color: gray;">22</sup>, ואינה באה מן הבקר<sup style="color: gray;">23</sup> - שכתוב בו: בפר בן בקר לחטאת<sup style="color: gray;">24</sup>, ופר הוא זכר<sup style="color: gray;">25</sup>. על מהות קרבן חטאת והלכותיו, ע"ע חטאת.
על גילו של הפר, ע"ע פר<sup style="color: gray;">26</sup>.
על פר יום הכיפורים שעברו שנותיו, אם יש בו דין חטאת שעברה שנתה לענין שתמות או תרעה<sup style="color: gray;">27</sup>, ע"ע חטאות המתות<sup style="color: gray;">28</sup>.
חטאת זו היא מחטאות הפנימיות*, שדמם טעון הזאה ונתינה בפנים, בהיכל<sup style="color: gray;">29</sup>, ובפר יום הכיפורים מזה גם לפני ולפנים בקודש הקדשים<sup style="color: gray;">30</sup>, ואין בהם זריקה על מזבח החיצון<sup style="color: gray;">31</sup>. על פרטי הדינים של ההזאה, ע"ע הזאה<sup style="color: gray;">32</sup>, ועי' להלן: סדר עבודותיו<sup style="color: gray;">33</sup>. על מהותם והלכותיהם של חטאות הפנימיות, ע"ע חטאות הפנימיות, וע' פרים הנשרפים.
פר כהן משיח הוא מפרים הנשרפים*<sup style="color: gray;">34</sup> - או חטאות הנשרפות<sup style="color: gray;">35</sup> - שבשרן טעון שריפה בבית-הדשן* מחוץ לירושלים<sup style="color: gray;">36</sup>, ואסור באכילה<sup style="color: gray;">37</sup>, שלא כחטאות-החיצונות* שבשרן נאכל לכהנים<sup style="color: gray;">38</sup>. ומכל מקום ישנם הבדלים בין פר יום הכיפורים לשאר פרים הנשרפים או חטאות הפנימיות, כגון בהזאת הדם לפני ולפנים<sup style="color: gray;">39</sup>, ובעירוב דם הפר והשעיר<sup style="color: gray;">40</sup>, ובמנין ההזאות שעל הפרוכת<sup style="color: gray;">41</sup>, ועוד<sup style="color: gray;">42</sup>.
על מהותם והלכותיהם של פרים הנשרפים, ועל פסול טמא אם נוהג בהם, ע"ע פרים הנשרפים. על פסול לינה אם נוהג בבשר ובאימורים של פרים הנשרפים, ע"ע לינה<sup style="color: gray;">43</sup>. על פסול יוצא אם נוהג בפרים הנשרפים, ע"ע יוצא<sup style="color: gray;">44</sup>.
<h4>חטאת יחיד או ציבור</h4>
פר יום הכיפורים, נחלקו אמוראים בדעת תנאים אם חשוב חטאת יחיד:
רבי אלעזר הסתפק בדעת רבי מאיר הסובר שהפר חשוב קרבן יחיד<sup style="color: gray;">45</sup>, אם חשוב קרבן יחיד גמור כיון שכהן גדול קונה אותו משלו, ומה שאחיו הכהנין מתכפרים בו<sup style="color: gray;">46</sup>, אינה כפרה גמורה ("בקביעותא") אלא כפרה צפה ("בקופיא"), ולכן עושה תמורה* כדין קרבן יחיד<sup style="color: gray;">47</sup>, או שאחיו הכהנים מתכפרים בו כפרה גמורה, וחשוב קרבן השותפין, ואינו עושה תמורה כדין קרבן השותפין<sup style="color: gray;">48</sup>. ופרשו ראשונים שלצד זה שאינו עושה תמורה, מה שהפר חשוב קרבן השותפין אף שבא משלו, הוא מפני שהמקום הפקיר ממונו בו לכל אחיו הכהנים, שאילו לא היה להן בו שותפות לא היו מתכפרין בו<sup style="color: gray;">49</sup>. ומהאחרונים יש שפירש שגם לצד שאינו עושה תמורה חשוב קרבן יחיד גמור, ורק לענין תמורה כיון ששאר הכהנים מתכפרים בו כפרה גמורה אינו עושה תמורה<sup style="color: gray;">50</sup>, והקרבן אינו קנוי לכהנים אלא לענין כפרה ולא קנין גמור<sup style="color: gray;">51</sup>.
רבא סובר שהפר חשוב קרבן השותפים, ואינו חשוב קרבן ציבור גמור<sup style="color: gray;">52</sup>, ומכל מקום אינו עושה תמורה כיון שחשוב חטאת השותפין<sup style="color: gray;">53</sup>. ולדעתו זו שאמרו רבי אלעזר ורבי שמעון על פר יום הכיפורים שאבד והפריש אחר תחתיו שלא ימות אלא ירעה ויפלו דמיו לנדבה שאין חטאת ציבור מתה<sup style="color: gray;">54</sup>, יש לומר שאין חטאת השותפים מתה<sup style="color: gray;">55</sup>. לדעה זו, יש ראשונים סוברים שאף לדעת האומרים טומאה הותרה בציבור ואין מחזרים לעשות בטהרה<sup style="color: gray;">56</sup>, בפר לא הותרה הטומאה כיון שאינו חשוב קרבן ציבור, ויש לחזר לעשותו בטהרה אם אפשר<sup style="color: gray;">57</sup>. ויש סוברים שאף לדעה זו כיון שכל קרבנות היום שהם קרבנות ציבור תלויים בפר, ואם לא יקריב את הפר לא יוכל להקריב שאר קרבנות ציבור, אומרים בו טומאה הותרה, ואין צריך לחזר לעשותו בטהרה<sup style="color: gray;">58</sup>, או שכיון שמכפר גם על שאר הכהנים, לענין טומאה חשוב קרבן ציבור<sup style="color: gray;">59</sup>.
ויש ראשונים ואחרונים שכתבו בדעת אמוראים הסוברים בדעת תנאים שחשוב קרבן ציבור ממש משום שמכפר על כל הכהנים<sup style="color: gray;">60</sup>, והכהנים נקראים קהל בפני עצמם<sup style="color: gray;">61</sup>, או שאף שאינם נקראים קהל, חשובים עם בפני עצמם ושקולים כציבור<sup style="color: gray;">62</sup>. אף לדעה זו אינו עושה תמורה כדין חטאת ציבור<sup style="color: gray;">63</sup>. לדעות אלו, זו שאמרו רבי אלעזר ורבי שמעון על פר יום הכיפורים שאבד והפריש אחר תחתיו שלא ימות אלא ירעה ויפלו דמיו לנדבה שאין חטאת ציבור מתה<sup style="color: gray;">64</sup>, הכוונה חטאת ציבור ממש<sup style="color: gray;">65</sup>. לסברא זו, ולדעת הסוברים טומאה הותרה בציבור ואין מחזרים לעשות בטהרה<sup style="color: gray;">66</sup>, גם בפר אין מחזרים לעשותו בטהרה<sup style="color: gray;">67</sup>. ויש ראשונים ואחרונים בדעתם, הסוברים שלמסקנא לכל הדעות אינו חשוב קרבן ציבור<sup style="color: gray;">68</sup>, ומה שאמרו שחשוב קרבן ציבור הוא לאו דווקא, ואינו אלא קרבן השותפין<sup style="color: gray;">69</sup>.
ופסקו ראשונים שפר יום הכיפורים נקרא חטאת יחיד, ואינו חטאת ציבור<sup style="color: gray;">70</sup>, ומכל מקום חשוב קרבן השותפין, ושאר הכהנים מתכפרים בו כפרה גמורה<sup style="color: gray;">71</sup>, ואינו עושה תמורה<sup style="color: gray;">72</sup>. ויש שנראה מדבריהם שחשוב חטאת ציבור<sup style="color: gray;">73</sup>.
אף לסוברים שהפר חשוב קרבן יחיד, דומה הוא לקרבן ציבור, שדוחה את השבת ואת הטומאה כקרבן ציבור, כיון שקבוע לו זמן, וכל קרבן שקבוע לו זמן דוחה את השבת ואת הטומאה<sup style="color: gray;">74</sup>. ולסוברים שפר יום הכיפורים נקרא קרבן צבור כיון שמתכפרים בו שאר הכהנים<sup style="color: gray;">75</sup>, יש סוברים שמסיבה זו דוחה שבת וטומאה<sup style="color: gray;">76</sup>.
על כהן גדול שמת קודם שישחוט את הפר, או קודם שיזה מדמו, אם חשוב חטאת שמתו בעליה, עי' להלן: הבאתו משל כהן גדול<sup style="color: gray;">77</sup>, ולהלן: עבודת הפר<sup style="color: gray;">78</sup>.
על פר יום הכיפורים שמתו מקצת בעליו, כגון שמת אחד משאר הכהנים – לדעת הסוברים שחשוב כחטאת השותפים<sup style="color: gray;">79</sup> –, אם ימות כדין חטאת שמתו בעליה או שיראה עד שיסתאב שאין חטאת הרבים מתה, ע"ע חטאות המתות<sup style="color: gray;">80</sup>.
על חטאת שמתו בעליה שמתה, אם יש בה הבדל בין ציבור לשותפין, ע"ע חטאת המתות<sup style="color: gray;">81</sup>.
על פר יום הכפורים שאבד והפריש אחר תחתיו ואחר כך נמצא הראשון, אם הראשון ימות כדין חטאת שכפרו בעליה באחר, או שירעה עד שיסתאב שאין חטאת הרבים מתה, ע"ע חטאות המתות<sup style="color: gray;">82</sup>, וע' חיישינן לתקלה<sup style="color: gray;">83</sup>.
על פר יום הכיפורים ששחטו לשם הכהנים אם פסול משום שנוי בעלים, עי' להלן: סדר עבודותיו<sup style="color: gray;">84</sup>.
על הקרבת הפר בטומאה, אם אומרים בו טומאה דחויה או הותרה לסוברים שחשוב קרבן ציבור ולסוברים שחשוב קרבן יחיד, עי' להלן: סדר עבודותיו<sup style="color: gray;">85</sup>.
<h4>המתכפרים בפר</h4>
<h3>כפרתו</h3>
הפר אינו מכפר רק על הכהן הגדול עצמו אלא אף על ביתו – היינו אשתו<sup style="color: gray;">86</sup>, ויש סוברים גם בניו<sup style="color: gray;">87</sup> –, ועל שאר הכהנים<sup style="color: gray;">88</sup>, ודרשו: ועל הכהנים וגו' יכפר<sup style="color: gray;">89</sup>, מלמד שאף לכהנים יש כפרה, ובמה הם מתכפרים בפרו של אהרן<sup style="color: gray;">90</sup>. ואף שכתוב בו: וכפר בעדו ובעד ביתו<sup style="color: gray;">91</sup>, משמע ביתו דוקא ולא שאר כהנים<sup style="color: gray;">92</sup>, מצאנו שכל הכהנים קרויים ביתו, שנאמר: בית אהרן ברכו את ה'<sup style="color: gray;">93</sup>, הרי כל הכהנים קרויין ביתו והרי הם בכלל ובעד ביתו<sup style="color: gray;">94</sup>.
כתבו אחרונים, שבנות כהנים אינם מתכפרות בפר אלא בשעיר כשאר ישראל, ורק זכרי כהונה מתכפרים בפר, ואשתו של כהן גדול מתכפרת בפר אפילו אינה בת כהן<sup style="color: gray;">95</sup>.
הכהן הגדול צריך שיהיה נשוי, כדי שיתקיים בו וכפר בעדו ובעד ביתו<sup style="color: gray;">96</sup>. על פרטי הלכה זו, ואם התקינו לו אשה נוספת שמא תמות אשתו, ע"ע עבודת יום הכפורים.
הלויים אינם מתכפרים בפרו של אהרן אלא בשעיר הנעשה בפנים<sup style="color: gray;">97</sup>.
<h4>טומאת מקדש וקדשיו</h4>
פרו של אהרן בא לכפר על טומאת-מקדש-וקדשיו<sup style="color: gray;">98</sup>. ונחלקו תנאים אם מכפר גם על שאר עבירות: ר' שמעון אומר שדם הפר מכפר על הכהנים מה ששעיר הפנימי מכפר על ישראל, היינו על טומאת מקדש וקדשיו שיש בה ידיעה בתחילה ואין בה ידיעה בסוף<sup style="color: gray;">99</sup>, ובא לתלות להגן מן הייסורין עד שיתוודע לו שחטא ויביא קרבן<sup style="color: gray;">100</sup>, וכן מכפר על זדון טומאת מקדש וקדשיו<sup style="color: gray;">101</sup>; ושני הווידוים שמתודה על הפר<sup style="color: gray;">102</sup>, אחד מכפר על הכהנים מה ששעיר החיצון מכפר על ישראל, היינו על טומאת מקדש וקדשיו שאין בה ידיעה בתחילה ויש בה ידיעה בסוף<sup style="color: gray;">103</sup>, ואחד מכפר על הכהנים מה ששעיר המשתלח מכפר על ישראל, היינו על כל שאר עבירות שבתורה<sup style="color: gray;">104</sup>, ולדעת ר"ש אין הבדל בין כפרת הכהן הגדול לשאר הכהנים בפר<sup style="color: gray;">105</sup>.
ר' יהודה אומר שהכהנים בשאר עבירות אינם מתכפרים בפרו של אהרן, אלא בשעיר המשתלח כשאר ישראל<sup style="color: gray;">106</sup>, והפר מכפר על הכהנים רק על טומאת מקדש וקדשיו, היינו על מה ששעיר הפנימי ושעיר החיצון מכפרים על ישראל<sup style="color: gray;">107</sup>, ונחלקו ראשונים בדעתו: יש סוברים שדמו של הפר מכפר על הכהן הגדול ושאר הכהנים מה ששעיר הפנימי מכפר על ישראל<sup style="color: gray;">108</sup>, והוידוי הראשון מכפר על הכהן הגדול – וביתו<sup style="color: gray;">109</sup> – מה ששעיר החיצון מכפר על ישראל<sup style="color: gray;">110</sup>, והוידוי השני מכפר על שאר הכהנים מה ששעיר החיצון מכפר על ישראל<sup style="color: gray;">111</sup>, והטעם שכהן גדול מתכפר ראשון, כדי שיבא זכאי ויכפר על החייב ואל יבא חייב ויכפר על החייב שכך מדת הדין נוהגת<sup style="color: gray;">112</sup>. ויש סוברים שהוידוי הראשון מכפר על כהן גדול וביתו מה שמכפר שעיר הנעשה בפנים ושעיר הנעשה בחוץ על ישראל, והוידוי השני מכפר על שאר הכהנים מה שמכפר שעיר הנעשה בפנים על ישראל, ודם הפר מכפר על הכהנים מה שמכפר שעיר הנעשה בחוץ על ישראל, כדי שיתכפר הכהן הגדול תחילה ויבוא זכאי ויכפר על החייב<sup style="color: gray;">113</sup>.
הלכה כר' יהודה<sup style="color: gray;">114</sup>.
יש מן הראשונים שכתבו, שפר יום הכפורים מכפר על זדון טומאת מקדש וקדשיו אם היה המזיד מן הכהנים<sup style="color: gray;">115</sup>. ופירשו אחרונים בדעתם שרק על המזיד מכפר, ועל השוגג של כהנים מתכפרים בשעיר, כשאר ישראל<sup style="color: gray;">116</sup>. ומהם שכתבו שכהן משיח שונה משאר הכהנים ומתכפר בפר גם על שגגותיו<sup style="color: gray;">117</sup>. ויש אחרונים שכתבו שאף לדעת אותם הראשונים הכהנים מתכפרים בפר כהן משיח אף על השוגג<sup style="color: gray;">118</sup>.
כתבו ראשונים, שכפרת הכהן הגדול אינה נגמרת בוידוי ראשון אלא בשחיטת הפר<sup style="color: gray;">119</sup>, ויש אחרונים שנראה מדבריהם שהכפרה נגמרת בוידוי<sup style="color: gray;">120</sup>.
על בניו של הכהן הגדול אם הם בכלל ביתו ומתודה עליהם בוידוי ראשון - לדעת ר' יהודה<sup style="color: gray;">121</sup> – או שהם בכלל שאר הכהנים ומתודה עליהם בוידוי שני, ע"ע ודוי<sup style="color: gray;">122</sup>.
על טעמי המחלוקת אם מתכפרים הכהנים בשעיר המשתלח, ע"ע שעיר המשתלח.
על פרטי הדינים של הוידוי, ועל נוסח הוידוי, לכל אחת מהדעות, ע"ע וידוי<sup style="color: gray;">123</sup>, ועי' להלן: סדר עבודותיו<sup style="color: gray;">124</sup>.
על דיני הכפרה של טומאת מקדש וקדשיו, ע"ע טמאת מקדש וקדשיו: כפרתה<sup style="color: gray;">125</sup>. על האופנים השונים של מקום הטומאה, ועל כהן שעבד בטומאה או שנגע במזבח בטומאה, ע"ע טמאת מקדש וקדשיו: כפרתה<sup style="color: gray;">126</sup>. על פר יום הכפורים שאכלו בטומאה אם חייב עליו משום טומאת מקדש וקדשיו, עי' שם<sup style="color: gray;">127</sup>.
<h4>גדר כפרת הכהנים ובני ביתו</h4>
כפרת הכהנים – וכן כפרת אשתו ובני ביתו<sup style="color: gray;">128</sup> – הסתפקו בגמרא אם מתכפרים כפרה גמורה "בקביעותא" כמו הכהן הגדול, או שאינם מתכפרים כפרה קבועה אלא כפרתם צפה על גב כפרת כהן גדול כדבר הצף על פני מים "בקופיא", ורק הכהן הגדול מתכפר כפרה גמורה<sup style="color: gray;">129</sup>. ופסקו ראשונים שהכהנים מתכפרים כפרה גמורה בפר<sup style="color: gray;">130</sup>.
ויש מהראשונים שגרס בגמרא "בהיקיפא", ופירש שהספק הוא אם שאר הכהנים נקבעו בזבח מיד בשעת שחיטה, או שאין להם כלום בפר עד שעת הקפת הוידוי וכשמתקבצים ביום הכיפורים להאזין הוידוי באותה שעה מתכפרים<sup style="color: gray;">131</sup>.
<h4>הבאתו משלו</h4>
<h3>הבאתו משל כהן גדול</h3>
את הפר מביא הכהן הגדול משלו, ולא משל ציבור ולא משל אחיו הכהנים<sup style="color: gray;">132</sup>, ודרשו: את פר החטאת אשר לו<sup style="color: gray;">133</sup> - משלו הוא מביא ולא משל ציבור<sup style="color: gray;">134</sup>, שכבר כתוב: בזאת יבא אהרן אל הקדש בפר בן בקר לחטאת וגו'<sup style="color: gray;">135</sup>, ומדוע נאמר שוב: אשר לו, אלא ללמד שבא משלו<sup style="color: gray;">136</sup>.
ועוד דרשו: יכול לא יביא משל ציבור שאין הציבור מתכפרין בו, אבל יביא משל אחיו הכהנים שהרי אחיו הכהנים מתכפרים בו<sup style="color: gray;">137</sup>, לכך נאמר פעם נוספת: אשר לו<sup style="color: gray;">138</sup>, ללמד שלא יביא משל אחיו הכהנים<sup style="color: gray;">139</sup>.
לא הביא הכהן הגדול את הפר משלו, הפר פסול<sup style="color: gray;">140</sup>, ודרשו: יכול לא יביא ואם הביא כשר ת"ל שוב אשר לו<sup style="color: gray;">141</sup> הכתוב שנה עליו לעכב<sup style="color: gray;">142</sup>, ששלשה פעמים כתוב אשר לו בפרשה, והכתוב השלישי בא ללמד שיש עיכוב בדבר<sup style="color: gray;">143</sup>.
יש אחרונים שכתבו שאחר יכול להביא את הפר ובלבד שימסרנו לכהן הגדול יפה יפה שיהיה שלו ולא של המקדיש<sup style="color: gray;">144</sup>, ויש שצדד שאי אפשר לעשות כן, וגם זה נתמעט מהכתוב<sup style="color: gray;">145</sup>.
על פר יום הכיפורים אם מביאו ממעות מעשר שני, ע"ע דבר שבחובה אינו בא אלא מן החולין<sup style="color: gray;">146</sup>.
<h4>זכות שאר הכהנים בפר</h4>
אף על פי שהכהן הגדול מביאו משלו, המקום הפקירו לשאר הכהנים, שאילו לא היה להן בו שותפות לא היו מתכפרין בו<sup style="color: gray;">147</sup>. ונחלקו ראשונים ואחרונים בזכות שיש לכהנים בפר: יש ראשונים ואחרונים שנראה מדבריהם שלצד שהכהנים מתכפרים בפר כפרה מועטת "בקופיא"<sup style="color: gray;">148</sup>, אין הפר קנוי לכהנים קנין גמור בגוף הפר, ואינו קנוי אלא לענין כפרה<sup style="color: gray;">149</sup>, ולצד שהכהנים מתכפרים בפר כפרה גמורה "בקביעותא"<sup style="color: gray;">150</sup>, קנוי להם קנין גמור<sup style="color: gray;">151</sup>. ויש אחרונים שכתבו שגם לסוברים שהכהנים מתכפרים בפר כפרה גמורה, הפר אינו קנוי לכהנים אלא לענין כפרה בלבד<sup style="color: gray;">152</sup>.
<h4>מת הכהן או נפסל</h4>
ארע פסול בכהן גדול קודם שהפריש את הפר, והעמידו אחר תחתיו, כתבו ראשונים שהפר היה בא משל ראשון<sup style="color: gray;">153</sup>, וחשוב שבא משל שני, כיון שיש זכות לכל הכהנים בפר<sup style="color: gray;">154</sup>; ויש ראשונים ואחרונים בדעתם שכתבו הטעם שכיון שהראשון חי חשוב השני שלוחו וקרוי פר עצמו<sup style="color: gray;">155</sup>. ואף שצריך שחיטה בבעלים<sup style="color: gray;">156</sup>, יכול השני לשחטו, שכיון שיש זכות בפר לכל הכהנים חשוב כאילו בא גם משל שני<sup style="color: gray;">157</sup>, או שהשני שלוחו של ראשון<sup style="color: gray;">158</sup>.
וכתבו ראשונים, שאם הביא השני את הפר פסול גם בדיעבד<sup style="color: gray;">159</sup>, שהראשון הוא הכהן הגדול, והשני אינו אלא כשלוחו של הראשון<sup style="color: gray;">160</sup>.
ויש שהסתפקו בכהן שאינו יכול לעבוד אם בא משל ראשון או משל שני<sup style="color: gray;">161</sup>. ויש אחרונים שצדדו בדעת ראשונים שהפר בא מהכהן המשמש עתה ולא מהכהן הראשון<sup style="color: gray;">162</sup>.
מת הכהן הגדול - או שאירע בו פסול<sup style="color: gray;">163</sup> - אחר שהפריש את הפר, קודם שישחט, הכהן שעומד תחתיו אינו מביא פר אחר אלא שוחט את של ראשון<sup style="color: gray;">164</sup>, וחשוב שבא משל השני, כיון שיש זכות לכל הכהנים בפר<sup style="color: gray;">165</sup>, ומטעם זה חשוב גם שחיטה בבעלים<sup style="color: gray;">166</sup>. ובאירע בו פסול, יש סוברים הטעם שהשני שלוחו של ראשון<sup style="color: gray;">167</sup>. ובמת הכהן אינו חטאת שמתו בעליה שתמות<sup style="color: gray;">168</sup>, שאין חטאת הרבים מתה<sup style="color: gray;">169</sup>, וחטאת זו יש חלק בה לכל הכהנים<sup style="color: gray;">170</sup>. לדעת הסוברים באירע בו פסול קודם שהפריש את הפר, שהיה בא משל שני<sup style="color: gray;">171</sup>, גם במת או אירע בו פסול אחר הפרשה קודם שחיטה, הפר בא משל שני<sup style="color: gray;">172</sup>.
על כהן גדול שמת או שאירע בו פסול אחר שחיטה קודם שיזה מדם הפר, ע' להלן: סדר עבודותיו<sup style="color: gray;">173</sup>.
על כהן גדול שמת באמצע ההזאות, עי' להלן: סדר עבודותיו<sup style="color: gray;">174</sup>.
כהן גדול שאירע בו פסול ביום הכפורים ומינו אחר תחתיו, ולאחר יום הכפורים, כשעבר פסולו של הראשון, חזר לכהונה גדולה<sup style="color: gray;">175</sup>, פר יום הכפורים בא משל הראשון ולא משל השני<sup style="color: gray;">176</sup>, גם לסובר שהשני דינו ככהן גדול וכשר לשאר עבודות יום הכיפורים<sup style="color: gray;">177</sup>.
כהן גדול שנמשח בשמן המשחה, ועבר מעבודתו מפני מום או זקנה וכיוצא בהן, והעמידו אחר תחתיו, הפר בא משל הכהן המשמש עתה ולא משל הכהן שנפסל<sup style="color: gray;">178</sup>.
<h4>הסמיכה</h4>
<h3>סדר עבודותיו</h3>
אחר הקרבת התמיד והחביתין והנסכים<sup style="color: gray;">179</sup>, מביא הכהן הגדול את הפר לעזרה כדי להתכפר בו<sup style="color: gray;">180</sup>.
כל עבודת הפר היא בבגדי לבן, מלבד הקטרת האימורים שנעשית בבגדי זהב<sup style="color: gray;">181</sup>.
על מקומם של עבודות הפר בתוך שאר עבודות יום הכיפורים, ועל שנוי סדר העבודות של יום הכיפורים, ועל קרבנות המוספים אם נעשים קודם הפר או אחריו, ע"ע עבודת יום הכפורים.
פר יום הכיפורים טעון סמיכה*<sup style="color: gray;">182</sup>, כשאר חטאות<sup style="color: gray;">183</sup>, ודרשו מהכתוב בפר כהן משיח: וסמך את ידו על ראש הפר<sup style="color: gray;">184</sup>, לרבות פר יום הכפורים לסמיכה<sup style="color: gray;">185</sup>, שהיה לו לומר: על ראשו, ואמר הפר, לרבות פר אחר שלו, והוא פר יום הכיפורים, שטעון סמיכה<sup style="color: gray;">186</sup>, ויש שדרשו מהכתוב בפר העלם דבר של צבור*: ועשה לפר וגו' כן יעשה לו<sup style="color: gray;">187</sup>, מהכתוב "כן יעשה" למדו לרבות פר יום הכיפורים לסמיכה האמורה שם<sup style="color: gray;">188</sup>.
יש מהאחרונים שכתב שגם חיוב הסמיכה בשעת הוידוי נלמד מכתוב זה<sup style="color: gray;">189</sup>. ויש שכתבו, שמכתוב זה למדו שיש חיוב סמיכה בשביל הקרבן מלבד החיוב לסמוך בשעת שני הוידוים שמתודה על הפר, שבהם הסמיכה היא מטעם שהוידוי טעון סמיכה, אלא שבסמיכה שבשעת הודוי השני יוצא גם ידי חיוב הסמיכה שעל הקרבן<sup style="color: gray;">190</sup>. וכתבו שמשום חיוב הסמיכה שעל הקרבן צריך שישחוט סמוך לסמיכה, ומצד חיוב הסמיכה שעל הוידוי לא היה צריך לשחוט מיד<sup style="color: gray;">191</sup>, וכן אם מת הכהן הגדול לאחר הוידוי, אף שהכהן העומד תחתיו אינו צריך להתודות שוב, שהוידוי הוא חובת היום, ואין כאן חיוב סמיכה משם הוידוי<sup style="color: gray;">192</sup>, צריך לסמוך משום חיוב הסמיכה שעל הקרבן, שסמיכה זו היא חובת הבעלים<sup style="color: gray;">193</sup>. וכן בנשפך הדם אחר שנתן המתנות שלפני ולפנים, אף שאין צריך להתודות על הפר השני – לסוברים כן<sup style="color: gray;">194</sup> – צריך לסמוך על הפר השני משום חיוב הסמיכה שעל הפר<sup style="color: gray;">195</sup>.
יש מהאחרונים שכתב שסמיכה שבשעת שני הוידויים צריכה שתהיה בכל כחו, כשאר סמיכות שעל הקרבן<sup style="color: gray;">196</sup>, ויש שהסתפק אם סמיכה שבשעת הוידוי הראשון צריך שתהיה בכל כחו, שלדעתו סמיכה זו אינה משום חיוב סמיכה אלא משום שהוידוי טעון סמיכה<sup style="color: gray;">197</sup>.
<h4>הוידוי</h4>
הכהן הגדול מתודה על הפר שתי פעמים קודם שחיטתו, שכתוב שתי פעמים וכפר בעדו: והקריב אהרן את פר החטאת אשר לו וכפר בעדו ובעד ביתו וגו' והקריב את פר החטאת אשר לו וכפר בעדו ובעד ביתו ושחט את פר החטאת אשר לו<sup style="color: gray;">198</sup>, ומפי השמועה למדו<sup style="color: gray;">199</sup> ש"וכפר" זהו וידוי דברים<sup style="color: gray;">200</sup>, שאי אפשר לומר שזהו כפרת דמים, שהרי עדיין לא נשחט הפר<sup style="color: gray;">201</sup>, וכל היום כשר לוידוי זה<sup style="color: gray;">202</sup>.
אחר הוידוי הראשון היה הכהן הגדול מגריל על שתי השעירים, וקושר לשון של זהורית בראש המשתלח ומעמידו כנגד בית שלוחו ואת השעיר הנשחט העמיד כנגד בית שחיטתו, ואחר כך התודה פעם שניה<sup style="color: gray;">203</sup>.
טעה ושחט את הפר קודם ההגרלה על שתי השעירים, אם מעכב את השחיטה, או שהקדים את ההגרלה לוידוי הפר הראשון, אם מעכב את ההגרלה, ע"ע עבודת יום הכפורים.
בוידויים אלו מכפר בהם עליו ועל שאר הכהנים על עון טומאת מקדש וקדשיו<sup style="color: gray;">204</sup>. בודוי הראשון מתודה עליו ועל ביתו – היינו אשתו, ויש אומרים גם בניו<sup style="color: gray;">205</sup> -, ובוידוי השני מתודה על שאר הכהנים<sup style="color: gray;">206</sup>. ויש ראשונים סוברים בדעת תנאים, שגם בודוי הראשון מתודה על שאר הכהנים<sup style="color: gray;">207</sup>. על מחלוקת התנאים מה בא כל וידוי לכפר, ואם מתכפרים הכהנים בוידוי זה אף על שאר עבירות, ועל נוסח הוידוי, עי' לעיל: כפרתו<sup style="color: gray;">208</sup>, וע"ע ודוי<sup style="color: gray;">209</sup>. על הוידוי אם מכפר כפרה גמורה, עי' לעיל: כפרתו<sup style="color: gray;">210</sup>. על הוידוי אם מעכב את הקרבת הפר, ע"ע ודוי<sup style="color: gray;">211</sup>.
כהן שהתודה על הפר ושחטו ונשפך הדם, והוצרך להביא פר אחר, הסתפקו בירושלמי אם יצא בוידוי ראשון או שצריך להתודות פעם שניה<sup style="color: gray;">212</sup>. יש מהאחרונים שפרשו בנשפך קודם שהתחיל את ההזאות, והספק הוא אם הוידוי הוא כפרה בפני עצמה ויצא ידי חובת הודוי, או שכיון שהפר נפסל גם הוידוי כמי שאינו, אבל בנשפך הדם אחר שנתן מתנות שבין הבדים, שמביא פר אחר ומתחיל ממקום שפסק<sup style="color: gray;">213</sup>, לכל הדעות יצא ידי חובת הודוי ואין צריך להתודות שוב שהודוי הוא חובת היום<sup style="color: gray;">214</sup>. ויש שפרשו בנשפך אחר שגמר מתנות שבין הבדים, והספק הוא אם כל הפרים טעונים ודוי או שמספיק להתודות על פר אחד, אבל בנשפך קודם שהזה חשוב כמי שהתודה שלא על הפר וצריך להתודות שוב<sup style="color: gray;">215</sup>.
יש מהאחרונים שכתב שכהן גדול שהתודה על הפר ומת, העומד תחתיו אינו צריך להתודות שוב<sup style="color: gray;">216</sup>, שהוידוי הוא חובת היום<sup style="color: gray;">217</sup>, או שכשם שיכול ליכנס בדמו של פר ששחט הראשון, כך יכול ליכנס בוידוי של הראשון<sup style="color: gray;">218</sup>. ויש שהסתפק בזה, שהרי אמרו שהכהן צריך להתודות קודם על עצמו כדי שיבא זכאי ויכפר על החייב<sup style="color: gray;">219</sup>, והכהן השני לא התודה על עצמו<sup style="color: gray;">220</sup>.
יש שנראה מדבריהם שאף בהזאת הדם בקודש הקדשים ובהיכל ועל המזבח הפנימי<sup style="color: gray;">221</sup>, היה הכהן הגדול מתודה<sup style="color: gray;">222</sup>.
<h4>עמידת הפר בשעת הסמיכה</h4>
כיצד היה סומך ומתודה, פרו היה עומד בין האולם ולמזבח ראשו לדרום ופניו למערב<sup style="color: gray;">223</sup>, שהיה מקרב הפר כל שיכול להיכל משום חולשת הכהן הגדול שכל עבודות יום הכיפורים עליו ותש כחו, שלא יכבד עליו משאוי מזרק הדם<sup style="color: gray;">224</sup>. היה מעמיד הפר אחוריו לצפון ופניו לדרום, ומעקם ראשו לצד מערב<sup style="color: gray;">225</sup>, כדי שלא ירביץ גללים, וגנאי הוא להראות בית הרעי שלו לצד המזבח<sup style="color: gray;">226</sup>, והיה מעמיד אחוריו שלא כנגד המזבח, ורק מקצת גופו היה בין האולם ולמזבח<sup style="color: gray;">227</sup>, והכהן עומד במזרח ופניו למערב, וסומך שתי ידיו על ראש הפר ומתודה<sup style="color: gray;">228</sup>, ואחר כך מגריל על שני השעירים, ובא לו אצל פרו פעם שנייה וסומך שתי ידיו על ראשו ומתודה וידוי שני<sup style="color: gray;">229</sup>.
בעת הסמיכה והוידוי היה הפר עומד בצפון<sup style="color: gray;">230</sup>, שסמוך לוידוי מיד היה שוחט את הפר, ולכן היה עומד בצפון במקום שחיטתו, שפר חטאת הוא קדשי קדשים ששחיטתם בצפון<sup style="color: gray;">231</sup>. לדעת הסוברים שהמזבח היה חלקו בצפון העזרה, וכל צפון העזרה היה כשר לשחיטת קדשי קדשים<sup style="color: gray;">232</sup>, הפר היה עומד בין האולם ולמזבח ממש<sup style="color: gray;">233</sup>. לדעת הסוברים שכל המזבח היה בדרום<sup style="color: gray;">234</sup>, או שרק חלק העזרה שכנגד צפון המזבח היה כשר לשחיטת קדשי קדשים<sup style="color: gray;">235</sup>, הפר לא היה עומד בין האולם ולמזבח ממש, אלא סמוך לבין האולם ולמזבח אצל מקצוע צפונית של מזבח<sup style="color: gray;">236</sup>. ולדעת הסוברים שצפון הכשר לשחיטת קדשי קדשים הוא רק בין מכנגד המזבח ולצפון<sup style="color: gray;">237</sup>, הפר היה עומד במקום זה ולא בין האולם ולמזבח<sup style="color: gray;">238</sup>.
<h4>שחיטתו בכהן גדול</h4>
הכהן הגדול צריך לשחוט את הפר שלו בעצמו<sup style="color: gray;">239</sup>, שכתוב: ושחט את פר החטאת אשר לו<sup style="color: gray;">240</sup>, ואינו יכול לשחוט על ידי שליח<sup style="color: gray;">241</sup>, כשאר הקרבנות שיכול לשחטם על ידי אחר, ואף הזר כשר לשחטם<sup style="color: gray;">242</sup>, שהרי גם בשאר הקרבנות צריך שהשוחט יהיה שלוחם של הבעלים<sup style="color: gray;">243</sup>, ובעל כרחך שמה שהקפידה התורה כאן שישחט בעצמו, הוא לומר שלא מועילה שליחות<sup style="color: gray;">244</sup>, או שכיון שכתוב חוקה<sup style="color: gray;">245</sup> על כל הפרשה, לא מועילה שליחות<sup style="color: gray;">246</sup>.
על כהן גדול שאירע בו פסול, שהכהן העומד תחתיו שוחט את הפר שהביא הראשון -לסוברים כן<sup style="color: gray;">247</sup>-, שיש אומרים שהשני חשוב שלוחו של ראשון, עי' לעיל: הבאתו משלו<sup style="color: gray;">248</sup>.
יש ראשונים ואחרונים שכתבו שמה שהצריכה התורה שהכהן הגדול ישחוט הוא משום שצריך שתהיה השחיטה בבעלים<sup style="color: gray;">249</sup>, וגם לסוברים שיש זכות לכל הכהנים בפר<sup style="color: gray;">250</sup>, הכהן הגדול הוא עיקר הבעלים שמביא את הפר משלו<sup style="color: gray;">251</sup>. ויש אחרונים שכתבו בדעת אמוראים שאינו משום שחיטה בבעלים, אלא כאן הצריכה התורה שתהיה השחיטה בכהן גדול דוקא ולא בזרים או בשאר כהנים<sup style="color: gray;">252</sup>.
אף לסוברים שבדיעבד שחט זר או כהן הדיוט כשר<sup style="color: gray;">253</sup>, לכתחילה צריך שתהיה השחיטה בכהן גדול מהתורה, שהרי כתוב בפרשה: אהרן<sup style="color: gray;">254</sup>. ויש מהאחרונים שכתבו שלדעה זו אף לכתחילה אין חיוב מהתורה שתהיה השחיטה בכהן גדול<sup style="color: gray;">255</sup>, ומה שכתוב בפרשה "אהרן", זהו רק בדור המדבר, שאז היה מצוה שאהרן ישחוט אבל לדורות כשרה בזרים<sup style="color: gray;">256</sup>, או שזה אינו מדבר על שחיטת הפר שאינה עבודה אלא על שאר עבודות היום<sup style="color: gray;">257</sup>, ורק מדרבנן צריך שהכהן הגדול ישחט ככל עבודות היום שאינן כשרות אלא בו<sup style="color: gray;">258</sup>. ויש מהאחרונים שכתב שלדעת הסוברים שיש לכל הכהנים זכות בפר<sup style="color: gray;">259</sup>, כולם חשובים בעלים, ומהתורה – אף לסובר שחיטת פרו בזר פסולה – כל הכהנים כשרים לשחוט, ומה שצריך שהכהן הגדול ישחוט הוא למצוה לכתחילה מדרבנן, ורק זר גמור אסור לשחוט מהתורה<sup style="color: gray;">260</sup>.
לא שחט את הפר בעצמו אלא שחטו זר<sup style="color: gray;">261</sup>, נחלקו אמוראים: רב אמר שהשחיטה כשרה, ואף שכתוב בפרשה "אהרן"<sup style="color: gray;">262</sup> וכתוב "חוקה"<sup style="color: gray;">263</sup> לעכב על מעשה יום הכיפורים, שחיטה אינה עבודה ולא כתוב עליה חוקה<sup style="color: gray;">264</sup>, וכן סובר רבי יוחנן שהשחיטה כשרה<sup style="color: gray;">265</sup>; ושמואל אמר שהשחיטה פסולה, שחוקה הכתוב בעבודת יום הכיפורים הוא גם על השחיטה<sup style="color: gray;">266</sup>. הלכה שאם שחט זר השחיטה כשרה<sup style="color: gray;">267</sup>, וכן בשאר הפסולים<sup style="color: gray;">268</sup>. יש מהאחרונים שכתב בדעת ראשונים שאף שהשחיטה כשרה מהתורה, מדרבנן פסולה<sup style="color: gray;">269</sup>, ויש שכתבו שהשחיטה כשרה גם מדרבנן<sup style="color: gray;">270</sup>, וכן נראה מדברי הרבה אחרונים<sup style="color: gray;">271</sup>.
כתבו ראשונים ששחיטת הפר אינה חשובה עבודה, גם לדעת הסובר שחיטת פרו בזר פסולה<sup style="color: gray;">272</sup>. ויש מהאחרונים שכתב שלדעת הסוברים - וכן הלכה<sup style="color: gray;">273</sup> - שלכל הכהנים יש זכות בפר<sup style="color: gray;">274</sup>, ולסוברים שפסולה בזר<sup style="color: gray;">275</sup>, מה שהצריכה התורה כהן גדול בשחיטה הוא משום שחשובה עבודה, ולכן אינה כשרה אלא בכהן גדול ככל עבודות היום שאינן כשרות אלא בו<sup style="color: gray;">276</sup>.
לסובר שחיטת פרו בזר פסולה, זר ששחט פר יום הכיפורים בשבת חייב מיתה<sup style="color: gray;">277</sup>. ויש מהאחרונים שכתב שלסוברים שהטעם שהצריכה התורה שתהא שחיטת הפר בכהן גדול הוא משום בעלים, זר אינו חייב מיתה אלא שחיסר מצות שחיטה בבעלים<sup style="color: gray;">278</sup>. לסוברים שחיטת פרו בזר כשרה, זר ששחט פר יום הכיפורים בשבת אינו חייב מיתה<sup style="color: gray;">279</sup>, וכן לא חשוב שחילל יום הכיפורים<sup style="color: gray;">280</sup>.
לסובר שחיטת פרו בזר פסולה, כתבו ראשונים ואחרונים ששאר כהנים דינם כזר ושחיטם פסולה, ואם שחט כהן הדיוט בשבת חייב מיתה כזר גמור<sup style="color: gray;">281</sup>. ויש מהאחרונים שכתב שלסוברים שלכל הכהנים יש זכות בפר<sup style="color: gray;">282</sup>, שחיטתם כשרה מהתורה ורק מדרבנן לכתחילה צריך כהן גדול<sup style="color: gray;">283</sup>. וכתב עוד שגם לסובר שמה שהצרכה תורה שכהן גדול ישחוט הוא משום ששחיטה חשובה עבודה<sup style="color: gray;">284</sup>, ולדעת הסובר שחיטת פרו בזר פסולה, כהן אחר ששחט בשבת אינו חייב מיתה כיון שאינו חשוב זר, אלא ששחיטתו פסולה משום שכתוב בפרשה "אהרון" וכתוב חוקה לעכב<sup style="color: gray;">285</sup>.
אם מת הכהן הגדול, או שאירע בו פסול ביום הכיפורים, יכול השני העומד תחתיו לשחוט את פרו של הראשון, וחשוב שחיטה בבעלים, משום שהתורה זיכתה בפר לכל הכהנים וחשוב גם פרו של שני<sup style="color: gray;">286</sup>. ובאירע בו פסול יש מהאחרונים שכתב בדעת ראשונים הטעם שהשני שלוחו של ראשון<sup style="color: gray;">287</sup>. ויש מהאחרונים סוברים שהשני צריך להביא פר אחר, כדי שתהיה שחיטה בבעלים<sup style="color: gray;">288</sup>.
גם שאר עבודות הפר אינן אלא בכהן גדול, כשאר עבודות יום הכיפורים שאינן כשרות אלא בו<sup style="color: gray;">289</sup>.
על כהן גדול שעבד עבודות הפר ואחר כך נמצא חלל, אם עבודתו פסולה למפרע, ע"ע כהן גדול<sup style="color: gray;">290</sup>.
<h4>מעשה השחיטה</h4>
שוחט את הפר במקום שסמך והתודה עליו<sup style="color: gray;">291</sup>.
כתבו ראשונים ואחרונים שהכהן היה שוחט רוב שני סימנים ומקבל מיד את הדם, ואחר היה גומר את השחיטה, כמו שהיה עושה בתמיד<sup style="color: gray;">292</sup>, כדי שימהר הכהן הגדול לקבל את הדם<sup style="color: gray;">293</sup>, ויש אחרונים סוברים שבפר לא היה אחר גומר את השחיטה, שכיון שכל עבודות הפר צריכות כהן גדול<sup style="color: gray;">294</sup>, גזרו חכמים שלא יגמור אחר את השחיטה שמא יעשה תחילת השחיטה והיא פסולה לדעת הסובר כן<sup style="color: gray;">295</sup>, או שמא יקבל את הדם<sup style="color: gray;">296</sup>, ולכן הכהן גדול עצמו היה עושה את כל השחיטה<sup style="color: gray;">297</sup>, ויש שכתב שיש חילול יום הכיפורים אם יגמור כהן אחר, שלא הותרה יופ הכיפורים בשחיטה זו אלא לכהן גדול<sup style="color: gray;">298</sup>.
על הלכות השחיטה, ע"ע שחיטה (קדשים).
על קטורת של יום הכיפורים שחפנה או הקטירה קודם שחיטת הפר, או שחתה את הגחלים קודם שחיטת הפר, ע"ע הקטרה (קטורת): ביום הכפורים<sup style="color: gray;">299</sup>. על קטורת שהקטירה אחר שחיטת הפר, ואחר ההקטרה נשפך דמו של פר, שמביא פר אחר ומזה מדמו<sup style="color: gray;">300</sup>, אם צריך להביא קטורת אחרת, עי' שם<sup style="color: gray;">301</sup>.
<h4>הכנסת הדם</h4>
אחר שחיטת הפר וקבלת דמו<sup style="color: gray;">302</sup> , נותן את הדם לכהן<sup style="color: gray;">303</sup> שהוא ממרס בו – היינו שהיה מערב אותו<sup style="color: gray;">304</sup>, ויש מפרשים מנדנדו<sup style="color: gray;">305</sup> - על הרובד הרביעי שבהיכל מבחוץ, כדי שלא יקרוש<sup style="color: gray;">306</sup>. בפירוש הרובד הרביעי נחלקו ראשונים ואחרונים: יש ראשונים שכתבו שהרובדים הם שורות אבני שיש שעל הריצפה<sup style="color: gray;">307</sup>, והרובד הרביעי הוא בעזרה מחוץ לאולם<sup style="color: gray;">308</sup>, ומהם שכתבו שלדעת הסוברים קדושת אולם אינה כקדושת היכל<sup style="color: gray;">309</sup>, היה עומד תוך האולם הרובד הרביעי מחוץ להיכל<sup style="color: gray;">310</sup>. ויש אחרונים סוברים שהיו י"ב מעלות בין האולם ולמזבח, ומהם היו ד' מעלות רחבות יותר<sup style="color: gray;">311</sup>, ועל המעלה העליונה שבהם היה עומד וממרס<sup style="color: gray;">312</sup>. כתבו אחרונים שהטעם שלא היה עומד קרוב יותר להיכל, הוא שמא אגב שטרוד למרס הדם ישכח ויכנס להיכל, והטעם שלא היה מרחיק יותר, הוא כדי שלא יקרוש הדם מחמת ריחוק המקום כשיחזור ויכניסנו להיכל<sup style="color: gray;">313</sup>.
אחר השחיטה היה מקטיר את הקטורת שלפני ולפנים<sup style="color: gray;">314</sup>, ואחר כך נטל את דם הפר ממי שהיה ממרס בו, ועשה את סדר ההזאות<sup style="color: gray;">315</sup>.
בהולכת הדם למקום ההזאה יש דין הולכה<sup style="color: gray;">316</sup>, וצריך להכניס את הדם לפנים ואחר כך לטבול אצבעו ולהזות, ולא יטבול אצבעו בחוץ ויכנס<sup style="color: gray;">317</sup>.
יש מהאחרונים שכתבו שצריך להכניס את הדם בדרך הבאה – היינו שלא יביאנו דרך גגים ועליות<sup style="color: gray;">318</sup> -, שכתוב בדם השעיר: והביא את דמו אל מבית לפרכת<sup style="color: gray;">319</sup>, וכתוב: ועשה את דמו כאשר עשה לדם הפר<sup style="color: gray;">320</sup>, שגם דם הפר טעון הבאה<sup style="color: gray;">321</sup>.
על מחשבת פסול אם פוסלת בהולכה זו, ע"ע הולכה<sup style="color: gray;">322</sup>. על מחשבת פסול או פיגול בטבילת האצבע של ההזאות, ע"ע הולכה<sup style="color: gray;">323</sup>.
<h4>ההזאות</h4>
פר של יום הכפורים דמו טעון שמונה הזאות בקודש הקדשים בין בדי הארון, שנאמר: והזה באצבעו על פני הכפורת קדמה ולפני הכפורת יזה שבע פעמים מן הדם באצבעו<sup style="color: gray;">324</sup>, מפי השמועה למדו שזה שנאמר שבע פעמים יזה הוא יתר על הזאה ראשונה<sup style="color: gray;">325</sup>, לפיכך מזה אחת למעלה ושבע למטה<sup style="color: gray;">326</sup>.
על סדר ההזאות לפני ולפנים, ועל המנין שלהם, ועל פרטי ההלכות של ההזאות, ע"ע הזאה (לכפרה): יוהכ"פ לפני ולפנים<sup style="color: gray;">327</sup>.
וכן מזה ממנו בהיכל על הפרוכת כנגד הארון מבחוץ - כנגד בין הבדים<sup style="color: gray;">328</sup> - שמונה הזאות, אחת למעלה ושבע למטה<sup style="color: gray;">329</sup>, שנאמר: וכן יעשה לאהל מועד<sup style="color: gray;">330</sup>, כשם שמזה לפני ולפנים, כך מזה בהיכל<sup style="color: gray;">331</sup>.
על סדר ההזאות שבהיכל, ועל המנין שלהם, ועל פרטי הדינים של ההזאות, ע"ע הזאה (לכפרה): יוהכ"פ בהיכל<sup style="color: gray;">332</sup>.
אחר גמר ההזאות של קודש הקדשים וההיכל, נותן ארבע מתנות על ארבע קרנות מזבח הזהב<sup style="color: gray;">333</sup>, שנאמר: ויצא אל המזבח אשר לפני ה' וכפר עליו ולקח מדם הפר ומדם השעיר ונתן על קרנות המזבח סביב<sup style="color: gray;">334</sup>, ודינן לא בהזאה אלא במתנה<sup style="color: gray;">335</sup>.
לאחר גמר מתן דמים על הקרנות, מזה מהדם על מזבח הזהב שבע פעמים<sup style="color: gray;">336</sup>, שנאמר: והזה עליו מן הדם באצבעו שבע פעמים<sup style="color: gray;">337</sup>, ומזה על טהרו של מזבח הזהב, שמחתה את האפר והגחלים שעליו אילך ואילך עד שמגלה את זהבו<sup style="color: gray;">338</sup>, שנאמר: והזה עליו<sup style="color: gray;">339</sup>, עליו ולא על אפרו וגחליו<sup style="color: gray;">340</sup>.
בהזאות שעל המזבח צריך לערב דם הפר בדם השעיר<sup style="color: gray;">341</sup>. יש תנאים סוברים שמערב דם הפר והשעיר קודם מתן הדם שעל הקרנות, ויש סוברים שמערב אחר מתן הדם שעל הקרבנות קודם ההזאות שעל המזבח<sup style="color: gray;">342</sup>. על דם הפר ודם השעיר שנתערבו קודם שזמנם, ע"ע הזאה: שינוי סדר ביוהכ"פ<sup style="color: gray;">343</sup>.
על מקום ההזאות במזבח, ועל פרטי ההלכות של ההזאות, ע"ע הזאה: יוהכ"פ בהיכל<sup style="color: gray;">344</sup>.
נמצאו כל ההזאות - מלבד מתן הדמים של הקרנות - שלשים ותשע הזאות<sup style="color: gray;">345</sup>.
על שינוי בסדר ההזאה אם מעכב, ע"ע הזאה (לכפרה): שינוי סדר ביוהכ"פ<sup style="color: gray;">346</sup>.
על מחשבת פסול או פיגול בהזאות, ע"ע הזאה (לכפרה)<sup style="color: gray;">347</sup>.
על דם הפר, שאחר שהזה ממנו לפני ולפנים, והוציאו להיכל להזות על הפרוכת, חזר והכניסו לפני ולפנים, אם נפסל כדין חטאת שנכנס דמה לפנים, ע"ע דם חטאת<sup style="color: gray;">348</sup>.
על דם הפר שאחר שהזה ממנו על הפרוכת והוציאו לחוץ למזבח הזהב להזות עליו כדינם, חזר והכניסו לפני הפרוכת, אם נפסל, ע' שם<sup style="color: gray;">349</sup>.
על דם הפר שאחר שכבר התחיל להזות בפנים וקודם שגמר ההזאות שם הוציאו להיכל, או שהוציאו חוץ להיכל לאחר שהזה שם מקצת הזאות וקודם שגמרן, אם נפסל, ע"ע יוצא<sup style="color: gray;">350</sup>.
על מזבח שלא נתחנך אם יכול להזות עליו, ע"ע הזאה (לכפרה)<sup style="color: gray;">351</sup>.
<h4>קיבל בשלש כוסות</h4>
קיבל מדם הפר בשלש כוסות ומדם השעיר בשלש כוסות, ליתן מאחד על בין הבדים ומאחד על הפרכת ומאחד על מזבח הזהב, אמרו בירושלמי שנחלקו אמוראים מאיזה כוס מערב למתנות שעל טהרו של מזבח – לדעת הסוברים שמערב לטהרו של מזבח<sup style="color: gray;">352</sup>: לדעת רבי זעירא מערב משלשת הכוסות שהרי כולן ראויים וניתן מהם לכפרה על המזבח, ולדעת רבי הילא אינו מערב אלא מהכוס האחרונה שהיא גמר הכפרה<sup style="color: gray;">353</sup>. ופרשו אחרונים שאם קיבל בכוסות נפרדות לעשות מכל כוס כפרה נפרדת אין הקבלה כהוגן שקיבל על מנת לכפר חצי כפרה, אלא בשעה שקיבל היה דעתו ליתן מכוס אחת כל המתנות, ואח"כ נמלך ונתן כל מתנה מכוס אחרת<sup style="color: gray;">354</sup>. ויש שפירש שקיבל דם הפר בג' כוסות ודם השעיר באותם ג' כוסות, ודעתו ליתן מכוס אחת בין הבדים לשם דם הפר ואחר כך לשם דם השעיר, ומהכוס השניה בהיכל לשם דם הפר ולשם דם השעיר, ונחלקו מאיזה כוס יתן לתוך כלי אחר, שאחר שנתן דם הפר לתוך דם השעיר צריך ליתן התערובת לתוך כלי אחר שיתערבו יפה יפה<sup style="color: gray;">355</sup>.
<h4>נפחתה תקרת ההיכל</h4>
נפחתה תקרת ההיכל אינו יכול להזות, שנאמר בפר כהן משיח: באהל מועד<sup style="color: gray;">356</sup>, וכיון שנפחתה התקרה אינו אהל<sup style="color: gray;">357</sup>. וכתבו אחרונים, שאם נפחתה תקרת היכל אינו יכול להזות גם הזאות שבקדש הקדשים, וכן אם נפחתה תקרת קדש הקדשים אינו יכול להזות הזאות שבהיכל, שלא נקרא אהל מועד אלא בזמן שכולו שלם<sup style="color: gray;">358</sup>.
<h4>נשפך הדם באמצע ההזאות</h4>
הזאות שעל בין הבדים לפני ולפנים, והזאות שעל הפרוכת, ושעל מזבח הזהב, כל אחת חשובה כפרה בפני עצמה, ולכן אם נשפך הדם אחר גמר הזאות שלפני ולפנים, יביא דם אחר ויתחיל הזאות שבהיכל, וכן אם נשפך לאחר הזאות שבהיכל, יביא דם אחר ויתחיל הזאות שעל המזבח<sup style="color: gray;">359</sup>.
על דם שנשפך באמצע הזאות שבמזבח או בהיכל או לפני ולפנים, שנחלקו תנאים אם יתחיל ממקום שפסק או יתחיל מתחילת המתנות שבאותו המקום, ע"ע הזאה: שינוי סדר ביוהכ"פ<sup style="color: gray;">360</sup>.
על ארבע מתנות שבמזבח הזהב ושבע הזאות שעליו אם חשובים כפרה אחת, ע' שם<sup style="color: gray;">361</sup>.
על דם הפר שנשפך אחר שגמר את המתנות קודם שפיכת שיריים, אם צריך להביא דם אחר ששפיכת השיריים מעכבת, או שאין צריך ששפיכת שיריים אינה מעכבת, ע"ע שפיכת שירים<sup style="color: gray;">362</sup>.
נשפך הדם אחר מתנות שלפני ולפנים והביא פר אחר למתנות שבהיכל, ונשפך הדם אחר מתנות שבהיכל והביא פר אחר למתנות שעל המזבח, נחלקו תנאים אם כל הפרים נשרפים ומטמאים בגדים: רבי אלעזר ורבי שמעון אומרים כולן מטמאים בגדים ונשרפין אבית הדשן<sup style="color: gray;">363</sup>, ופרשו ראשונים הטעם שלדעתם גם בנשפך הדם באמצע המתנות מביא פר אחר ומתחיל ממקום שפסק<sup style="color: gray;">364</sup>, נמצא שכולם תורת פר עליהם שהרי נעשה מעשה בדמן, ולכן נשרפים<sup style="color: gray;">365</sup>, ויש שפרשו שכיון שלדעתם מתחיל ממקום שפסק חשובים כל הפרים כפרה אחת, וכולם כפר אחד ולכן כולם נשרפים<sup style="color: gray;">366</sup>. וחכמים אומרים אין מטמאין בגדים ואין נשרפין אבית הדשן אלא האחרון הואיל וגמר בו כפרה<sup style="color: gray;">367</sup>.
ונחלקו ראשונים בדעת חכמים הסוברים שאינו נשרף אלא הפר האחרון: יש סוברים שרק בנשפך הדם באמצע מתנות שלפני ולפנים - שמביא פר אחר ומתחיל מתחילת המתנות לדעתם<sup style="color: gray;">368</sup>- הפר הראשון אינו נשרף, שהרי לא נעשתה בו שום כפרה, אבל אם נשפך אחר שגמר מתנות שלפני ולפנים, שמביא פר אחר ומתחיל מתחילת מתנות שבהיכל<sup style="color: gray;">369</sup>, הפר הראשון נשרף, שהרי נעשתה בו כפרה<sup style="color: gray;">370</sup>. ויש שפרשו שגם בנשפך הדם אחר שגמר מתנות שלפני ולפנים, אינו נשרף אלא הפר האחרון שהוא עיקר שבו נגמרה הכפרה<sup style="color: gray;">371</sup>, והראשונים כיון שנדחית כפרתם ידחה הלכתם ואינם מטמאים בגדים<sup style="color: gray;">372</sup>.
הלכה כחכמים<sup style="color: gray;">373</sup>.
יש מהאחרונים שכתב שלדעת חכמים הפרים הראשונים נשרפים בשרם ועורם ככל פסולי המוקדשים<sup style="color: gray;">374</sup>, אלא שאינם נשרפים מחוץ לעיר כדין פרים הנשרפים<sup style="color: gray;">375</sup>, ויש שהסתפק בדבר<sup style="color: gray;">376</sup>.
בהקטרת אימורים של הפרים נחלקו אחרונים: יש סוברים שהדבר תלוי במחלוקת התנאים לגבי שריפה וטומאת בגדים, ולדעת ראב"ש מקטיר אימורי כל הפרים, ולדעת חכמים אינו מקטיר אלא אימורי האחרון<sup style="color: gray;">377</sup>, ויש סוברים שמקטיר אימורי כל הפרים כיון שכל אחד כיפר בפני עצמו, ודוקא אם נשפך הדם אחר שגמר מתנות שלפני ולפנים או בהיכל, אבל נשפך קודם שגמר המתנות במקום אחד נפסל לגמרי ואין מקריבים האימורים שלו, כדין נשפך הדם קודם ההזאה<sup style="color: gray;">378</sup>.
נשפך הדם והביא פר אחר, אם הפר השני טעון סמיכה ווידוי, עי' לעיל<sup style="color: gray;">379</sup>.
על כהן גדול המזה מדם פר יום הכיפורים על בין הבדים במחשבה להקטיר מאימוריו למחר, ונשפך הדם לאחר שגמר ההזאות שעל בין הבדים - שדינו להביא פר אחר, ולהזות מדמו בהיכל<sup style="color: gray;">380</sup> - והזה מדם הפר השני בסתם, אם דנים אותו כמי שחישב להקטיר מאימוריו למחר, לפי שכל העושה על דעת ראשונה הוא עושה, ע"ע כל העושה על דעת ראשונה הוא עושה<sup style="color: gray;">381</sup>.
<h4>לשחוט שלשה פרים</h4>
יש מהאחרונים שכתבו בדעת הירושלמי, שיכול לכתחילה לשחוט ג' פרים, לתת מדם אחד מהם בין הבדים, ומדם אחד על הפרוכת ומדם אחד על מזבח הזהב<sup style="color: gray;">382</sup>. ויש מהאחרונים שכתב שלכתחילה מצוה להשלים ההזאות בפר הראשון, וגם בדיעבד הסתפק אם כשר, שאפשר שלא החשיבתן התורה לכפרות חלוקות אלא בנשפך<sup style="color: gray;">383</sup>.
<h4>שחט את הפר ומת או נטמא</h4>
שחט את הפר ומת, נחלקו אמוראים אם יכול הכהן העומד תחתיו ליכנס בדמו של הפר שנשחט: רבי חנינא ורבי אמי אומרים שאינו יכול ליכנס לפנים בדמו של הפר הראשון<sup style="color: gray;">384</sup>, משום שהדם לחוד לא נקרא "פר", וכתוב: בזאת יבא אהרן אל הקודש בפר<sup style="color: gray;">385</sup>, וצריך להביא פר אחר ולשחוט וליכנס בדמו<sup style="color: gray;">386</sup>; וריש לקיש ורבי יצחק נפחא אומרים שיכול השני ליכנס בדמו של הפר הראשון<sup style="color: gray;">387</sup>, שגם דם הפר קרוי "פר"<sup style="color: gray;">388</sup>, ואינו צריך לשחוט פר אחר<sup style="color: gray;">389</sup>.
יש מהראשונים שפסקו שנכנס בדמו של הפר הראשון<sup style="color: gray;">390</sup>, ויש שנראה מדבריו שהסתפק בדבר<sup style="color: gray;">391</sup>.
מת הכהן באמצע ההזאות, דינו שוה למת קודם ההזאות, ולסוברים שיכול השני ליכנס בדמו אף כאן השני אינו מביא פר אחר אלא עושה ההזאות מהפר של הראשון, ולסוברים שאינו יכול ליכנס בדמו של ראשון מביא פר אחר<sup style="color: gray;">392</sup>. לסוברים שמביא פר אחר, יש אחרונים סוברים שמתחיל מתחילת ההזאות<sup style="color: gray;">393</sup>, ויש שנראה מדבריהם שם מת הראשון אחר שהזה הזאות שלפני ולפנים או בהיכל, השני מתחיל ממקום שפסק הראשון<sup style="color: gray;">394</sup>.
שחט את הפר ונטמא, יש מהראשונים סוברים שדינו שוה לשחט ומת ואף בו נחלקו<sup style="color: gray;">395</sup>, ויש סוברים שכיון שהראשון חי השני יכול ליכנס בדמו של פר שהוא שלוחו של ראשון<sup style="color: gray;">396</sup>.
<h4>שפיכת השיריים</h4>
אחר ההזאות שופך את שיירי הדם על היסוד של מזבח החיצון<sup style="color: gray;">397</sup>. ולמדו מהכתוב בפר כהן משיח*: ואת כל דם הפר ישפוך אל יסוד מזבח העולה<sup style="color: gray;">398</sup>, שהיה לו לכתוב ואת כל הדם ישפוך, וכתב הפר ללמד על פר יום הכיפורים שטעון מתן דמים ליסוד<sup style="color: gray;">399</sup>. ויש שלמדו מקל וחומר, ומה פר כהן משיח שאין חובה ליכנס בדמו להזות<sup style="color: gray;">400</sup> - שאם לא יחטא לא יביאנו<sup style="color: gray;">401</sup> -, ועוד שאין דמו נכנס לפני ולפנים<sup style="color: gray;">402</sup>, טעון שפיכת שיריים ליסוד, קל וחומר פר יום הכיפורים שחובה להביאו ודמו נכנס לפני ולפנים, שטעון יסוד<sup style="color: gray;">403</sup>. ויש שלמדו מהכתוב בפר העלם*: ועשה לפר וגו' כן יעשה לו<sup style="color: gray;">404</sup>, מהכתוב "כן יעשה" למדו לרבות פר יום הכיפורים לשפיכת שיירי הדם האמורה שם<sup style="color: gray;">405</sup>.
על מקום שפיכת השיריים אם הוא ביסוד מערבי או ביסוד דרומי, ועל השפיכה אם היא מעכבת את הקרבן, ועל פרטי הדינים של השפיכה, ע"ע שירי הדם.
קיבל מדם הפר בשלש כוסות ומדם השעיר בשלש כוסות, ליתן מאחד על בין הבדים ומאחד על הפרכת ומאחד על מזבח הזהב, איזה מהם ישפך ליסוד, ע"ע שפיכת שירים<sup style="color: gray;">406</sup>.
<h4>הוצאתו ושריפתו</h4>
אחר הזאת הדם<sup style="color: gray;">407</sup>, ומסירת השעיר המשתלח* למשלח<sup style="color: gray;">408</sup>, מוציא אימורי הפר ונותנו במגיס – היינו קערה של כלי שרת<sup style="color: gray;">409</sup> - כדי להקטירם אחר כך, היינו אחר שיקרא הפרשה בבגדי לבן<sup style="color: gray;">410</sup>, ויעשה אילו ואיל העם<sup style="color: gray;">411</sup>.
אחר הוצאת האימורים מוציאים את הפר מחוץ לירושלים ושורפים אותו בבית הדשן שהיה שם<sup style="color: gray;">412</sup>, שנאמר: ואת פר החטאת וגו' יוציא אל מחוץ למחנה ושרפו באש את ערתם ואת בשרם ואת פרשם<sup style="color: gray;">413</sup>. אף שבתורה נכתבה שריפת הפר אחר עשיית עולתו ועולת העם והקטרת אימורי חטאת<sup style="color: gray;">414</sup>, למדו חז"ל שכתוב זה לא נכתב כסדר ושריפת הפרים היא קודם עשיית העולה, מיד אחר שילוח השעיר<sup style="color: gray;">415</sup>.
כשהוציא את הפר והשעיר לשריפה, היה קולען במקלעות<sup style="color: gray;">416</sup>. יש מהראשונים שפירש שהיו ארבעה בני אדם נושאין שני מוטות, שנים לפנים שנים לאחור ומהלכים מוט אצל מוט, והפר והשעיר נתונים עליהן מורכבין זה על זה, וכופפן זה תחת זה כמין קליעה<sup style="color: gray;">417</sup>, ויש שפירש שהיה קולע את הפר בפני עצמו ואת השעיר בפני עצמו<sup style="color: gray;">418</sup>, ויש שפירש שהיה מחתך בשר הפר והשעיר חתיכות גדולות מעורות זו בזו כמין קליעה ואינו מפרק אותם, ונותנם על שני מוטות<sup style="color: gray;">419</sup>.
הכהן הגדול עצמו היה מוסר את הפר לאחרים שהיו מוציאים אותם לבית השריפה<sup style="color: gray;">420</sup>, שכתוב: יוציא אל מחוץ למחנה, היינו הכהן עצמו יוציא ויתן לאחרים לשרפם<sup style="color: gray;">421</sup>.
יש ראשונים סוברים שהוצאת הפרים לשריפה היתה אחר שהגיע השעיר למדבר<sup style="color: gray;">422</sup>, ויש שנראה מדבריהם שמיד אחר שילוח השעיר היה מוציא את הפרים לשריפה<sup style="color: gray;">423</sup>. ומכל מקום שריפת הפרים היתה אחר שהגיע השעיר למדבר<sup style="color: gray;">424</sup>, בשעה שהיה הכהן הגדול קורא בתורה<sup style="color: gray;">425</sup>.
כתבו אחרונים ששריפת הפר דוחה שבת, משום שחביבה מצוה בשעתה<sup style="color: gray;">426</sup>.
מצוה לראות בשריפת הפרים משום ברוב עם הדרך מלך<sup style="color: gray;">427</sup>. אמרו בברייתא שהיו מעמידים זקיפים של כהנים סביבות המערכה מפני דוחק העם כדי שלא יהו קופצים לראות ונופלים לתוך המדורה<sup style="color: gray;">428</sup>.
הביא כמה פרים אם כולם טעונים שריפה או רק האחרון שבהם, עי' לעיל<sup style="color: gray;">429</sup>.
על פרטי הדינים של ההוצאה והשריפה, על מקום השריפה, ועל איסור אכילתו, ע"ע פרים הנשרפים. על טומאת העוסקים בהוצאתו ובשריפתו, ע"ע טמאת מקדש וקדשיו<sup style="color: gray;">430</sup>, וע' פרים הנשרפים. על מקום שריפת פרים הנשרפים שאירע בהם פסול קודם יציאתם מהעזרה או אחר יציאתם, ע"ע פרים הנשרפים.
פר יום הכיפורים אינו טעון הפשט כלל, ואינו מנתח אותו קודם שיוצאנו, אלא מוציאו שלם, ואחר שיוציאנו, לפני השריפה, מנחת אותו<sup style="color: gray;">431</sup>. על פרטי הדינים של ההפשט והניתוח, ע"ע הפשט ונתוח<sup style="color: gray;">432</sup>.
פר יום הכיפורים - אף שאין בשרו נאכל<sup style="color: gray;">433</sup> - נוהג בו איסור אכילת קדשים בטומאת הגוף וחיובו בכרת או בקרבן<sup style="color: gray;">434</sup>.
<h4>הקטרת האימורים</h4>
אחר שריפת הפרים, מקטיר את אמורי הפר על מזבח החיצון<sup style="color: gray;">435</sup>, שנאמר: ואת חלב החטאת יקטיר המזבחה<sup style="color: gray;">436</sup>, והיינו על מזבח החיצון, שעל הפנימי כבר נאמר לא תעלו עליו קטורת זרה<sup style="color: gray;">437</sup>. יותרת ושתי כליות - אף שאינם בכלל חלבים<sup style="color: gray;">438</sup> - גם הם בכלל ההקטרה, ולמדו מהכתוב בפרשת חטאת: ואת כל חלב פר החטאת<sup style="color: gray;">439</sup> - לרבות פר יום הכפורים לשתי כליות וליותרת הכבד<sup style="color: gray;">440</sup>, שמילת "פר" מיותרת, ובאה ללמד על פר יום הכיפורים שהוא בכלל יותרת וכליות האמורים שם<sup style="color: gray;">441</sup>. ויש ראשונים שכתבו בדעת תנאים שלמדו מהכתוב בפר העלם דבר: ועשה לפר<sup style="color: gray;">442</sup>, לרבות פר יום הכיפורים<sup style="color: gray;">443</sup>, ליותרת ושתי כליות<sup style="color: gray;">444</sup>.
אף שהכתוב של הקטרת האמורים נכתב קודם הכתוב על שריפת הפר<sup style="color: gray;">445</sup>, אמרו חז"ל שכתוב זה לא נכתב כסדר, שאחר הקטרת האימורים נאמר והמשלח את השעיר וגו'<sup style="color: gray;">446</sup>, והשורף אתם וגו'<sup style="color: gray;">447</sup>, והרי גם שילוח השעיר נכתב אחר הקטרת האימורים אף שמשלח אותו קודם לכן כמפורש בפסוק<sup style="color: gray;">448</sup>, ופירוש: והמשלח, הוא השעיר ששילח קודם לכן, ולמדו שגם שריפת הפר שנכתבה באותה לשון: והשורף, פירושה הפר ששרף כבר קודם הקטרת האימורים<sup style="color: gray;">449</sup>.
נחלקו ראשונים בדעת תנאים מתי מקטיר את האימורים: יש ראשונים סוברים שלכל הדעות הקטרת האימורים היא בטבילה שלישית אחר שעושה אילו ואיל העם<sup style="color: gray;">450</sup>. ויש ראשונים סוברים בדעת תנאים שהקטרת האימורים היא בטבילה חמישית יחד עם תמיד של בין הערבים שמקומו בטבילה זו לדעתם<sup style="color: gray;">451</sup>.
על דיני ההקטרה ע"ע הקטרה (אמורים ומנחות).
הביא כמה פרים אם כולם טעונים הקטרת אימורים או רק האחרון שבהם, עי' לעיל<sup style="color: gray;">452</sup>.
הקטרת האימורים נעשית בבגדי זהב<sup style="color: gray;">453</sup>.
<h4>הבאתו בשבת ובטומאה</h4>
פר יום הכפורים דוחה את השבת ואת הטומאה אף שהוא קרבן יחיד, לפי שקבוע לו זמן<sup style="color: gray;">454</sup>, ויש סוברים הטעם שדוחה לפי שחשוב קרבן צבור<sup style="color: gray;">455</sup>, שגם שאר הכהנים מתכפרים בו<sup style="color: gray;">456</sup>. גם הקטרת האימורים דוחה שבת וטומאה, ודרשו: ואת חלב החטאת יקטיר המזבחה<sup style="color: gray;">457</sup>, אפילו בשבת אפילו בטומאה<sup style="color: gray;">458</sup>, שעצם חיוב ההקטה יש ללמוד מהכתוב ואת כל חלב פר החטאת ירים ממנו<sup style="color: gray;">459</sup>, שדרשו: לרבות פר יום הכיפורים<sup style="color: gray;">460</sup>, ובא ללמדינו שיקטיר גם בשבת וטומאה<sup style="color: gray;">461</sup>.
על הקרבת הפר בטומאה לסוברים שחשוב קרבן צבור<sup style="color: gray;">462</sup>, אם אומרים בו טומאה דחויה בצבור וצריכה רצוי ציץ<sup style="color: gray;">463</sup>, ומחזרים לעשותו בטהרה אם אפשר<sup style="color: gray;">464</sup>, או שאומרים טומאה הותרה בצבור ואין צריך רצוי ציץ ואין מחזרים לעשותו בטהרה, ע"ע טמאה בצבור<sup style="color: gray;">465</sup>, ועי' לעיל: שמו ומהותו<sup style="color: gray;">466</sup>. על הקרבת הפר בטומאה לסוברים שהפר חשוב קרבן יחיד<sup style="color: gray;">467</sup>, אם אומרים בו טומאה דחויה או הותרה, ע"ע טמאה בצבור<sup style="color: gray;">468</sup>, ועי' לעיל: שמו ומהותו<sup style="color: gray;">469</sup>.
על הפרישה מבין האולם מהמזבח בשעת ההזאות שבהיכל או לפני ולפנים, ע"ע בין האולם ולמזבח<sup style="color: gray;">470</sup>. על חיוב הפרישה מההיכל בשעת ההזאות שבהיכל ובקודש הקדשים, ע"ע היכל<sup style="color: gray;">471</sup>.
<h4>מחשבת פסול ופיגול</h4>
מחשבת שלא לשמו וחוץ למקומו נוהגת בפר<sup style="color: gray;">472</sup>.
יש מהאחרונים שכתב שאם חישב בפר לשחטו לשם אחיו הכהנים אינו נפסל משום מחשבת שנוי בעלים כיון שגם הכהנים מתכפרים בו, וגם לסוברים שאינם מתכפרים כפרה גמורה<sup style="color: gray;">473</sup>, מכל מקום יש להם בו קצת כפרה<sup style="color: gray;">474</sup>.
על מחשבת פיגול באיזה אופן נוהגת בפר, ואם חייב כרת על מחשבת פיגול בפר, ועל בשר הפרים אם נאסר משום פיגול, ועל נאמנות הכהן הגדול לומר שפיגל, ע"ע פגול, וע' פרים הנשרפים<sup style="color: gray;">475</sup>. ועי' לעיל<sup style="color: gray;">476</sup>.
<h2>פר כהן משיח</h2>
<b>הגדרת הערך -</b> פר חטאת שמביא כהן משוח בשמן שמשחה ששגג והורה על אחת מהמצות שבתורה להיתר, ועשה על פי הוראתו.
<h3><b>מהותו וחיובו</b></h3>
<h4>החטא עליו בא הפר</h4>
כהן משיח – היינו כהן שנמשח בשמן המשחה<sup style="color: gray;">1</sup> – שטעה והורה לעצמו להיתר בדבר שזדונו כרת ועל שגגתו ההדיוט מביא חטאת קבועה<sup style="color: gray;">2</sup>, ועשה בשוגג על פי הוראתו - כגון שדימה שהזורק מרשות לרשות בשבת מותר, וזרק מרשות לרשות והוא תולה בהוראתו לעצמו<sup style="color: gray;">3</sup> - מביא פר חטאת<sup style="color: gray;">4</sup>, והוא הנקרא פר כהן משיח<sup style="color: gray;">5</sup>, שנאמר אם הכהן המשיח יחטא לאשמת העם והקריב על חטאתו אשר חטא פר בן בקר תמים לה' לחטאת<sup style="color: gray;">6</sup>, ודרשו: לאשמת העם - הרי משיח כצבור מה הצבור שהן בית דין אינן חייבין בקרבן עד שיטעו בהוראה ויעשו העושים על פיהם<sup style="color: gray;">7</sup>, כך המשיח אינו מביא קרבן עד שיטעה בהוראה ויעשה על פי הוראתו<sup style="color: gray;">8</sup>. פעמים שנקרא פר הבא על כל המצות<sup style="color: gray;">9</sup>, לפי שבתחילת הפרשה נאמר: נפש כי תחטא בשגגה מכל מצות ה'<sup style="color: gray;">10</sup>. בראשונים מצאנו שקראו לפר זה פר העלם דבר<sup style="color: gray;">11</sup>, לפי שבא על העלם דבר עם שגגת מעשה<sup style="color: gray;">12</sup>.
הבאת הפר היא מצות עשה<sup style="color: gray;">13</sup>, יש מהראשונים והגאונים שמנו אותה בכלל המצוה להביא חטאת יחיד<sup style="color: gray;">14</sup>, ויש שמנו אותה מצוה בפני עצמה, לפי שנכתבה בתורה בפרשה בפני עצמה והקרבן חלוק מקרבן יחיד<sup style="color: gray;">15</sup>, ויש מהאחרונים שכתב שהוא בכלל המצוה להביא פר העלם דבר של ציבור<sup style="color: gray;">16</sup>.
על כהן מרובה בגדים אם מביא פר, ע"ע כהן גדול<sup style="color: gray;">17</sup>.
כהן משוח מלחמה אינו מביא פר כהן משיח<sup style="color: gray;">18</sup>. ודרשו על הכתוב אם הכהן המשיח<sup style="color: gray;">19</sup>, משיח - יכול המלך יביא פר, שהוא משוח בשמן המשחה<sup style="color: gray;">20</sup>, תלמוד לומר: כהן; יכול משוח מלחמה תלמוד לומר והכהן המשיח שאין משיח על גביו, שמ-"ה" של המשיח משמע שהוא המשיח הידוע, דהיינו כהן גדול<sup style="color: gray;">21</sup>.
על כהן משיח שחטא בשגגה בעבודה זרה, ע"ע שעירי עבודה זרה.
על כהן משיח שחטא עד שלא נתמנה, ואחר כך נתמנה, אם מביא פר, ע"ע אשתני גופא<sup style="color: gray;">22</sup>, וע' שגגת הוראה.
על כהן גדול שעבר מכהונתו מחמת מום או מחמת זקנה ואחר כך חטא, או שחטא ואחר כך עבר מכהונתו, ע"ע כהן גדול<sup style="color: gray;">23</sup>, וע' בעל מום (כהן)<sup style="color: gray;">24</sup>, וע' שגגת הוראה. על כהן גדול שסילקוהו מכהונתו אם מביא פר כהן משיח, ע"ע כהן גדול<sup style="color: gray;">25</sup>.
על אילו מצות חייבים פר כהן משיח כששגג בהם, ע"ע חטאת<sup style="color: gray;">26</sup>, וע' שגגת הוראה<sup style="color: gray;">27</sup>.
על כהן משיח ששגג בעבירה שחייבים עליה אשם ודאי, אם מביא פר או שמביא קרבן אשם כיחיד, ע"ע אשם<sup style="color: gray;">28</sup>. על כהן משיח שהסתפק אם שגג בהוראת עצמו אם מביא אשם תלוי, ע"ע אשם תלוי<sup style="color: gray;">29</sup>.
על כהן משיח שחטא בב' מיני עבירות או בעבירה אחת בב' ידיעות, אם ידיעות מחלקות, ע"ע ידיעות מחלקות<sup style="color: gray;">30</sup>, וע' שגגת הוראה<sup style="color: gray;">31</sup>.
דרשו חז"ל על הכתוב: כאשר יורם משור זבח השלמים<sup style="color: gray;">32</sup>, וכי מה מפורש בזבח השלמים שאין מפורש כאן, אלא מה שלמים מביאין שלום לעולם שלכן נקראו שלמים, אף זה אף על פי שאין שמו שלמים, מביא שלום לעולם<sup style="color: gray;">33</sup>.
על ההבדל בפגם של העבירה בין ציבור שחטאו לכהן משיח שחטא, ע"ע פר העלם דבר של צבור<sup style="color: gray;">34</sup>.
<h4>ההוראה</h4>
אין כהן משיח חייב קרבן עד שיהיה חכם מופלא<sup style="color: gray;">35</sup> – היינו שיהיה ראוי להוראה<sup style="color: gray;">36</sup> – שנאמר אם הכהן המשיח יחטא לאשמת העם<sup style="color: gray;">37</sup>, הרי משיח כצבור מה הצבור שהן בית דין אינן חייבין בקרבן עד שיהיו חכמים ראויין להוראה, כך המשיח<sup style="color: gray;">38</sup>. וכן בכל דיני ההוראה שנוהגים בפר העלם דבר של צבור, כגון שצריך שיקיים מקצת ויבטל מקצת מהמצוה, למדים מכתוב זה שנוהגים אף בפר כהן משיח<sup style="color: gray;">39</sup>.
על דיני ההוראה בפר העלם דבר, ע"ע הוראת בית דין: גדרה<sup style="color: gray;">40</sup>, וע' דבר שהצדוקים מודים בו<sup style="color: gray;">41</sup>, וע' הלכה למשה מסיני<sup style="color: gray;">42</sup>, וע' שגגת הוראה.
על דיני ההוראה המיוחדים בכהן משיח, ועל כהן משיח שהורה עם בית דין ושגגו בהוראה, אם חייב קרבן, ועל פרטי ההלכות מתי חשוב שעשה על פי הוראתו ומתי חשוב שאינו עושה על פי הוראתו, ועל אופנים שונים שדנו בהם אם חייב קרבן, ע"ע שגגת הוראה.
<h4>הורה לאחרים</h4>
כהן משיח שהורה לאחרים ועשו על פיו, אינו מביא פר. ודרשו: והקריב על חטאתו אשר חטא<sup style="color: gray;">43</sup> - על מה שחטא הוא מביא ואין מביא על מה שחטאו אחרים<sup style="color: gray;">44</sup>, שהכתוב: אשר חטא מיותר, ובא ללמד שצריך שהשגגה והמעשה יהיו בכהן גדול עצמו<sup style="color: gray;">45</sup>.
<h4>מהותו</h4>
פר כהן משיח הוא פר חטאת*<sup style="color: gray;">46</sup>, והוא חטאת יחיד<sup style="color: gray;">47</sup>, ומכל מקום סתם שם חטאת יחיד שנזכר בחז"ל הוא על קרבן יחיד מישראל שחטא ולא על פר כהן משיח<sup style="color: gray;">48</sup>, שדיניו שונים מדיני חטאת יחיד<sup style="color: gray;">49</sup>. חטאת זו היא זכר, ובא מן הבקר<sup style="color: gray;">50</sup> - אף שכל חטאת יחיד היא נקבה<sup style="color: gray;">51</sup>, ואינה באה מן הבקר<sup style="color: gray;">52</sup> - שכתוב: והקריב על חטאתו אשר חטא פר בן בקר<sup style="color: gray;">53</sup>, ופר הוא זכר<sup style="color: gray;">54</sup>. על גילו של הפר, ע"ע פר. על מהות קרבן חטאת והלכותיו, ע"ע חטאת.
חטאת זו היא מחטאות הפנימיות*, שדמם טעון הזאה ונתינה בפנים, בהיכל<sup style="color: gray;">55</sup>, ואין בהם זריקה על מזבח החיצון<sup style="color: gray;">56</sup>. על פרטי הדינים של ההזאה עי' להלן<sup style="color: gray;">57</sup>. על מהותם והלכותיהם של חטאות הפנימיות, ע"ע חטאות הפנימיות, וע' פרים הנשרפים.
פר כהן משיח הוא מפרים הנשרפים*<sup style="color: gray;">58</sup>, או חטאות הנשרפות<sup style="color: gray;">59</sup>, שבשרן טעון שריפה בבית-הדשן* מחוץ לירושלים<sup style="color: gray;">60</sup>, ואסור באכילה<sup style="color: gray;">61</sup>, שלא כחטאות-החיצונות* שבשרן נאכל לכהנים<sup style="color: gray;">62</sup>. על מהותם והלכותיהם של פרים הנשרפים, ועל פסול טמא אם נוהג בהם, ע"ע פרים הנשרפים. על פסול לינה אם נוהג בבשר ובאימורים של פרים הנשרפים, ע"ע לינה<sup style="color: gray;">63</sup>. על פסול יוצא אם נוהג בפרים הנשרפים, ע"ע יוצא<sup style="color: gray;">64</sup>.
אם לא מצא פר, אינו יכול להביא במקומו שעירה - כמו שמביא יחיד שחטא<sup style="color: gray;">65</sup> -, ודרשו: את הפר<sup style="color: gray;">66</sup> - פר הוא מביא ואינו מביא חלופין<sup style="color: gray;">67</sup>, שפר זה מיותר שכבר נאמר: והקריב וכו' פר<sup style="color: gray;">68</sup>, והיה לו לומר "והביאו", ובא ללמד שאינו מביא אחר במקומו<sup style="color: gray;">69</sup>.
<h3><b>הקרבתו</b></h3>
<h4>הבאת הקרבן</h4>
פר כהן משיח ופר העלם דבר שעומדים ליקרב, פר כהן משיח קודם לפר העלם דבר בכל מעשיו<sup style="color: gray;">70</sup>. וכן קודם פר כהן משיח לשעירי עבודה זרה שמביאים ציבור שחטאו בשגגת ע"ז בהוראת בית דין<sup style="color: gray;">71</sup>, שדין הוא שיקדים המכפר למתכפרים<sup style="color: gray;">72</sup>. על אופנים שונים שדנו אם יש בהם חיוב קדימה, ע"ע פר העלם דבר<sup style="color: gray;">73</sup>.
פר כהן משיח אין מקריבים אותו בטומאה, כיון שהוא קרבן יחיד<sup style="color: gray;">74</sup>, ועוד שאין זמנו קבוע, וכל קרבן שאין זמנו קבוע אינו דוחה את הטומאה אף שהוא קרבן צבור<sup style="color: gray;">75</sup>, וכן אינו דוחה את השבת מטעמים אלו<sup style="color: gray;">76</sup>. ואמרו: כאשר יורם משור זבח השלמים<sup style="color: gray;">77</sup>, הקישו הכתוב לשלמי יחיד הבאים משור, כשם שהם אינם דוחים שבת וטומאה אף פר כהן משיח אינו דוחה שבת וטומאה<sup style="color: gray;">78</sup>.
פר כהן משיח מביאים אותו לפני אהל מועד, שכתוב: והביא את הפר אל פתח אהל מועד<sup style="color: gray;">79</sup>. ודרשו: אמר ר' יצחק משל למלך שכיבדו אוהבו בדורון נאה ובקילוסין נאה, אמר המלך הניחו דורון על פתח פלטין, כל מי שיצא ונכנס יהא רואה אותו, שנאמר והביא את הפר וגו'<sup style="color: gray;">80</sup>.
כהן משיח שעבר עליו יום הכיפורים אחר שחטא, חייב להביא קרבן<sup style="color: gray;">81</sup> - ככל חייבי חטאות שחייבים להביאם אף לאחר יום הכיפורים<sup style="color: gray;">82</sup> -, ודרשו: והביא את הפר<sup style="color: gray;">83</sup>, "והביא" הוא מיותר שכבר כתוב: והקריב על חטאתו וכו' פר<sup style="color: gray;">84</sup>, ובא ללמד שמביא אף לאחר יום הכפורים<sup style="color: gray;">85</sup>.
על פר כהן משיח אם קרב בבמה, ע"ע במה<sup style="color: gray;">86</sup>.
<h4>דיני ההקרבה</h4>
פר כהן משיח דבר הוא חטאת<sup style="color: gray;">87</sup>, ובעיקר דיני ההקרבה דינו כחטאת יחיד<sup style="color: gray;">88</sup>, ומכל מקום ישנם בו הלכות מיוחדות שנאמרו בחטאות הפנימיות<sup style="color: gray;">89</sup>, וברוב הלכותיו הוא דומה לפר העלם דבר של צבור*<sup style="color: gray;">90</sup>, אלא שפר העלם דבר הוא קרבן צבור<sup style="color: gray;">91</sup>, ופר כהן משיח הוא קרבן יחיד<sup style="color: gray;">92</sup>.
על דיני ההקרבה של חטאת ע"ע חטאת: הקרבתה ואכילתה. על דיני ההקרבה של חטאות הפנימיות, ע"ע פרים הנשרפים.
פר כהן משיח אינו טעון נסכים ככל החטאות שאינן טעונות נסכים<sup style="color: gray;">93</sup>.
פר כהן משיח טעון סמיכה*, כדין קרבן יחיד<sup style="color: gray;">94</sup>, שנאמר: וסמך את ידו על ראש הפר<sup style="color: gray;">95</sup>. על פרטי הדינים של הסמיכה ע"ע סמיכה.
פר כהן משיח דבר טעון וידוי<sup style="color: gray;">96</sup>, שמתודה עליו חטא שהביאו עליו<sup style="color: gray;">97</sup>, ככל קרבנות חטאת שמתודה עליהם<sup style="color: gray;">98</sup>. וידוי זה אינו אלא ביום, וכל היום כשר לוידוי זה<sup style="color: gray;">99</sup>, שלמדים בגזרה שוה כפרה - כפרה מיום הכפורים, מה שם ביום, אף כאן ביום<sup style="color: gray;">100</sup>; ומכל מקום מצוה להקדימו, שזריזין מקדימין למצות*<sup style="color: gray;">101</sup>. על פרטי הדינים של הוידוי, ע"ע ודוי: בקרבנות<sup style="color: gray;">102</sup>.
פר כהן משיח שחיטתו בצפון<sup style="color: gray;">103</sup> כשאר חטאות הטעונות צפון<sup style="color: gray;">104</sup>, וכן נאמר בו: ושחט את הפר לפני ה'<sup style="color: gray;">105</sup>, היינו בצפון<sup style="color: gray;">106</sup>.
אחר השחיטה מקבל דמו בכלי, שנאמר: ולקח הכהן המשיח מדם הפר<sup style="color: gray;">107</sup>, ולמדו גזירה שוה לקיחה לקיחה מעולת הר סיני שכתוב בה: ויקח משה חצי הדם וישם באגנות<sup style="color: gray;">108</sup>, מה לקיחה האמורה שם בכלי, אף לקיחה זו בכלי<sup style="color: gray;">109</sup>. קבלה זו בצפון כשאר חטאות<sup style="color: gray;">110</sup>.
בפר כהן יש דין הולכה, שצריך להוליך את הדם למזבח הפנימי שבהיכל ולפרוכת<sup style="color: gray;">111</sup>, שנאמר: ולקח וגו' מדם הפר והביא אתו אל אהל מועד<sup style="color: gray;">112</sup>.
על פר כהן משיח שעשה עבודותיו לשם קרבן אחר, ע"ע מחשבה בקדשים<sup style="color: gray;">113</sup>, על מחשבה לשמה בפר כהן משיח, עי' שם<sup style="color: gray;">114</sup>.
על מחשבת חוץ לזמנו בפר כהן משיח, ע"ע פגול, וע' הולכה<sup style="color: gray;">115</sup>.
על מחשבת חוץ למקומו בפר כהן משיח, ע"ע פגול.
על מחשבת פסול בהולכה אם פוסלת בפר כהן משיח, ע"ע הולכה<sup style="color: gray;">116</sup>.
על דם הפר שהכניסו לקדש הקדשים, אם נפסל הקרבן, ע"ע דם חטאת<sup style="color: gray;">117</sup>.
<h4>ההזאות</h4>
פר כהן משיח טעון שבע הזאות – היינו שמזה באצבעו בכח מרחוק<sup style="color: gray;">118</sup> - על הפרוכת המבדלת בין הקודש ובין קודש הקדשים<sup style="color: gray;">119</sup>, בין שני בדי הארון<sup style="color: gray;">120</sup>, שנאמר בו: והזה מן הדם שבע פעמים לפני ה' את פני פרכת הקדש<sup style="color: gray;">121</sup>. שבע ההזאות צריכות מנין, שימנה כל אחת מהם, ומכל מקום אין צריך למנות אחת ושבע כדרך שמונה בהזאות של פר ושעיר ביום הכיפורים<sup style="color: gray;">122</sup>. על פרטי הדינים של ההזאה, ועל מקום ההזאה ואופן ההזאה, ועל ההזאות אם צריכות ליגע בפרוכת, ועל מקום עמידת הכהן בשעת ההזאות של הפרוכת ומזבח הזהב, ע"ע הזאה<sup style="color: gray;">123</sup>.
אחר ההזאות נותן מן הדם ארבע מתנות על ארבע קרנות מזבח הזהב שבהיכל, שנאמר: ונתן הכהן מן הדם על קרנות מזבח קטרת הסמים לפני ה' אשר באהל מועד<sup style="color: gray;">124</sup>. מתנות אלו אין דינם בהזאה אלא בנתינה<sup style="color: gray;">125</sup>, היינו שנותן באצבע, טיפין טיפין, בנחת ומקרוב<sup style="color: gray;">126</sup>. על פרטי הדינים של המתנות, ע"ע מתן דמים<sup style="color: gray;">127</sup>.
כל ההזאות שעל הפרוכת ועל מזבח הזהב, מעכבות זו את זו, שאם חיסר אחת מהם לא יצא<sup style="color: gray;">128</sup>.
מזבח הזהב שלא נתחנך על ידי שהקטירו עליו קטורת הסמים<sup style="color: gray;">129</sup>, אי אפשר להזות עליו ההזאות של פר כהן משיח<sup style="color: gray;">130</sup>.
על חיוב הפרישה מההיכל ומבין האולם והמזבח בשעת מתן דמים של פר כהן משיח, ע"ע בין האולם ולמזבח<sup style="color: gray;">131</sup>.
<h4>שפיכת שיריים</h4>
אחר שנתן מהדם על קרנות המזבח הפנימי, שופך את שיירי הדם ליסוד המזבח החיצון<sup style="color: gray;">132</sup>, שנאמר: ואת כל הדם ישפך אל יסוד מזבח העלה אשר פתח אהל מועד<sup style="color: gray;">133</sup>. אם לא שפך הקרבן כשר<sup style="color: gray;">134</sup>. על פרטי הדינים של שפיכת השיריים, ועל מקום השפיכה ביסוד מזבח החיצון, ע"ע שפיכת שירים, וע' פר העלם דבר<sup style="color: gray;">135</sup>.
<h4>הקטרת אימורים</h4>
פר כהן משיח טעון הקטרת אימורים – היינו החלבים, ויותרת ושתי הכליות<sup style="color: gray;">136</sup> - על המזבח החיצון, שנאמר: ואת כל חלב פר החטאת ירים ממנו את החלב המכסה על הקרב ואת כל החלב אשר על הקרב, ואת שתי הכלית ואת החלב אשר עליהן אשר על הכסלים ואת היתרת על הכבד על הכליות יסירנה וגו' והקטירם הכהן על מזבח העלה<sup style="color: gray;">137</sup>, ומזבח העולה הוא מזבח החיצון<sup style="color: gray;">138</sup>.
על פרטי הדינים של ההקטרה, ע"ע אמורים: הקטרתם<sup style="color: gray;">139</sup>, וע' הקטרה (אמורים ומנחות), וע' פר העלם דבר<sup style="color: gray;">140</sup>.
<h4>הוצאתו ושריפתו</h4>
את הפר מוציאים מחוץ לירושלים ושורפים אותו בבית הדשן שהיה שם, שנאמר: ואת עור הפר ואת כל בשרו על ראשו ועל כרעיו וקרבו ופרשו. והוציא את כל הפר אל מחוץ למחנה אל מקום טהור אל שפך הדשן ושרף אתו על עצים באש על שפך הדשן ישרף<sup style="color: gray;">141</sup>.
על פרטי הדינים של ההוצאה והשריפה, ועל איסור אכילתו, ע"ע פרים הנשרפים. על טומאת העוסקים בהוצאתו ובשריפתו, ע"ע טמאת מקדש וקדשיו<sup style="color: gray;">142</sup>, וע' פרים הנשרפים.
פר כהן משיח אינו טעון הפשט כלל, ואינו מנתח אותו קודם שיוצאנו, אלא מוציאו שלם, ואחר שיוציאנו לפני השריפה מנחת אותו<sup style="color: gray;">143</sup>. על פרטי הדינים של ההפשט והניתוח, ע"ע הפשט ונתוח<sup style="color: gray;">144</sup>.
פר כהן משיח - אף שאין בשרו נאכל<sup style="color: gray;">145</sup> - נוהג בו איסור אכילת קדשים בטומאת הגוף וחיובו בכרת או בקרבן<sup style="color: gray;">146</sup>.
<h4>עבודתו בכהן גדול</h4>
על עבודות הדם - היינו הזאה וקבלת הדם והולכה<sup style="color: gray;">147</sup> -, שנחלקו ראשונים ואחרונים אם כשרות דוקא בכהן משיח עצמו או אף בכהן הדיוט, ועל מרובה בגדים אם כשר לעבודות אלו, ע"ע הזאה<sup style="color: gray;">148</sup>, וע' כהן גדול<sup style="color: gray;">149</sup>. על מרובה בגדים אם כשר לעבודות הפר, ואם קודם לכהן הדיוט, ע"ע הזאה<sup style="color: gray;">150</sup>. על הולכת אברים לכבש אם כשרה בכהן הדיוט, ע"ע פר העלם דבר<sup style="color: gray;">151</sup>.
לדעת הסוברים שעבודות הדם צריכות להיות בכהן גדול<sup style="color: gray;">152</sup>, יש אחרונים סוברים שאם יש שני כהנים גדולים - כגון שנטמא הכהן הגדול ביוה"כ ומשחו אחר במקומו, שאותו שני אינו חוזר לעבודתו משום איבה ומ"מ דינו ככהן גדול<sup style="color: gray;">153</sup> - אין צריך שדוקא הכהן המשיח שחטא והביא את הפר יעשה אותם, אלא יכול כהן אחר לעשותם, ובלבד שיהיה משוח<sup style="color: gray;">154</sup>, ויש שנראה מדבריהם שרק הכהן משיח עצמו שחטא יכול להביא את הפר, כיון שמביא את הפר על חטאו צריך להקריבו בעצמו<sup style="color: gray;">155</sup>.
<h2>פרה אדומה</h2>
<b>הגדרת הערך</b> - פרה בצבע אדום*, שמצוה לשחטה ולשרפה בסדר מסוים, ואפרה משמש לטהרה* מטמאת-מת*.
<h3><b>מצותה וסדר עשייתה</b></h3>
<h4>מצותה</h4>
מצוה לשרוף פרה אדומה, ולעשות בה כסדר האמור בתורה, כדי שיהיה אפרה מזומן למה שיצטרך אליו לטהרת טומאת-מת*, שנאמר: דבר אל בני ישראל וגו' ויקחו אליך פרה וגו' והיתה לעדת בני ישראל למשמרת<sup style="color: gray;">1</sup>, ומצוה זו מוטלת על הציבור<sup style="color: gray;">2</sup>, ונוהגת בארץ-ישראל* בזמן הבית<sup style="color: gray;">3</sup>. המצוה נמנית במנין המצוות<sup style="color: gray;">4</sup>.
<h4>עשייתה בבית דין</h4>
אין שורפים את הפרה אלא בבית-דין* של שבעים ואחד<sup style="color: gray;">5</sup>. וע"ע בית דין הגדול<sup style="color: gray;">6</sup>.
<h4>מקום עשייתה: חוץ לשלש מחנות</h4>
מקום עשייתה הוא חוץ לשלש מחנות, שנאמר בשריפת פר יום-הכיפורים*: מחוץ למחנה<sup style="color: gray;">7</sup>, ונאמר בשחיטת הפרה: מחוץ למחנה<sup style="color: gray;">8</sup>, מה הפר מקום שריפתו מחוץ לשלש מחנות<sup style="color: gray;">9</sup>, אף שחיטת פרה מחוץ לשלש מחנות<sup style="color: gray;">10</sup>. על מקום המחנות בירושלים* ע"ע<sup style="color: gray;">11</sup>. שחטה לפנים מן החומה פסולה<sup style="color: gray;">12</sup>, וכן שרפה לפנים מן החומה פסולה<sup style="color: gray;">13</sup>, וכתבו ראשונים בדעת אמוראים שזהו ששנינו שאם שרפה חוץ מגיתה פסולה<sup style="color: gray;">14</sup>, שהיינו ששרפה לפנים מן החומה<sup style="color: gray;">15</sup>.
<h4>כנגד פתח ההיכל</h4>
הזאת דמה, צריך שתהיה כנגד פתחו של היכל*<sup style="color: gray;">16</sup>, על מקור הדין ופרטיו ע"ע הזאה (לכפרה)<sup style="color: gray;">17</sup>. וכן שחיטתה צריך שתהיה כנגד פתח ההיכל<sup style="color: gray;">18</sup>, ואם שחטה שלא כנגד הפתח פסולה<sup style="color: gray;">19</sup>, שנאמר: ושחט<sup style="color: gray;">20</sup>, והזה<sup style="color: gray;">21</sup>, מה הזאתה כנגד הפתח<sup style="color: gray;">22</sup>, אף שחיטתה כנגד הפתח<sup style="color: gray;">23</sup>. ולפיכך כשנעשית בזמן בית-המקדש*, עושים אותה במזרחה של ירושלים<sup style="color: gray;">24</sup>, ששם הוא נגד פתח ההיכל, שהוא בכותל מזרחי ופתוח למזרח<sup style="color: gray;">25</sup>, ובהר המשחה היו עושים אותה<sup style="color: gray;">26</sup>.
שריפתה, ר' יוחנן אמר שאף היא צריך שתהיה כנגד הפתח, ואם שרפה שלא כנגד הפתח פסולה, שנאמר: ושרף<sup style="color: gray;">27</sup>, והזה<sup style="color: gray;">28</sup>, מה הזאתה כנגד הפתח, אף שריפתה כנגד הפתח<sup style="color: gray;">29</sup>, וכן אמר ר' יוחנן בירושלמי, שבמקום שחיטתה שם תהא שריפתה, שנאמר: על פרשה ישרוף<sup style="color: gray;">30</sup>, מקום פרישתה מחיים – היינו המקום שבו נשחטה<sup style="color: gray;">31</sup> - שם תהא שריפתה<sup style="color: gray;">32</sup>, ולדעתו זהו ששנינו שאם שרפה חוץ מגיתה פסולה<sup style="color: gray;">33</sup>, שהיינו חוץ ממקום המוכן לה כנגד פתחו של היכל<sup style="color: gray;">34</sup>. ורבי אושעיא אמר שרפה שלא כנגד הפתח כשרה, שנאמר: על פרשה ישרוף<sup style="color: gray;">35</sup>, מקום שפורשת למיתה - היינו המקום שבו יוצאת נפשה בגמר פירכוסה, ולא קבע לה הכתוב מקום<sup style="color: gray;">36</sup> - שם תהא שריפתה<sup style="color: gray;">37</sup>. להלכה נראה מדברי ראשונים שאם שרפה שלא כנגד הפתח פסולה<sup style="color: gray;">38</sup>.
ומהי עשיה שלא כנגד הפתח, כתבו ראשונים שזה דוקא אם עשה כשפניו כנגד הדרום או כנגד צפון או שהיו אחוריו למזרח, אבל אם היו פניו כנגד ההיכל, אף על פי שלא כיון בדקדוק, כשרה<sup style="color: gray;">39</sup>.
בזמן שאי אפשר לעשות כנגד הפתח, כגון קודם שהוקם המשכן, וכן אחר שהוקם אם קפלה הרוח את היריעה, אין עושים פרת חטאת<sup style="color: gray;">40</sup>. וכן כתבו ראשונים שבזמן שאין בית המקדש קיים אין פרת חטאת נעשית<sup style="color: gray;">41</sup>.
<h4>סדר עשייתה: הוצאתה להר המשחה</h4>
סדר עבודת הפרה כך הוא: בתחילה מוציאים אותה עם כל מסעדיה – העוזרים בעשייה<sup style="color: gray;">42</sup> – מהר-הבית* להר המשחה<sup style="color: gray;">43</sup>. על הוצאתה בכבש משום הקפדה בטהרה, עי' להלן<sup style="color: gray;">44</sup>.
על השער שממנו יוצאים, ע"ע הר הבית<sup style="color: gray;">45</sup>.
<h4>הוצאת אחרת עמה</h4>
לא היתה פרה רוצה לצאת אין מוציאים אחרת עמה<sup style="color: gray;">46</sup>, ואמר רבי יוסי במקור הדין, שנאמר והוציא אותה<sup style="color: gray;">47</sup>, לבדה<sup style="color: gray;">48</sup>, ותנא קמא אמר טעמים בדבר, ששחורה לא יוציא עמה, שלא יאמרו שחורה שחטו, ואדומה לא יוציא עמה, שלא יאמרו שתים שחטו<sup style="color: gray;">49</sup> - והרי אין שוחטים שתים<sup style="color: gray;">50</sup> - ואמרו בגמרא שאף הוא מודה שהדין נדרש מן הכתוב, אלא שהוא דורש טעמא-דקרא*, שאלו הם טעמי הכתוב<sup style="color: gray;">51</sup>.
להוציא חמור עמה, אמרו בגמרא שלדורשים טעמא-דקרא*, מותר, שאין חשש שיאמרו שתים שחטו, ולשאינם דורשים טעמא דקרא, אסור, שדרשת הכתוב: אותה, לבדה, ממעטת אף חמור<sup style="color: gray;">52</sup>. וע"ע טעמא דקרא<sup style="color: gray;">53</sup>.
הוציא אחרת עמה, כתבו אחרונים שכשרה בדיעבד<sup style="color: gray;">54</sup>.
<h4>קדוש ידים ורגלים</h4>
שחיטת הפרה ושריפתה, נחלקו תנאים אם טעונה קידוש-ידים-ורגלים*<sup style="color: gray;">55</sup>, על מקור הדין, ועל מקום הקידוש, ע"ע קדוש ידים ורגלים.
<h4>טימוא הכהן</h4>
מטמאים את הכהן* השורף את הפרה, כדי שיהא טבול-יום* בשעה שעושה אותה, מפני הצדוקים שהיו אומרים במעורבי שמש היתה נעשית<sup style="color: gray;">56</sup>, שלא יהיה מקום לטעות כדבריהם<sup style="color: gray;">57</sup>. ועי' להלן<sup style="color: gray;">58</sup>, וע"ע הערב שמש<sup style="color: gray;">59</sup> וע' טבול יום<sup style="color: gray;">60</sup>.
ובמה היו מטמאים אותו, יש שכתבו שבמה שהיו זקני ישראל סומכים ידיו עליו – עי' להלן – בכך היו מטמאים אותו, שבגדי אוכלי קודש מדרס* לפרת חטאת<sup style="color: gray;">61</sup>. ויש שכתבו שהיו מטמאים אותו בשרץ*<sup style="color: gray;">62</sup> או בנדה*<sup style="color: gray;">63</sup>. וע"ע טבול יום<sup style="color: gray;">64</sup>.
<h4>טבילתו</h4>
זקני ישראל מקדמים ברגליהם להר המשחה<sup style="color: gray;">65</sup>, והם סומכים ידיהם עליו<sup style="color: gray;">66</sup> – אחר שנטמא, לסוברים שטימאוהו קודם לכן<sup style="color: gray;">67</sup>, או שמטמאים אותו בסמיכתם<sup style="color: gray;">68</sup> - ואומרים לו אישי כהן-גדול* – שאף לסוברים שכשרה בכהן הדיוט<sup style="color: gray;">69</sup>, רגילים לעשותה בכהן גדול<sup style="color: gray;">70</sup> – טבול אחת<sup style="color: gray;">71</sup>, ובית טבילה* היה שם<sup style="color: gray;">72</sup>, ירד וטבל ועלה ונסתפג<sup style="color: gray;">73</sup>.
על חציצה בטבילתו ע"ע חציצה<sup style="color: gray;">74</sup>.
<h4>העצים</h4>
עצים היו מסודרים שם, עצי ארזים וארנים וברושים ועצי תאנה חלקה<sup style="color: gray;">75</sup>, ועושים אותה – את המערכה<sup style="color: gray;">76</sup> - כמין מגדל<sup style="color: gray;">77</sup>, רחב מלמטה וצר מלמעלה<sup style="color: gray;">78</sup>, ומפתחין בה חלונות<sup style="color: gray;">79</sup> בשעת עריכת העצים, כדי שתיכנס בה האש ותבערה במהירות<sup style="color: gray;">80</sup>, וחזיתה מערבה<sup style="color: gray;">81</sup>, כלומר שהמקום שמכניס בו האש, יהיה לצד מערב, כנגד קדש הקדשים<sup style="color: gray;">82</sup>.
שרפה שלא בעצים - אלא הצית בגופה של פרה<sup style="color: gray;">83</sup> - או ששרפה בכל עצים - ולא אותם שנמנו במשנה<sup style="color: gray;">84</sup>, ואפילו שאינם דולקים יפה<sup style="color: gray;">85</sup> - אפילו בקש או בגבבה, כשרה<sup style="color: gray;">86</sup>, שהרי לא נכתב עצים בתורה, אלא: ושרף<sup style="color: gray;">87</sup>.
על הוספת עצים לשריפה, ע"ע אפר חטאת<sup style="color: gray;">88</sup>.
<h4>קשירתה ושחיטתה</h4>
כפתוה בחבל של מגג – מין גמי, שאינו מקבל טומאה<sup style="color: gray;">89</sup> - ונתנוה על גב המערכה<sup style="color: gray;">90</sup>, ויש אומרים במוכני היתה עולה, רבי אליעזר בן יעקב אומר כבש עושין לה שהיתה עולה בו<sup style="color: gray;">91</sup>. ראשה בדרום ופניה למערב<sup style="color: gray;">92</sup>, והכהן – או הזר השוחט, לסוברים כן<sup style="color: gray;">93</sup> - עומד במזרח, ופניו למערב, ושוחט בימינו<sup style="color: gray;">94</sup>.
<h4>שחיטת שתים יחד</h4>
אין שוחטים שתי פרות יחד, שנאמר: ושחט אותה<sup style="color: gray;">95</sup>, ולא אותה וחברתה<sup style="color: gray;">96</sup>. על טעם האיסור ופרטיו ע"ע הסח הדעת<sup style="color: gray;">97</sup>.
על הוצאת שתי פרות עי' לעיל<sup style="color: gray;">98</sup>.
<h4>קבלת הדם</h4>
השוחט מקבל דמה ביד, ולא בכלי, שנאמר: ולקח אלעזר הכהן מדמה באצבעו, מצוותה מצות יד ולא מצות כלי<sup style="color: gray;">99</sup>. קיבל בכלי, נחלקו ראשונים: יש פוסלים<sup style="color: gray;">100</sup>. ויש מכשירים<sup style="color: gray;">101</sup>. מלבד הדם שמקבל בידו כדי לזרקו, יש מן הראשונים שכתבו שמקבל שאר הדם בכלי, כדי שלא יאבד, ויוכל לשרפו<sup style="color: gray;">102</sup>. וע"ע חובה מצוה ורשות<sup style="color: gray;">103</sup>.
שוחט בימינו ומקבל הדם בשמאלו<sup style="color: gray;">104</sup>, שמאחר ואין דמה נזרק על המזבח*, אין דינה כקדשים*, שקבלתם דוקא בימין*<sup style="color: gray;">105</sup>. רבי יהודה אומר בימינו היה מקבל<sup style="color: gray;">106</sup>, כשאר כל קבלת-דם* קדשים<sup style="color: gray;">107</sup>, ונותן לשמאלו<sup style="color: gray;">108</sup>. הלכה כתנא קמא<sup style="color: gray;">109</sup>.
<h4>הזאת הדם</h4>
ומזה דמה בימינו, טבל והזה שבע פעמים כנגד בית קדש-הקדשים*<sup style="color: gray;">110</sup>. על פרטי דיני ההזאה* ע"ע הזאה (לכפרה)<sup style="color: gray;">111</sup>, וע' היכל<sup style="color: gray;">112</sup>, וע' הר הבית<sup style="color: gray;">113</sup>.
<h4>הצתת האש</h4>
ירד והצית את האש באליתות<sup style="color: gray;">114</sup>, היינו חתיכות עצים קטנות שבהם מצית את האש, ומכניסן תחת העצים הגדולים כדי להבעירם<sup style="color: gray;">115</sup>. רבי עקיבא אומר בחריות<sup style="color: gray;">116</sup>, היינו סנסני הדקלים<sup style="color: gray;">117</sup>, או ענפי אילן יבשים<sup style="color: gray;">118</sup>. הלכה כתנא קמא<sup style="color: gray;">119</sup>.
<h4>השלכת עץ ארז ואזוב ושני תולעת</h4>
לוקח עץ ארז – היינו בקעת של ארז<sup style="color: gray;">120</sup>, ולא נתבאר שיעורו<sup style="color: gray;">121</sup>, ויש שכתבו ששיעורו אמה*<sup style="color: gray;">122</sup> - ואזוב* - על מהותו ושיעורו, ע"ע - ושני תולעת – הוא צמר צבוע בצבע<sup style="color: gray;">123</sup>, עי' מהותו וצבעו בע' אדום, יש סוברים שאין לו שיעור<sup style="color: gray;">124</sup>, ויש סוברים שמשקלו עשרה זוז<sup style="color: gray;">125</sup>, ויש סוברים שמשקלו שקל<sup style="color: gray;">126</sup>, ויש סוברים שתי סלעים<sup style="color: gray;">127</sup>, ולהלכה יש שכתבו חמשה סלעים<sup style="color: gray;">128</sup> - ומשליך אל תוך שרפת הפרה<sup style="color: gray;">129</sup>. ובעת ההשלכה, עומד חוץ מגתה<sup style="color: gray;">130</sup>, היינו חוץ לגומא העשויה לשרפת הפרה<sup style="color: gray;">131</sup>, שסתם השלכה מרחוק היא<sup style="color: gray;">132</sup>.
וקודם ההשלכה אומר להם – לזקנים<sup style="color: gray;">133</sup> - : עץ ארז זה, עץ ארז זה, אזוב זה, אזוב זה, שני תולעת זה, שני תולעת זה, שלש פעמים על כל דבר ודבר, והם אומרים לו הין והין שלש פעמים על כל דבר ודבר<sup style="color: gray;">134</sup>, וטעם הדבר, כדי ליטול רשות אם ישליך לתוך השריפה<sup style="color: gray;">135</sup>, ויש שכתבו בטעם כדי לציין בודאי שאלה הם המינים האמורים בתורה, ולא אחרים הדומים להם<sup style="color: gray;">136</sup>. רבי אלעזר בן רבי צדוק מוסיף, שאומר להם: אשליך אשליך אשליך, שלש פעמים, והם אומרים לו הן הן הן<sup style="color: gray;">137</sup>.
ואימתי היא ההשלכה, קודם שתיעשה אפר, שכך דרשו: והשליך אל תוך שרפת<sup style="color: gray;">138</sup>, שומע אני משתיעשה אפר, תלמוד לומר: הפרה<sup style="color: gray;">139</sup>. השליך משנעשית אפר, פסולה<sup style="color: gray;">140</sup>. וצריך שישליך אחר שתוצת האש ברובה<sup style="color: gray;">141</sup>, שכן דרשו: אי הפרה, שומע אני אף על פי שלא נשרפה, תלמוד לומר והשליך אל תוך שריפת הפרה, הא כיצד משיצת האור ברובה<sup style="color: gray;">142</sup>. השליך עד שלא הוצת האש ברובה, פסולה<sup style="color: gray;">143</sup>. וצריך שתהיה ההשלכה משנבקעה הפרה<sup style="color: gray;">144</sup>, וכן דרשו: אי הפרה, יכול יקרענה ויתנם לתוכה, תלמוד לומר: והשליך אל תוך שריפת הפרה, הא כיצד, משתבקע<sup style="color: gray;">145</sup>, ומכל מקום אם אחר שהוצת האור ברובה לא נבקעה, יכול לקרעה ביד או בסכין<sup style="color: gray;">146</sup>, ולא נתמעט אלא שלא יקרענה קודם שהוצת האור ברובה<sup style="color: gray;">147</sup>.
קודם ההשלכה כורכן - את עץ הארז והאזוב<sup style="color: gray;">148</sup> - בשיירי הלשון<sup style="color: gray;">149</sup> של תולעת שני<sup style="color: gray;">150</sup>, ולא שחולק את הלשון, אלא כורך בזנב הלשון, כלומר שסורקה במסרק ונעשית קצרה לראש האחד מין זנב, ובו כורך<sup style="color: gray;">151</sup>. וע"ע אגד<sup style="color: gray;">152</sup>. בטעם הכריכה נחלקו תנאים: רבי אלעזר ברבי שמעון אומר: כורכן כדי שיהא בהן כובד, ויפלו לתוך שריפת הפרה<sup style="color: gray;">153</sup>, שלדעתו כן משמע מן הכתוב: אל תוך שריפת הפרה<sup style="color: gray;">154</sup>, שצריך שיהיה בהם כובד, שיפלו לעומק האש<sup style="color: gray;">155</sup>. רבי אמר, כורכן כדי שיהיו כולן באגודה אחת<sup style="color: gray;">156</sup>, כדי שיהיו נלקחים בבת אחת, שנאמר: ולקח עץ ארץ וגו'<sup style="color: gray;">157</sup>, או משום הידור מצוה, לפי שהם דברים קטנים<sup style="color: gray;">158</sup>, ולדעתו אין צריך שיהיה בהם כובד<sup style="color: gray;">159</sup>. השליך שלשתם זה אחר זה, כשרה<sup style="color: gray;">160</sup>.
ומשליך הכל לתוך שריפתה<sup style="color: gray;">161</sup>, לתוך בטן הפרה<sup style="color: gray;">162</sup>, ושלשתם מעכבים זה את זה<sup style="color: gray;">163</sup>,. השליך לתוך שריפתה ולא לתוך גופה, כשרה<sup style="color: gray;">164</sup>.
קלטתן שלהבת, היינו שלא נפלו לתוך השריפה אלא נתהבהבו באויר, נחלקו אמוראים: רבא אמר שלסוברים שצריך כובד<sup style="color: gray;">165</sup>, פסול, ולסוברים שאין צריך כובד, כשר<sup style="color: gray;">166</sup>. ואביי אמר שאם היתה האש נכפפת, היינו נמוכה וכפופה וקרובה לגחלתה, כשרה, שזה נקרא שהושלכו המינים אל תוך השריפה, אבל אם היתה האש קולחת, היינו שיש עליה עמוד שלהבת זקוף, ושם נתהבהבו, פסול<sup style="color: gray;">167</sup>.
על הסח-הדעת* בשעת השלכת המינים לאש, ע"ה הסח הדעת<sup style="color: gray;">168</sup>.
<h4>שריפת כולה במקומה</h4>
צריך לשרוף את כולה, דם ובשר ועור ופרש<sup style="color: gray;">169</sup>, ואם חיסר ממנה כלום, אפילו מפרשה, פסולה<sup style="color: gray;">170</sup>.
פקע מעורה ומשערה ומבשרה, צריך לשרפם, וכן דרשו בספרי: ושרף את הפרה, להביא את הפקיעין<sup style="color: gray;">171</sup>. פקעו חוץ לגיתה יחזיר, ולא ישרוף במקומו, ואם לא החזיר פסול<sup style="color: gray;">172</sup>, לפי שצריך לשרפה פתח אהל מועד, וחוץ לגת אינו מול הפתח<sup style="color: gray;">173</sup>. ומה שיעור הפוקע חוץ לגיתה שפוסל, רבי אלעזר אומר כזית מעכבה פחות מכזית אין מעכבה<sup style="color: gray;">174</sup>, וכן הלכה<sup style="color: gray;">175</sup>. ובספרי אמרו שבשר שפקע פוסל בכל שהוא<sup style="color: gray;">176</sup>. פקע חוץ למערכתה – ועודנו בתוך גיתה - הרי זה מרבה עליו עצים ושורפו במקומו<sup style="color: gray;">177</sup>.
פקע מקרניה ומטלפיה ומפרשה אין צריך להחזיר, שכל דבר שאין מעכב בחייה – כלומר שאפילו היה חסר בחייה לא היה מעכב<sup style="color: gray;">178</sup> - אין מעכב בשריפתה<sup style="color: gray;">179</sup>.
פקעה עצם כל שהוא, יחזיר, ואם לא החזיר לא פסל, ובכזית, אם לא החזיר פסל<sup style="color: gray;">180</sup>.
שרפה חוץ ממערכתה שנשחטה עליה, יש מן הראשונים שכתבו שפסולה<sup style="color: gray;">181</sup>, ויש שכתבו שכשרה, כל שנשחטה כנגד הפתח<sup style="color: gray;">182</sup>.
על הוספת עצים לשריפה, ועל המשך סדר העשיה אחר שריפת הפרה, ודיני האפר, ע"ע אפר חטאת.
<h4>שתי גיתות</h4>
שרפה בשתי גיתות, כלומר שחתכה ועשה לה שתי גיתות, פסולה<sup style="color: gray;">183</sup>, שמן הכתוב: ושרף<sup style="color: gray;">184</sup>, משמע שריפה אחת<sup style="color: gray;">185</sup>.
<h4>שתים בגת אחת</h4>
אין שורפים שתי פרות בגת אחת<sup style="color: gray;">186</sup>. שרף שתי פרות בגת אחת, פסולות<sup style="color: gray;">187</sup>, משום מלאכה<sup style="color: gray;">188</sup>, או משום שדורשים: ושרף אותה<sup style="color: gray;">189</sup>, ולא אותה ואת חברתה<sup style="color: gray;">190</sup>. משנעשית אפר, מביא אחרת ושורף על גבה ואינו חושש<sup style="color: gray;">191</sup>.
<h4>לחצאין</h4>
שרפה בשני חצאים, זו אחר זו, כשרה<sup style="color: gray;">192</sup>.
<h4>שהפשיטה ונתחה</h4>
פרת חטאת שהפשיטה וניתחה קודם ששרפה כשרה<sup style="color: gray;">193</sup>.
<h4>עשייתה ביום</h4>
שחיטת הפרה וקבלת דמה והזאתו ושריפתה והשלכת עץ ארז ואזוב ושני תולעת אינם כשרים אלא ביום<sup style="color: gray;">194</sup>, שנאמר: זאת חקת התורה<sup style="color: gray;">195</sup>, תורה אחת לכל עבודתה<sup style="color: gray;">196</sup>, שכשם שהזאת מי-חטאת* אינה אלא ביום – ע"ע – אף שאר עבודות הפרה כן<sup style="color: gray;">197</sup>. ובספרי אמרו ששריפתה כשרה בלילה, שנאמר: חטאת היא<sup style="color: gray;">198</sup>, הוקשה לחטאת, שאימוריה נשרפים כל הלילה<sup style="color: gray;">199</sup>.
<h3><b>צבעה</b></h3>
<h4>תמימותה באדמומיות</h4>
הפרה, צריך שתהיה תמימה באדמומיות, שכן דרשו בספרי: תמימה<sup style="color: gray;">200</sup>, תמימה לאדמימות או תמימה למומים, כשהוא אומר אשר אין בה מום<sup style="color: gray;">201</sup>, הרי מומים אמורים, הא מה תלמוד לומר תמימה, תמימה לאדמימות<sup style="color: gray;">202</sup>, כלומר שכולה אדומה<sup style="color: gray;">203</sup>. וע"ע אדם (צבע אדום)<sup style="color: gray;">204</sup>. ומכל מקום שערה אחת שאינה אדומה אינה פוסלתה<sup style="color: gray;">205</sup>.
<h4>שתי שערות סמוכות</h4>
היו בה שתי שערות שחורות או לבנות בתוך גומא אחת - היינו בתוך נקבובית אחת, שמקום צמיחתן אחד<sup style="color: gray;">206</sup> - פסולה<sup style="color: gray;">207</sup>, אף על פי שחזר ותלשן<sup style="color: gray;">208</sup>. ושיעור זה הלכה למשה מסיני הוא<sup style="color: gray;">209</sup>. היו שתי שערות בתוך שתי גומות, כשרה<sup style="color: gray;">210</sup>. ויש מן הראשונים שכתבו בדעת רבי יהודה שאפילו היו בשתי גומות, אם היו בכוס אחת – שהבהמה יש בשערותיה עגולים עגולים, ובכל אחד מהם יש כמה שערות, והעגולים נקראים כוסות<sup style="color: gray;">211</sup> - פסולה<sup style="color: gray;">212</sup>.
היו שתי שערות בשתי גומות – או בשתי כוסות, לסוברים שכוס דינה כגומא<sup style="color: gray;">213</sup> – והן מוכיחות זו את זו - היינו שמכוונות וסמוכות זו בצד זו<sup style="color: gray;">214</sup> - רבי יהודה אמר שפסולה<sup style="color: gray;">215</sup>.
<h4>שתי שערות מפוזרות</h4>
היו שערות שחורות או לבנות מפוזרות, נחלקו תנאים: א) רבי עקיבא אומר אם היו ארבע או חמש – ויש שכתבו שהוא הדין יותר, כל שלא היו רבות מאד<sup style="color: gray;">216</sup> - יתלוש<sup style="color: gray;">217</sup>, וכתבו אחרונים שכשרה אף בלא תלישה, אלא שיתלוש משום מראית העין<sup style="color: gray;">218</sup>. היו פחות מארבע, כשרה ואין צריך לתלוש<sup style="color: gray;">219</sup>. היו יותר מן השיעור, פסולה<sup style="color: gray;">220</sup>. ויש מן האחרונים שכתבו שהלכה כרבי עקיבא<sup style="color: gray;">221</sup>. ב) רבי אליעזר אומר אפילו חמישים יתלוש<sup style="color: gray;">222</sup>, ונראה מדברי ראשונים ואחרונים שהוא הדין יותר<sup style="color: gray;">223</sup>. ג) רבי יהושע בן בתירא אומר אפילו אחת בראשה ואחת בזנבה פסולה<sup style="color: gray;">224</sup>. ד) ויש מן האחרונים שכתבו בדעת תנא קמא שכשרה ואין צריך לתלוש, ולדעתם כן הלכה<sup style="color: gray;">225</sup>.
<h4>שעיקרן שונה מראשיהן</h4>
היו בה שתי שערות – הפוסלות, כגון שהן בגומא אחת<sup style="color: gray;">226</sup>, או שמוכיחות זו על זו<sup style="color: gray;">227</sup> - עיקרן משחיר וראשן מאדים, עיקרן מאדים וראשן משחיר, הכל הולך אחר הנראה, היינו הראש, דברי רבי מאיר<sup style="color: gray;">228</sup>. וחכמים אומרים אחר העיקר<sup style="color: gray;">229</sup>, היינו שאם היה עיקרן מאדים, והיה בו שיעור שער – עי' עליו להלן<sup style="color: gray;">230</sup> - גוזז את את העליון, וכשרה<sup style="color: gray;">231</sup>. והלכה כחכמים<sup style="color: gray;">232</sup>.
הטעם שגזיזת שערות הפרה מותרת, עי' להלן<sup style="color: gray;">233</sup>, וע"ע גזה ועבודה<sup style="color: gray;">234</sup>.
<h4>אורך השערות</h4>
שתי שערות האמורות בפרה – שפוסלות אם הן שחורות או לבנות<sup style="color: gray;">235</sup>, ושמכשירות כשהן עיקרי השערות והן אדומות ונשארו לאחר שגזזו את ראשיהן שהיו שחורים<sup style="color: gray;">236</sup> - נחלקו חכמים באורכן: א) רבי ישמעאל אומר כדי לכוף ראשן לעיקרן<sup style="color: gray;">237</sup>. ב) רבי אליעזר אומר כדי לקרוץ בציפורן<sup style="color: gray;">238</sup>, היינו לאחוז מעט בציפורן<sup style="color: gray;">239</sup>, וכתבו ראשונים שזה השיעור הפחות שבכולם<sup style="color: gray;">240</sup>, ויש חולקים<sup style="color: gray;">241</sup>. ג) רבי עקיבא אומר כדי שיהו ניטלות בזוג<sup style="color: gray;">242</sup>, וזהו השיעור הגדול שבכולם<sup style="color: gray;">243</sup>, ויש סוברים שהוא הקטן שבכולם<sup style="color: gray;">244</sup>. הלכה כרבי עקיבא<sup style="color: gray;">245</sup>.
<h4>שקרניה וטלפיה שחורים</h4>
פרה שקרניה וטלפיה שחורים, יגוד<sup style="color: gray;">246</sup>, היינו יחתוך<sup style="color: gray;">247</sup>, ולפי שאינו יכול לחתוך אלא מעל מקום זכרותן, ולא את הזכרות עצמה - שחיתוך הזכרות פוסל משום מום<sup style="color: gray;">248</sup> - לפיכך אם היא שחורה במקום הזכרות, אין לה תקנה<sup style="color: gray;">249</sup>.
<h4>מקומות שאין המראה פוסל</h4>
גלגל העין והשינים והלשון אין מראיהם פוסל בפרה<sup style="color: gray;">250</sup>, ולפיכך פרה שגלגלי עיניה שחורים, אם אין פרה אחרת אדומה כיוצא בה שאין גלגלי עיניה שחורות, כשרה<sup style="color: gray;">251</sup>, ומכל מקום אם יש אחרת אדומה כמותה, אין לוקחים אותה<sup style="color: gray;">252</sup>. ויש שכתבו בדעת רבי מאיר בתוספתא שחולק וסובר שפרה שגלגלי עיניה שחורים פסולה<sup style="color: gray;">253</sup>.
<h4>מקום יבלת</h4>
היתה בה יבלת – ויש גורסים: יתרת<sup style="color: gray;">254</sup> - וחתכה, אם לא העלה מקומה שער אדום, פסולה<sup style="color: gray;">255</sup>. ואם העלה שער אדום, רבי שמעון מכשיר<sup style="color: gray;">256</sup>, ורבי יהודה פוסל<sup style="color: gray;">257</sup>, מאחר והוא שער לקוי ואין עולה בו אדמומיות גמורה<sup style="color: gray;">258</sup>, וכן הלכה<sup style="color: gray;">259</sup>.
<h3><b>עבודה הפוסלת בה</b></h3>
<h4>פסול עבודה ומקורו</h4>
פרה נפסלת בעליית עול<sup style="color: gray;">260</sup>, ולא בעול בלבד נפסלת אלא בכל עבודה<sup style="color: gray;">261</sup> שחייבים עליה במוקדשים<sup style="color: gray;">262</sup> משום לא תעבוד בבכור שורך<sup style="color: gray;">263</sup>. ונחלקו תנאים בטעם הדין ובפרטיו: א) יש שלמדו בגזירה שוה מעגלה-ערופה*: נאמר בעגלה עול – אשר לא משכה בעול<sup style="color: gray;">264</sup> - ונאמר בפרה עול – אשר לא עלה עליה עול<sup style="color: gray;">265</sup> – מה עגלה שאר עבודות פוסלות בה, שנאמר: אשר לא עובד בה<sup style="color: gray;">266</sup>, אף פרה שאר עבודות פוסלות בה<sup style="color: gray;">267</sup>, ולדעתם, דוקא עבודה הפוסלת בעגלה ערופה, כגון שהניח עליה משוי ומשכה אותו - היינו שטלטלה אותו מעט<sup style="color: gray;">268</sup> - היא שפוסלת בפרה, אבל אם הניח עליה משוי ולא טלטלתו, שדבר זה אינו פוסל בעגלה<sup style="color: gray;">269</sup>, אינו פוסל אף בפרה<sup style="color: gray;">270</sup>. ב) ויש שדרשו מן הכתוב בפרה: עול<sup style="color: gray;">271</sup>, אין לי אלא עול, שאר עבודות מנין, תלמוד לומר: אשר לא עלה עליה עול<sup style="color: gray;">272</sup>, כלומר מזה שלא כתוב: אשר לא עלה עול עליה, מפרשים בכוונת הכתוב: אשר לא עלה עליה, ללמד שהעולה עליה פוסלה מכל מקום, בין עול ובין עבודה<sup style="color: gray;">273</sup>, אם כן מה תלמוד לומר עול, עול פוסל בין בשעת עבודה בין שלא בשעת עבודה<sup style="color: gray;">274</sup>, כלומר אף כשאינו עושה לשם עבודה, ואין נח לו בדבר, אבל שאר עבודות אין פוסלות אלא בשעת עבודה, כלומר כשעושה לשם עבודה, ונח לו בדבר<sup style="color: gray;">275</sup>. ולדעתם, מאחר ואין למדים פסול עבודה מעגלה ערופה, אף עבודה שאינה פוסלת בעגלה, כגון שהניח משוי ולא טלטלתו, פוסלת בפרה – כשהניחו בשעת עבודה<sup style="color: gray;">276</sup> – וכן אמרו שאם הניח עליה עודה – אגודה - של שקים, פסלה, אף על פי שעגלה אינה נפסלת בזה<sup style="color: gray;">277</sup>.
<h4>עבודה לצרכה</h4>
זה הכלל, כל עבודה שהיא לצרכה, כשרה, לצורך אחר פסולה<sup style="color: gray;">278</sup>, לפיכך רכב עליה, נשען עליה, נתלה בזנבה עבר בה את הנהר - כלומר שנעזר בה בשעת השייט<sup style="color: gray;">279</sup> - קיפל עליה את המוסרה – שקיפל החבל שהוא מושכה בו והניחו על גבה - נתן טליתו עליה, פסולה, אבל עשה לה סנדל בשביל שלא תחליק, פרס טליתו עליה מפני הזבובים, כשרה<sup style="color: gray;">280</sup>.
קשרה במוסרה, כשרה, שדבר זה חשוב לצרכה<sup style="color: gray;">281</sup>, היינו לצורך שמירתה<sup style="color: gray;">282</sup>, אלא שלסוברים ששמירה יתירה חשובה משא<sup style="color: gray;">283</sup>, נחלקו אמוראים: רבא סובר שאף לדעתם כשרה בכל אופן, לפי שפרה, שדמיה יקרים, צריכה שמירה יתירה, והמוסרה חשובה שמירה הנצרכת, ולפיכך אינה משא<sup style="color: gray;">284</sup>. ואביי ורבינא סוברים שאינה כשרה אלא כשהיתה צריכה שמירה באופן מיוחד<sup style="color: gray;">285</sup>, כגון כשמוליכה מעיר לעיר<sup style="color: gray;">286</sup>, שאז צריך לאחזה כי פונה למקום מרבץ שלה<sup style="color: gray;">287</sup>, או שהיא מורדת<sup style="color: gray;">288</sup>, וכן הלכה<sup style="color: gray;">289</sup>.
הניח עליה אגודה של שקים, ולא טלטלה, נחלקו תנאים אם פסולה<sup style="color: gray;">290</sup>, וכתבו ראשונים להלכה שפסולה<sup style="color: gray;">291</sup>.
<h4>עבודה שנח לו בה</h4>
עבודה פוסלת בפרה דוקא אם נח לו בה, ודבר זה נלמד מעגלה ערופה, שאף בה אין עבודה פוסלת אלא כשנעשתה לרצונו<sup style="color: gray;">292</sup>, או שנלמד מייתור תיבת "עול" בפרשת פרה<sup style="color: gray;">293</sup>, ולפיכך הכניסה לרבקה – צמד בהמות שדשים בהן<sup style="color: gray;">294</sup> - ודשה עם אמה – ולא הכניסה כדי שתדוש אלא לשמרה<sup style="color: gray;">295</sup>, ואף אין נח לו בדישתה, שאף בלעדיה היתה התבואה נידושת<sup style="color: gray;">296</sup> - כשרה, אבל אם הכניסה בשביל שתניק ותדוש פסולה, שנח לו בדישה<sup style="color: gray;">297</sup>.
על המכניסה כדי שתינק ותדוש, אם חייב בתשלומי הנזק, ע"ע גרמא בנזקין; גרמי<sup style="color: gray;">298</sup>. על העושה מלאכה בפרת חטאת של חברו, אם חייב, ע"ע דבר שאינו שלו<sup style="color: gray;">299</sup>, וע' הזק שאינו ניכר<sup style="color: gray;">300</sup>.
שכן עליה עוף כשרה<sup style="color: gray;">301</sup>, לפי שאין הדבר נח לו<sup style="color: gray;">302</sup>.
עלה עליה זכר פסולה<sup style="color: gray;">303</sup>, לפי שזה לרצונו של הבעלים<sup style="color: gray;">304</sup>, ואפילו לא ידעו מהדבר<sup style="color: gray;">305</sup>, ויש שכתבו שדוקא כשידעו<sup style="color: gray;">306</sup>. רבי יהודה אומר, אם העלהו הבעלים פסולה, ואם מעצמו עלה, כשרה<sup style="color: gray;">307</sup>. עלה מעצמו בידיעת הבעלים, נחלקו ראשונים בדעת רבי יהודה: יש סוברים שזה כהעלוהו הבעלים, ופסולה<sup style="color: gray;">308</sup>, ויש סוברים שזה כעלה מעצמו, וכשרה<sup style="color: gray;">309</sup>. ויש מן הראשונים שכתבו שמחלוקת תנאים היא בעלה עליה זכר, שחכמים פוסלים ורבי אליעזר מכשיר<sup style="color: gray;">310</sup>.
הלכה שעלה עליה זכר פסולה, אף כשעלה מעצמו<sup style="color: gray;">311</sup>.
יש מן הראשונים שכתבו שעלה עליה זכר בשעה שתובעתו וצריכה לו, אינו פוסלה, שאינו משא לה, אבל בשעה שאינה תובעתו, צער הוא לה ומשא, ופוסלה<sup style="color: gray;">312</sup>.
<h4>לצרכו ולצרכה</h4>
עבודה שהיא לצרכו ולצרכה, פוסלת – אף לסוברים שלענין הלכות אחרות, דבר שלצרכו ולצרכה חשוב לצרכה<sup style="color: gray;">313</sup> - ולפיכך כשהכניסה לרבקה כדי שתינק ותדוש, אף על פי שיש בדבר אף צרכה, שתינק, פסולה משום שהיא אף לצרכו, שתדוש<sup style="color: gray;">314</sup>.
<h4>לא אפשר ומתכוין</h4>
עבודה שהוא מתכוין לה, אף על פי שאי אפשר בלעדיה, פוסלת – אף לסוברים שבאיסורים, בלא אפשר ומתכוין מותר<sup style="color: gray;">315</sup> - ולפיכך כשהכניסה לרבקה כדי שתינק, אף על פי שאי אפשר בלא שתדוש, אם מתכוין אף לדישה, פוסלת<sup style="color: gray;">316</sup>.
<h3><b>עשייתה בטהרה</b></h3>
<h4>מקום טהור</h4>
מקום שריפתה צריך שיהיה טהור, ואסור מן התורה לשרפה במקום טמא, לפי שהוקשה לפר של יום-הכיפורים* – עי' לעיל<sup style="color: gray;">317</sup> - ששריפתו במקום טהור<sup style="color: gray;">318</sup>. וצריך לבדוק מקום עשייתה, מפני קבר התהום<sup style="color: gray;">319</sup>. נעשתה במקום שאינו בדוק, ריש לקיש סובר שפסולה, שלדעתו ירד מבול לארץ-ישראל*, ונשקעו בה עצמות המתים, ויש לחוש בה לטומאה, ורבי יוחנן סובר שכשרה, שלדעתו לא ירד מבול בארץ ישראל<sup style="color: gray;">320</sup>.
<h4>מעלות</h4>
מעלות* יתירות עשו בטהרת פרה אדומה והרחקות גדולות הרחיקו מטומאת-המת* בכל מעשיה, שמפני שהיא כשירה בטבול-יום*<sup style="color: gray;">321</sup>, חשו שמא יבאו לזלזל בה<sup style="color: gray;">322</sup>. וע"ע מעלות וע' מי חטאת.
<h4>הפרשת הכהן</h4>
הפרשת הכהן שבעת ימים קודם שרפת הפרה<sup style="color: gray;">323</sup>, יש אמוראים סוברים שמעלה היא שעשו בפרה, כדי שלא יבואו לזלזל בה מפני שנעשית בטבולי יום<sup style="color: gray;">324</sup>. וכן כתבו ראשונים שבזמן ההפרשה מפרישים אותו אף מאשתו, שמא תימצא נדה* ותטמאנו<sup style="color: gray;">325</sup>, וכן בזמן ההפרשה לא היו אחיו הכהנים נוגעים בו, כדי להרבות בטהרתו<sup style="color: gray;">326</sup>.
<h4>שימוש בכלי אבן</h4>
הלשכה שאליה הופרש הכהן, כל כליה כלי אבנים וכדומה שאינם מקבלים טומאה<sup style="color: gray;">327</sup>, ובהם היה משתמש כל שבעת ימי ההפרשה<sup style="color: gray;">328</sup>, כדי שלא יזלזלו בטהרתה מאחר והיא נעשית בטבולי יום<sup style="color: gray;">329</sup>, ומטעם זה היתה הלשכה נקראת בית אבן<sup style="color: gray;">330</sup>.
<h4>הזאת מי חטאת על הכהן</h4>
בימים שהכהן נמצא בלשכה, מזים עליו מאפר הפרות שהיה בעזרה*<sup style="color: gray;">331</sup>. וטעם הדבר, לסוברים שהפרשת הכהן נלמדת מפרישה שהיתה במלואים*<sup style="color: gray;">332</sup>, למדים משם אף לענין הזאה<sup style="color: gray;">333</sup>, שבמילואים הזו על אהרן דם שבעה ימים<sup style="color: gray;">334</sup>, ובפרה נכנסו מים תחת דם<sup style="color: gray;">335</sup>, ולסוברים שאין הפרשת הכהן לפרה נלמדת ממילואים<sup style="color: gray;">336</sup>, הזאת מי חטאת על הכהן אינה אלא מעלה בלבד<sup style="color: gray;">337</sup>.
ובאלו ימים מזים, נחלקו תנאים: תנא קמא – או רבי מאיר<sup style="color: gray;">338</sup> - סובר שמזים כל יום משבעת הימים<sup style="color: gray;">339</sup>, מלבד היום הרביעי<sup style="color: gray;">340</sup>, לפי שלדעתו הזאה* בזמנה מצוה<sup style="color: gray;">341</sup>, ולפיכך מאחר והזאה לטהרה דינה להיעשות ביום השלישי והשביעי לטומאתו<sup style="color: gray;">342</sup>, ואין יודעים אימתי נטמא<sup style="color: gray;">343</sup>, צריך להזות בכל יום שיתכן שהוא הזמן<sup style="color: gray;">344</sup>, ולפיכך מזים בשלשת הימים הראשונים שמא כל אחד מהם הוא היום השלישי לטומאתו<sup style="color: gray;">345</sup>, וכן בשלשת הימים האחרונים, שמא הם היום השביעי לטומאתו<sup style="color: gray;">346</sup>, אבל ביום הרביעי אין מזים עליו<sup style="color: gray;">347</sup>, שודאי אינו היום השלישי, שהרי משפירש לא נטמא, ואף אם הוא היום השביעי אין מזים בו, שהרי שלישי שלו קודם פרישה, ונמצא שלא הזו בו, והזאת שביעי בלא שלישי אינו כלום<sup style="color: gray;">348</sup>. וכן סובר רבי חנינא סגן הכהנים, שמזים עליו בכל יום<sup style="color: gray;">349</sup>, ואף על פי שלדעתו אין אומרים שהזאה בזמנה מצוה, ודי היה בהזאה בשלישי ובשביעי, מכל מקום מעלה עשו להזות בכל יום<sup style="color: gray;">350</sup>, ומכל מקום אף לדעתו אין מזים ביום הרביעי<sup style="color: gray;">351</sup>, וכן הלכה<sup style="color: gray;">352</sup>. ורבי יוסי אומר שלא היו מזים עליו אלא ביום השלישי וביום השביעי<sup style="color: gray;">353</sup>, שאין אומרים שהזאה בזמנה מצוה<sup style="color: gray;">354</sup>, ולא עשו מעלה בזה<sup style="color: gray;">355</sup>.
לסוברים שמזים עליו בכל יום מלבד יום הרביעי, מפרישים אותו דוקא ביום רביעי בשבוע, כדי שיצא היום הרביעי לספירתו בשבת*, שהרי אסור להזות בשבת<sup style="color: gray;">356</sup>.
ומאיזה אפר מזים, מכל אפר פרות אדומות שנעשו מימות משה עד אותו הזמן<sup style="color: gray;">357</sup> - שהיה מונח ממנו למשמרת<sup style="color: gray;">358</sup>, ע"ע אפר חטאת<sup style="color: gray;">359</sup> - ביום הראשון מזים עליו מאחת, וביום השני מאחרת, וכן בכל הימים<sup style="color: gray;">360</sup>. ותשע פרות אדומות נעשו משנצטוו במצוה זו עד שחרב הבית בשניה, הראשונה עשה משה רבינו עליו השלום, שניה עשה עזרא, ושבע מעזרא עד חרבן הבית, ועשירית יעשה המלך המשיח<sup style="color: gray;">361</sup>. לא מצאו משבע – כלומר שארע שלא מצאו בעזרה אפר משבע פרות שונות<sup style="color: gray;">362</sup> - עושים משש, מחמש, מארבע, משלש, משנים, ומאחת<sup style="color: gray;">363</sup>.
על דיני ההזאה והמים שהיזו על הכהן השורף, ע"ע מי חטאת.
<h4>לפרה אחרת</h4>
אין עושים חטאת על גבי חטאת<sup style="color: gray;">364</sup>, שאם טיהרו אנשים או כלים לפרת חטאת אחת, וארע בה פסול, לא יעשו אחרת בטהרה זו, אלא צריך טהרה כבתחלה<sup style="color: gray;">365</sup>.
<h4>הוצאה על כיפים</h4>
כבש היו עושים מהר-הבית* להר המשחה – ששם שורפים את הפרה<sup style="color: gray;">366</sup> - כיפים על גבי כיפים, וכיפה כנגד האוטם – כלומר רגל כיפה תחתונה מכוון כנגד אמצעית כיפה עליונה<sup style="color: gray;">367</sup> - שבו כהן השורף את הפרה, ופרה, וכל מסעדיה – העוזרים בעשייתה<sup style="color: gray;">368</sup> - יוצאים להר המשחה<sup style="color: gray;">369</sup>, ולמה עשו כיפים על גבי כיפים, מפני קבר התהום<sup style="color: gray;">370</sup>, כלומר שמא יש תחת רגלי הכבש טומאה-רצוצה*, שהיא בוקעת ועולה<sup style="color: gray;">371</sup>, לפיכך עשו כיפה מעל כל רגל, לחצוץ בפני הטומאה<sup style="color: gray;">372</sup>. ואף על פי שפרה אינה מקבלת טומאה בחייה, מעלה יתירה עשו בה<sup style="color: gray;">373</sup>.
משל מי היה נעשה הכבש, עי' להלן<sup style="color: gray;">374</sup>.
רבי אליעזר אומר לא היה שם כבש, אלא עמודים של שיש היו קבועים, וכלונסאות של ארז על גביהם<sup style="color: gray;">375</sup> ולא כיפים על גבי כיפים, שלא היה חושש מפני טומאת התהום<sup style="color: gray;">376</sup>.
<h4>טהרת מקומה</h4>
מקום גיתה ומערכתה ובית הטבילה היו חלולים, מפני קבר התהום<sup style="color: gray;">377</sup>.
<h3><b>העוסקים בה</b></h3>
מעשי הפרה, דנו בהם אם מצותם בכהן גדול דוקא, או אף בכהן הדיוט, או אף בזר. וחילוק יש בדבר בין הפרה הראשונה, שנעשתה בימי משה, שנאמרו דינים מיוחדים בעושה אותה, לבין שאר הפרות שאחריה, שדינם שונה.
<h4>הפרה הראשונה: המוציא והשוחט</h4>
הפרה הראשונה שהיתה בימי משה, נאמר בשחיטתה: ונתתם אותה אל אלעזר הכהן והוציא אותה אל מחוץ למחנה ושחט אותה לפניו<sup style="color: gray;">378</sup>, ונחלקו אמוראים מי הוציאה ושחטה: רב אמר שאלעזר עשאה, שלדעתו לא היתה כשרה אלא בו, אבל פסולה היתה בזר*<sup style="color: gray;">379</sup>, ובכהן הדיוט<sup style="color: gray;">380</sup>, שהרי נאמר אלעזר, ונאמר "חוקה" – זאת חקת התורה<sup style="color: gray;">381</sup> - וכל מקום שנאמר חוקה אינו אלא לעכב<sup style="color: gray;">382</sup>. ושמואל אמר שכשרה היתה אף בזר, שכן דרש מן הכתוב: ונתתם אותה אל אלעזר הכהן וגו' ושחט אותה לפניו<sup style="color: gray;">383</sup>, שיהא זר שוחט ואלעזר רואה<sup style="color: gray;">384</sup>.
<h4>המקבל והמזה</h4>
קבלת הדם והזאתו, בפרה הראשונה, נחלקו אמוראים מי עשאם: שמואל סובר שמצותה באלעזר, שנאמר: ולקח אלעזר הכהן מדמה באצבעו והזה וגו'<sup style="color: gray;">385</sup>, וכן נראה מן התוספתא<sup style="color: gray;">386</sup>. ורב סובר שאפילו כהן הדיוט היה כשר בה, לפי שלדעתו שחיטתה אינה כשרה אלא באלעזר<sup style="color: gray;">387</sup>, ומה שאמר הכתוב שאלעזר מקבל, הרי זה מיעוט אחר מיעוט, ואינו אלא לרבות כהן הדיוט<sup style="color: gray;">388</sup>.
<h4>השורף</h4>
אף בשריפת הפרה הראשונה נחלקו: בספרי אמרו: ושרף את הפרה לעיניו<sup style="color: gray;">389</sup>, שיהא אחר שורף ואלעזר רואה<sup style="color: gray;">390</sup>. ובתוספתא נראה שאלעזר שרף<sup style="color: gray;">391</sup>.
<h4>המשליך עץ ארז וגו'</h4>
השלכת עץ ארז ואזוב ושני תולעת, אף בפרה הראשונה היתה כשרה בכהן הדיוט, שנאמר: ולקח הכהן עץ ארז וגו'<sup style="color: gray;">392</sup>.
<h4>לדורות: שחיטתה בזר</h4>
שחיטת הפרה, בפרות הנעשות אחר הפרה הראשונה, נחלקו תנאים ואמוראים אם זר כשר בה: יש אמוראים שסוברים שסוברים שכשרה בזר<sup style="color: gray;">393</sup>, וכן יש מן הראשונים שכתבו בדעת תנאים שכשרה בזר<sup style="color: gray;">394</sup>. ויש סוברים שצריכה דוקא כהן<sup style="color: gray;">395</sup>. הלכה שצריכה כהן<sup style="color: gray;">396</sup>.
<h4>בכהן הדיוט</h4>
כל מעשי הפרה עצמה – למעט אסיפת האפר ומילוי המים<sup style="color: gray;">397</sup>, ומלבד שחיטתה, לסוברים כן<sup style="color: gray;">398</sup> - נעשים לדורות בכהן<sup style="color: gray;">399</sup>, ואם נעשו בזר, פסולה<sup style="color: gray;">400</sup>. ונחלקו בחלק מהן, אם טעונות דוקא כהן גדול, או כשרות בהדיוט:
בשחיטת הפרה, וקבלת דמה והזאתו, וכן בשריפת הפרה נחלקו תנאים: תנא קמא סובר ששחיטה וקבלה והזאה טעונות כהן גדול ופסולות בכהן הדיוט<sup style="color: gray;">401</sup>, וכן אמרו תנאים בעבודות שהיתה מצותן באלעזר בפרה הראשונה - היינו שחיטה, לסוברים כן<sup style="color: gray;">402</sup>, וקבלה והזאה, לסוברים כן<sup style="color: gray;">403</sup>, ושריפה, לסוברים כן<sup style="color: gray;">404</sup> – שמצותן לדורות בכהן גדול<sup style="color: gray;">405</sup>, שדרשו: ונתתם אותה אל אלעזר<sup style="color: gray;">406</sup>, אותה באלעזר, ואין לדורות באלעזר, אלא בכהן גדול<sup style="color: gray;">407</sup>, גזירה-שוה* חוקה<sup style="color: gray;">408</sup> חוקה<sup style="color: gray;">409</sup> מיום הכיפורים, שעבודתו בכהן גדול<sup style="color: gray;">410</sup>. ב) ורבי יהודה סובר ששחיטה וקבלה והזאה כשרות בכהן הדיוט<sup style="color: gray;">411</sup>. וכן אמרו תנאים בעבודות שהיתה מצותן באלעזר בפרה הראשונה – היינו שחיטה, לסוברים כן, וקבלה והזאה, לסוברים כן, ושריפה, לסוברים כן – שמצותן לדורות בכהן הדיוט<sup style="color: gray;">412</sup>, שדרשו: ונתתם אותה אל אלעזר, אותה באלעזר, ואין לדורות באלעזר, אלא בכהן הדיוט<sup style="color: gray;">413</sup>. וכן הלכה<sup style="color: gray;">414</sup>.
שאר עבודות הפרה, לדברי הכל כשרות בכהן הדיוט<sup style="color: gray;">415</sup>.
אף לסוברים שפרה כשרה בכהן הדיוט, רגילים לעשותה בכהן גדול<sup style="color: gray;">416</sup>.
<h4>בבגדי כהונה</h4>
מעשה הפרה צריך שיעשה בבגדי כהונה<sup style="color: gray;">417</sup>, שנאמר: וכבס בגדיו הכהן<sup style="color: gray;">418</sup>, ודרשו: הכהן, בכיהונו<sup style="color: gray;">419</sup>, היינו בבגדי כהונה<sup style="color: gray;">420</sup>, ולענין לדורות דרשו: וטמא הכהן עד הערב<sup style="color: gray;">421</sup>, כהן בכיהונו לדורות<sup style="color: gray;">422</sup>. ובכלי לבן היתה נעשית<sup style="color: gray;">423</sup>, היינו ארבעת בגדי כהן הדיוט<sup style="color: gray;">424</sup>, שלמדים "חקה חקה" מעבודת יום הכיפורים – עי' הדרשה לעיל<sup style="color: gray;">425</sup> - שנעשתה בארבעה בגדי לבן<sup style="color: gray;">426</sup>. נעשית במחוסר בגדים פסולה<sup style="color: gray;">427</sup>. עשאה בבגדי זהב ובבגדי חול פסולה<sup style="color: gray;">428</sup>.
<h4>אשה</h4>
שחיטת הפרה וקבלת דמה והזאתו ושריפתה והשלכת עץ ארץ ואזוב ושני תולעת, אין אשה כשרה לעשותם<sup style="color: gray;">429</sup>, שכולם כתוב בעשייתם כהן או אלעזר<sup style="color: gray;">430</sup>.
<h4>טמא</h4>
טבול-יום* כשר לשריפת הפרה<sup style="color: gray;">431</sup>, על מקור הדין ופרטיו, ע"ע טבול יום<sup style="color: gray;">432</sup> וע' הערב שמש<sup style="color: gray;">433</sup>. על כך שהיו מטמאים את הכהן העוסק בפרה כדי שיהא טבול יום עי' לעיל<sup style="color: gray;">434</sup>.
על עוסקי הפרה, מאיזו טומאה צריך שיזהרו ע"ע הערב שמש<sup style="color: gray;">435</sup> וע' ולד הטומאה<sup style="color: gray;">436</sup>, וע' טבול יום<sup style="color: gray;">437</sup> וע' מעלות. על טומאה בציבור בפרה ע"ע טמאה בצבור<sup style="color: gray;">438</sup>.
<h4>אונן</h4>
שרפה אונן* כשרה<sup style="color: gray;">439</sup>, וכתבו ראשונים בטעם, שקדשי-בדק-הבית* היא, ולא קדשי-מזבח*<sup style="color: gray;">440</sup>, לסוברים כן<sup style="color: gray;">441</sup>.
<h4>מחוסר כיפורים</h4>
שרפה מחוסר-כפרה*, תנא קמא מכשיר, ורבי יוסף הבבלי פוסל<sup style="color: gray;">442</sup>. הלכה שכשרה<sup style="color: gray;">443</sup>. וע"ע מחוסר כפרה.
<h4>בעל מום</h4>
על כהן בעל מום, שפסול לפרה, ע"ע בעל מום (כהן)<sup style="color: gray;">444</sup>.
<h4>הפרשת הכהן</h4>
שבעת ימים קודם לשרפת הפרה מפרישים כהן השורף את הפרה מביתו ללשכה מוכנה בעזרה<sup style="color: gray;">445</sup>. במקור הדין, יש תנאים ואמוראים שדרשוהו מן הכתוב, שהשותה התורה מעשה הפרה למלואים*, שנאמר במלואים: כאשר עשה ביום הזה צוה ה' לעשת לכפר עליכם<sup style="color: gray;">446</sup>, ודרשו: לעשות - אלו מעשי פרה<sup style="color: gray;">447</sup>, וכן למדים: צוה צוה, שכתוב במילואים: צוה ה' לעשות, וכתוב בפרה: זאת חקת התורה אשר צוה ה', מה כאן פרישה - שנאמר במלואים: ופתח אהל מועד תשבו יומם ולילה שבעת ימים<sup style="color: gray;">448</sup> - אף להלן פרישה<sup style="color: gray;">449</sup>. ורבי יוחנן אמר שאין הדין נדרש מן הכתוב, אלא הוא מעלה שעשו בפרה<sup style="color: gray;">450</sup>, כדי שלא יזלזלו בה, מפני שנעשית בטבול יום<sup style="color: gray;">451</sup>.
שבעת הימים, לא היו אחיו הכהנים נוגעים בו, כדי להרבות בטהרתו<sup style="color: gray;">452</sup>, כדי שלא יזלזלו בטהרת הפרה, מפני שנעשית בטבולי יום<sup style="color: gray;">453</sup>. והמסייעים אותו נוגעים בו, לפי שאף הם קיבלו הזאה כמותו<sup style="color: gray;">454</sup>.
וכן מפרישים אותו מאשתו, שמא תימצא נדה, וימצא טמא שבעה ימים אחר שבעל אותה<sup style="color: gray;">455</sup>.
הלשכה, צפונית מזרחית היתה<sup style="color: gray;">456</sup>, כדי להזכירו שהיא כחטאת הנשחטת בצפון – ולפיכך יש בה דינים הדומים לחטאת - אף על פי שהיא נשחטת בחוץ<sup style="color: gray;">457</sup>.
<h4>טומאת העוסקים בה</h4>
כל העסוקים בפרה מתחילה ועד סוף מטמאים בגדים<sup style="color: gray;">458</sup> וטעונים טבילה* והערב שמש*<sup style="color: gray;">459</sup>. על טומאתם ע"ע טבול יום<sup style="color: gray;">460</sup> וע' טהרה<sup style="color: gray;">461</sup> וע' טמאה בחבורים<sup style="color: gray;">462</sup> וע' טמאת מקדש וקדשיו<sup style="color: gray;">463</sup> וע' טמאת שבעה<sup style="color: gray;">464</sup>.
<h3><b>גדרה ודיניה</b></h3>
<h4>שנותיה</h4>
פרה אדומה, מאימתי היא כשרה, נחלקו תנאים: רבי אליעזר אומר בת שתים<sup style="color: gray;">465</sup>, היינו שנכנסה בתוך שנה שניה<sup style="color: gray;">466</sup>, שאז היא חשובה פרה, אבל קודם לכן אינה אלא עגלה<sup style="color: gray;">467</sup>. וחכמים אומרים בת שלש<sup style="color: gray;">468</sup>, וקודם לכן היא עגלה<sup style="color: gray;">469</sup>, וכן כתבו אחרונים בדעת רבי יהושע<sup style="color: gray;">470</sup>, וכן הלכה<sup style="color: gray;">471</sup>.
אין השנים פוסלות בפרה<sup style="color: gray;">472</sup>, ואף זקנה כשרה מעיקר הדין<sup style="color: gray;">473</sup>. ובדעת חכמים שאמרו שפרה היא בת שלש או ארבע<sup style="color: gray;">474</sup>, יש מן האחרונים שצדדו שלמצוה מן המובחר אין לקחת אלא עד בת ארבע שנים, ובדיעבד אף בת חמש<sup style="color: gray;">475</sup>. ויש שכתבו בדעתם שבת יותר מארבע פסולה<sup style="color: gray;">476</sup>. ויש שכתבו בדעת רבי יהושע שבת יותר משלש שנים פסולה<sup style="color: gray;">477</sup>.
הרותתת מחמת זיקנה, כתבו אחרונים שפסולה<sup style="color: gray;">478</sup>.
<h4>שמא תשחיר</h4>
אף על פי שזקנה כשרה, אין ממתינים לה שמא תשחיר<sup style="color: gray;">479</sup>, ושלא תיפסל<sup style="color: gray;">480</sup>, ולפיכך כתבו ראשונים בדעת רבי אליעזר, שלכתחלה צריך שתהיה בת שנתיים, ולא יותר<sup style="color: gray;">481</sup>. וכן נראה מדברי ראשונים בדעת חכמים, שמטעם זה צריך שתהיה לכתחלה בת שלש או ארבע ולא יותר<sup style="color: gray;">482</sup>, וכן הלכה<sup style="color: gray;">483</sup>. ובדעת רבי מאיר יש שנראה מדבריהם שאם קונים אותה לשחטה מיד, אף בת חמש כשרה לכתחלה, שאין חוששים שמא תשחיר מיד, אבל אין משהים פרה שכבר קנו, עד שתגיע לחמש שנים, שמא תשחיר<sup style="color: gray;">484</sup>.
<h4>קדושתה</h4>
פרה קדשי-בדק-הבית* היא, ולא קדשי-מזבח*<sup style="color: gray;">485</sup>, ומטעם זה אינה אסורה בגיזה מן התורה<sup style="color: gray;">486</sup>, וכן מטעם זה נפדית אף בלא מום<sup style="color: gray;">487</sup>, ואונן כשר בה<sup style="color: gray;">488</sup>, ומכל מקום מאחר שקראה הכתוב חטאת – שנאמר: חטאת היא<sup style="color: gray;">489</sup> - דומה היא בכמה מהלכותיה לקדשי מזבח<sup style="color: gray;">490</sup>, שהנרבעת פסולה<sup style="color: gray;">491</sup>, ומועלים בה<sup style="color: gray;">492</sup>, ויוצא דופן פסולה, לסוברים כן<sup style="color: gray;">493</sup>, ואתנן ומחיר פסולים, לסוברים כן<sup style="color: gray;">494</sup>, וטרפה פסולה בה<sup style="color: gray;">495</sup>, ולוקחים אותה מתרומת הלשכה<sup style="color: gray;">496</sup>, ופסולה כשנשחטה שלא לשמה<sup style="color: gray;">497</sup>, וכן דרשו שכל ששינה באחת מכל מעשיה פסולה, כחטאת<sup style="color: gray;">498</sup>, וכן מטעם זה יש שכתבו שאין לוקחים אותה מחוסרת זמן<sup style="color: gray;">499</sup>, וכן יש שכתבו שנשרפת בלילה, לפי שדינה כאימורי חטאת<sup style="color: gray;">500</sup>. ובדעת רבי שמעון, המכשיר פרה יוצאת דופן<sup style="color: gray;">501</sup>, כתבו ראשונים שאינו סובר דבר זה, שמחמת שהתורה קראה חטאת דומה בהלכותיה לחטאת<sup style="color: gray;">502</sup>. ויש מן הראשונים שכתבו בדעת תנאים שפרה היא קדשי מזבח, ולא קדשי בדק הבית<sup style="color: gray;">503</sup>, ומטעם זה הנרבעת פסולה<sup style="color: gray;">504</sup> ויוצא דופן פסולה<sup style="color: gray;">505</sup>.
<h4>מחשבת פסול</h4>
פרת חטאת ששחטה או קבל דמה או הזה דמה שלא לשמה, או לשמה ושלא לשמה או שלא לשמה ולשמה – וכן אם שחט על מנת להזות מדמה למחר<sup style="color: gray;">506</sup>, או להזות שלא כנגד פתחו של היכל<sup style="color: gray;">507</sup> - פסולה<sup style="color: gray;">508</sup>, שנאמר: חטאת היא<sup style="color: gray;">509</sup>, ודרשו שדינה כחטאת<sup style="color: gray;">510</sup>. רבי אליעזר מכשיר<sup style="color: gray;">511</sup>, שהואיל ונעשית בחוץ, יצא מדיני הקדשים<sup style="color: gray;">512</sup>. הלכה שפסולה<sup style="color: gray;">513</sup>.
שחטה על מנת לאכול מבשרה ולשתות מדמה כשרה כשרה<sup style="color: gray;">514</sup> לדברי הכל<sup style="color: gray;">515</sup>, מפני שלא נאמר בה ריח ניחוח<sup style="color: gray;">516</sup>, או מפני שאף בקרבנות אם חישב לאכול דבר שאין דרכו לאכול, כשר<sup style="color: gray;">517</sup>.
<h4>מעילה</h4>
פרה, מועלים בה<sup style="color: gray;">518</sup>, שנאמר: חטאת היא<sup style="color: gray;">519</sup>, ודרשו שדינה כחטאת<sup style="color: gray;">520</sup>. אבל אין מועלים באפרה, שדורשים: היא, ולא אפרה<sup style="color: gray;">521</sup>. על מעילה מדרבנן באפר פרה, ותקנות שתקנו בדבר, ע"ע אפר חטאת<sup style="color: gray;">522</sup>.
<h4>פדיון</h4>
פרה נפדית על כל פסול שבה<sup style="color: gray;">523</sup>, ואפילו מצא אחרת נאה הימנה, תפדה<sup style="color: gray;">524</sup> שלא במום<sup style="color: gray;">525</sup>, לפי שאינה אלא קדשי בדק הבית<sup style="color: gray;">526</sup>, לסוברים כן<sup style="color: gray;">527</sup>.
מתה, תפדה<sup style="color: gray;">528</sup>, מפני עורה, אבל לא להאכיל בשרה לכלבים<sup style="color: gray;">529</sup>, שאין פודים את הקדשים להאכילם לכלבים<sup style="color: gray;">530</sup>. נשחטה – חוץ למקומה<sup style="color: gray;">531</sup>, או לשם חולין<sup style="color: gray;">532</sup> - תיפדה<sup style="color: gray;">533</sup>, ואינה מכפרת<sup style="color: gray;">534</sup>. הטעם שאינה צריכה העמדה-והערכה*, ע"ע<sup style="color: gray;">535</sup>.
שחטה על גב מערכתה אין לה פדייה עולמית<sup style="color: gray;">536</sup>, שמאחר שנעשית בהכשר, גנאי הוא להוציאה לחולין<sup style="color: gray;">537</sup>. ורבי שמעון חולק וסובר שנפדית אפילו על גב מערכתה<sup style="color: gray;">538</sup>.
דמי פדיונה, אם באה מתרומת הלשכה<sup style="color: gray;">539</sup>, דמיה הולכים לתרומת הלשכה<sup style="color: gray;">540</sup>, ואם נדבה אדם ומסרה לציבור, אין דמיה הולכים לתרומת הלשכה, שעל דעת כן לא הקדישה<sup style="color: gray;">541</sup>.
<h4>שנרבעה</h4>
פרה שנרבעה פסולה<sup style="color: gray;">542</sup>, אף על פי שאינה קדשי מזבח אלא קדשי בדק הבית<sup style="color: gray;">543</sup>, שהואיל והמום פוסל בה<sup style="color: gray;">544</sup>, אף דבר ערוה פוסל בה, שנאמר: כי משחתם בהם מום בם<sup style="color: gray;">545</sup> - וכל מקום שנאמר השחתה, אינו אלא דבר ערוה<sup style="color: gray;">546</sup> - ודרשו: כל שהמום פוסל בו דבר ערוה פוסל בו<sup style="color: gray;">547</sup>, וטעם נוסף אמרו, שהתורה קראה חטאת<sup style="color: gray;">548</sup> לפיכך דינה כקרבן, שנפסל ברביעה<sup style="color: gray;">549</sup>. ויש שכתבו בטעם בדעת תנאים, שפרה אינה קדשי בדק הבית אלא קדשי מזבח<sup style="color: gray;">550</sup>.
<h4>יוצא דופן</h4>
יוצא-דופן*, נחלקו תנאים אם כשרה לפרה: תנא קמא סובר שפסולה<sup style="color: gray;">551</sup>, אף על פי שאינה אלא קדשי בדק הבית, ולא קדשי מזבח, לסוברים כן<sup style="color: gray;">552</sup>, לפי שהתורה קראה חטאת<sup style="color: gray;">553</sup>, ולפיכך דינה כחטאת, שיוצא דופן פסול בה<sup style="color: gray;">554</sup>, ויש שכתבו כן אף בדעת רבי אליעזר<sup style="color: gray;">555</sup>. ויש שכתבו בטעמם של חכמים, שלדעתם פרה אינה קדשי בדק הבית אלא קדשי מזבח<sup style="color: gray;">556</sup>. ורבי שמעון מכשיר<sup style="color: gray;">557</sup>, לפי שאינה אלא קדשי בדק הבית<sup style="color: gray;">558</sup>. הלכה שפסולה<sup style="color: gray;">559</sup>.
<h4>אתנן ומחיר</h4>
אתנן* ומחיר* רבי אליעזר מכשיר, שנאמר: לא תביא אתנן זונה ומחיר כלב בית ה' אלוקיך<sup style="color: gray;">560</sup>, ואין זו באה לבית<sup style="color: gray;">561</sup>. ותנא קמא פוסל<sup style="color: gray;">562</sup>, שלדעתו אף מי שאינה באה לבית בכלל הכתוב<sup style="color: gray;">563</sup>, ויש מן האחרונים שכתבו בטעמו, שמאחר והיא קדשי בדק הבית<sup style="color: gray;">564</sup>, ולקיחתה מתרומת הלשכה<sup style="color: gray;">565</sup>, נקראת באה לבית<sup style="color: gray;">566</sup>, ויש שכתבו בטעם, שהתורה קראה חטאת<sup style="color: gray;">567</sup>, לפיכך דינה כחטאת, שאתנן ומחיר פסולים בה<sup style="color: gray;">568</sup>. הלכה שפסולה<sup style="color: gray;">569</sup>.
<h4>טרפה</h4>
פרה טרפה* פסולה, לפי שהתורה קראה חטאת – שנאמר: חטאת היא<sup style="color: gray;">570</sup> - ולפיכך דינה כחטאת<sup style="color: gray;">571</sup>. ולסוברים שאין לה דיני חטאת מחמת שהתורה קראה חטאת<sup style="color: gray;">572</sup>, למדים שטרפה פסולה מן הכתוב: תמימה<sup style="color: gray;">573</sup>, וע"ע טרפה<sup style="color: gray;">574</sup>.
הטעם שאין חוששים בכל פרה שמא טרפה היתה, ע"ע חזקה<sup style="color: gray;">575</sup> וע' רוב.
<h4>גיזתה</h4>
פרה, מאחר והיא קדשי בדק הבית, ולא קדשי מזבח, לסוברים כן<sup style="color: gray;">576</sup>, מותרת בגיזה מן התורה<sup style="color: gray;">577</sup>. ונחלקו לשונות בגמרא אם אסרוה חכמים - כשם שאסרו גיזת בדק הבית<sup style="color: gray;">578</sup> - לשון אחד סובר שלא אסרוה, לפי שאינה שכיחה<sup style="color: gray;">579</sup>, שחכמים אינם גוזרים על דבר שאינו שכיח<sup style="color: gray;">580</sup>, ומטעם זה פרה שהיו לה שתי שערות שעיקרן מאדים וראשן משחיר, מותר לגזוז את ראשיהן ולהכשירה<sup style="color: gray;">581</sup>, ולשון אחר סובר שאסרוה בגיזה, ומה שהתירו לגזוז את ראש השערות, זהו לסוברים שדבר-שאינו-מתכוין* מותר, שגיזה זו חשובה דבר שאינו מתכוין<sup style="color: gray;">582</sup>, לפי שאינו מתכוין לשם גיזה אלא לתקן<sup style="color: gray;">583</sup>, וע"ע דבר שאינו מתכוין<sup style="color: gray;">584</sup>. ויש מן הראשונים שנראה מדבריהם שפרה אסורה מן התורה בגיזה<sup style="color: gray;">585</sup>.
על גזה-ועבודה* בפרה אחר שנפדתה, ע"ע<sup style="color: gray;">586</sup>.
<h4>המעוברת</h4>
פרת חטאת המעוברת – באופנים שלא נפסלה מחמת שעלה עליה זכר<sup style="color: gray;">587</sup> - רבי אליעזר מכשיר<sup style="color: gray;">588</sup>, לפי שלדעתו עובר ירך אמו, והוא כגוף הפרה<sup style="color: gray;">589</sup>, וחכמים פוסלים<sup style="color: gray;">590</sup>, לפי שעובר לאו ירך אמו, והוא חולין גמורים במעיה<sup style="color: gray;">591</sup>, והרי זה כשתי פרות שנשחטו כאחד, שפסולות<sup style="color: gray;">592</sup>. ילדה הפרה, יש מן הראשונים שכתבו בדעת חכמים שכשרה, ששוב אין חולין במעיה<sup style="color: gray;">593</sup>, ויש שכתבו שפסולה, שלפי שהיה העובר במעיה, נפסלה במלאכה<sup style="color: gray;">594</sup>.
ויש מן הראשונים שכתבו שלדברי הכל אין המעוברת נפסלת מחמת העובר שבמעיה, אלא נחלקו בה אם יש לפסלה מחמת שעלה עליה זכר, שחכמים פוסלים, לפי שלדעתם עלה עליה זכר פסולה, משום שנעשתה בה עבודה<sup style="color: gray;">595</sup>, ורבי אליעזר מכשיר, לפי שלדעתו עלה עליה זכר כשרה<sup style="color: gray;">596</sup>, או שלדעתו כשרה אם עלה עליה כשתובעתו, שאז צריכה היא לזה, ואינו צער לה, אבל שלא בשעת תביעתה, צער הוא לה, ומודה שנפסלה משום משא<sup style="color: gray;">597</sup>.
הלכה שפרה מעוברת פסולה<sup style="color: gray;">598</sup>.
<h4>הקונים</h4>
פרה באה מתרומת הלשכה<sup style="color: gray;">599</sup>, לפי שקראה הכתוב חטאת<sup style="color: gray;">600</sup>. ואף על פי שעיקרה מתרומת הלשכה, יכול אדם להתנדב ולמסור לציבור<sup style="color: gray;">601</sup>.
הכבש שהוציאו בו את הפרה<sup style="color: gray;">602</sup> בא משירי הלשכה<sup style="color: gray;">603</sup>. אבא שאול אומר, כבש פרה, כהנים גדולים עושים אותו משל עצמם<sup style="color: gray;">604</sup>.
<h4>לקיחתה מגוי</h4>
פרת חטאת, רבי אליעזר אומר אין נלקחת מן הגוי*<sup style="color: gray;">605</sup>, שחוששים שמא רבעה, ונפסלה<sup style="color: gray;">606</sup>, ומטעם זה פסולה אפילו כשנמכרה על ידי תגר ישראל שלקחה מן הגוי<sup style="color: gray;">607</sup>, ולטעם זה מותרת כשידוע שלא נרבעה<sup style="color: gray;">608</sup>, וטעם נוסף אמרו לאסרה, שדרשו: דבר אל בני ישראל ויקחו אליך<sup style="color: gray;">609</sup>, בני ישראל יקחו, ואין העובדי כוכבים יקחו<sup style="color: gray;">610</sup>, ומטעם זה אסורה אפילו ידוע שלא נאסרה ברביעה<sup style="color: gray;">611</sup>, ולטעם זה אינה אסורה אלא כשנמכרה מגוי לישראל, ללא תגר ישראל באמצע<sup style="color: gray;">612</sup>. ורבי יהודה מתיר לקחתה מן הנכרי אם ידוע שלא עבד בה – שעבודה פוסלת בפרה<sup style="color: gray;">613</sup> - אבל בסתם פסולה שמא עבד בה<sup style="color: gray;">614</sup>. וחכמים מכשירים לקוחה מן הגוי<sup style="color: gray;">615</sup>, שלדעתם אין חוששים לרביעה<sup style="color: gray;">616</sup>, שאינו מפסיד בהמתו בדבר זה<sup style="color: gray;">617</sup>, וכן לדעתם אינו מתמעט מדרשת הכתוב: בני ישראל ויקחו אליך, שלפי שקנאוה ישראל, הרי הם הנותנים אותה<sup style="color: gray;">618</sup>, וכן היא בחזקתה שלא עבד בה<sup style="color: gray;">619</sup>. הלכה כחכמים<sup style="color: gray;">620</sup>. וע"ע גוי<sup style="color: gray;">621</sup>.
<h4>לקיחתה כשאינה ראויה</h4>
לקח פרה כשטרם היתה ראויה, כגון שלקחה עגלה והגדילה, כתבו ראשונים שנחלקו תנאים אם כשרה כשנהיתה ראויה: רבי אליעזר אומר שכשרה, וזהו שאמר שפרת חטאת המעוברת כשרה<sup style="color: gray;">622</sup>, שהיינו שאף אותו שהיה עובר בשעת לקיחה, כשר לפרה כשיוולד ויגדיל<sup style="color: gray;">623</sup>. וחכמים פוסלים<sup style="color: gray;">624</sup> אפילו היתה עגלה בשעת לקיחה והגדילה<sup style="color: gray;">625</sup>. וכן אמרו במדרש: ויקחו אליך פרה<sup style="color: gray;">626</sup>, שלא יקחו עגלה ויגדילו<sup style="color: gray;">627</sup>, ויש מן הראשונים שכתבו כן להלכה מטעם זה<sup style="color: gray;">628</sup>, ויש שכתבו כן להלכה מטעם אחר, שכשם שאין מקדישים מחוסר זמן למזבח, כן אין מקדישים לפרה, שהתורה קראה חטאת<sup style="color: gray;">629</sup>.
פרה שהיה בה מום בשעת לקיחה, ועבר, יש מן האחרונים שכתבו שנחלקו תנאים אם כשרה: רבי יהודה סובר שפסולה, שכשם שצריך שבשעת לקיחתה תהיה פרה, ולא עגלה - לסוברים כן<sup style="color: gray;">630</sup> - כך צריך שתהיה נקיה ממום בשעת לקיחתה, ורבי שמעון סובר שכשרה, שאין צריך אלא שתהיה פרה בשעת לקיחתה, אבל שאר פסולים אין פוסלים בשעת לקיחתה<sup style="color: gray;">631</sup>.
<h4>לינה</h4>
פרה אינה נפסלת בלינה*, שאם שחטה – והזה דמה<sup style="color: gray;">632</sup> - היום ושרפה למחר הרי זו כשרה<sup style="color: gray;">633</sup>, וכן דרשו בספרי: יכול תהא נפסלת בלינה, תלמוד לומר: למשמרת<sup style="color: gray;">634</sup> מגיד שמשתמרת ימים על ימים שנים על שנים<sup style="color: gray;">635</sup>.
<h4>נתנבלה</h4>
נתנבלה בשחיטתה פסולה<sup style="color: gray;">636</sup>.
<h4>בעלת מום</h4>
כל המומים הפוסלים במוקדשים פוסלים בפרה<sup style="color: gray;">637</sup>, שנאמר בה: אשר אין בה מום<sup style="color: gray;">638</sup>, וע"ע בעל מום (קרבן)<sup style="color: gray;">639</sup>.
הננסת – קטנה ביותר<sup style="color: gray;">640</sup> - כשרה<sup style="color: gray;">641</sup>, שאין זה חשוב מום בבהמה<sup style="color: gray;">642</sup>.
בהמה שנחתך ממנה בשר, אפילו יבלת, ואפילו סתם קצת מבשרה, יש מן האחרונים שצדדו שנחלקו תנאים אם פוסלה משום מום, רבי יהודה פוסל, ורבי שמעון מכשיר<sup style="color: gray;">643</sup>.
על טמאת פרה אדומה ע"ע אבות הטמאות<sup style="color: gray;">644</sup>. על טמאת מי-חטאת* ע"ע, וע' טמאה<sup style="color: gray;">645</sup>. על טמאת אפר-חטאת* ע"ע<sup style="color: gray;">646</sup>
על טעמה של מצוות פרה אדומה ע"ע טעמא דקרא<sup style="color: gray;">647</sup>. על שמכפרת על מעשה העגל, ע"ע אין קטגור נעשה סנגור<sup style="color: gray;">648</sup>.
על המים שנותנים על אפר הפרה, מעשיהם ודיניהם וסדר מילויים, ומעלות שעשו בהם, ע"ע מי חטאת.
על הזאת מי חטאת על טמא מת, ע"ע הזאה ב (לטהרה)<sup style="color: gray;">649</sup>.
על הזאת טמא מת בחוץ-לארץ*, ע"ע<sup style="color: gray;">650</sup>.
על הסח-הדעת* בפרת חטאת ובמי-חטאת*, ועל איסור מלאכה בזמן העיסוק בהם, ע"ע הסח הדעת<sup style="color: gray;">651</sup>.
על המעלה פרת חטאת בחוץ, אם חייב משום העלאת-חוץ*, ע"ע<sup style="color: gray;">652</sup>.
על טומאת-אוכלים* בבשר הפרה ובאפרה, ע"ע<sup style="color: gray;">653</sup> וע' אפר חטאת<sup style="color: gray;">654</sup> וע' חבת הקדש<sup style="color: gray;">655</sup>.
על שרפת פרה בחול-המועד, ע"ע<sup style="color: gray;">656</sup>.
על קריאת פרשת פרה, ע"ע ארבע פרשיות<sup style="color: gray;">657</sup>.
<h2>פרהסיא</h2>
<b>הגדרת הערך</b> - עבירה הנעשית בפרסום, שדינה שונה לגבי כמה דינים מאם נעשית בצנעה.
<h3>עניינה ודינה</h3>
<h4>עניינו</h4>
עניין פרהסיא נזכר בדינים הקשורים לעוברי עבירה, בהם יש חילוק בין אם העבירה נעשית בפרסום לבין אם היא נעשית בצנעה*<sup style="color: gray;">1</sup>, שהעבירה הנעשית בפרהסיא חמורה יותר משום שיש בה חילול השם, שהדבר מתפרסם ולמדים ממנו לחלל קדושת השם<sup style="color: gray;">2</sup>. לענין פרהסיא בשאר דינים, ע"ע צנעה.
<h4>בדין יהרג ואל יעבור</h4>
באנוס לעבור על דברי תורה, אמר רבי יוחנן שאם אונסים אותו לעבור עליהם בפרהסיא, אפילו במצוה קלה יהרג-ואל-יעבור*<sup style="color: gray;">3</sup>. וכן לדעת הסוברים שאפילו בעבודה זרה החמורה, אם אונסים אותו לעבור, יעבור ואל יהרג<sup style="color: gray;">4</sup>, אם אונסים אותו לכך בפרהסיא, יהרג ואל יעבור, שנאמר ולא תחללו את שם קדשי<sup style="color: gray;">5</sup>, שכן בפרהסיא יש חילול השם, וצריך לקדש את השם<sup style="color: gray;">6</sup>.
<h4>בחילול וקידוש השם</h4>
המצוות האמורות בכתוב, ולא תחללו את שם קדשי ונקדשתי בתוך בני ישראל<sup style="color: gray;">7</sup>, שהן מצות עשה לקדש את השם<sup style="color: gray;">8</sup> ולאו שלא לחלל שמו<sup style="color: gray;">9</sup>, יש מן הראשונים סוברים שאין מצות אלו אמורות אלא בפרהסיא, כגון האנוס לעבור על דברי תורה בפרהסיא, שמצווה להיהרג ולא לעבור<sup style="color: gray;">10</sup>, שאם נהרג קיים מצות קידוש השם, ואם עבר ולא נהרג, עבר על איסור חילול השם, אבל בצנעה, כגון באנוס לעבור על ג' עבירות חמורות, שמצווה להיהרג אפילו בצנעה<sup style="color: gray;">11</sup>, אם נהרג אין בו מצות קידוש השם, ואם עבר ולא נהרג לא חילל השם<sup style="color: gray;">12</sup>. ויש מן האחרונים סוברים בדעת ראשונים, שאף שהלאו של חילול השם שייך אף בצנעה, העשה של קידוש השם אינו אלא בפרהסיא<sup style="color: gray;">13</sup>. על דעת הסוברים שאף מצות קידוש השם שייכת אף בצנעה, ע"ע קידוש השם.
<h4>צדקה של נכרים.</h4>
איסור קבלת צדקה מן הנכרים הוא בנוטל בפרהסיא<sup style="color: gray;">14</sup>, שכן יש בו משום חילול השם<sup style="color: gray;">15</sup>, שאומרים הגויים, כמה מגונה אומה זו שאינם מפרנסים ענייהם<sup style="color: gray;">16</sup>. ויש סוברים שאף בצנעה יש בו איסור, שאף בזה יש קצת חילול השם<sup style="color: gray;">17</sup>, אלא שאין איסורו חמור כל כך כמו בפרהסיא<sup style="color: gray;">18</sup>. ויש שכתבו שהאיסור משום חילול השם, אינו אלא בפרהסיא<sup style="color: gray;">19</sup>. על האיסור האחר שיש בנטילה אפילו בצנעה, ע"ע צדקה.
<h4>בדין מחלל שבתות</h4>
המחלל שבתות, שאמרו בתלמוד שהוא כמומר* - לכל התורה, לסוברים כן<sup style="color: gray;">20</sup>, או לדין ביטול רשות<sup style="color: gray;">21</sup> – אינו נחשב כן עד שיחלל את השבת בפרהסיא<sup style="color: gray;">22</sup>. ויש מן האחרונים שביארו מקור הדין, שדין מחלל שבת שהוא כעובד עבודה זרה, למדוהו מסמיכות פרשת מקושש לפרשת עבודה זרה<sup style="color: gray;">23</sup>, ומאחר שהמקושש חילל שבת בפרהסיא<sup style="color: gray;">24</sup>, אין להשוות לעובד עבודה זרה אלא המחלל בפרהסיא<sup style="color: gray;">25</sup>. ויש ביארו טעם חומרת המחלל בפרהסיא, שהמחלל בצנעה אפשר שאף שהוא מחלל שבת מחמת תאוותו, אין בכוונתו לכפור בעדות שמעידה השבת על מעשה בראשית, אבל כשמחלל בפרהסיא בפני רבים, ועלול אחד מהרואים לחשוב שהוא כופר במעשה בראשית, נחשב מעשה החילול שעושה ככפירה, וכפי שהוא עלול להתפרש בעיני הרואים<sup style="color: gray;">26</sup>. ויש שביארו שהמחלל בצנעה אפשר שלא גמר בלבו את הכפירה המוכחת ממעשיו, אבל המעיז פניו לחלל בפני רבים, ודאי גמר בלבו לכפור כפי שנראה מתוך מעשיו<sup style="color: gray;">27</sup>.
<h4>בדין בועל ארמית</h4>
בדין הבא על הגויה, שהלכה למשה מסיני שקנאים פוגעים בו<sup style="color: gray;">28</sup>, אמרו שלא נאמרה הלכה זו אלא בבא עליה בפרהסיא<sup style="color: gray;">29</sup>.
<h3>גדרה</h3>
<h4>גדרה: ביהרג ואל יעבור</h4>
בגדר פרהסיא, לגבי יהרג ואל יעבור<sup style="color: gray;">30</sup>, אמרו בתלמוד שאין פרהסיא פחותה מעשרה בני אדם, וכולם ישראלים<sup style="color: gray;">31</sup>, שנאמר, ונקדשתי בתוך בני ישראל<sup style="color: gray;">32</sup>, ודרשו גזרה שווה תוך תוך, ממה שנאמר במרגלים, הבדלו מתוך העדה הזאת<sup style="color: gray;">33</sup>, מה שם עשרה וכולם ישראלים, אף כאן עשרה וכולם ישראלים<sup style="color: gray;">34</sup>. ויש מן האחרונים סוברים שהוא עצמו אינו בכלל העשרה<sup style="color: gray;">35</sup>, שלא חייבה תורה להיהרג אלא אם יתקדש השם בעשרה, וכשהוא נהרג נחסר אחד מן העשרה<sup style="color: gray;">36</sup>. ויש סוברים שאף הוא בכלל העשרה<sup style="color: gray;">37</sup>, כיון שאם לא יהרג, יהיה חילול השם בפני עשרה<sup style="color: gray;">38</sup>, או משום שקידוש השם נעשה עם מיתתו בעוד שהוא חי או גוסס<sup style="color: gray;">39</sup>.
<h4>במחלל שבתות</h4>
פרהסיא שאמרו לגבי מחלל שבת שנדון כמומר<sup style="color: gray;">40</sup>, כתבו ראשונים שאף זה אינו אלא במחלל בפני עשרה מישראל<sup style="color: gray;">41</sup>, והוא עצמו בכלל העשרה<sup style="color: gray;">42</sup>. ויש שכתבו שלסוברים שכשיודעים עשרה מישראל הרי הוא כעושה בפניהם<sup style="color: gray;">43</sup>, שהמחלל שבת בפני שני ישראלים כשרים, הרי זה פרהסיא, שהוא יודע שהעדים יעידו עליו שהוא מחלל שבת ועתיד הדבר להתפרסם<sup style="color: gray;">44</sup>. ויש שכתבו בדעת ראשונים שאין צריך בפני עשרה, אלא כל שאינו מחלל בצנעה ועושה בפומבי ובפרסום, נחשב פרהסיא ודינו כמומר<sup style="color: gray;">45</sup>.
<h4>מתבייש מאדם חשוב</h4>
המחלל שבת בפני רבים, אך בפני אדם חשוב מתבייש מלחללה, יש מן האחרונים הסוברים שאינו נחשב מחלל שבת בפרהסיא ואינו מומר<sup style="color: gray;">46</sup>. ויש סוברים שאף זה נחשב מחלל שבת בפרהסיא<sup style="color: gray;">47</sup>.
<h4>בבועל ארמית</h4>
פרהסיא שאמרו לענין בועל ארמית<sup style="color: gray;">48</sup>, כתבו ראשונים שהוא כשיבעול לעיני עשרה מישראל<sup style="color: gray;">49</sup>. הבועל עצמו, יש שכתבו שאינו מצטרף לעשרה<sup style="color: gray;">50</sup>, מפני שהוא רשע<sup style="color: gray;">51</sup>. ויש שצדדו שמצטרף<sup style="color: gray;">52</sup>.
<h4>בקבלת צדקה מן הנכרים</h4>
פרהסיא שאמרו באיסור קבלת צדקה מן הנכרים<sup style="color: gray;">53</sup>, יש שכתבו שהוא בעשרה ישראלים, כמו בלאו של חילול השם<sup style="color: gray;">54</sup>. ויש שכתבו שאף בפחות מעשרה, שכל שרואים בני אדם שנוטל מן הנכרים, כבר יש בכך חילול השם<sup style="color: gray;">55</sup>.
<h4>דין העשרה</h4>
העשרה שבפניהם חשוב פרהסיא, יש מן האחרונים סוברים שצריך שיהיו כשרים, אבל מומרים שאינם חשובים כישראלים, אינם מצטרפים לעשרה<sup style="color: gray;">56</sup>. ויש סוברים שאף מומרים מצטרפים<sup style="color: gray;">57</sup>. יש מן האחרונים סוברים שנשים - ועבדים<sup style="color: gray;">58</sup> - אינם מצטרפים לעשרה<sup style="color: gray;">59</sup>, ויש סוברים שאף נשים ועבדים נחשבים לעשרה<sup style="color: gray;">60</sup>. גרים, יש סוברים שהם מצטרפים לעשרה<sup style="color: gray;">61</sup>. ויש שצדדו שאינם מצטרפים<sup style="color: gray;">62</sup>. קטנים, יש שכתבו שלסוברים שאין קטנים מצטרפים לדבר-שבקדושה*<sup style="color: gray;">63</sup>, אינם מצטרפים לעשרה בקידוש ה'<sup style="color: gray;">64</sup>. ויש סוברים שמצטרפים<sup style="color: gray;">65</sup>.
<h4>ידיעת עשרה</h4>
בפני עשרה מישראל שאמרו, יש מן הראשונים הסוברים שאין צריך שיראו העשרה את המעשה, אלא אף באופן שידוע המעשה לעשרה נחשב כנעשה בפרהסיא<sup style="color: gray;">66</sup>, וכן במעשה שעתיד להיוודע להם<sup style="color: gray;">67</sup>, ואפילו כשאין הדבר מוחלט שיוודע, כל שברוב הפעמים נודע הדבר והעושה אינו חושש מכך<sup style="color: gray;">68</sup>. ויש סוברים שצריך המעשה בפני עשרה מישראל<sup style="color: gray;">69</sup>, אלא שבגילוי עריות אין צריך שתהיה הבעילה בפני עשרה, אלא אם נלקחה להיבעל בפני עשרה, הרי זה כאילו נבעלה בפניהם<sup style="color: gray;">70</sup>. או שבמקום שהדבר ברור ומפורסם לכל שבא עליה, הרי זה כמו שכולם עדים בדבר ונחשב פרהסיא<sup style="color: gray;">71</sup>.
על דברים שאסרו חכמים מפני החשד או מראית העין, שיש דעות ואופנים מסוימים שאסרום חכמים רק בפרהסיא ולא בצנעה, ע"ע חשד; מראית העין: בחדרי חדרים<sup style="color: gray;">72</sup> וע' צנעה. על אבלות בשבת ובמועד, שנוהגת בפרהסיא ונחלקו בה אם נוהגת אף בצנעה, ע"ע אבלות: בשבת וברגל<sup style="color: gray;">73</sup> וע' דברים שבצנעה וע' צנעה. על מלאכת חול המועד, שפעמים שמותרת רק בצנעה ולא בפרהסיא, ע"ע חול המועד: בפרהסיא וע' צנעה. על משא ומתן בחולו של מועד שיש מחלקים בין בצנעה לפרהסיא, ע"ע חול המועד: במשא ומתן<sup style="color: gray;">74</sup> וע' צנעה. על לשון-הרע*, שכשהוא נאמר בפרהסיא, מכפרים עליו נגעים* והמעיל*, וכשנאמר בצנעה, מכפרת עליו הקטרת*, ע"ע לשון הרע<sup style="color: gray;">75</sup> וע' צנעה. על ההנהגה הראויה למלך ונשיא עם תלמידי חכמים, שיש בה חילוק בין פרהסיא לצנעה, ע"ע מלך וע' צנעה. על הנאה ממלאכה שעשה גוי בשבת בשביל ישראל, שיש חילוק בין עשאו בצנעה או בפרהסיא, ע"ע מעשה שבת. על ההולך ממקום שאין נוהג בו יום טוב שני, למקום שנוהג בו יום טוב שני, אם אסור במלאכה רק בפרהסיא או גם בצנעה, ע"ע יום טוב שני של גלויות<sup style="color: gray;">76</sup>. על תלמיד חכם שביזוהו או חרפוהו, אם צריך למחול, שיש חילוק בין צנעה לפרהסיא ע"ע כבוד חכמים<sup style="color: gray;">77</sup>. על תלמיד חכם שסרח, שאין מנדין אותו בפרהסיא, ע"ע נידוי וע' תלמיד חכם.
<h2>פרוזובול</h2>
<b>הגדרת הערך</b> - מסירת חובות לבית דין כדי שהשביעית לא תשמט אותם.
<h3><b>מהותו</b></h3>
שביעית משמטת כל החובות שנתחייב אדם לחבירו על ידי הלואה, או בתורת מלוה, שנאמר<sup style="color: gray;">1</sup>: שמוט כל בעל משה ידו אשר ישה ברעהו. והיא הנקראת בלשון הגמרא<sup style="color: gray;">2</sup>: שמיטת כספים<sup style="color: gray;">3</sup>.
שנינו: כשראה הלל הזקן שנמנעו העם מלהלוות זה את זה ועוברים על מה שכתוב בתורה<sup style="color: gray;">4</sup>: השמר לך פן יהיה דבר עם לבבך בליעל וגו'<sup style="color: gray;">5</sup>, עמד והתקין פרוזבול<sup style="color: gray;">6</sup>.
יש מוכיחים מלשון זו שפרוזבול נחשב לתקנה משום "מיגדר מילתא", דהיינו כדי לעשות סייג לתורה שהרי עיקרו לא בא אלא למנוע את העשירים מאיסור<sup style="color: gray;">7</sup>. ויש אומרים שאי אפשר לפרש כן, שאילו היתה כוונת הלל בתקנתו על כך, איך אמר שמואל בגמרא<sup style="color: gray;">8</sup>: אילו חזק כוחי יותר מהלל הייתי מבטלו, הלא כלל הוא שדברים שאסרו בי"ד משום סייג, אם פשט איסורו בכל ישראל אין בי"ד אחר יכול לעקרו אפילו הוא גדול מהראשונים<sup style="color: gray;">9</sup>, אלא שעיקר התקנה היתה, בשביל העניים – שלא תנעול דלת בפניהם כשבאים ללוות, ובשביל העשירים – שלא יפסידו ממונם<sup style="color: gray;">10</sup>, ולא משום סייג לתורה שלא יעברו העשירים על לא תעשה, שבאמת לא היה איסור במה שנמנעו מלהלוות<sup style="color: gray;">11</sup>. ומפרשים טעמם שכיון שהתקין הלל משום שסובר השמטת כספים בזמן הזה דרבנן<sup style="color: gray;">12</sup>, אין כאן העברה על דברי תורה במה שנמנעים להלוות. בשלמא בזמן שהיא מן התורה הרי הבטיח הכתוב למען יברכך<sup style="color: gray;">13</sup>, המסופק בזה הוא "בליעל" אבל בהשמטה בתקנת חכמים<sup style="color: gray;">14</sup> אין בה הבטחת למען יברכך<sup style="color: gray;">15</sup>. כמו כן מה שאמרו במשנה<sup style="color: gray;">16</sup>: הלל התקין פרוזבול "מפני תיקון העולם" פירש אחד מהאחרונים שרצו לומר מפני תקנת העניים, ולא משום העברה על דברי תורה של העשירים. ואע"פ שהראשונים קראו לתקנה זו סייג וגדר<sup style="color: gray;">17</sup>, גם זה גדר הוא<sup style="color: gray;">18</sup>. ומה שהוזכר במשנה<sup style="color: gray;">19</sup>: ועוברים על מה שכתוב בתורה וכו', איננו לומר שמשום כך התקין הלל, אלא המשנה באה להודיע לנו שהעם נמנעו מלהלוות זה את זה ומתוך כך היה דוחק לעניים, גם העשירים הצדיקים היו מפסידים עשרם, עמד והתקין פרוזבול שזהו תקנה לעשירים הצדיקים שיתקיים עשרם, גם תקנה לעניים שלא ינעלו דלת בפניהם<sup style="color: gray;">20</sup>. ויש מהראשונים שפירש "מפני תיקון העולם" – שהיה רואה בעם שנמנעים מלהלוות<sup style="color: gray;">21</sup>.
בטעם שהוצרך הלל לתקן פרוזבול, והלא היה יכול לתקן לעשירים שילוו על מנת שלא ישמיטנו בשביעית שתנאו קיים<sup style="color: gray;">22</sup>, נאמרו אופנים רבים. יש מתרצים שאם כן היתה משתכחת תורת שביעית אבל פרוזבול הוא זכר לשביעית שיש לו פרסום כשהכל באים לעשות פרוזבול<sup style="color: gray;">23</sup>, או שאין כל אדם זכור להתנות כן בשעת הלוואה, וגם אינו רוצה, שנראה כאילו מתייאש לגבות חובו בזמנו<sup style="color: gray;">24</sup>. או שהלל תקן תקנה של היתר אבל תקנה להתנות על דבר איסור לא רצה לתקן<sup style="color: gray;">25</sup>. יש מפרשים, שבזה מראה המלוה שאינו רוצה להלוות אם תשמיטנו שביעית ועובר על השמר לך<sup style="color: gray;">26</sup>. ויש אומרים שעל מנת תלוי ביד אחרים ואינו נאמן לומר שהתנה ולכן תיקן פרוזבול שעכשיו תלוי בדידיה בלא לוה<sup style="color: gray;">27</sup>.
המוסר שטרותיו לבי"ד אינו משמט<sup style="color: gray;">28</sup> שנאמר<sup style="color: gray;">29</sup>: ואשר יהיה לך את אחיך תשמט ידך – ולא המוסר שטרותיו לבית דין<sup style="color: gray;">30</sup>, שזה בי"ד תובעים אותו<sup style="color: gray;">31</sup>. בספרי מוסיף<sup style="color: gray;">32</sup>: מכאן אמרו הלל התקין פרוזבול וכו'<sup style="color: gray;">33</sup>.
ונחלקו הראשונים. יש מפרשים שמוסר שטרותיו לבי"ד היינו תקנת פרוזבול שתיקן הלל<sup style="color: gray;">34</sup>. וכיון שמוסר שטרותיו לבי"ד נלמד מן המקרא והוא מן התורה נמצא שגם פרוזבול מדאורייתא הוא<sup style="color: gray;">35</sup>. אבל רוב הראשונים חולקים וסוברים שמוסר שטרותיו ופרוזבול שני עניינים הם וראיה לדבר שנשנו במשנה כל אחד לעצמו, המוסר שטרותיו נשנה יחד עם המלוה על המשכון לפי ששניהם מדאורייתא ופרוזבול שנה התנא בפני עצמו כאחד מהדברים שהתקין הלל והיינו מדרבנן<sup style="color: gray;">36</sup>. שהמוסר שטרו לבי"ד אינו כענין הפרוזבול כי הפרוזבול אינו מועיל אלא בחוצה לארץ<sup style="color: gray;">37</sup> ואינו בא אלא בבי"ד חשוב<sup style="color: gray;">38</sup> וזה דבר חזק יותר ממנו ויכול להיות אף בהדיוטות<sup style="color: gray;">39</sup>, כיון שמסר השטרות בפועל<sup style="color: gray;">40</sup>. וכן אמרו בירושלמי<sup style="color: gray;">41</sup>: תשמט ידך – ולא המוסר שטרותיו לבי"ד. מכאן סמכו לפרוזבול מן התורה<sup style="color: gray;">42</sup>, כלומר, וכיון דמסירת שטרות דאורייתא תקנו אף הם פרוזבול<sup style="color: gray;">43</sup>. יש מפרשים שכן היא גם שיטת בעלי הדעה הראשונה<sup style="color: gray;">44</sup>.
ויש אומרים שאף מוסר שטרותיו לבי"ד מדרבנן הוא ודברי הספרי "אסמכתא בעלמא", וכשאמרו מוסר שטרותיו אין משמיטין – מתקנתו של הלל אמרו<sup style="color: gray;">45</sup>.
אע"פ שמן התורה די במסירות שטרות הוצרך הלל לתקן פרוזבול, מפני שאין הכל רוצים למסור שטרותיהם<sup style="color: gray;">46</sup>. ועוד שלפעמים אין השטרות בידם, ועוד שהפרוזבול מועיל אף<sup style="color: gray;">47</sup> למלוה על פה<sup style="color: gray;">48</sup>.
יש מהאחרונים שמדקדק מלשון המשנה "שראה את העם שנמנעו מלהלוות" ולא אמר בקיצור "שנמנעו מלהלוות", מפני שבאמת הבקיאים בדיני שמיטה לא היו צריכים שום תקנה כי בקל אפשר להם להפקיע עצמם משמיטה, שימסרו שטרותיהם לבי"ד או שיתנה על מנת שלא ישמיטנו בשביעית אבל הלל תיקן לטובת המון העם, עמי הארץ, שאינם יודעים היתר והם מנעו עצמם מלהלוות זה את זה ולתועלתם תיקן, ועל כן דקדק בלשונו "שראה את העם"<sup style="color: gray;">49</sup>.
פרוזבול אינו משמט<sup style="color: gray;">50</sup> כלומר, מאחר שכתב פרוזבול שוב אינו משמט חובו בשביעית<sup style="color: gray;">51</sup>, שכיון שמוסר שטרותיו<sup style="color: gray;">52</sup> לבי"ד אין הוא תובע עוד לבעל חובו אלא הבי"ד, והם יורדים לנכסיו, ושוב אין אנו קורין בו לא יגוש<sup style="color: gray;">53</sup>.
נחלקו הראשונים, יש אומרים שפרוזבול לא שייך אלא במלוה בשטר<sup style="color: gray;">54</sup>. רובם חולקים ואומרים שאף על מלוה על פה כותבים פרוזבול<sup style="color: gray;">55</sup>. בירושלמי<sup style="color: gray;">56</sup>: אמר ר' חזקיה בשם רבי ירמיה ואפילו נתונים ברומי. ופירשו רוב המפרשים שהדברים כלפי השטרות נאמרו, ולא כלפי הדיינים כמו שיש רוצים לפרש<sup style="color: gray;">57</sup> אלא כלומר אפילו השטרות ברומי כותב עליהם פרוזבול, ואף על פי שכתוב בפרוזבול "מוסרני לכם"<sup style="color: gray;">58</sup>, כך היה אומר אבל לא היה מוסר<sup style="color: gray;">59</sup>, שבא הלל ותיקן שאף על גב שלא מסר, ואפילו אין השטרות בידו, כי אמר מוסרני הרי זה כאילו מסר<sup style="color: gray;">60</sup>.
הלכה: יכול למסור בבית דין חובותיו שבעל פה<sup style="color: gray;">61</sup>. ואין צריך למסור שטרותיו שיש לו לבי"ד, הואיל וכתב פרוזבול<sup style="color: gray;">62</sup>.
יש מהראשונים שביאר: אין ענין הפרוזבול להעיד שנמסרו השטרות לבי"ד שאם כן לא הוצרך הלל לתקן, שהמוסר שטרותיו לבי"ד מן התורה אינו משמט, אבל תקנת הלל היתה במסירת דברים בלבד ובכגון זה משמע ששטר הפרוזבול עצמו הוא שמפקיע הממון ולא ישיבת הבי"ד שישבו על כך, ותקנתו של הלל בכתיבת פרוזבול היתה, ולפיכך פורזבול המאוחר פסול<sup style="color: gray;">63</sup>, לפי שהשטר הוא שעושה מעשה ואין בו דין שטר<sup style="color: gray;">64</sup>.
<h3><b>המילה וביאורה</b></h3>
מאי פרוזבול<sup style="color: gray;">65</sup>, אמר רב חסדא פרוס בולי ובוטי, בולי אלו עשירים שנאמר<sup style="color: gray;">66</sup>: ושברתי את גאון עוזכם ותני רב יוסף אלו בולאות שביהודה. בוטי, אלו העניים שנאמר<sup style="color: gray;">67</sup>: והעבט תעביטנו<sup style="color: gray;">68</sup>, כלומר תקנו תקנה בשביל העשירים ובשביל העניים, עשירים שלא יפסידו ועניים שלא ינעלו דלת בפניהם<sup style="color: gray;">69</sup>. מילת "פרוז" פירושה תקנה כמו שאמרו במסכת יומא<sup style="color: gray;">70</sup>: מאי פרהדרין פורסי, והם המתקנים תקנות<sup style="color: gray;">71</sup>. רבא שאל ללועז: מאי פרוזבול, אמר לו: "פורסא דמילתא"<sup style="color: gray;">72</sup> כלומר, תקנת הענין<sup style="color: gray;">73</sup>. ויש מפרשים פרוז – ריוח, כלומר ריוח לעשירים שלא יפסידו שלהם<sup style="color: gray;">74</sup>. יש מבארים "פרוז בולי ובוטי" – תקנה לעשירים שלא יעברו על השמר לך פן יהיה דבר עם לבבך בליעל. ותקנה לעניים שימצאו מי שילוה להם<sup style="color: gray;">75</sup>.
יש מהאחרונים שפירש כי מה שאמר רב חסדא: פרוס בולי ובוטי לא בא לפרש שהיא מילה מורכבת משלוש תיבות אלא שהיא מילה אחת יוונית: פרוסבוליבוטי, ופירושה, יועצים ובי"ד הממונים שלא יגיע לאחד מן העם נזק וירד מנכסיו. מילה זו ביוונית באה גם כן, לציין עצה הנתונה בבי"ד על ענין זה. אלא שהאמוראים אחר רב חסדא חשבו שהן ג' תיבות<sup style="color: gray;">76</sup>. ויש מפרשים שפירוש זה הוא הנכון רק לדעת הירושלמי, שבארץ ישראל היו יודעים לשון יוונית<sup style="color: gray;">77</sup> ומשום כך לא הקשו בירושלמי: מאי פרוזבול, כמו שהקשו בבבלי, לפי שהיו רבני ירושלים יודעים פירושה ומוצאה מיוונית, כאמור, אבל בבבל לא היו בקיאים ביוונית ודברו לשון הקודש או לשון פרס על כן פירשו פרוזבול שהיא מילה מורכבת משלוש תיבות פרסיות והיינו: פרוס – תקנה, בולי – הגבוהים כלומר העשירים, בוטי – הנמוכים והקטנים, כלומר העניים<sup style="color: gray;">78</sup>.
למה קראו להתקנה "פרוזבול" והזכירו בה רק את העשירים ["בולי"] ולא את העניים ["בוטי"], יש מפרשים שבכאן רצו חז"ל להראות לעשירים שחששו לתקנתם ועל-ידי-כן יתרצו בלב שלם להלוות וממילא נמצא שבקריאת שם פרוזבול יש יותר תקנה לעניים<sup style="color: gray;">79</sup>. ויש מתרצים משום שבאמת תחילת התקנה לעשירים היתה וכמו שאמר במשנה שראה הלל שנמנעו מלהלוות ועוברים על השמר לך, שהיא אזהרה לעשירים<sup style="color: gray;">80</sup>, ומשום כך קראוהו פרוזבול כלומר, תקנה לעשירים שלא יעברו<sup style="color: gray;">81</sup>.
יש מפרשים שבכלל "בול" יש גם "בוט" שאותיות צטלנ"ת שהן ממוצא אחד לפעמים מתחלפות ומשמשות זו במקום זו<sup style="color: gray;">82</sup> וכדי שלא להאריך השתמש בכך שלא לומר פרוזבוליבוטי שהוא כבד הלשון<sup style="color: gray;">83</sup>. ויש מפרשים "בול": מלשון כמישה, כמו שנקרא מרחשוון ירח בול<sup style="color: gray;">84</sup> והוא תואר לעניים<sup style="color: gray;">85</sup>.
פרוזבול הוא שטר שבין הלוה והמלוה עם בי"ד<sup style="color: gray;">86</sup>, שבית דין עושין<sup style="color: gray;">87</sup>.
<h3><b>כוחו</b></h3>
בגמרא<sup style="color: gray;">88</sup> תמהו: איך אפשר שמן התורה משמטת שביעית והלל תיקן שלא תשמט. ומתרץ אביי: בשביעית בזמן הזה ורבי היא שדורש היקש בזמן שאתה משמט קרקע אתה משמט כספים. בזמן שאין אתה משמט קרקע אין אתה משמט כספים. פירוש, הלל סובר כדעת רבי ששביעית להשמטת מלוה בזמן הזה היא מדרבנן הואיל ואין לנו שמיטת קרקע<sup style="color: gray;">89</sup>, ותיקנו חכמים השמטת כספים<sup style="color: gray;">90</sup>, בזמן הזה<sup style="color: gray;">91</sup> זכר לשביעית, כלומר שלא תשתכח תורת שביעית<sup style="color: gray;">92</sup>, ראה הלל שנמנעו העם מלהלוות זה את זה עמד והתקין פרוזבול<sup style="color: gray;">93</sup>. ומתמה שוב: איך יתכן שמן התורה אין שביעית משמטת ותיקנו רבנן שתשמט<sup style="color: gray;">94</sup>. ונמצא הלווה גזלן על פיהם<sup style="color: gray;">95</sup>, אמר אביי: שב ואל תעשה הוא, פירוש, הלווה הזה שב ובטל ואינו עושה המצוה לפרוע את חובו ואינו עוקר בידיים ובכגון זה מותר לעקור דבר מן התורה, כמו שמצינו בשופר ולולב<sup style="color: gray;">96</sup>. רבא אמר: הפקר בי"ד היה הפקר<sup style="color: gray;">97</sup>.
ונחלקו הראשונים בתירוצו של רבא על מה הוא מוסב. יש מפרשים שהוא בא לתרץ הקושיא הראשונה, כלומר, בין לרבנן החולקים על רבי ואומרים שביעית להשמטת מלוה בזמן הזה מן התורה ותקן הלל שלא תשמט, בין לרבי שאמר אינה מן התורה ותיקנו חכמים שתשמט לא קשה דבר, שבדבר שבממון אין כאן עקירת דבר מן התורה במקום סייג וגדר, שהפקר בי"ד בממון היה הפקר<sup style="color: gray;">98</sup>. ולשיטה זו פרוזבול מועיל אף לזמן שיש בו השמטת כספים מן התורה<sup style="color: gray;">99</sup>, שכלל הוא בידינו, אביי ורבא הלכה כרבא<sup style="color: gray;">100</sup>.
ויש מפרשים שרבא לא בא לתרץ אלא הקושיא השניה, איך תקנו שתשמט כיון שמן התורה אינה משמטת, ואומר שעשו כן כיון שהפקר בי"ד הפקר נמצא שאין כאן עקירת דבר תורה, אדרבה זהו סייג למה שציוותה תורה, שלא תשתכח תורת שמיטת כספים. וגם כי אין הפקר זה להוציא ממון אלא להעמיד ממון ביד מי שהוא. אבל הקושיא הראשונה אינה מתורצת בכלל זה של הפקר בי"ד הפקר, שאין לומר כן אלא במקום שאין בו ביטול מצוה אבל במקום שיש בו ביטול מצוה לא, ואם כן כל שהוא ראוי להשמט מן התורה לא היה לו להלל לתקן דין פרוזבול<sup style="color: gray;">101</sup>, ללמדם לעשות דבר שיבטל ויעקור בו השמטת כספים שציוותה תורה, וגם כי הוא הפקר גדול שמוציאין ממון מזה ונותנים לזה<sup style="color: gray;">102</sup>.
ולפי שיטה זו אין הפרוזבול מועיל אלא בשמיטת כספים בזמן הזה שהיא מדברי סופרים אבל שמיטה של תורה אין הפרוזבול מועיל בה<sup style="color: gray;">103</sup> מטעם האמור שלא יעשה הלל תקנה ללמד על ביטול השמטת כספים שציותה תורה<sup style="color: gray;">104</sup> שאין לעקור לגמרי לדורות מצוה אחת מתרי"ג מצוות<sup style="color: gray;">105</sup>, ואף רבא מודה בזה<sup style="color: gray;">106</sup>. ויש מפרשים שהפוסקים שאין הפרוזבול מועיל נגד שמיטה של תורה באמת פוסקים כאביי, שהרי קיי"ל כרבי ששמיטת כספים בזמן הזה דרבנן. ועוד, השמטת כספים דומה להשמטת קרקעות מה השמטת קרקעות אין פרוזבול מועיל בה אף השמטת כספים אין פרוזבול מועיל בה בזמן שהיא מן התורה, ואע"פ שבשאר מקומות הלכה כרבא נגד אביי, יש לומר דוקא כשחולקים בדין עצמם ולא כשחלוקים בפירוש המשנה, שבזה הלכה כאביי<sup style="color: gray;">107</sup>.
יש מפרשים דעת הפוסקים שאין פרוזבול מועיל להשמטה של תורה לא מפני שאין כח בהפקר בי"ד להפקיע המצוה אלא מפני שבזמן הלל היתה השמיטה נוהגת רק מדרבנן<sup style="color: gray;">108</sup> ולא היה לו ענין לתקן על לעתיד לבוא כששמיטה תחזור להיות מן התורה, ומה שתיקן, תיקן על שמיטה דרבנן<sup style="color: gray;">109</sup>.
יש מהאחרונים שכתב שאע"פ שאמר בגמרא "ורבי היא" אינו לומר שלרבנן החולקים על רבי לא נתקנה תקנת פרוזבול, שאין לך אדם שיחלוק על פרוזבול, אלא שלדעת אביי סוברים רבנן שהמוסר חובותיו לבי"ד מן התורה אינו משמט<sup style="color: gray;">110</sup> ומה שאמרו "התקין" הלל פרוזבול כלומר, דרש והתקין<sup style="color: gray;">111</sup> ולא הוצרך לפרש המשנה כרבי אלא משום ששנינו "התקין" ולא "דרש והתקין". ורבא מחדש שאף לרבנן פרוזבול אינו אלא מדברי סופרים מדין הפקר בי"ד הפקר שמן המקרא המלמדנו "ולא משל אחיך בידך"<sup style="color: gray;">112</sup> אין אנו יודעים לפטור מהשמטה אלא מוסר שטרותיו ממש ולא הכותב פרוזבול ואינו מוסר ממש<sup style="color: gray;">113</sup>.
<h3><b>נוסח הפרוזבול ופירושו</b></h3>
זהו גופו של פרוזבול<sup style="color: gray;">114</sup>, כלומר זה טופס לשון הפרוזבול<sup style="color: gray;">115</sup>: מוסר אני לכם איש פלוני ופלוני הדיינים שבמקום פלוני שכל<sup style="color: gray;">116</sup> חוב שיש לי [אצל פלוני<sup style="color: gray;">117</sup>] שאגבנו כל זמן שארצה והדיינים חותמין למטה או העדים<sup style="color: gray;">118</sup>.
ונחלקו אמוראים אם צריך לשלשה או די בשניים. רב נחמן אמר שמספיק כשאומר כן בפני שניים כמו ששנינו: פלוני ופלוני<sup style="color: gray;">119</sup> וכמו שמסיים התנא: הדיינים חותמין למטה או העדים – דיינים דוגמת העדים מה עדים שניים אף דיינים שניים. רב ששת אומר צריכים שלושה שהרי קורא להם דיינים ומה שלא אמר במשנה: פלוני ופלוני ופלוני, מפני שאין דרך התנא לילך ולמנות כרוכל<sup style="color: gray;">120</sup>.
להלכה נחלקו הפוסקים, יש מהם שהורו שצריך שלושה<sup style="color: gray;">121</sup> דיינים<sup style="color: gray;">122</sup> ואע"פ שהלכה כרב נחמן בדינים, דיני שמיטה בגדר איסור הם ועל כן הלכה כרב ששת שטעמו מסתבר יותר, שסתם דיינים שלושה<sup style="color: gray;">123</sup>. ואע"פ שנפסקה הלכה בגמרא לענין ביטול הגט כרב נחמן<sup style="color: gray;">124</sup>, היינו משום שזה מדין עדות אבל פרוזבול שצריכים בי"ד שכוחם יפה<sup style="color: gray;">125</sup> להפקיע ממון צריכים שלושה<sup style="color: gray;">126</sup>. ויש מורים שאף בפרוזבול די בשניים<sup style="color: gray;">127</sup> וכל שכן בשלושה<sup style="color: gray;">128</sup>. ויש מוסיפים שאף הפוסקים שצריכים שלושה רק לכתחילה אמרו אבל בדיעבד די בשניים<sup style="color: gray;">129</sup>, שהרי דין הוא, אם בביטול הגט שלשון המשנה הוא "בית דין"<sup style="color: gray;">130</sup>, וסתם בי"ד שלושה, בא רב נחמן ופירש: שניים, והלכה כמותו, כל שכן בפרוזבול שלשון המשנה בזה "דיינים" והרי אפילו אחד נקרא דיין כל שכן שניים שאפשר לקרותם דיינים<sup style="color: gray;">131</sup>. ואע"פ שקיי"ל שניים שדנו אין דיניהם דין, היינו דוקא בדין שצריך משא ומתן אבל בפרוזבול שאין צריך משא ומתן דיניהם דין<sup style="color: gray;">132</sup> אולם אינו דומה "בי"ד" שאמרו לענין ביטול הגט ל"בית דין" שהוזכר לענין פרוזבול, שבפרוזבול אנו צריכים להם מתורת בית דין ובביטול הגט – מתורת עדים<sup style="color: gray;">133</sup>.
יש מי שהזכיר שלושה לגבי העדים: הולך המלווה אצל שלושה עדים<sup style="color: gray;">134</sup>. ויש מפרש דבריו, כיון שאין הלווה מתרצה ונכתב בלא ידיעתו<sup style="color: gray;">135</sup> הרי זה "מפי כתבם" ואיך תוכשר עדותן אחר כך, ולכך הצריך שלושה שאז הם "בי"ד" ולא שייך מפי כתבם<sup style="color: gray;">136</sup>.
בגמרא פירשו מה שמסיים התנא במשנה: והדיינים חותמין למטה או העדים, שבא להשמיענו "לא שנא כתוב בלשון דיינים וחתמי עדים ולא שנא כתוב בלשון עדים וחתמי דיינים"<sup style="color: gray;">137</sup> ורבו בזה הפירושים וגם הנוסחאות יש מפרשים [הנוסחה שלפנינו]: לא שנא אם כתבו בלשון דיינים, כגון: בי דינא הוינא ואתא פלוני ואמר לנא: מוסרני לכם פלוני ופלוני וכו', וחתמו עדים, פירוש, בלשון עדות כגון, איש פלוני עד. לא שנא כתוב בלשון עדות – כגון: דוכרן סהדותא דהוה באנפנא וכו' וחתמו למטה: אני פלוני דיין<sup style="color: gray;">138</sup>. פירוש "לשון דיינים" כל שהוא אומר: עשינו כך או, עשה לנו פלוני כך, שהם עצמם מדברים ו"לשון עדים" הוא כל שהדיינים אינם [מדברים<sup style="color: gray;">139</sup>] בשטר אלא שהוא מדבר בלשון נסתר כגון שיאמר מחמת שבא פלוני לבי"ד ואמר מוסרני לכם שטרות שיש לי וכל כיוצא בזה<sup style="color: gray;">140</sup>.
ויש מפרשים "לא שנא כתוב בלשון דיינים וחתמו עדים" – כגון שכתוב בפרוזבול: בי דינא הוינא אנא פלוני בר פלוני ונזכרים שם הדיינים בתוך התורף ולמטה חותמים עדים להעיד על הפרוזבול שהוא אמת. וקא משמע לן שחשוב פרוזבול אע"פ שלא חתמו בו הדיינים עצמם. "לא שנא כתוב בלשון עדים" – שאין דיינים נזכרים בתוך התורף של פרוזבול כגון שכתוב בו: בי דינא הוינא ואתא פלוני ואמר לנא מוסרני לכם כל חוב שיש לי ביד פלוני, ופלוני ופלוני עדים. וחתומים למטה הדיינים<sup style="color: gray;">141</sup>.
ההבדל שבין שני הפירושים: להפירוש הראשון נראה שאין הפרוזבול צריך עדים עם הדינים כלל, ולהשני משמע שלעולם צריכים עדים ודיינים, אלא שאין אנו מקפידים אם הדיינים נזכרים בתורף או בחתימה. וכן בעדים<sup style="color: gray;">142</sup>.
ויש מפרשים "וחתימי עדים" כלומר דיינים כעין העדים כגון שלא חתמו בו אלא שניים "ולא שנא חתימה דינים" ר"ל עדים כמין דיינים כגון שחתמו שלושה<sup style="color: gray;">143</sup>.
ויש נוסחה אחרת: לא שנא כתוב בלשון דיינים וחתומים דיינים ולא שנא כתוב בלשון עדים וחתומים עדים<sup style="color: gray;">144</sup>. ויהיה פירוש מה שאמר במשנה "והדיינים חותמין למטה או העדים" כך: אם אין הדיינים חותמים בפרוזבול כותבים עדים: בפנינו אנו העדים מסר פלוני לפלוני ופלוני הדיינים כך וכך וחותמים העדים וכשר ואם חותמים הדיינים מתקיים הפרוזבול על חתימת הדיינים<sup style="color: gray;">145</sup>. ולפי נוסחה זו, אם כתוב למעלה בלשון דיינים ולמטה החתימה בלשון עדים או להיפך, הפרוזבול פסול<sup style="color: gray;">146</sup>. יש מן הראשונים שכתב שאפילו לבעלי הגירסה הראשונה לא נאמרו הדברים בגמרא אלא לרב ששת ודוקא לדבריו הכשירו כתוב בלשון דיינים וחתום בלשון עדים או להיפך. אבל למה שקיי"ל להלכה כרב נחמן<sup style="color: gray;">147</sup> צריך שתהא הכתיבה והחתימה באותה לשון, אם כתוב בלשון עדים חותמים בלשון עדים ואם כתוב בלשון דיינים חותמים בלשון דיינים<sup style="color: gray;">148</sup>. לא הקפידו אלא באם נכתב בלשון עדים ונחתם בלשון דיינים או להיפך אבל אם חתמו עצמם בלשון סתם ולא פירשו לא לשון עדים ולא לשון דיינים כשר אף לרב נחמן<sup style="color: gray;">149</sup>. ישנה עוד נוסחה אחרת: לא שנא כתוב בלשון דיינים וחתמו דיינים ולא שנא כתוב בלשון דיינים וחתמו עדים, פירוש "כתוב בלשון דיינים וחתמו עדים" שכתוב בו: פלוני בן פלוני עד, פלוני בן פלוני עד<sup style="color: gray;">150</sup>.
יש מן הראשונים שכתב: צריך שיהא הפרוזבול נכתב בלשון בית דין ודיינים, כשאר שטרי בי"ד, וחתומים או עדים או דיינים<sup style="color: gray;">151</sup>.
יש פוסקים שסוברים שצריך להזכיר בו שמות הדיינים בפירוש ולחתום הדיינים<sup style="color: gray;">152</sup>, ויש מהם שכתב: המנהג שאנחנו נוהגים לכתחילה הוא: כשהפרוזבול נכתב בלשון עדים מפרשים שמות הדיינים בתוך הפרוזבול ואם הדיינים עצמם חותמים אין צריך לפרשם תוך הפרוזבול<sup style="color: gray;">153</sup>.
פרוזבול שאין הדיינים חתומים בו ולא מפורשים ולא נתפרש שם המקום שנעשה הפרוזבול יש לחוש אולי אותם הדיינים אינם בקיאים בדיני פרוזבול ופסול<sup style="color: gray;">154</sup>. כשאין באותה העיר המוזכרת בפרוזבול אלא בי"ד אחד וידוע שהב"י של אותו מקום בקיאים בדיני פרוזבול אז אע"פ שלא נתפרשו הדיינים ולא חתמו בו כשר<sup style="color: gray;">155</sup>.
יש מי שהורה: פרוזבול שמתחילה נכתב בלשון עדים ואחר כך נכתב בשם דיינים או שמתחילה נכתב בפנינו עדים ולבסוף כתב: בי דינא דחתימו לתתא, כשר<sup style="color: gray;">156</sup>. ויש שהורו להיפך שאם כתוב בלשון עדים: בי דינא הוה יתבי ואתא פלוני ומסר להם שטרותיו, וחתומים דיינים, אינו כשר<sup style="color: gray;">157</sup>.
יש מהראשונים שכתבו: מה שאמר במשנה "והדיינים חותמין למטה או העדים" ללמדך בא שיכול העד להיות דיין או הדיין עד, שפרוזבול דרבנן הוא ובדרבנן עד נעשה דיין<sup style="color: gray;">158</sup>. ודוקא לדעת הסוברים שפרוזבול לא נתקן אלא מפני ששמיטת כספים בזמן הזה דרבנן אבל להאומרים שאפילו בהשמטה של תורה מועיל<sup style="color: gray;">159</sup>, כיון שכוחו של פרוזבול יפה להפקיע איסור של תורה אין עד נעשה בו דיין<sup style="color: gray;">160</sup>.
הנוסח הנזכר, היינו: מוסרני לכם וכו' הוא לשון המלווה שאומר כן להדיינים בעל פה והדיינים כותבים הדברים בשטר בנוסח זה: במותב תלתא כחדא הוינא ואתא פלוני המלוה ואמר לפנינו מוסרני לכם פלוני וכו' ושלשתן חותמין למטה, פלוני דיין ופלוני דיין וכו' או שחותמין בלשון עדים כלומר, שהם עדים בדבר שאמר המלוה לפניהם כן כשהיו יחד במותב תלתא<sup style="color: gray;">161</sup>.
יש מי שכתב: ענין שטר הפרוזבול כך הוא: הולך המלוה אצל שלושה עדים<sup style="color: gray;">162</sup>, ויש אומרים אפילו לשניים, ואומר להם: הוו עלי סהדי וחזו דאנא מסרנא פרוזבול קמי שלושה דיינין דאינון פלוני ופלוני ופלוני, דיינים שבמקום פלוני. ואם חתמו לו אותם העדים כי פלוני זה מסר הפרוזבול בפני פלוני וכו' די לו וכו' ואע"פ שאין הדיינים חותמים באותו שטר הפרוזבול. אבל אם חתמו בו הדיינים יותר טוב ואין צריך שם עדים כלל<sup style="color: gray;">163</sup>. רצונו לומר: אם התחיל לכתוב בלשון דיינים "במותב תלתא דייני כחדא הוינא" וגם חתמו בו דיינים, טוב יותר מאשר נאמר כאן בתחילה שהעדים נותנים לו כתוב וחתום איך שידוע להם שמסר פרוזבול לפני דיינים אחרים<sup style="color: gray;">164</sup>.
יש מהראשונים שכתב: פרוזבול עיקר עניינו שיהא מסור לבי"ד ושיהא בי"ד כותבין וחותמין לו. ומכל מקום כל שנמסר לדיינים אפילו לא כתבו לו אלא עדים דיו. וכשהם כותבים, בלשון דיינים הם כותבים: אנו בית דין חתומי מטה כך היה, שבא לפנינו פלוני ואמר לנו: רבותי, הרי שיש לי חוב כך וכך אצל פלוני וכו' והרינו מוסר לכם כל שטרותי שיש לי עליו שתגבו ותקבלו בשבילי וכו' – כפי מה שירצה הסופר ליפות בשטרו וכו' עד ואנו בית דין ראינו את דבריו. ומדמסר לנא פרוזבול כתבנא וחתימנא בזמן פלוני שטר פרוזבול זה – דלא לשמט להדין פלניא וכו' להיות בידו לראיה ולזכות. וכשנמסר לבי"ד והעדים כותבים וחותמים במצוותם כך הם כותבים: בפנינו עדים חתומים מטה בא פלוני לפני הדיינים פלוני ופלוני ואמר להם: רבותי וכו' וראו בית דין ומסר להון פרוזבול וכו' ויפו את כוחו דלא תשמיטי וכו' ומה שהיה בפנינו ומסר פלוני את פרוזבולו לדיינין, כתבנו וחתמנו וכו'<sup style="color: gray;">165</sup>.
יש נוסח שטר פרוזבול כתוב אצל הראשונים הקדמונים<sup style="color: gray;">166</sup> כדלהלן: אנו בית דין החתומין למטה כך היה שבא לפנינו פלוני<sup style="color: gray;">167</sup> ואמר לפנינו, רבותי, אני יש לי חובות על פלוני ועל פלוני ואני מוסר לכם מילי פרוזבול ויהבית לכון במתנה<sup style="color: gray;">168</sup> ארבעה גרמידי מן ארעא דאית לי<sup style="color: gray;">169</sup> ועל גביהון ארשיתי יתכון למגבה לי כל שטר חוב דהוה לי על אינש<sup style="color: gray;">170</sup>. ומעתה הוו לי דיני ותגבוהו ותקבלוהו לי ואם לא תגבו אותם מעתה כיון שמסרתי לכם פרוזבול הרי אני גובה כל חוב שיש לי עד היום אצל כל אדם כל זמן שארצה. ואנו בית דין כיון שראינו דבריו נכונים והואיל ומסר קדמנא מילי דפרוזבלא כדאמור רבנן, כתיבנא וחתימנא ליה ביום פלוני לירח פלוני לשנת פלוני האי שטרא דפרוזבלא כדנהגנא מימי הלל הזקן כהוגן וכתיקון רבנן מיומא דנן ולעלם. ומדאיתעביד הדין עובדא קדמנא ייפינו כוחו דלא למשמט ליה להדין פלוני בר פלוני כל חוב ורשו דהוה ליה אצל כל אדם עד יומא דנן וכן החזקנו כאן<sup style="color: gray;">171</sup> בתקנתא דרבנן והכל שריר וקיים<sup style="color: gray;">172</sup>.
ויש מהאחרונים שכתב על הנוסח הנזכר: אבל לא ראיתי מי שהקפיד בזמן הזה על נוסח ארוך כזה ולא על הזכרת הקנאת ד' אמות קרקע כנזכר, אפילו לכתחילה<sup style="color: gray;">173</sup>, <sup style="color: gray;">174</sup>
<h2>פרוטה</h2>
<b>הגדרת הערך</b> - מטבע קטנה שערכה קובע לשיעור ממון.
<h3>מהותה</h3>
הפרוטה, הינה מטבע נחושת<sup style="color: gray;">1</sup>, ויש שכתבו שהיה מעורב בה כסף במשקל חצי שעורה<sup style="color: gray;">2</sup>, והכסף שבה חלק אחד משמונה, ושאר חלקיה היו נחושת, ויחד היה שוה משקלה למשקל האיסר<sup style="color: gray;">3</sup>. והייתה נוהגת בזמן חכמים, אבל בזמנו של משה יש שכתבו שלא הייתה מטבע כזו, כי אם דינר* או מעה של כסף<sup style="color: gray;">4</sup>. ויש שכתבו שאף בימי משה הייתה מטבע פרוטה של נחושת<sup style="color: gray;">5</sup>. והיא הייתה המטבע הקטנה ביותר<sup style="color: gray;">6</sup>, ויש מן הראשונים שכתבו שמטבע הנקראת טריסית, הייתה פחותה מפרוטה<sup style="color: gray;">7</sup>. בצורתה נחלקו ראשונים, יש שכתבו שלא היה טבוע בה צורה כשאר מטבעות, אלא הייתה חלקה כאסימון*<sup style="color: gray;">8</sup>. ויש מן הראשונים שנראה מדבריהם שהיא מטבע שיש עליה צורה<sup style="color: gray;">9</sup>.
<h3>יחסה למטבעות</h3>
יחס ערך הפרוטה למטבעות אחרות נחלקו בו תנאים, לדעת חכמים ערכה אחד משמונה באסר* האיטלקי<sup style="color: gray;">10</sup>, והאיסר אחד מעשרים וארבע בדינר* כסף<sup style="color: gray;">11</sup>, נמצא ערך הפרוטה אחד מקצ"ב בדינר כסף<sup style="color: gray;">12</sup>. לדעת רבן שמעון בן גמליאל, ערכה אחד מששה באיסר האיטלקי<sup style="color: gray;">13</sup>, נמצא ערך הפרוטה אחד מקמ"ד בדינר כסף<sup style="color: gray;">14</sup>. הלכה כחכמים<sup style="color: gray;">15</sup>. על היוצא ממחלוקת זו להלכה, ע"ע פחות משוה פרוטה.
<h3>ערכה בכסף</h3>
לפי היחס של קצ"ב פרוטות לדינר<sup style="color: gray;">16</sup> כתבו גאונים, לשיטתם שהדינר כסף שבתלמוד שוה במשקלו לדינר זהב של ערביים במשקל תשעים וששה גרעיני שעורה<sup style="color: gray;">17</sup>, שערך הפרוטה כערך כסף השוה במשקלו למשקל חצי שעורה<sup style="color: gray;">18</sup>. ולפי משקל השעורה יש מחכמי זמננו שקבעו שיעורו, חלק 40 של הגרם (=0.025 גרם)<sup style="color: gray;">19</sup>. ויש שמצאו שיעורו, חלק 45 של הגרם (=0.022 גרם)<sup style="color: gray;">20</sup>. ולשיטת הראשונים שערך הדינר קטן בכשישית<sup style="color: gray;">21</sup>, ערך הפרוטה קטן ממחצית השעורה, ולפי משקל זמנינו, עולה חלק 55.5 של הגרם (=0.018)<sup style="color: gray;">22</sup>. ויש מן הגאונים שכתבו שערך הפרוטה כערך כסף במשקל רבע שעורה<sup style="color: gray;">23</sup>.
<h3>שינויים בערכה</h3>
ערך הפרוטה ביחס למטבעות האחרות היה משתנה מפעם לפעם לפי מה שהיו המלכים מוסיפים על משקל המטבע או פוחתים ממנה<sup style="color: gray;">24</sup>, או שהוזלו האיסרים ונמצאו פחות פרוטות באיסר<sup style="color: gray;">25</sup>, או שהיה משתנה יחס ערך הנחושת לערך הכסף<sup style="color: gray;">26</sup>. על הערך הקובע לגבי דין שוה פרוטה כאשר חל שינוי בערך המטבע, ע"ע פחות משוה פרוטה.
<h3>שוה פרוטה</h3>
ערך הפרוטה, הינו הערך הקובע להיקרא ממון חשוב, בכדי שיחולו בו איסורים, מצוות ודינים הנוגעים לממון<sup style="color: gray;">27</sup>, וערך השוה פחות מפרוטה, אינו נחשב בדיני התורה<sup style="color: gray;">28</sup>. על ההלכות והדינים השונים שנאמר בהם שאינם נוהגים אלא בשוה פרוטה, ועל אלו שנאמרו גם בפחות משוה פרוטה, ועל מקורו וגדרו של שיעור זה, ע"ע פחות משוה פרוטה.
<h2>פרוכת</h2>
<b>הגדרת הערך</b> - המחיצה שבין ההיכל לקודש הקדשים
<h3><b>מהותה וגדרה</b></h3>
מצוה מן התורה לעשות פרוכת ולתת אותה על עמודים תחת הקרסים<sup style="color: gray;">1</sup>, שנאמר: ועשית פרכת וגו'<sup style="color: gray;">2</sup>, ונאמר: ונתת אתה על ארבעה עמדי שטים וגו'<sup style="color: gray;">3</sup>, ונאמר: ונתת את הפרכת תחת הקרסים וגו'<sup style="color: gray;">4</sup>. מוני המצוות לא מנו את עשיית הפרוכת כמצוה בפני עצמה<sup style="color: gray;">5</sup>.
<h4>מהותה</h4>
הפרוכת משמשת כמחיצה<sup style="color: gray;">6</sup> המבדילה בין הקודש - היינו היכל*<sup style="color: gray;">7</sup> - לבין קדש-הקדשים*, כהבדלה בין המלך ובין העם<sup style="color: gray;">8</sup>, שכבודו של מלך שלא תתערב רשותו עם רשות העם<sup style="color: gray;">9</sup>, שנאמר: והבדילה הפרכת לכם בין הקדש ובין קדש הקדשים<sup style="color: gray;">10</sup>. ומן האחרונים שכתבו, שלכן קרויה פרוכת, לשון פריכה ושבירה, לפי ששובר ומפסיק רשות אחת ומתחיל רשות אחרת<sup style="color: gray;">11</sup>. יש מן האחרונים שכתבו, שנועדה הבדלה זו כדי שלא יראה דבר מן הכפורת* והכרובים שבקודש הקדשים<sup style="color: gray;">12</sup>, שיש איסור בראייתם<sup style="color: gray;">13</sup>. ויש שכתבו, שנועדה כדי שלא יכנסו הכהנים ההדיוטות - שאסורים ליכנס אל קודש הקדשים<sup style="color: gray;">14</sup> - בשגגה לקודש הקדשים<sup style="color: gray;">15</sup>. ויש מן הראשונים שנראה מדבריהם, שמלבד ההבדלה בין הקודש לקודש הקדשים שימשה הפרוכת למסך על הארון<sup style="color: gray;">16</sup>, ומן האחרונים שכתבו, שזהו שאמר הכתוב: וסכות על הארון את הפרכת<sup style="color: gray;">17</sup>, וכן נאמר: ויסך על ארון העדות<sup style="color: gray;">18</sup>.
<h4>כיסוי הארון</h4>
הפרוכת שבמשכן, שימשה לכיסוי הארון בעת המסעות במדבר, שנאמר: והורדו את פרכת המסך וכסו בה את ארן העדת<sup style="color: gray;">19</sup>. ויש מן הראשונים שכתבו, שלכן נקראה: פרכת המסך<sup style="color: gray;">20</sup>, שמסוככת על הארון<sup style="color: gray;">21</sup>.
<h4>במשכן ובבתי המקדש</h4>
הפרוכות ששימשו במשכן ובבתי המקדש חלוקות זו מזו<sup style="color: gray;">22</sup>. במשכן, היתה פרוכת עשויה בד הנתונה לכל רוחב ההיכל<sup style="color: gray;">23</sup>, וכן בבית המקדש השני היתה פרוכת עשויה בד לכל רוחב ההיכל<sup style="color: gray;">24</sup>. על מחלוקת התנאים במנין הפרוכות שבבית שני, עי' להלן<sup style="color: gray;">25</sup>. בבית המקדש הראשון, היה בנוי כותל בין ההיכל לקודש הקדשים<sup style="color: gray;">26</sup>, ופרוכת היתה פרוסה כנגד הפתח שבאותו כותל<sup style="color: gray;">27</sup>, וכן בבית המקדש שלעתיד לבוא יהיה כותל מבדיל בין ההיכל לקודש הקדשים<sup style="color: gray;">28</sup>, ויש סוברים שתהיה פרוסה פרוכת כנגד הפתח שבו<sup style="color: gray;">29</sup>.
<h4>שמותיה</h4>
הפרוכת, יש שנקראת בכתוב: פרוכת המסך<sup style="color: gray;">30</sup>, או: מסך<sup style="color: gray;">31</sup>, לפי שמסוככת ומגנה על הארון בשעה שפרוסה לפניו<sup style="color: gray;">32</sup>. ויש מן האחרונים שכתבו, על שם שמגינה על קודש הקדשים שלא יבוא בו אבק מדריסת רגלי הכהנים שבהיכל<sup style="color: gray;">33</sup>. ויש שנקראת: פרכת הקדש<sup style="color: gray;">34</sup>, היינו שמכסה את הארון שהוא הקדש<sup style="color: gray;">35</sup>. ויש שנקראת: פרכת העדת<sup style="color: gray;">36</sup>, לפי שנתונה לפני הארון* שקרוי עדות<sup style="color: gray;">37</sup>. ויש מן האחרונים שכתבו, שנקראת כן על שם נר המערבי שבמנורה* הסמוכה לפרוכת<sup style="color: gray;">38</sup>, שהיה דולק בנס כל היום - עד שמת שמעון הצדיק<sup style="color: gray;">39</sup> - והוא עדות לבאי עולם שהשכינה שורה בישראל<sup style="color: gray;">40</sup>.
<h4>קדושת מקום הפרוכת</h4>
מקום הפרוכת, נחלקו תנאים וראשונים בדעתם בקדושתו: א) יש סוברים, שמקום הפרוכת הוא בכלל קדש-הקדשים*<sup style="color: gray;">41</sup>, ולדעתם זהו שאמר הכתוב: והבדילה הפרכת לכם בין הקדש ובין קדש הקדשים<sup style="color: gray;">42</sup>, היינו שמתחילת עובי הפרוכת ולפנים הוא קודש הקדשים ומחוץ לה הוא הקודש<sup style="color: gray;">43</sup>. וכן בדעת חכמים, שסוברים שהוצרכו לעשות בבית שני שתי פרוכות<sup style="color: gray;">44</sup>, יש שכתבו, שמקום הפרוכת הוא בכלל קודש הקדשים, ולפיכך לא יכלו לעשות פרוכת אחת בעובי אמה, שלפי שנסתפקו במקום אמה-טרקסין* אם קדושתו כלפנים או כלחוץ<sup style="color: gray;">45</sup>, הרי לצד הספק שהיא כלחוץ אין עובי הפרוכת בתוך קודש הקדשים<sup style="color: gray;">46</sup>. וכן בדעת ר' יוסי, שסובר שלא היתה בבית שני אלא פרוכת אחת<sup style="color: gray;">47</sup>, יש שכתבו, שמקום הפרוכת הוא בכלל קודש הקדשים, אלא שלדעתו מקום אמה טרקסין אין בו ספק שקדושתו כלפנים, ונמצא כל עובי הפרוכת בקודש הקדשים<sup style="color: gray;">48</sup>. ב) ויש סוברים, שמקום הפרוכת אינו בכלל קודש הקדשים<sup style="color: gray;">49</sup>. וכן בדעת ר' יוסי, שסובר שלא היתה בבית שני אלא פרוכת אחת<sup style="color: gray;">50</sup>, יש שכתבו, שאין הפרוכת בכלל קודש הקדשים, שלדעתו הכתוב: והבדילה הפרכת לכם בין הקדש ובין קדש הקדשים<sup style="color: gray;">51</sup>, פירושו שמבדילה הפרוכת בין החלל שחוצה לה שהוא מן הקודש לחלל שלפנים ממנה שהוא מקודש הקדשים<sup style="color: gray;">52</sup>, ואין מקום הפרוכת לא כלפנים ולא כלחוץ<sup style="color: gray;">53</sup>, ולפיכך יכולים היו לעשות פרוכת אחת בעובי אמה, אף לצד הספק שמקום אמה טרקסין הוא כלחוץ<sup style="color: gray;">54</sup>. וכן בדעת חכמים, שסוברים שהוצרכו לעשות בבית שני שתי פרוכות<sup style="color: gray;">55</sup>, יש שנראה מדבריהם, שאין הפרוכת בכלל קודש הקדשים<sup style="color: gray;">56</sup>. ולדעה זו מהם שכתבו, שלא עשו פרוכת אחת בעובי אמה מפני כובדה<sup style="color: gray;">57</sup>.
<h4>העבודות הנעשות בה</h4>
הפרוכת, מזים עליה - כנגד בין הבדים<sup style="color: gray;">58</sup> - מדם קרבנות מסוימים<sup style="color: gray;">59</sup>: מדם חטאות-הפנימיות* - מלבד פר ושעיר של יום הכיפורים<sup style="color: gray;">60</sup> - מזים על הפרוכת שבע הזאות<sup style="color: gray;">61</sup>, שנאמר בפר כהן משיח: והזה מן הדם שבע פעמים לפני ה' את פני פרכת הקדש<sup style="color: gray;">62</sup>, וכן בפר העלם דבר של צבור נאמר: והזה שבע פעמים לפני ה' את פני הפרכת<sup style="color: gray;">63</sup>. וכן שעירי עבודה זרה למדים בהיקש מפר העלם דבר, שנאמר בפר: ועשה לפר כאשר עשה לפר החטאת<sup style="color: gray;">64</sup>, ודרשו: החטאת, אלו שעירי עבודה זרה<sup style="color: gray;">65</sup>. ומדם פר ושעיר של יום הכיפורים מזים על הפרוכת שמונה הזאות מכל אחד מהם אחת למעלה ושבע למטה<sup style="color: gray;">66</sup>, שנאמר: וכן יעשה לאהל מועד<sup style="color: gray;">67</sup>, כשם שמזה לפני ולפנים כך מזה בהיכל<sup style="color: gray;">68</sup>. על אופן ההזאה ופרטי דיניה, ע"ע הזאה א (לכפרה): בחטאות הנשרפות, ושם: יוהכ"פ בהיכל וע' עבודת יום הכיפורים.
<h3><b>במשכן</b></h3>
<h4>בד הפרוכת</h4>
הפרוכת שבמשכן, היתה עשויה מחוטי תכלת וארגמן ותולעת שני ושש, שנאמר: ועשית פרכת תכלת וארגמן ותולעת שני ושש משזר<sup style="color: gray;">69</sup>. על מהותם וצבעם של חוטים אלו, ע"ע בגדי כהונה<sup style="color: gray;">70</sup> וע' משכן וע' תכלת. על חוטי התכלת שיש סוברים שהיו עבים מיתר החוטים, ע"ע משכן.
<h4>אריגתה</h4>
החוט שבו נארגת הפרוכת - שיש בה ארבעה מיני חוטים<sup style="color: gray;">71</sup> - כפול עשרים וארבעה<sup style="color: gray;">72</sup> - מלבד חוט זהב, לסוברים כן<sup style="color: gray;">73</sup> - שדבר שנאמר בו "שש" כל מין ומין שבו חוטו כפול ששה<sup style="color: gray;">74</sup>. והיתה נארגת על שבעים ושנים בתי נירים<sup style="color: gray;">75</sup>, שבהם מניחים את חוטי השתי<sup style="color: gray;">76</sup>.
<h4>חוט זהב</h4>
חוטי הפרוכת שבמשכן, נחלקו תנאים אם מוסיפים בהם חוט זהב: יש סוברים, שאין מוסיפים חוט זהב<sup style="color: gray;">77</sup>. ויש סוברים - לסוברים שביריעות המשכן מוסיפים לכל מין חוט זהב<sup style="color: gray;">78</sup> - שמוסיפים חוט זהב לכל מין ומין<sup style="color: gray;">79</sup>.
<h4>אורכה</h4>
אורך הפרוכת שבמשכן, עשר אמות<sup style="color: gray;">80</sup>, כמידת גובה המשכן<sup style="color: gray;">81</sup>. ובדעת הסוברים שראש הפרוכת היה כרוך על כלונס<sup style="color: gray;">82</sup>, יש מן האחרונים שכתבו, שנתמעט מאורכה בכריכה ולא הגיעה עד לארץ<sup style="color: gray;">83</sup>, ויש שכתבו, שאורך הפרוכת היה יתר על עשר אמות, והוסיפו על אורך הפרוכת להשלים מה שממעטת הכריכה<sup style="color: gray;">84</sup>. ויש מן הראשונים שכתב, שאורך הפרוכת היה ארבעים אמה, והיתה נפרסת עשר אמות לגובה העמודים, ועשר אמות לאורך גג קדש הקדשים מעל לארון, ועשר אמות לגובה קרשי המערב, ועשר אמות לאורך קודש הקדשים תחת הארון<sup style="color: gray;">85</sup>, ולדעתם זהו שנאמר: וסכות על הארון<sup style="color: gray;">86</sup>, וכן: ויסך על הארון<sup style="color: gray;">87</sup>, היינו שהפרוכת פרוסה כגג לארון<sup style="color: gray;">88</sup>.
<h4>רוחבה</h4>
רוחב הפרוכת שבמשכן, עשר אמות<sup style="color: gray;">89</sup>, כמידת רוחב המשכן<sup style="color: gray;">90</sup>. ויש מן האחרונים שכתבו בדעת תנאים, שרוחב הפרוכת היה יותר מעשר אמות, שלדעתם היתה הפרוכת יוצאת ונכנסת בין העמודים, ומכסה אותם ברוחבם ובעוביים<sup style="color: gray;">91</sup>.
<h4>עוביה</h4>
עוביה של הפרוכת שבמשכן היה טפח<sup style="color: gray;">92</sup>.
<h4>הכרובים</h4>
הפרוכת, מצוירים בה "כרובים"<sup style="color: gray;">93</sup>, שנאמר: יעשה אתה כרבים<sup style="color: gray;">94</sup>. יש מן הראשונים שכתבו, שהכרובים הם צורות של בריות<sup style="color: gray;">95</sup>. ויש מן הראשונים שכתבו, שהיו כצורת הכרובים שעל הכפורת*<sup style="color: gray;">96</sup>. ויש מן האחרונים שכתבו שהיו בצורת חיה ועוף<sup style="color: gray;">97</sup>. על מהות הכרובים, שיש סוברים שהיו בצורת חיה ועוף, ויש סוברים שהיו בצורת אדם, ע"ע משכן<sup style="color: gray;">98</sup>. על מנין צורות הכרובים, שיש סוברים שצורה אחת היתה מצוירת מכל צד, ויש סוברים שכמה צורות מצוירות מצד אחד, ע"ע משכן.
<h4>עשייתם</h4>
הכרובים היו עשויים מעשה חושב, שנאמר: מעשה חשב יעשה אתה כרבים<sup style="color: gray;">99</sup>. על מהות מעשה חושב, ע"ע משכן. ויש מן האחרונים שכתבו, שבעשיית הכרובים שבפרוכת - שלא ככרובים שביריעות - הכרח היה לחשוב מתחילה כיצד יעשה הציור באופן שלא תהיה הפרוכת נגמרת באמצעו, ולדעתם זהו שאמר הכתוב: מעשה חשב יעשה אתה כרבים<sup style="color: gray;">100</sup>, הקדים מעשה חושב לכרובים<sup style="color: gray;">101</sup>.
<h4>מקומם על הפרוכת</h4>
הכרובים שעל הפרוכת, יש מן האחרונים שכתבו בדעת ראשונים, שהיה אורכן לרוחב המשכן<sup style="color: gray;">102</sup>. ומן האחרונים שכתבו, שהיו מצוירים כנגד מקום הכרובים שעל הארון, כדי שידעו היכן הוא מקום "בין הבדים" שבארון*, שכנגדו מזים על הפרוכת<sup style="color: gray;">103</sup>.
<h4>מיתרים</h4>
הפרוכת שבמשכן, נחלקו ראשונים ואחרונים בדעתם, אם היו בה מיתרים: יש סוברים, שהיו בה מיתרים כדי לקושרה<sup style="color: gray;">104</sup>, ולדעתם זהו שנאמר בפרוכת: וכל עבדתו<sup style="color: gray;">105</sup>. מהם סוברים, שהיו מחוברים בשפתה התחתונה של הפרוכת<sup style="color: gray;">106</sup>, ואף על פי שנתונה תחת היריעות ואין לחוש שתזוז על ידי הרוח, עשו לה קשירה לפי שהיא במקום נעילת דלתות במקדש שהוא דרך כבוד וצניעות<sup style="color: gray;">107</sup>. ומהם סוברים, שהיו מחוברים בשפתה העליונה ושימשו לקושרה לעמודים ולכרוך אותה על הכלונס, לסוברים כן<sup style="color: gray;">108</sup>. ויש סוברים, שלא היו בה מיתרים<sup style="color: gray;">109</sup>.
<h4>עמודי הפרוכת</h4>
הפרוכת שבמשכן היתה תלויה על ארבעה עמודים עשויים מעצי שיטים ומצופים זהב, שנאמר: ונתתה אתה על ארבעה עמודי שטים מצפים זהב<sup style="color: gray;">110</sup>. ונחלקו ראשונים ואחרונים בצורתם: יש סוברים, שהיו מרובעים כצורת קרשי המשכן<sup style="color: gray;">111</sup>, ויש סוברים שהיו העמודים עגולים<sup style="color: gray;">112</sup>.
<h4>עוביים</h4>
עובי העמודים ממערב למזרח היה אמה<sup style="color: gray;">113</sup>. ויש שצידדו, שהיה עוביים פחות מאמה<sup style="color: gray;">114</sup>, כדי שלא ימעטו הרבה מן הקודש<sup style="color: gray;">115</sup>. ומהם שצידדו, שהיה חצי אמה<sup style="color: gray;">116</sup>.
<h4>רוחבם</h4>
רוחב העמודים מצפון לדרום, נחלקו בו אחרונים: יש שכתבו - לסוברים שהעמודים עשויים כצורת הקרשים<sup style="color: gray;">117</sup> - שרוחבם היה שלושת רבעי אמה<sup style="color: gray;">118</sup>, כרוחב חצי קרש<sup style="color: gray;">119</sup>. ויש סוברים, שרוחבם היה צר מאוד כדי שיהיה ניתן להכניס את הארון* - שהוכנס אל קדש הקדשים אחרי הקמת עמודי הפרוכת<sup style="color: gray;">120</sup> - בין העמודים<sup style="color: gray;">121</sup>. ויש סוברים שרוחבם היה אמה, כרוחב עמודי המסך<sup style="color: gray;">122</sup>.
<h4>ציפוי הזהב</h4>
ציפוי הזהב שעל העמודים, יש מן הראשונים שכתבו, ששיעורו שני ככרות זהב לארבעת העמודים<sup style="color: gray;">123</sup>. על שיעור ככר, עי' ערכו<sup style="color: gray;">124</sup>. ויש חולקים<sup style="color: gray;">125</sup>.
<h4>ראשי העמודים</h4>
ראשי העמודים, נחלקו אחרונים אם היו מצופים זהב: יש סוברים, שהיו מצופים זהב<sup style="color: gray;">126</sup>. ויש סוברים, שלא היו מצופים זהב בראשם, שלדעתם היו ראשי העמודים מכוסים בפרוכת<sup style="color: gray;">127</sup>, ולפיכך לא הוצרכו לציפוי<sup style="color: gray;">128</sup>.
<h4>רגלי העמודים</h4>
רגלי העמודים הנתונות באדנים<sup style="color: gray;">129</sup>, נחלקו ראשונים ואחרונים בצורתם: יש שכתבו - לסוברים שהיו העמודים עגולים<sup style="color: gray;">130</sup> - שהעמודים עצמם נכנסים לתוך האדן ואינם צריכים "ידות" כקרשי המשכן<sup style="color: gray;">131</sup>. ויש שנראה מדבריהם, שהיתה חרוצה בתחתיתם כעין יד, באופן שלא יהיו האדנים בולטים חוץ לעמודים<sup style="color: gray;">132</sup>, כדי לא תהיה הפרוכת נוטה באלכסון ולא תגיע לארץ<sup style="color: gray;">133</sup>, שמא יביטו הכהנים בקדש הקדשים מן החרך שתחת הפרוכת<sup style="color: gray;">134</sup>. ויש שכתבו, שרגלי העמודים היו חדים בתחתיתם כדי להכנס באדנים<sup style="color: gray;">135</sup>.
<h4>ווי העמודים</h4>
העמודים, היו קבועים בהם - בראשם<sup style="color: gray;">136</sup>, בצד שכלפי הפרוכת<sup style="color: gray;">137</sup> - ווים ‏של זהב שראשם כפוף כלפי מעלה<sup style="color: gray;">138</sup>, כעין אות ו* הפוכה<sup style="color: gray;">139</sup>, שעל ידיהם היו תולים את הפרוכת<sup style="color: gray;">140</sup>, שנאמר: וויהם זהב<sup style="color: gray;">141</sup>. ויש מן האחרונים שכתבו, שהווים היו עשויים כסף, ומה שנאמר בהם שהיו מזהב הוא לפי שראשיהם היו מצופים בזהב<sup style="color: gray;">142</sup>.
<h4>כדרך גדילתם</h4>
העמודים היו עומדים כדרך גדילתם מן הקרקע<sup style="color: gray;">143</sup>, היינו העליון למעלה והתחתון למטה<sup style="color: gray;">144</sup>.
<h4>האדנים</h4>
עמודי הפרוכת היו נתונים בתוך אדני כסף, שנאמר: על ארבעה אדני כסף<sup style="color: gray;">145</sup>, שנוצקו ממטבעות מחצית השקל אותן תרמו בני ישראל<sup style="color: gray;">146</sup>, שנאמר: וכסף פקודי העדה מאת ככר וכו' בקע לגלגלת מחצית השקל וכו' לצקת את אדני הקדש ואת אדני הפרכת<sup style="color: gray;">147</sup>. ובטעם שלא נעשו האדנים מזהב או מנחושת, יש מן האחרונים שכתבו, שהכסף חזק יותר מן הזהב, ומפני כבוד המקום שהיה סמוך לקדש-הקדשים* לא נעשו מנחושת<sup style="color: gray;">148</sup>.
<h4>צורתם</h4>
אדני העמודים, יש מן האחרונים שכתבו - לסוברים שהיו העמודים עשויים כצורת הקרשים<sup style="color: gray;">149</sup> - שהיו שווים בצורתם לאדני הקרשים<sup style="color: gray;">150</sup>, אורכם אמה ורוחבם שלושת רבעי אמה<sup style="color: gray;">151</sup>, ומונחים כנגד אדני הקרשים שבמערב אורכם לאורך המשכן ורוחבם לרוחב המשכן<sup style="color: gray;">152</sup>. ומן האחרונים שכתבו, שהאדנים היו חדים בתחתיתם ונעוצים בארץ<sup style="color: gray;">153</sup>.
<h4>מקום העמודים ממזרח למערב</h4>
מקום עמודי הפרוכת ממזרח למערב, היה במרחק עשר אמות מקיר המשכן המערבי<sup style="color: gray;">154</sup>, חוץ לקדש-הקדשים*<sup style="color: gray;">155</sup>. ויש מן הראשונים שמצדד, שהיו נתונים בתוך האמה העשירית מן הקיר המערבי<sup style="color: gray;">156</sup>.
<h4>מקום עמודים מצפון לדרום</h4>
מקום העמודים מצפון לדרום, נחלקו בו ראשונים ואחרונים: א) יש סוברים, ‏ששני עמודים היו סמוכים לקיר המשכן הצפוני ושנים סמוכים לקיר הדרומי יחד בצפון ‏וביניהם חלל ‏פנוי<sup style="color: gray;">157</sup>. ב) ויש סוברים, ששני עמודים היו סמוכים לקירות המשכן האחד בצפון והשני בדרום ושני עמודים נתונים ביניהם באופן שהיו ארבעת העמודים מרוחקים זה מזה מרחק שווה<sup style="color: gray;">158</sup>, ומהם שכתבו - לסוברים שרוחב העמוד שלושת רבעי אמה<sup style="color: gray;">159</sup> - שהיו רחוקים זה מזה שתי אמות ושליש אמה<sup style="color: gray;">160</sup>. ג) ויש סוברים,‏ ששני עמודים היו סמוכים לקירות המשכן בצפון ובדרום, ושני עמודים סמוכים להם האחד מרוחק מעט מן העמוד שבצפון והשני מרוחק מעט מן העמוד שבדרום, כדי שיהיה ניתן להכניס את הארון* - שהוכנס אל קדש הקדשים אחרי הקמת עמודי הפרוכת<sup style="color: gray;">161</sup> - בין העמודים האמצעיים<sup style="color: gray;">162</sup>. ד) ויש סוברים, ששני עמודים היו סמוכים לקירות המשכן בצפון ובדרום, ושני עמודים היו נתונים באמצע רוחב המשכן סמוכים זה לזה כקרש אחד, וביניהם לעמודים הקיצוניים שני חללים של שלוש אמות ומחצה כדי שיוכלו להכניס הארון<sup style="color: gray;">163</sup>. ה) ויש סוברים, שאחד העמודים שבצדי הפרוכת סמוך לקיר המשכן ובמרחק אמה ממנו נתון עמוד נוסף, והעמוד שבצדה השני של הפרוכת היה נתון במרחק אמה מן הקיר ושם היה הפתח דרכו נכנסים לקודש הקדשים, ובמרחק אמה ממנו נתון עמוד נוסף<sup style="color: gray;">164</sup>, ונמצא שבין שני העמודים האמצעיים – לסוברים שרוחב העמודים אמה<sup style="color: gray;">165</sup> - היה מרחק של שלוש אמות<sup style="color: gray;">166</sup>.
<h4>מקום הפרוכת</h4>
הפרוכת שבמשכן נתונה תחת הקרסים שביריעות המכסות את המשכן<sup style="color: gray;">167</sup>, שנאמר: ונתתה את הפרכת תחת הקרסים<sup style="color: gray;">168</sup>. ונחלקו תנאים וראשונים ואחרונים בדעתם במקומה: א) יש סוברים, שפרוסה בשליש המשכן, ממנה ולפנים עשר אמות וממנה לחוץ עשרים אמות<sup style="color: gray;">169</sup>, לסוברים שהעמודים נתונים באמה האחת עשרה מן המערב<sup style="color: gray;">170</sup>, תלויה ממערב לעמודים<sup style="color: gray;">171</sup>, ולסוברים שמקומם באמה העשירית מן המערב<sup style="color: gray;">172</sup>, תלויה ממזרח לעמודים<sup style="color: gray;">173</sup>. לסוברים שלא כיסו יריעות המשכן את עמודי המסך<sup style="color: gray;">174</sup>, מה שנאמר: תחת הקרסים<sup style="color: gray;">175</sup>, היינו שנתונה הפרוכת תחת קרסי הזהב המחברים את יריעות המשכן התחתונות, שאף הם נתונים לדעתם עשר אמות מן הקיר המערבי<sup style="color: gray;">176</sup>. ולסוברים שכיסו יריעות המשכן את עמודי המסך<sup style="color: gray;">177</sup>, יש מן הראשונים שכתבו, שמה שנאמר: תחת הקרסים<sup style="color: gray;">178</sup>, היינו שהקצה המזרחי של העמודים - שעוביים אמה, לסוברים כן<sup style="color: gray;">179</sup> - נתון תחת קרסי הזהב שנתונים לדעתם אחת עשרה אמות מן הקיר המערבי<sup style="color: gray;">180</sup>, ונחשב הדבר שהפרוכת תלויה מתחת לקרסים<sup style="color: gray;">181</sup>. ויש מן האחרונים שכתבו, שמה שנאמר: תחת הקרסים<sup style="color: gray;">182</sup>, היינו שנתונה הפרוכת תחת קרסי הנחושת המחברים את יריעות העיזים שהיו נתונים במרחק עשר אמות מהקיר המערבי<sup style="color: gray;">183</sup>. ב) ויש סוברים, שפרוסה הפרוכת במרחק אחת עשרה אמות מקיר המשכן המערבי ותלויה ממזרח לעמודים<sup style="color: gray;">184</sup>, ולדעתם מה שנאמר: תחת הקרסים<sup style="color: gray;">185</sup>, היינו תחת קרסי הזהב של יריעות המשכן הרחוקים כשיעור זה מן הקיר המערבי, שלדעה זו כיסו יריעות המשכן את עמודי המסך<sup style="color: gray;">186</sup>. ג) ויש סוברים, שפרוסה הפרוכת במרחק עשר אמות ומחצה מקיר המשכן המערבי ותלויה ממזרח לעמודים<sup style="color: gray;">187</sup>, ולדעתם מה שנאמר: תחת הקרסים<sup style="color: gray;">188</sup>, היינו תחת קרסי הזהב של יריעות המשכן הנתונים אחת עשרה אמות מן הקיר המערבי, שלדעתם כיסו יריעות המשכן את עמודי המסך<sup style="color: gray;">189</sup>, שלפי שהפרוכת והקרסים נתונים באותה אמה חשובה הפרוכת כנתונה תחתם<sup style="color: gray;">190</sup>. ד) ויש סוברים, שהיתה הפרוכת תלויה ממזרח לעמודים במרחק אחת עשרה אמות מן הקיר המערבי ונכנסת בין העמודים לכסות את עוביים ונמשכת עד לצידם המערבי מרחק עשר אמות מהקיר המערבי - לסוברים שעובי העמודים אמה<sup style="color: gray;">191</sup> - ולדעתם מה שנאמר: תחת הקרסים<sup style="color: gray;">192</sup>, היינו שחלקה המזרחי של הפרוכת נתון תחת קרסי הזהב של יריעות המשכן, הנתונים לדעה זו אחת עשרה אמות מן הקיר המערבי, שלדעתם כיסו יריעות המשכן את עמודי המסך<sup style="color: gray;">193</sup>.
<h4>אופן תליית הפרוכת</h4>
הפרוכת שבמשכן, נחלקו ראשונים ואחרונים באופן תלייתה: א) יש סוברים, ‏שראש הפרוכת כרוך - על ידי מיתרים, לסוברים כן<sup style="color: gray;">194</sup> - על כלונס<sup style="color: gray;">195</sup>, הנתון על גבי הווים<sup style="color: gray;">196</sup>, ולדעתם היו כופלים את הפרוכת על גבי הכלונס בארבעה מקומות הקרויים "תוברים" והווים היו נתונים ביניהם<sup style="color: gray;">197</sup>. ומהם סוברים, שקצות הכלונס היו מונחים על הכתלים הדרומי והצפוני של המשכן<sup style="color: gray;">198</sup>. ב) ויש סוברים, שהפרוכת עצמה היתה תלויה בווי העמודים<sup style="color: gray;">199</sup>. מהם שכתבו, שהיתה תלויה על ידי לולאות הנקראות "תוברים"<sup style="color: gray;">200</sup>, ומהם שכתבו, שהיתה תלויה על ידי טבעות כעין הקרסים שביריעות המשכן הנקראות "קורקסים"<sup style="color: gray;">201</sup>.
<h4>כעין גג</h4>
ראש הפרוכת, נחלקו תנאים בצורתו: חכמים סוברים, שהפרוכת היתה כפופה מעט בראשה כעין גג<sup style="color: gray;">202</sup> ומסככת על הארון*<sup style="color: gray;">203</sup>, ולדעתם זהו שאמר הכתוב: וסכת על הארן את הפרכת<sup style="color: gray;">204</sup>, לשון סכך<sup style="color: gray;">205</sup>. ור' יאשיה ורבי סוברים, שלא היתה הפרוכת כפופה בראשה<sup style="color: gray;">206</sup>, שלדעתם הלשון "וסכת" משמעו מחיצה<sup style="color: gray;">207</sup>.
<h3><b>בבית המקדש הראשון</b></h3>
בבית המקדש הראשון, היה כותל בעובי אמה מבדיל בין ההיכל* לקדש-הקדשים* - במקום הפרוכת שבמשכן<sup style="color: gray;">208</sup> - ונקרא בלשון חכמים אמה-טרקסין*<sup style="color: gray;">209</sup>. על כותל זה ושמותיו, ע"ע אמה טרקסין<sup style="color: gray;">210</sup>. על מקומו של כותל זה, שיש סוברים שאינו בכלל מידות ההיכל ולא בכלל מידות קודש הקדשים, והיה צדו המערבי רחוק עשרים אמה מן המערב וצדו המזרחי רחוק ארבעים אמה מן המזרח, ויש סוברים שנסתפקו חכמים אם היה כותל זה מכלל מידות ההיכל והיה רחוק עשרים אמה מן המערב ושלושים ותשע אמות ממזרח, או שהיה בכלל מידות קודש הקדשים והיה רחוק תשע עשרה אמות ממערב וארבעים אמות ממזרח, ע"ע הנ"ל<sup style="color: gray;">211</sup>. באמצעו של הכותל<sup style="color: gray;">212</sup>, כנגד הארון* שבקודש הקדשים<sup style="color: gray;">213</sup>, היה פתח ובו דלתות עץ - זית<sup style="color: gray;">214</sup> - מצופות זהב<sup style="color: gray;">215</sup>, שנאמר: ואת פתח הדביר עשה דלתות עצי שמן<sup style="color: gray;">216</sup>, וכן נאמר: ופתח הבית דלתותיו הפנימיות לקדש הקדשים וכו' זהב<sup style="color: gray;">217</sup>, היינו שהיו עשויות עץ ומצופות זהב<sup style="color: gray;">218</sup>. נוסף לדלתות, היתה פרוסה פרוכת כנגד הפתח<sup style="color: gray;">219</sup>, שנאמר: ויעש את הפרכת<sup style="color: gray;">220</sup>. פרוכת זו, היו ראשי בדי הארון* דוחקים ובולטים ויוצאים בה ונראים כשני דדי אשה<sup style="color: gray;">221</sup>, שבולטים תחת חלוקה<sup style="color: gray;">222</sup>, וזהו שנאמר: צרור המר דודי לי בין שדי ילין<sup style="color: gray;">223</sup>. ונחלקו ראשונים ואחרונים: יש סוברים, שפרוכת אחת היתה שם<sup style="color: gray;">224</sup>, מהם שכתבו, שהיתה פרוסה על הדלתות מבחוץ<sup style="color: gray;">225</sup>, ומהם שכתבו שהיתה פרוסה מבפנים<sup style="color: gray;">226</sup>, ומהם שכתבו שעובי הפרוכת היה אמה כעובי הכותל<sup style="color: gray;">227</sup>. ויש סוברים, ששתי פרוכות היו פרוסות משני צידי הפתח<sup style="color: gray;">228</sup>.
<h4>גדרה</h4>
הפרוכת שבאמה טרקסין, כתבו ראשונים, שלא שימשה אלא לצניעות, שלשם מחיצה להבדיל בין ההיכל לקודש הקדשים שימש כותל אמה טרקסין<sup style="color: gray;">229</sup>. ולדעה זו, כתבו אחרונים, שאין לפרוכת זו דין פרוכת גמורה<sup style="color: gray;">230</sup>. ויש מן הראשונים שכתבו, ששימשה למחיצה, שלפי שדלתות הפתח לא היו נסגרות לעולם מפני בדי הארון* שהיו דוחקים ויוצאים<sup style="color: gray;">231</sup>, הוצרך שלמה לעשות פרוכת לשם מחיצה<sup style="color: gray;">232</sup>.
<h4>דינה לעניין עבודות הנעשות בפרוכת</h4>
הפרוכת שבאמה טרקסין, יש מן האחרונים שכתבו, שעליה נעשית ההזאה מדם חטאות הפנימיות ומדם פר ושעיר של יום הכיפורים שנעשות על הפרוכת<sup style="color: gray;">233</sup>.
<h4>בד הפרוכת</h4>
הפרוכת שבבית ראשון היתה עשויה מחוטי תכלת וארגמן ותולעת שני ושש כפרוכת שבמשכן<sup style="color: gray;">234</sup>, שנאמר: ויעש את הפרכת תכלת וארגמן וכרמיל ובוץ<sup style="color: gray;">235</sup>, "כרמיל" היינו תולעת שני<sup style="color: gray;">236</sup>, ו"בוץ" היינו שש<sup style="color: gray;">237</sup>.
<h4>הכרובים</h4>
הפרוכת שבבית ראשון, היו מצוירים עליה כרובים כפרוכת שבמשכן, שנאמר: ויעש את הפרכת וכו' ויעל עליו כרובים<sup style="color: gray;">238</sup>. ויש מן האחרונים שכתבו, שציורים אלו נעשו - שלא ככרובים שבפרוכת שבמשכן שהיו מעשה חושב<sup style="color: gray;">239</sup> - מעשה רוקם<sup style="color: gray;">240</sup>.
<h3><b>בבית המקדש השני</b></h3>
בבית המקדש השני, הבדילה פרוכת בין ההיכל* לקדש-הקדשים*<sup style="color: gray;">241</sup>, אורכה ארבעים אמה ורוחבה עשרים אמה<sup style="color: gray;">242</sup>, כמידת פתח קדש-הקדשים*<sup style="color: gray;">243</sup>. על עוביה של הפרוכת, עי' להלן. בטעם שלא בנו כותל בבית שני כשם שבנו בבית ראשון, ע"ע אמה טרקסין<sup style="color: gray;">244</sup>. ונחלקו תנאים וראשונים בדעתם: א) חכמים סוברים - וכן הלכה<sup style="color: gray;">245</sup> - ששתי פרוכות - פרוסות מצפון לדרום זו לפנים מזו<sup style="color: gray;">246</sup> - היו מבדילות בין ההיכל לקדש הקדשים<sup style="color: gray;">247</sup>, וביניהן רווח אמה<sup style="color: gray;">248</sup>, כנגד עובי הכותל שהיה בבית המקדש הראשון<sup style="color: gray;">249</sup>. וכן בדעת ר' יהודה, שסובר שהכהן הגדול היה מהלך לקודש הקדשים ביום הכיפורים בין מזבח הזהב למנורה<sup style="color: gray;">250</sup>, כתבו ראשונים, ששתי פרוכות הבדילו בין ההיכל לקודש הקדשים, שלדעה זו היתה הפרוכת החיצונה פרופה מדרום - לסוברים כן<sup style="color: gray;">251</sup> - ולכן מהלך הכהן בצד זה של ההיכל שם נתונה המנורה<sup style="color: gray;">252</sup>. וכן בדעת ר' עקיבא, שסובר שמתן דמים שעל קרנות מזבח הזהב ביום הכיפורים מתחיל מקרן מזרחית דרומית<sup style="color: gray;">253</sup>, יש מן הראשונים שכתבו, ששתי פרוכות היו שם, שלדעתם היתה הפרוכת החיצונית פרופה מדרום ומשם יוצא הכהן, ולכן מתחיל מתן דמים מצד זה של המזבח בו פוגע תחילה<sup style="color: gray;">254</sup>. וכן בדעת תנא קמא במשנה ור' יוסי הגלילי, שסוברים שמתן דמים על קרנות מזבח הזהב ביום הכיפורים מתחיל מקרן מזרחית צפונית<sup style="color: gray;">255</sup>, יש מן הראשונים שכתבו, ששתי פרוכות היו שם, שלדעתם הפרוכת הפנימית פרופה מן הדרום ואילו הפרוכת החיצונה פרופה מן הצפון, ולכן מתחיל מצפון שם פוגע תחילה<sup style="color: gray;">256</sup>. וכן בדעת חנניה, שסובר ששבע הזאות שעל מזבח הזהב ביום הכיפורים נעשות בצדו הצפוני של המזבח<sup style="color: gray;">257</sup>, שאמרו בגמרא, שסובר שפתח הפרוכת מדרום<sup style="color: gray;">258</sup>, כתבו ראשונים, ששתי פרוכות היו שם שלדעה זו היתה הפרוכת החיצונה פרופה מדרום<sup style="color: gray;">259</sup>. ובטעם שהוצרכו לשתי פרוכות, אמרו בגמרא, שהסתפקו חכמים בכותל אמה טרקסין שבבית ראשון אם קדושתו כלפנים או כלחוץ<sup style="color: gray;">260</sup>, ולפיכך עשו שתי פרוכות כדי לקלוט ביניהן את אויר המחיצה<sup style="color: gray;">261</sup>, שאם היו נותנים הפרוכת כלפי פנים עלול הכהן להיכנס לאותה אמה ושמא היא כלפנים ואסורה בכניסה<sup style="color: gray;">262</sup>, ואם היו נותנים הפרוכת כלפי חוץ כשבא הכהן להזות בין הבדים ביום הכיפורים<sup style="color: gray;">263</sup> עלול להזות באותה אמה ושמא היא כלחוץ ונמצא שהיזה בהיכל<sup style="color: gray;">264</sup>. במהות הספק שנסתפקו בו, ע"ע אמה טרקסין<sup style="color: gray;">265</sup>. יש מן הראשונים סוברים, שהפרוכת החיצונה היתה נתונה בתוך שיעור האמה שבין ההיכל לקודש הקדשים, ואילו הפרוכת הפנימית היתה נתונה מחוץ לאמה זו<sup style="color: gray;">266</sup>, שלדעתם נתונה הפרוכת כולה בתוך קודש הקדשים<sup style="color: gray;">267</sup>, ובנתינת שתי הפרוכות באופן זה תהיה כל אחת מהן נתונה בתחילת קודש הקדשים לצד הספק שהיא המבדילה בינו להיכל<sup style="color: gray;">268</sup>. ולדעה זו, יש מן האחרונים שכתבו, שהחלל שבין הפרוכות היה חמישה טפחים, שלדעתם כל אחת מן הפרוכות היה עוביה טפח<sup style="color: gray;">269</sup>. ויש סוברים ששתי הפרוכות נתונות היו בתוך שיעור האמה, ולדעתם עובי שתי הפרוכות יחד הוא טפח והחלל שביניהן היה חמישה טפחים, כדי שיוכל הכהן להלך ברווח שביניהן<sup style="color: gray;">270</sup>. ויש סוברים, ששתי הפרוכות היו נתונות מחוץ לשיעור האמה וביניהן אמה שלמה<sup style="color: gray;">271</sup>. ב) ור' יוסי סובר, שלא הבדילה בין ההיכל לקדש הקדשים אלא פרוכת אחת<sup style="color: gray;">272</sup>. וכן בדעת ר' מאיר, שסובר שהכהן הגדול היה מהלך לקודש הקדשים בין השלחן למזבח הזהב<sup style="color: gray;">273</sup>, אמרו בגמרא, שפרוכת אחת היתה מבדילה בין ההיכל לקודש הקדשים<sup style="color: gray;">274</sup>, שלדעה זו היתה הפרוכת פרופה מצפון ולכן מהלך הכהן בצד זה של ההיכל שם נתון השולחן<sup style="color: gray;">275</sup>. וכן בדעת תנא קמא במשנה ור' יוסי הגלילי, שסוברים שמתן דמים על קרנות המזבח ביום הכיפורים מתחיל מקרן מזרחית צפונית<sup style="color: gray;">276</sup>, כתבו ראשונים, שלא הבדילה אלא פרוכת אחת, שלדעה זו פרופה הפרוכת מצפון - לסוברים כן<sup style="color: gray;">277</sup> - ומשם יוצא הכהן, ולכן מתחיל מתן דמים מצד זה של המזבח בו פוגע תחילה<sup style="color: gray;">278</sup>. ונחלקו ראשונים: יש סוברים שעוביה של הפרוכת היה אמה, שלדעתו אין הפרוכת נתונה בתוך קודש הקדשים<sup style="color: gray;">279</sup>. ויש סוברים, שהיה עוביה פחות מאמה, שלדעתו לא היה צורך לקלוט את כל אויר המחיצה בפרוכת לפי שלא נסתפקו חכמים בקדושת הכותל שבבית ראשון<sup style="color: gray;">280</sup>. מהם שכתבו, שקדושתו כלפנים, ולדעתם היתה הפרוכת נתונה בתוך שיעור האמה בקצה המזרחי<sup style="color: gray;">281</sup>. ומהם שכתבו, שלא נתפרש אם קדושת הכותל כלפנים ונתונה היתה הפרוכת במזרח האמה, או כלחוץ ונתונה מחוץ לשיעור אמה למערב<sup style="color: gray;">282</sup>, או שחציו כלפנים וחציו כלחוץ<sup style="color: gray;">283</sup>.
<h4>בד הפרוכת</h4>
הפרוכת שבבית שני, נחלקו תנאים ממה היו חוטיה עשויים: יש סוברים, שהיתה עשויה כפרוכת שבמשכן מחוטי תכלת וארגמן ותולעת שני ושש<sup style="color: gray;">284</sup>. ויש סוברים, שהיו שתי הפרוכות עשויות זהב<sup style="color: gray;">285</sup>.
<h4>אריגתה</h4>
החוט שבו היו אורגים את הפרוכת שבבית שני - לסוברים שעשויה כפרוכת שבמשכן<sup style="color: gray;">286</sup> - היה כפול עשרים וארבעה<sup style="color: gray;">287</sup>, שכל חוט מארבעת המינים שבה כפול ששה<sup style="color: gray;">288</sup>. והיתה נארגת על שבעים ושנים בתי נירים<sup style="color: gray;">289</sup>, שבהם מניחים את חוטי השתי<sup style="color: gray;">290</sup>, ועשויה מעשה חושב<sup style="color: gray;">291</sup>.
<h4>כרובים</h4>
הפרוכת שבבית שני, נחלקו אחרונים אם היו מצוירים עליה כרובים: יש שכתבו, שהיו מצוירים עליה כרובים<sup style="color: gray;">292</sup>. ויש שכתבו - לסוברים ששתי פרוכות היו שם<sup style="color: gray;">293</sup> - שלא היו מצוירים בה כרובים<sup style="color: gray;">294</sup>, לפי שלא ידעו איזו מבין הפרוכות היא העיקרית<sup style="color: gray;">295</sup>.
<h4>תלייתה</h4>
הפרוכת, היתה תלויה על גבי "פסים"<sup style="color: gray;">296</sup>, שהם קורות הקבועות בתקרת הבית<sup style="color: gray;">297</sup>. ונחלקו אחרונים בדעת תנאים: א) יש שכתבו שאורך שתי הקורות עשרים אמה לרוחב הבית, ורוחבן אמה וחצי לאורך הבית, שלפי שהיו הפרוכות כבדות<sup style="color: gray;">298</sup>, הוצרכו לקורות רחבות שלא תישברנה מכובד המשא<sup style="color: gray;">299</sup>. קורה האחת היתה קבועה בתקרת ההיכל וחברתה היתה קבועה בתקרת קודש הקדשים ואמה-טרקסין* מבדילה ביניהן<sup style="color: gray;">300</sup>. ב) ויש שכתבו, שאורך כל אחד מן הפסים הוא אמה ומחצה, ונתונים אורכן לרוחב הבית על גבי ווים היוצאים מן הגג בצפונו ובדרומו<sup style="color: gray;">301</sup>.
<h4>בעליה</h4>
מקום קודש הקדשים שבעליית בית המקדש השני<sup style="color: gray;">302</sup>, נחלקו תנאים ואמוראים בדעתם אם היתה פרוכת מבדילה בינו למקום ההיכל: א) ר' יוסי סובר, שבעליית בית המקדש היתה מבדילה פרוכת בין מקום ההיכל למקום קודש הקדשים<sup style="color: gray;">303</sup>, שלדעתו זהו שאמר הכתוב: והבדילה הפרכת לכם<sup style="color: gray;">304</sup>, ללמד שתהא הפרוכת ארוכה ושיהא ניכר ההבדל בין הקדש ובין קדש הקדשים מלמעלה כשם שמובדלים מלמטה<sup style="color: gray;">305</sup>. וכן בדעת חכמים, שסוברים ששתי פרוכות היו מבדילות בין ההיכל לקודש הקדשים<sup style="color: gray;">306</sup>, אמרו בגמרא, שכנגדן היו שתי פרוכות אף בעליה<sup style="color: gray;">307</sup>. ואף על פי שבעליה היו ראשי פספסין שמבדילים בין הקודש לקודש הקדשים<sup style="color: gray;">308</sup>, שעל ידם נמנעו הכהנים מלהיכנס לאותו מקום<sup style="color: gray;">309</sup>, כתבו אחרונים, שהוצרכו אף לפרוכות כדי למנוע הכהנים שעולים לעליה מלהביט בקודש הקדשים<sup style="color: gray;">310</sup> דרך פתחי הלולים שבעליה<sup style="color: gray;">311</sup>, שלדעתם פתוחים לעולם<sup style="color: gray;">312</sup>. ב) בדעת חכמים, שסוברים ששתי פרוכות היו מבדילות בין ההיכל לקודש הקדשים<sup style="color: gray;">313</sup>, אמרו בירושלמי, שבין מקום ההיכל ומקום קדש הקדשים שבעליה לא הבדילו פרוכות, אלא ראשי פספסין בלבד<sup style="color: gray;">314</sup>. וכן בדעת הסוברים שבעליה היו ראשי פספסין שמבדילים בין הקודש לקודש הקדשים<sup style="color: gray;">315</sup>, יש מן האחרונים שכתבו, שלא היו בעליה פרוכות<sup style="color: gray;">316</sup>. ובטעמם, כתבו אחרונים, שלא הוצרכו לפרוכות למנוע מלהביט בקודש הקדשים, שלדעתם הלולים היו סגורים בדלתות<sup style="color: gray;">317</sup>.
<h3><b>בבית המקדש השלישי</b></h3>
בית המקדש שלעתיד לבוא, יהיה בו כותל מבדיל בין ההיכל* לקדש-הקדשים* ובו פתח ברוחב שבע אמות, שנאמר: וימד איל הפתח שתים אמות והפתח שש אמות ורחב הפתח שבע אמות<sup style="color: gray;">318</sup>. ונחלקו ראשונים ואחרונים: א) יש סוברים, שעובי הכותל יהיה שתי אמות כמידת אילי הפתח<sup style="color: gray;">319</sup>, שהם כעין עמודי אבן עגולים הנתונים בצדי הפתח<sup style="color: gray;">320</sup>. ולדעתם זה שנאמר: והפתח שש אמות<sup style="color: gray;">321</sup>, היינו גובהו של הפתח<sup style="color: gray;">322</sup>. ומהם שכתב, שהיינו מידת דלתות הפתח<sup style="color: gray;">323</sup>. ב) ויש סוברים שעובי הכותל יהיה שש אמות, ולדעתם זהו שנאמר: והפתח שש אמות<sup style="color: gray;">324</sup>. ג) ויש סוברים, שעובי הכותל יהיה ארבע אמות<sup style="color: gray;">325</sup>, ולדעתם מה שנאמר: והפתח שש אמות<sup style="color: gray;">326</sup>, היינו עובי אילי הפתח שבולטים לחוץ אל ההיכל שתי אמות יחד עם עובי הפתח<sup style="color: gray;">327</sup>.
<h4>דלתות הפתח</h4>
פתח הכותל המבדיל בין ההיכל לקודש הקדשים שבבית המקדש שלעתיד לבוא, כתבו ראשונים ואחרונים, שיהיה נסגר על ידי דלתות<sup style="color: gray;">328</sup>, ולדעתם זהו שנאמר: ושתים דלתות להיכל ולקדש<sup style="color: gray;">329</sup>, ש"קדש" היינו קודש הקדשים<sup style="color: gray;">330</sup>. ונחלקו ראשונים ואחרונים: א) יש שכתבו, שארבע דלתות תהיינה קבועות בפתח, שתים בצדו החיצוני שכלפי ההיכל האחת במזוזה הצפונית וחברתה במזוזה הדרומית, ושתים בצדו הפנימי של הפתח שכלפי קודש הקדשים בשתי המזוזות<sup style="color: gray;">331</sup>, ולדעה זו תהיינה עשויות כדלתות ההיכל שבבית שני<sup style="color: gray;">332</sup>. על דלתות ההיכל שבבית שני, שנחלקו תנאים בצורתן ובכיוון פתיחתן, ע"ע היכל<sup style="color: gray;">333</sup>. ב) ויש שכתבו, ששתי דלתות יהיו קבועות בפתח רוחבן שש אמות, האחת בצדו החיצוני של הפתח והשניה בצדו הפנימי, ולדעתם זהו שנאמר: והפתח שש אמות<sup style="color: gray;">334</sup>, היינו דלתות הפתח<sup style="color: gray;">335</sup>. ולדעתם אמה אחת מרוחב הפתח אינה סתומה בדלת, בצד שכלפי ההיכל האמה הפרוצה היא בדרום הפתח ובצד שכלפי קודש הקדשים בצפונו<sup style="color: gray;">336</sup>. ג) ויש שכתבו, שארבע דלתות יהיו קבועות בפתח משני צדיו, רוחב כל אחת מהן שלוש אמות, ולדעתם זהו שנאמר: והפתח שש אמות<sup style="color: gray;">337</sup>, היינו רוחב שתי דלתות שמצדו האחד<sup style="color: gray;">338</sup>. ולדעתם האמה האמצעית שבין שתי הדלתות אינה סתומה בדלת<sup style="color: gray;">339</sup>.
<h4>הפרוכת</h4>
פתח הכותל המבדיל בין ההיכל לקודש הקדשים שבבית המקדש שלעתיד לבוא, יש מן האחרונים שכתבו, שמכוסה - מלבד דלתות הפתח, לסוברים כן<sup style="color: gray;">340</sup> - בפרוכת<sup style="color: gray;">341</sup>, מהם שכתבו בדעת ראשונים, שלא תכסה את הפתח אלא פרוכת אחת<sup style="color: gray;">342</sup>, ומהם שכתבו, ששתי פרוכות תהיינה נתונות משני צדי הפתח כנגד האמה שאינה סתומה בדלת, לסוברים כן<sup style="color: gray;">343</sup>.
<h4>פתח הפרוכת</h4>
הפרוכת, לא היה בה פתח אלא היתה "פרופה" בצד הסמוך לכותל, ודרך אותו מקום היה נכנס הכהן הגדול אל קודש הקדשים ביום הכיפורים<sup style="color: gray;">344</sup>. ונחלקו ראשונים: יש שפירשו, שהיה ראש הפרוכת כפול לצד חוץ ונאחז בקרס של זהב כדי שתהיה פתוחה ועומדת<sup style="color: gray;">345</sup>, שבשעת כניסת הכהן הגדול אל קודש הקדשים ביום הכיפורים אין ידיו פנויות להגביה את הפרוכת<sup style="color: gray;">346</sup>. ולדעה זו, יש שכתבו, שלא היתה פרופה אלא ביום הכיפורים ואילו בשאר ימות השנה היתה סתומה<sup style="color: gray;">347</sup>, כדי שלא יביטו הכהנים אל תוך קודש הקדשים<sup style="color: gray;">348</sup>. ויש שפירשו, שהיתה הפרוכת מחוברת ומהודקת עם כותלי הבית מלמעלה למטה על ידי קרסים שהיו תקועים בכותל ולולאות בשפת הפרוכת אותן היו נותנים בקרסים, מלבד מספר לולאות כשיעור כניסת הכהן שלא היו קושרים בהידוק, ובשעה שרוצה לפותחן מסלק הלולאות מן הקרסים ופותח וכשרוצה לסגור מכניס הלולאות בקרסים<sup style="color: gray;">349</sup>.
<h4>מקום הפריפה</h4>
המקום שבו היתה הפרוכת פרופה בבית שני<sup style="color: gray;">350</sup>, נחלקו בו תנאים וראשונים בדעתם: א) לסוברים ששתי פרוכות הבדילו בין ההיכל לבין קודש הקדשים<sup style="color: gray;">351</sup>, לא היו שתי הפרוכות פרופות מצד אחד<sup style="color: gray;">352</sup>, כדי שלא יראו העומדים בהיכל את קודש הקדשים<sup style="color: gray;">353</sup>. יש סוברים, שהפרוכת החיצונה היתה פרופה מן הדרום והפרוכת הפנימית מן הצפון<sup style="color: gray;">354</sup>. וכן בדעת ר' יהודה, שביום הכיפורים היה הכהן הגדול מהלך לקודש הקדשים בין מזבח-הזהב* למנורה*<sup style="color: gray;">355</sup>, שאמרו בגמרא, שסובר שפתח הפרוכת מדרום<sup style="color: gray;">356</sup>, ולכך מהלך בדרום ההיכל שם נתונה המנורה<sup style="color: gray;">357</sup>, כתבו ראשונים, ששתי פרוכות היו שם והפרוכת החיצונה היא שפרופה מדרום<sup style="color: gray;">358</sup>. וכן בדעת ר' עקיבא, שסובר שמתן-דמים* על קרנות מזבח הזהב ביום הכיפורים מתחיל מקרן מזרחית דרומית<sup style="color: gray;">359</sup>, יש מן הראשונים שכתבו, ששתי פרוכות היו שם והחיצונה פרופה מדרום, ולפי שבאותו צד יוצא הכהן הגדול מקודש הקדשים מתחיל במתן דמים מדרום המזבח שם פוגע תחילה<sup style="color: gray;">360</sup>. וכן בדעת חנניה, שסובר ששבע הזאות שעל מזבח הזהב ביום הכיפורים נעשות בצדו הצפוני של המזבח<sup style="color: gray;">361</sup>, שאמרו בגמרא, שסובר שפתח הפרוכת מדרום, ולכן מתחיל במתן דמים על קרנות המזבח בדרום<sup style="color: gray;">362</sup> ומסיים בצפון, ובמקום שמסיים את מתן הדמים שם מזה על גג המזבח<sup style="color: gray;">363</sup>, כתבו ראשונים, ששתי פרוכות היו שם והפרוכת החיצונה היא שפרופה מדרום<sup style="color: gray;">364</sup>. ובטעם שפרופה הפרוכת הפנימית מצפון, כתבו ראשונים, שצריך הכהן להיכנס לקודש הקדשים דרך צפון כדי שתהיה ימינו כלפי הארון בכניסתו וביציאתו, שאילו היה נכנס מן הדרום היה הולך שמאלו כלפי הארון<sup style="color: gray;">365</sup>, ואין זה דרך כבוד<sup style="color: gray;">366</sup>. ויש מן האחרונים שכתבו, שלדעה זו אין ללכת לנוכח הפריפה שלא יביט אל קודש הקדשים<sup style="color: gray;">367</sup>, וכדי שלא ישכח הכהן הגדול וילך לנוכח הפתח עשו הפריפה בדרום שאי אפשר לכהן ללכת שם סמוך לכותל דרום מפני שהיו בגדיו משחירים מעשן המנורה<sup style="color: gray;">368</sup>. ויש סוברים, שהפרוכת החיצונה היתה פרופה מצפון והפנימית מדרום<sup style="color: gray;">369</sup>. וכן בדעת תנא קמא במשנה ור' יוסי הגלילי, שסוברים שמתן דמים על קרנות מזבח הזהב ביום הכיפורים מתחיל מקרן מזרחית צפונית<sup style="color: gray;">370</sup>, יש מן הראשונים שכתבו, ששתי פרוכות היו מבדילות בין ההיכל לקודש הקדשים והחיצונה פרופה מן הצפון, ולכן מתחיל מצפון שם פוגע תחילה<sup style="color: gray;">371</sup>. ובטעמם, יש מן האחרונים שכתבו, שצריך הכהן להיכנס לבין שתי הפרוכות דרך צפון כדי שתהיה ימינו כלפי קודש הקדשים ושמאלו להיכל, ואילו לקודש הקדשים יכול להיכנס דרך דרום שמשם יכול ללכת באלכסון לנוכח מקום הארון, שלדעתם מקום הארון הוא במערב קודש הקדשים<sup style="color: gray;">372</sup>. ויש שכתבו טעם אחר, שלדעה זו הולך הכהן הגדול אל קודש הקדשים ביום הכיפורים לנוכח הפריפה<sup style="color: gray;">373</sup>, וכדי שיוכל הכהן ללכת לאורך הכותל ולהיכנס לנוכח הפתח עשו את פתח הפרוכת החיצונה בצפון, שאילו היה הפתח בדרום לא יכול היה ללכת בסמוך לכותל לנוכח הפתח מפני שהיו בגדיו משחירים מעשן המנורה<sup style="color: gray;">374</sup>. ב) ולסוברים שלא הבדילה בין ההיכל לקודש הקדשים אלא פרוכת אחת<sup style="color: gray;">375</sup>, יש סוברים, שהיתה אותה פרוכת פרופה מן הצפון<sup style="color: gray;">376</sup>. וכן בדעת יש אומרים, שסוברים שהכהן הגדול היה מהלך לקודש הקדשים בין שולחן לכותל<sup style="color: gray;">377</sup>, שאמרו בגמרא, שסוברים שפתח הפרוכת מצפון<sup style="color: gray;">378</sup>, ולכן מהלך בצפון ההיכל שם נתון השולחן<sup style="color: gray;">379</sup>, כתבו ראשונים, שפרוכת אחת היתה שם ופרופה מצפון<sup style="color: gray;">380</sup>. וכן בדעת תנא קמא במשנה ור' יוסי הגלילי, שסוברים שמתן דמים על קרנות מזבח הזהב ביום הכיפורים מתחיל מקרן מזרחית צפונית<sup style="color: gray;">381</sup>, יש מן הראשונים שכתבו, שפרוכת אחת היתה שם ופרופה מן הצפון, ולכן מתחיל מצפון המזבח שם פוגע תחילה<sup style="color: gray;">382</sup>. וכן בדעת ר' יוסי, שסובר ששבע הזאות שעל מזבח הזהב ביום הכיפורים נעשות בצדו הדרומי של המזבח<sup style="color: gray;">383</sup>, שאמרו בגמרא, שסובר שפתח הפרוכת מצפון, ולכן מתחיל במתן דמים על קרנות המזבח בצפון<sup style="color: gray;">384</sup> ומסיים בדרום, ובמקום שמסיים את מתן הדמים שם מזה על גג המזבח<sup style="color: gray;">385</sup>, יש מן הראשונים שכתבו, שפרוכת אחת היתה שם ופרופה מצפון<sup style="color: gray;">386</sup>. ויש סוברים, שהיתה אותה פרוכת פרופה מן הדרום<sup style="color: gray;">387</sup>. וכן בדעת ר' עקיבא, שסובר שמתן דמים על קרנות מזבח הזהב ביום הכיפורים מתחיל מקרן מזרחית דרומית<sup style="color: gray;">388</sup>, יש שכתבו, שפרוכת אחת היתה שם ופרופה מן הדרום, ולכן מתחיל מדרום המזבח שם פוגע תחילה<sup style="color: gray;">389</sup>.
<h2>פרועי ראש</h2>
<b>הגדרת הערך -</b> איסור לכהנים לגדל פרע שערות ראשם.
<h3>האיסור</h3>
כהן<sup style="color: gray;">1</sup> שגדל שער ראשו אסור לו לעבוד במקדש<sup style="color: gray;">2</sup>, שצריך שיהיה נאה בשעת עבודה<sup style="color: gray;">3</sup>, ומשום שגידול שער הוא דרך אבלות ואין ראוי לבוא אל בית השם רק דרך ששון ושמחה ותענוג<sup style="color: gray;">4</sup>. המקור בתורה לאיסור זה, נחלקו הראשונים, יש הסוברים<sup style="color: gray;">5</sup> שנלמד ממה שנאמר לאהרן ובניו: ראשיכם אל תפרעו<sup style="color: gray;">6</sup>, ופרע האמור שם הוא גידול שער<sup style="color: gray;">7</sup>, שכן יש לנו ללמוד מ"פרע" האמור בנזיר<sup style="color: gray;">8</sup>, וממה שבאר יחזקאל<sup style="color: gray;">9</sup>: ופרע לא ישלחו<sup style="color: gray;">10</sup>. ויש אומרים שמה שנאמר לאהרן ולבניו אינה מצוה לדורות אלא הוראת שעה<sup style="color: gray;">11</sup>, ועיקר הדין הלכה למשה מסיני הוא אלא שנסמך על הכתוב של יחזקאל<sup style="color: gray;">12</sup>.
<h3>בפסולי כהונה</h3>
הפסולים לעבודה, יש מהאחרונים שכתב שאין בהם איסור פרועי ראש, כשם שאין בהם איסור שתויי יין<sup style="color: gray;">13</sup>, שהוקשו פרועי ראש לשתויי יין<sup style="color: gray;">14</sup>. ויש מהאחרונים שהסתפק אם אף לזה הוקש, ודוקא לענין חיוב מיתה כשעבד פרוע ראש, אך לענין איסור כניסה לעזרה – לסוברים כן<sup style="color: gray;">15</sup> – כל שאינו ראוי לעבודה אינו לוקה אם נכנס פרוע ראש<sup style="color: gray;">16</sup>.
<h3>איסור עבודה</h3>
כהן שהוא פרוע ראש אסור בעבודה<sup style="color: gray;">17</sup>, ואם עבד כשהוא פרוע ראש לוקה<sup style="color: gray;">18</sup> וחייב מיתה בידי שמים<sup style="color: gray;">19</sup>, שנאמר לבני אהרן: ולא תמותו<sup style="color: gray;">20</sup>, ומכלל לאו אתה שומע הן שאם יפרעו ראשם ימותו<sup style="color: gray;">21</sup>, וכן למדו זאת מהלכה-למשה-מסיני* שהתפרשה בדברי יחזקאל<sup style="color: gray;">22</sup>, שהוקשו פרועי ראש לשתויי יין<sup style="color: gray;">23</sup>. העבודה שחייבים עליה מיתה, נחלקו בה ראשונים ואחרונים, יש הסוברים שחיוב מיתה בפרוע ראש הוא כחיוב זר* שעבד, שאינו חייב אלא על עבודה תמה<sup style="color: gray;">24</sup> ובשאר העבודות לוקה<sup style="color: gray;">25</sup>, ויש הסוברים שחייבים מיתה בכל העבודות<sup style="color: gray;">26</sup>.
<h3>חילול עבודה</h3>
כהן שעבד כשהוא פרוע ראש נחלקו הראשונים בדין עבודתו, יש הסוברים שאין עבודתו מחוללת<sup style="color: gray;">27</sup>. ויש הסוברים שעבודתו מחוללת שהוקשו פרועי ראש לשתויי יין שמחללים עבודה<sup style="color: gray;">28</sup>.
<h3>איסור כניסה</h3>
כהן שהוא פרוע ראש אסור לו להכנס בין-האולם-ולמזבח*<sup style="color: gray;">29</sup>. איסור כניסה זה, נחלקו בו ראשונים. א) יש שפרשו שמן התורה נאסרו פרועי ראש רק בעבודה* וכמו שדרשו באיסור שתויי יין בתו"כ<sup style="color: gray;">30</sup> ומנין שאין חייב אלא בשעת עבודה וכו', ואיסור הכניסה הוא מעלה מדרבנן<sup style="color: gray;">31</sup>. ב) ויש הסוברים שאיסור הכניסה מן המזבח ולפנים הוא מן התורה<sup style="color: gray;">32</sup>, אלא שאין בו חיוב מיתה<sup style="color: gray;">33</sup>. ונחלקו האחרונים בשיטה זו, יש שפרשו שאיסור הכניסה הוא איסור הנוסף על איסור העבודה*<sup style="color: gray;">34</sup>, ואם עבד אף בלא כניסה חייב<sup style="color: gray;">35</sup>, ואם נכנס ועבד לוקה שתיים<sup style="color: gray;">36</sup>. ויש שפרשו שלשיטה זו עיקר האיסור הוא הכניסה, אלא שבאופן שאף עבד בכניסה זו, הוא חמור יותר וחייב מיתה<sup style="color: gray;">37</sup>. ג) ויש הסוברים שאיסור כניסה הוא מן התורה<sup style="color: gray;">38</sup>, אך מן התורה אין איסורו אלא בהיכל*<sup style="color: gray;">39</sup>, והמשנה בכלים שאסרה מבין-האולם-למזבח*, הוא מעלה מדרבנן<sup style="color: gray;">40</sup>.
<h3>המקום האסור בכניסה</h3>
בין-האולם-ולמזבח* שנאסר להכנס לשם, נחלקו בו ראשונים ואחרונים בדעת ראשונים. יש הסוברים שהמקום שבין-האולם-ולמזבח* - שנאסרו להכנס שם<sup style="color: gray;">41</sup> - הוא בכל העשרים ושתיים אמה שבין האולם ולמזבח ואף שלא כנגד המזבח<sup style="color: gray;">42</sup>, ויש סוברים שדוקא בכנגד המזבח<sup style="color: gray;">43</sup>. יש הסוברים שאף יש איסור כניסה למזבח<sup style="color: gray;">44</sup>, ונחלקו אחרונים בשיטה זו אם האיסור הוא רק במזבח<sup style="color: gray;">45</sup> או אף בכל רוחב העזרה שכנגד המזבח לצפונו או לדרומו<sup style="color: gray;">46</sup>. ויש מהאחרונים שכתבו בדעת ראשונים שאין איסור במזבח<sup style="color: gray;">47</sup>.
<h3>כניסה שלא בשעת עבודה</h3>
הסוברים שמן התורה אסור לפרועי ראש להכנס למקדש*<sup style="color: gray;">48</sup>, אין האיסור אלא בשעה הראויה לעבודה<sup style="color: gray;">49</sup>, ולפיכך הנכנס פרוע ראש בלילה, אין לוקה<sup style="color: gray;">50</sup>. ויש מהאחרונים הסוברים שאף לילה נחשב זמן הראוי לעבודה משום הקטר חלבים ואברים הנעשה בלילה<sup style="color: gray;">51</sup>, ולא התמעט אלא בשעה שנפגם המזבח*<sup style="color: gray;">52</sup> או אחר גמר העבודה<sup style="color: gray;">53</sup>. ויש מהאחרונים שחילק שכהן שהבית אב שלו עובד באותו יום אסור אף בלילה, ושאר כהנים אסורים להכנס דוקא ביום ולא בלילה<sup style="color: gray;">54</sup>. יש מהאחרונים שכתב שאף שמן התורה לא נאסר שלא בשעת עבודה*, מ"מ משום מעלה דרבנן אסור להיכנס אף שלא בשעת עבודה<sup style="color: gray;">55</sup>.
<h3>נעשה פרוע ראש בפנים</h3>
כהן שנכנס למקדש קודם שנחשב פרוע ראש, ונעשה פרוע ראש בפנים, יש מהאחרונים שהסתפק האם חייב על כך כמו בשתה יין בפנים.<sup style="color: gray;">56</sup>
<h3>איסור כניסה דרך ניוול</h3>
פרוע ראש דרך ניוול, בין כהן ובין ישראל, בין איש ובין אשה<sup style="color: gray;">57</sup>, אסור לו להכנס מעזרת ישראל<sup style="color: gray;">58</sup> ולפנים<sup style="color: gray;">59</sup>, משום מורא מקדש<sup style="color: gray;">60</sup>. הר הבית<sup style="color: gray;">61</sup>, וכן הלשכות הבנויות בחול ופתוחות לעזרה<sup style="color: gray;">62</sup>, אינם בכלל האיסור. יש מהאחרונים הסוברים בדעת ראשונים, שכהן פרוע ראש אך כשאינו דרך ניוול אסור להכנס מתחילת עזרת ישראל, אלא שאין לוקים על כך<sup style="color: gray;">63</sup>, ויש הסוברים שאין חילוק בין כהן וישראל, ואף לכהנים מותר להכנס בעזרה כשאינו דרך ניוול<sup style="color: gray;">64</sup>.
<h3>כניסה לצורך מצות ערבה</h3>
יש מהראשונים שכתבו שלסוברים שלצורך מצות ערבה מותר לבעלי מומים להכנס בין האולם ולמזבח*<sup style="color: gray;">65</sup>, אף לפרועי ראש מותר<sup style="color: gray;">66</sup>. ויש שסוברים שאף לצורך מצות ערבה אסור לפרועי ראש להכנס<sup style="color: gray;">67</sup>.
<h3>חלוקת קדשים</h3>
פרוע ראש אף שפסול לעבודה, כיון שראוי לאכילה חולק בקדשים, והרי הוא בכלל מה שהתרבה לגבי בעל מום שחולק בקדשים<sup style="color: gray;">68</sup>, כיון שראוי לאכילה<sup style="color: gray;">69</sup>.
<h3>בבמה</h3>
אין איסור פרועי ראש נוהג בבמה קטנה, שהוקש לשתויי יין שאין נוהג איסורם בבמה קטנה<sup style="color: gray;">70</sup>.
<h3>בפרה</h3>
פרועי ראש בפרה-אדומה*, הסתפקו אחרונים אם פוסל בה<sup style="color: gray;">71</sup>.
<h3>נשיאת כפים</h3>
כהן פרוע ראש אם נושא את כפיו ע"ע נשיאת כפים.
<h3>שיעור פרע</h3>
שיעור השער שנחשב מחמתו פרוע ראש, למדו מפרע הנאמר בנזיר, שהוא שלשים יום<sup style="color: gray;">72</sup>, ולפיכך כל שעברו עליו יותר מל' יום שלא גלח ראשו<sup style="color: gray;">73</sup>, הרי הוא באיסור פרועי ראש. ויש מהאחרונים שסבר שאף ביום שלושים נחשב כפרוע ראש<sup style="color: gray;">74</sup>, ודוקא ביום אך בליל שלושים אינו פרוע ראש<sup style="color: gray;">75</sup>. גילח בחצי היום, יש להסתפק האם מונים את חצי היום שאחר הגילוח כיום ראשון<sup style="color: gray;">76</sup>.
<h3>שייר שערה אחת</h3>
גילח כל ראשו ושייר שערה אחת שלא גלחה, יש מהאחרונים שכתב שאף מחמת שערה אחת נחשב כפרוע ראש, וכמו בנזיר שעובר אפי' גילח רק שערה אחת<sup style="color: gray;">77</sup>, ויש מי שכתב שאין ללמוד דבר זה מנזיר<sup style="color: gray;">78</sup>.
<h3>חוץ לעזרה</h3>
כהן הדיוט מגלח אחת לשלושים יום<sup style="color: gray;">79</sup>, ונחלקו הראשונים באיזה כהן מדובר. א) יש מהראשונים הסוברים שהוא דוקא בכהן העובד<sup style="color: gray;">80</sup>. יש המפרשים שדוקא כהן הנכנס לעזרה<sup style="color: gray;">81</sup>, שכן למדו בשתויי יין שאין נאסרים אלא בשעת ביאה<sup style="color: gray;">82</sup>, ויש הסוברים שאף אם אינו נכנס לעבוד, כל שהוא במשמרתו – שהוא זמן עבודתו<sup style="color: gray;">83</sup> – צריך שיגלח<sup style="color: gray;">84</sup>, מהם הסוברים שהוא מדאוריתא<sup style="color: gray;">85</sup>, ומהם הסוברים שהוא מדרבנן<sup style="color: gray;">86</sup>. ב) ויש הסוברים שכל כהן צריך שיגלח אחת לשלשים יום<sup style="color: gray;">87</sup>, מהם הסוברים שהוא מדרבנן<sup style="color: gray;">88</sup>, ויש שנראה בדבריהם שהוא מדאוריתא<sup style="color: gray;">89</sup>, ומה שלמדו משתויי יין ששלא בשעת ביאה אין מחוייב לגלח, היינו בזמן שאין בית המקדש קיים. ודוקא כהן שהוא כשר לעבודה, אך בעל מום* או טמא מותר לגלח.<sup style="color: gray;">90</sup>
הסוברים שאף כהן שאינו נכנס לעזרה מחויב לגלח<sup style="color: gray;">91</sup>, כתבו אחרונים שדוקא אם הוא ראוי לעבודה, אך כהן בע"מ או טמא – שאינו ראוי לעבודה – אינו צריך לגלח<sup style="color: gray;">92</sup>. ויש מהאחרונים שכתב שאף כהן שהוא פחות מבן עשרים, שאין אחיו מניחים אותו לעבוד<sup style="color: gray;">93</sup>, אין צריך לגלח<sup style="color: gray;">94</sup>.
<h3>הגילוח</h3>
כהן המגלח ושייר בשער כדי לכוף ראשו לעיקרו, יש מהאחרונים שכ' בדעת ראשונים, שעדיין הוא נחשב כפרוע ראש<sup style="color: gray;">95</sup>, ויש מהאחרונים שמבואר בדבריו שאין נחשב פרע ראש<sup style="color: gray;">96</sup>.
יש מהראשונים הסוברים שתספורת של כהן הדיוט היא כתספורת כהן גדול<sup style="color: gray;">97</sup>, ויש שנחלקו<sup style="color: gray;">98</sup>.
יש מהאחרונים הסובר שהמצוה על הכהנים היא לגדל שער ראשם במשך שלושים יום, ואז לגלחו<sup style="color: gray;">99</sup>.
<h3>האיסור בכהן גדול</h3>
כהן גדול אסור לעולם לגדל פרע ואף כשאינו נכנס למקדש<sup style="color: gray;">100</sup> – לסוברים שיש איסור אף שלא בשעת עבודה<sup style="color: gray;">101</sup> - שתמיד הוא במקדש<sup style="color: gray;">102</sup>, שכבודו ותפארתו שיהיה יושב במקדש<sup style="color: gray;">103</sup> ואף כשיצא עתיד לחזור<sup style="color: gray;">104</sup>, ותמיד נחשב שהוא זמן עבודתו<sup style="color: gray;">105</sup>, ויש מהאחרונים שכתב שכיון שכהן גדול צריך ללבוש בגדי כהונה* גם חוץ למקדש – כדי שיהיה הציץ* מרצה<sup style="color: gray;">106</sup> - לפיכך מוזהר אף בחוץ בכל מה שמוזהר כהן הדיוט בפנים<sup style="color: gray;">107</sup>. איסור זה נלמד ממה ששנה הכתוב איסור פרוע ראש בכה"ג<sup style="color: gray;">108</sup>, ויש מהאחרונים שכתב שממה שנאמר בכהן גדול מו המקדש לא יצא<sup style="color: gray;">109</sup> נלמד שאין יוצא מקדושותו וצריך שיהיה ראוי לעולם להכנס למקדש<sup style="color: gray;">110</sup>. עבר כה"ג ופרע ראשו, אינו לוקה, שאיסור זה אין בו מלקות<sup style="color: gray;">111</sup> או משום שהוא לאו שאין בו מעשה<sup style="color: gray;">112</sup>. אף שחלוק האיסור בכהן גדול ובכהן הדיוט, אין נמנים כשתי מצוות<sup style="color: gray;">113</sup>.
ויש מהראשונים הסוברים שאין כהן גדול אסור בגידול פרע שלא בשעת העבודה, ומה שנאמר בו "ראשו לא יפרע"<sup style="color: gray;">114</sup>, היינו שלא יפרע על מת<sup style="color: gray;">115</sup>. עבר ופרע אינו לוקה משום שהוא לאו שאין בו מעשה<sup style="color: gray;">116</sup>.
<h3>בלילה</h3>
יש מהאחרונים שכתב שבלילה כיון שאינו זמן עבודה אף כהן גדול אינו מוזהר בפריעת ראש<sup style="color: gray;">117</sup> - לסוברים שאין איסור כניסה בלילה<sup style="color: gray;">118</sup>, ויש שכתב שאף בלילה אסור כה"ג להיות פרוע ראש<sup style="color: gray;">119</sup>.
<h3>שיעור פרע</h3>
שיעור פרע מן התורה בכהן גדול הוא שלושים יום ככהן הדיוט<sup style="color: gray;">120</sup>. ומה שאמרו שכהן גדול מסתפר מערב שבת לערב שבת<sup style="color: gray;">121</sup>, הוא דרך כבוד בכהן גדול<sup style="color: gray;">122</sup> שצריך להסתפר מפני משמרות-כהונה* המתחדשות בשבת<sup style="color: gray;">123</sup>. ויש הסוברים שכיון שחייב לספר מערב שבת לערב שבת, אם לא סיפר נחשב פרוע ראש מדרבנן<sup style="color: gray;">124</sup>.
על תספורת כהן גדול ע"ע כהן גדול<sup style="color: gray;">125</sup>.
<h3>נתמנה לכהן גדול</h3>
נתמנה להיות כהן גדול, צריך לגלח קודם שיעבור שלושים יום משעת תגלחתו האחרונה<sup style="color: gray;">126</sup>, ויש שנראה מדבריהם שאין מחויב לגלח עד שיעבור שלושים יום ממינויו לכהן גדול<sup style="color: gray;">127</sup>.
<h3>מצורע ונזיר</h3>
על דיני גידול פרע בכהן גדול שנצטרע ובקיבל נזירות ע"ע כהן גדול<sup style="color: gray;">128</sup>.
<h3>כהן משיח שעבר ומשוח מלחמה</h3>
כהן משיח שעבר<sup style="color: gray;">129</sup> וכן כהן משוח מלחמה<sup style="color: gray;">130</sup> אסורים בפריעת הראש ככהן גדול<sup style="color: gray;">131</sup>. ויש הסוברים בדעת ראשונים שמשוח מלחמה לא נאסר בפריעת הראש<sup style="color: gray;">132</sup>.
<h2>פריה ורביה</h2>
<b>הגדרת הערך</b> - המצוה לפרות ולרבות.
<h3><b>המצוה מקורה וגדרה</b></h3>
מצות עשה* מן התורה לפרות ולרבות<sup style="color: gray;">1</sup>, ובכמה מקומות הזכירה תורה הענין לפרות ולרבות, לאדם הראשון נאמר: ויברך אתם אלהים ויאמר להם אלהים פרו ורבו ומלאו את הארץ וכִבשֻה<sup style="color: gray;">2</sup>, לנח נאמר: ויברך אלהים את נח ואת בניו ויאמר להם פרו ורבו ומלאו את הארץ<sup style="color: gray;">3</sup>, ועוד נאמר לו: ואתם פרו ורבו שרצו בארץ ורבו בה<sup style="color: gray;">4</sup>, וליעקב אבינו נאמר: ויאמר לו אלהים אני אל שדי פרה ורבה<sup style="color: gray;">5</sup>. בתלמוד נראה שהכתוב השני שנאמר לנח "ואתם פרו ורבו", הוא למצוה<sup style="color: gray;">6</sup>, ונראה בברייתא, וכן כתבו ראשונים, ששאר הכתובים הם לברכה<sup style="color: gray;">7</sup>, ויש מן הראשונים שכתבו בדעת תנאים ואמוראים שסוברים שהכתוב שנאמר לאדם הראשון הוא למצוה<sup style="color: gray;">8</sup>, ומהם סוברים שהכתוב השני שנאמר לנח "ואתם פרו ורבו" אינו למצוה<sup style="color: gray;">9</sup>, ויש מן הראשונים שכתבו בדעת תנאים ואמוראים שאף הכתוב הראשון שנאמר לנח, הוא למצוה<sup style="color: gray;">10</sup>, ויש מן הראשונים שכתבו בדעת אמוראים שאף הכתוב שנאמר ליעקב אבינו הוא למצוה<sup style="color: gray;">11</sup>.
המצוה נמנית במנין-המצוות*<sup style="color: gray;">12</sup>.
<h4>לשבת יצרה</h4>
כתוב נוסף הזכירוהו חז"ל ביחס למצות פריה ורביה, וכן אמרו: לא נברא העולם אלא לפריה ורביה שנאמר לא תהו בראה לשבת יצרה<sup style="color: gray;">13</sup>, שלא ברא הקב"ה את הארץ להיות בלא יישוב אלא לשבת יצרה<sup style="color: gray;">14</sup>, וכן יש מן הראשונים שהביאוהו בתורת טעם למצוה, שציוה הקב"ה על פו"ר כדי שיהיה העולם מיושב, שחפץ ביישובו<sup style="color: gray;">15</sup>. ויש מן הראשונים שכתבו שאף על פי ש"לשבת יצרה" הוא טעם למצות פו"ר, מכל מקום הוא סיבה לחיוב לפרות ולרבות אף כאשר כבר קיים כבר מצות פו"ר, ולכן לדעתם מותר למכור ספר תורה כדי לישא אשה אפילו כבר קיים מצות פו"ר<sup style="color: gray;">16</sup>, וכן יש מן הראשונים שכתבו שמשום "לשבת יצרה" חייבים עבדים במצות פו"ר, אף על פי שהיה מקום לפטרם מצד שאינם חייבים אלא במצוות שהאשה חייבת בהן<sup style="color: gray;">17</sup>. ויש מן האחרונים שביארו, שמצות פו"ר ו"לשבת יצרה" היא מצוה אחת, אלא ש"לשבת יצרה" הוא התכלית של פו"ר, שיהיו בנים בעולם, ולולא שהיה נאמר התכלית, לא היתה המצוה אלא על הפעולה<sup style="color: gray;">18</sup>. ויש מן הראשונים שכתבו ש"לשבת יצרה" הוא עשה בפני עצמו<sup style="color: gray;">19</sup>, וכן כתבו אחרונים שנוסף על עשה של פו"ר שמן התורה ישנו עשה מדברי קבלה של "לשבת יצרה"<sup style="color: gray;">20</sup>. ויש מן האחרונים שכתבו שאת העשה של "לשבת יצרה" מקיימים אפילו בולד אחד<sup style="color: gray;">21</sup>. ויש מן האחרונים שכתבו שמצות לשבת יצרה אינה מצוה על גופו של אדם אלא שיש להשתדל ולגרום שהעולם יהיה מיושב<sup style="color: gray;">22</sup>, ולדעתם זה הטעם שכופים את האדון לשחרר חצי עבד כדי שיקיים מצות פו"ר<sup style="color: gray;">23</sup>, ואין בזה "וכי אומרים לאדם חטא כדי שיזכה חברך" שהאדון מצווה להשתדל ביישוב העולם<sup style="color: gray;">24</sup>. ויש מן האחרונים שחילקו, שמצות פו"ר חשובה מצוה שבין אדם למקום, ומצות "לשבת יצרה" חשובה מצוה שבין אדם לחבירו<sup style="color: gray;">25</sup>.
<h4>"לערב אל תנח ידך"</h4>
כתוב נוסף הוזכר בדברי חז"ל ביחס למצות פו"ר, שאף על פי שכבר קיים מצות פו"ר, יש לאדם להוליד ילדים נוספים, שכן שנינו בבריתא: ר' יהושע אומר נשא אדם אישה בילדותו, יישא אישה בזקנותו, היו לו בנים בילדותו, יהיו לו בנים בזקנותו, שנאמר: בבקר זרע את זרעך ולערב אל תנח ידך כי אינך יודע אי זה יכשר הזה או זה ואם שניהם כאחד טובים<sup style="color: gray;">26</sup>, והיינו שאינך יודע אלו מהם יהיו הגונים ויראי שמים ויזכו להאריך ימים<sup style="color: gray;">27</sup>, ויש מן הראשונים שכתבו הטעם שכל המוסיף נפש מישראל כאילו בנה עולם<sup style="color: gray;">28</sup>.
ונחלקו ראשונים ואחרונים: יש סוברים שהחיוב להוליד, אחר שכבר קיים מצות פו"ר, הוא מדרבנן<sup style="color: gray;">29</sup>, ומהם שכתבו שאין כופים עליו<sup style="color: gray;">30</sup>. ויש סוברים שהחיוב הוא מן התורה<sup style="color: gray;">31</sup>. ויש סוברים שהוא כעין ישוב דרך ארץ ואין כופים עליו<sup style="color: gray;">32</sup>.
בחילוק שבין החיוב של פו"ר שמן התורה, לחיוב משום "לערב", אחר שכבר קיים פו"ר, לסוברים שהוא מדרבנן, יש מן הראשונים והאחרונים שכתבו שקודם שקיים פו"ר אין האשה יכולה למחול על עונתה, וחייב הבעל לבעול בכל עונה עד שיקיים המצוה, אך לאחר שכבר קיים פו"ר מועילה מחילת האשה להיפטר מחיוב עונה<sup style="color: gray;">33</sup>. ויש מן הראשונים והאחרונים שכתבו שאף לאחר שקיים פו"ר, אין האשה יכולה למחול עונתה<sup style="color: gray;">34</sup>, אולם אם נשא נשא אשה נוספת אף אם שהה עמה עשר שנים ולא ילדה - שקודם שקיים פו"ר עליו לגרשה<sup style="color: gray;">35</sup> - אחר שקיים פו"ר, אינו חייב לגרשה<sup style="color: gray;">36</sup>. ויש מן האחרונים שכתבו שמשום מצות "לערב" אינו חייב לבעול בכל עונה, אלא די בעתים רחוקות<sup style="color: gray;">37</sup>.
על איסור השחתת זרע, שיש סוברים שהוא בכלל מצות פו"ר, שמלבד המצוה בקום ועשה של פו"ר יש בכלל זה אף שב ואל תעשה, ע"ע השחתת זרע<sup style="color: gray;">38</sup>.
<h4>טעם המצוה</h4>
בטעם המצוה, אמרו שהוא משום "לא תהו בראה לשבת יצרה"<sup style="color: gray;">39</sup>, שהקב"ה לא ברא עולמו לתוהו אלא כדי שיהו הבריות עסוקות ביישובו של עולם<sup style="color: gray;">40</sup>, ועוד אמרו שאין בן דוד בא עד שיכלו כל הנשמות שבגוף - ה"גוף" הוא אוצר נשמות שנמצא תחת כסא הכבוד<sup style="color: gray;">41</sup> - שבכתוב שמדבר על הגאולה נאמר "כי רוח מלפני יעטוף ונשמות אני עשיתי", שהרוח העטופה - כלומר מתעכבת - לפני והנשמות שעשיתי, שעדיין לא ירדו לעולם, מעכבות את הגאולה<sup style="color: gray;">42</sup>.
ואמרו במעלת מצוה זו, שכל שאינו עוסק בה, כאילו הוא שופך דמים, שנאמר "שופך דם האדם באדם דמו ישפך", ונסמך לו לאחריו "ואתם פרו ורבו"<sup style="color: gray;">43</sup>, ויש אומרים שהוא חשוב כאילו הוא ממעט הדמות - כלומר שממעט אנשים בעולם שהם נעשו בדמות צלמו של הקב"ה<sup style="color: gray;">44</sup>, או שהוא ממעט האדם שהוא מין מדבר ושכלי מהעולם שהוא נעשה מתדמה בו למלאכים העליונים<sup style="color: gray;">45</sup> - שנאמר "כי בצלם אלהים עשה את האדם", ונסמך לו לאחריו "ואתם פרו ורבו"<sup style="color: gray;">46</sup>, ויש אומרים שחשוב הן כאילו הוא שופך דמים והן כאילו ממעט הדמות<sup style="color: gray;">47</sup>.
<h4>גדר המצוה</h4>
בגדר המצוה ובאופן קיומה, יש מן הראשונים והאחרונים שכתבו שקיום המצוה הוא בהוצאת הזרע בביאה<sup style="color: gray;">48</sup>, שראויה להתעבר על ידי כך<sup style="color: gray;">49</sup>, וכאשר נולדים לו בן ובת, אינו מחויב עוד במצוה<sup style="color: gray;">50</sup>, אבל אין לומר שהמציאות שיהיו לו בנים הוא קיום המצוה, שהרי אין כאן מעשה, ועוד שאינו בידו, ובמצוות מעשיות העיקר מה שעושה האדם בפועל<sup style="color: gray;">51</sup>, והתורה לא חייבה אלא שיעשה השתדלות להוליד בנים, והיינו שישא אשה ויבעלנה, והשתדלות זו היא גוף המצוה<sup style="color: gray;">52</sup>. ולדעה זו, אותה שאמרו שגר שנולדו לו בנים בהיותו גוי ונתגיירו עמו, שקיים המצוה, לסוברים כן<sup style="color: gray;">53</sup>, אף על פי שהמצוה היא בביאה ובשעת מעשה הביאה היה גוי, כתבו אחרונים שאמנם לא קיים המצוה של פריה ורביה, אך כיון שהעמיד בנים, שוב לא חלה עליו חובת פריה ורביה<sup style="color: gray;">54</sup>. וכן אותה שאמרו שכאשר הוליד בן ממזר חשוב שקיים המצוה, לסוברים כן<sup style="color: gray;">55</sup>, כתבו אחרונים לדעה זו שאין הכוונה שחשוב שקיים המצוה, שהרי יש כאן מצוה-הבאה-בעבירה* - שהרי בשעת קיום המצוה על ידי הביאה עובר על איסור - אלא הכוונה שכיון שיש לו בן שוב אין עליו מצוה להוליד ואף אם יוליד אחר כך בנים ובנות כשרים, לא יקיים המצוה עוד<sup style="color: gray;">56</sup>. וכתבו אחרונים, שכיון שמצוות-צריכות-כוונה*, לסוברים כן<sup style="color: gray;">57</sup>, ואם לא נתכווין למצוה, לא יצא ידי חובה, לסוברים כן<sup style="color: gray;">58</sup>, הרי שאם בא על אשתו ולא נתכוין לקיום מצות פו"ר, ונולדו לו ילדים מביאה זו, שוב אינו יכול לקיים המצוה עם כוונה<sup style="color: gray;">59</sup>.
ויש מן האחרונים סוברים שמעשה הביאה אינו אלא הכשר מצוה, שאי אפשר לקיים המצוה בלי ביאה, אך עיקר קיום המצוה הוא במציאות שיש לו בנים<sup style="color: gray;">60</sup>. ולדעה זו, אותה שאמרו שגר שנולדו בנים בהיותו גר ונתגיירו עמו, שקיים המצוה, לסוברים כן<sup style="color: gray;">61</sup>, היינו שקיים ממש המצוה, שעיקר קיום המצוה הוא שיהיו לו בנים והרי יש לו, ולא אכפת לנו שהביאה שהיא רק הכשר המצוה היתה בגיותו<sup style="color: gray;">62</sup>. וכן בטעם שהמוליד בן ממזר חשוב שקיים המצוה, לסוברים כן<sup style="color: gray;">63</sup>, ואין כאן חסרון מצד מצוה הבאה בעבירה, כתבו אחרונים לדעה זו שכיון שקיום המצוה אינו בביאה אלא במציאות שיש בנים, ובזמן הזה לא נעשה מעשה איסור, והעבירה והמצוה לא באו כאחת, אין כאן מצוה הבאה בעבירה<sup style="color: gray;">64</sup>.
ויש מן האחרונים סוברים שמעשה המצוה הוא הביאה, וקיום המצוה הוא במציאות שיש לו בנים<sup style="color: gray;">65</sup>.
<h4>החייבים במצוה: נשים</h4>
נשים, אם חייבות במצוה, נחלקו תנאים בדבר: תנא קמא אומר שאינן חייבות<sup style="color: gray;">66</sup>, לפי שנאמר בתורה "ויאמר להם אלהים פרו ורבו ומלאו את הארץ וְכִבְשֻׁהָ"<sup style="color: gray;">67</sup>, והאיש דרכו לכבוש, ואין דרכה של אשה לכבוש<sup style="color: gray;">68</sup>, ועוד, שנאמר "וְכִבְשֻׁהָ", בכתיב חסר, שנקרא "וְכָבְשָׁהּ", בלשון יחיד, לומר שדוקא הזכר חייב בכך<sup style="color: gray;">69</sup>, או משום שה' אמר ליעקב "פרה ורבה"<sup style="color: gray;">70</sup>, בלשון יחיד<sup style="color: gray;">71</sup>. ור' יוחנן בן ברוקה אומר שחייבות<sup style="color: gray;">72</sup>, שהרי לאדם וחוה יחד נאמר בתורה "ויברך אתם אלהים ויאמר להם אלהים פרו ורבו"<sup style="color: gray;">73</sup>.
<h4>הלכה</h4>
להלכה, אחד מר' יהושע בן לוי ור' יוחנן, ור' אבהו או ר' חייא בר אבא בשם ר' יוחנן, אמרו שהנשים חייבות<sup style="color: gray;">74</sup>, ואחד ר' יהושע בן לוי ור' יוחנן, ור' אמי ור' אסי בשם ר' יוחנן, ור' חייא ור' נחמן, אמרו שהנשים אינן חייבות<sup style="color: gray;">75</sup>, וכן הלכה<sup style="color: gray;">76</sup>.
<h4>עבד</h4>
עבד-כנעני*, נחלקו בו ראשונים: יש שכתבו שאינו חייב במצוה<sup style="color: gray;">77</sup>. ויש שכתבו שחייב<sup style="color: gray;">78</sup>, שהרי לכל זרעו של נח, ואף לכנען - שהוא עבד<sup style="color: gray;">79</sup> - נאמר "פרו ורבו"<sup style="color: gray;">80</sup>, וביארו אחרונים שאף על פי שהמצוה אינה נוהגת בבני נח, לסוברים כן<sup style="color: gray;">81</sup>, כיון שבתחילה נתנה להם, אלא שבמעמד הר סיני נטלה מהם, לסוברים כן<sup style="color: gray;">82</sup>, לא נטלה מהעבד שמל וטבל עצמו לשם גירות והרי הוא כישראל<sup style="color: gray;">83</sup>, ואף על פי שאינו חייב במצוות אלא כאשה<sup style="color: gray;">84</sup>, ולהלכה האשה אינה חייבת במצוות פו"ר<sup style="color: gray;">85</sup>, כיון שאין האשה פטורה ממצוות פו"ר מן הדין אלא מגזרת-הכתוב*<sup style="color: gray;">86</sup>, אין העבד פטור ממנה<sup style="color: gray;">87</sup>, או שכיון שאין האשה פטורה פטורה ממצוות פו"ר מגזרת הכתוב, אלא מסברא שאין דרכה לכבוש<sup style="color: gray;">88</sup>, העבד, שדרכו לכבוש, חייב במצוה<sup style="color: gray;">89</sup>, ולדעתם מה שאמרו בתלמוד שהעבד שהוליד בנים בעבדותו ונשתחרר, לא קיים פו"ר<sup style="color: gray;">90</sup>, אינו אלא לפי שזרעו אינו מתייחס אחריו, אבל לעולם חייב הוא במצוה<sup style="color: gray;">91</sup>, ובשעת עבדותו, קיים המצוה<sup style="color: gray;">92</sup>, כיון שבשעת עבדותו הנולד לו חשוב כבנו, אף על פי שאינו מתייחס אחריו, ורק לאחר שנשתחרר פקעה ממנו המצוה<sup style="color: gray;">93</sup>. ויש מן האחרונים שכתבו לחלק, שהעבד, כיון שאין זרעו מתייחס אחריו, אינו חייב במצוה, אבל השפחה, שזרעה מתייחס אחריה, לדעתם, חייבת במצוה<sup style="color: gray;">94</sup>.
<h4>חיוב משום "לשבת יצרה"</h4>
נשים ועבדים, אם חייבים משום "לשבת יצרה", נחלקו: יש מן הראשונים והאחרונים סוברים שחייבים בפו"ר משום "לשבת יצרה"<sup style="color: gray;">95</sup>. ויש מן הראשונים והאחרונים סוברים שאינם חייבים בפו"ר משום "לשבת יצרה"<sup style="color: gray;">96</sup>.
<h4>אנדרוגינוס</h4>
האנדרוגינוס*, יש מן הראשונים שביארו בתלמוד, שאמרו שלסוברים שהאנדרוגינוס הוא כזכר<sup style="color: gray;">97</sup>, הרי הוא נושא אשה לכתחילה<sup style="color: gray;">98</sup>, היינו שהוא חייב לשאת אשה משום מצוות פו"ר<sup style="color: gray;">99</sup>.
<h4>בני נח</h4>
בני נח, בתלמוד אמרו שאינם חייבים במצוה<sup style="color: gray;">100</sup>, ואף על פי שנאמר לנח: ואתם פרו ורבו<sup style="color: gray;">101</sup>, הרי זו בכלל המצוות שנאמרו לבני נח ולא נשנו בסיני, שלא נתנו אלא לישראל<sup style="color: gray;">102</sup>, וביארו ראשונים שמה שאמרו בתלמוד שבני נח הם בני פריה ורביה<sup style="color: gray;">103</sup>, אין הכוונה אלא שבניהם מתייחסים אחריהם<sup style="color: gray;">104</sup>, או שהם שייכים בפריה ורביה אף על פי שאינם מצווים בה<sup style="color: gray;">105</sup>. ויש מן האחרונים שכתבו שמכל מקום עד שנתנה תורה בסיני, בני נח היו מחוייבים במצוה, ודוקא משנתנה תורה, פקעה המצוה מהם<sup style="color: gray;">106</sup>. ויש מן האחרונים שכתבו שאף על פי שאינם מחוייבים במצוה, מכל מקום אסור להם להפקיע עצמם ממנה באופן שלא יוכלו לקיימה, וזה הטעם שבני נח מצווים על הסירוס, לסוברים כן<sup style="color: gray;">107</sup>. ויש מן הראשונים שכתבו בדעת התלמוד שאמרו שבני נח הם בני פריה ורביה, היינו שהם מחוייבים במצוה<sup style="color: gray;">108</sup>, וכן כתבו גאונים וראשונים, שבני נח חייבים במצוה<sup style="color: gray;">109</sup>, והוסיפו שאף חייבים מיתה על בטולה, כשאר מצוות בני נח שאזהרתם זוהי מיתתם<sup style="color: gray;">110</sup>.
<h4>פסולי קהל</h4>
הפסולים לבא בקהל - כגון מצרי* ואדומי* ועמוני* ומואבי*<sup style="color: gray;">111</sup> - יש מן האחרונים שנראה מדבריהם שחייבים בפו"ר<sup style="color: gray;">112</sup>. ויש מן האחרונים שנסתפקו בדבר<sup style="color: gray;">113</sup>.
<h4>ממזר</h4>
הממזר*, יש מן האחרונים שכתבו שחייב בפו"ר<sup style="color: gray;">114</sup>, לפי שאין מוטל עליו חיוב שלא להרבות ממזרים<sup style="color: gray;">115</sup>, או לפי שיכול לישא שפחה* והבנים יהיו כשרים בקהל, ואף על פי שאינם מתייחסים אחריו אלא אחריה<sup style="color: gray;">116</sup>. ויש מן האחרונים שכתבו שאינו חייב<sup style="color: gray;">117</sup>, שאין להרבות ממזרים<sup style="color: gray;">118</sup>, ואם ישא שפחה, אף על פי שהבנים יהיו כשרים לבא בקהל, מכל מקום אינם מתייחסים אחריו<sup style="color: gray;">119</sup>.
<h3><b>שיעור המצוה</b></h3>
בשיעור ההולדה שבו נפטר אדם ממצות פו"ר, נחלקו תנאים: א) במשנה שנינו שבית שמאי אומרים שני זכרים<sup style="color: gray;">120</sup>, שלמדים ממשה רבנו, שהיו לו שני בנים<sup style="color: gray;">121</sup>, ופירש מאשתו<sup style="color: gray;">122</sup>, ואינם לומדים מבריאת העולם שנבראו זכר ונקבה<sup style="color: gray;">123</sup>, לפי שאי אפשר שלא תברא נקבה עם הזכר להוליד עמו<sup style="color: gray;">124</sup>. ונחלקו ראשונים לדעתם, יש שכתבו שדוקא שני זכרים<sup style="color: gray;">125</sup>, וכן נראה בירושלמי<sup style="color: gray;">126</sup>, ויש שכתבו שאף שני זכרים, וכל שכן זכר ונקבה<sup style="color: gray;">127</sup>.
ב) בברייתא אמר ר' נתן שלבית שמאי השיעור הוא שני זכרים ושתי נקבות<sup style="color: gray;">128</sup>, שלמדים מהנאמר בחוה "ותוסף ללדת את אחיו את הבל"<sup style="color: gray;">129</sup>, ולמדים מריבוי המילה "את" שנולדה אחות יחד עם קין ואחות יחד עם הבל, ולאחר מכן כשנהרג הבל ונולד שת, אמרה חוה "כי שת לי אלהים זרע אחר תחת הבל כי הרגו קין"<sup style="color: gray;">130</sup>, הרי שהיתה צריכה להשלים זרע תחת הבל, כדי שיהו לה שני זכרים ושתי נקבות<sup style="color: gray;">131</sup>.
ג) לדעת בית הלל שנינו במשנה שהשיעור הוא זכר ונקבה<sup style="color: gray;">132</sup>, שבהם מתקיים המין<sup style="color: gray;">133</sup>, וכך הוא ישובו של עולם<sup style="color: gray;">134</sup>, ולמדים כן מבריאת העולם, שנבראו אדם וחוה, זכר ונקבה<sup style="color: gray;">135</sup>, ואינם למדים ממשה רבנו, לפי שמדעתו עשה כן, אלא שהמקום הסכים עמו<sup style="color: gray;">136</sup>, ולא נמנע מן הנשים אלא לפי שהנבואה מצויה אצלו תמיד, ולכן אין ללמוד ממנו לשאר האנשים<sup style="color: gray;">137</sup>. בירושלמי אמרו שלבית הלל הוא הדין בשני זכרים<sup style="color: gray;">138</sup>, וכן יש מן הראשונים שכתבו בדעת הבבלי<sup style="color: gray;">139</sup>, לפי שזכרים עדיפים מנקבות<sup style="color: gray;">140</sup>, והרבה ראשונים כתבו בדעת הבבלי שדוקא זכר ונקבה<sup style="color: gray;">141</sup>.
ד) בברייתא אחרת אמר ר' נתן שלבית הלל השיעור הוא או זכר או נקבה<sup style="color: gray;">142</sup>, שכיון שמטעמי המצוה הוא שהקב"ה לא ברא את עולמו שיהא שומם אלא כדי שיהו הבריות עסוקות ביישובו של עולם<sup style="color: gray;">143</sup>, כיון שיישב את העולם במשהו, די בכך<sup style="color: gray;">144</sup>, שכיון שהוליד אחד, הרי עסק בישובו של עולם<sup style="color: gray;">145</sup>.
<h4>הלכה</h4>
הלכה שקיום המצוה הוא בזכר ונקבה<sup style="color: gray;">146</sup>. ויש מן הגאונים שכתב שהיינו דוקא בדורות הראשונים שחיי בני האדם היו ארוכים<sup style="color: gray;">147</sup>, אבל בזמנינו, די שיוליד זכר או נקבה<sup style="color: gray;">148</sup>.
<h4>שיעור החיוב מצד "לשבת יצרה"</h4>
שיעור החיוב מצד "לשבת יצרה", יש מן האחרונים סוברים שהוא כשיעור החיוב מצד פו"ר, והמוליד בן ובת, שלהלכה יצא בזה ידי חובת פו"ר<sup style="color: gray;">149</sup>, יצא בזה אף ידי חובת "לשבת יצרה"<sup style="color: gray;">150</sup>. ויש מן האחרונים סוברים שבהולדת ילד אחד, או בן או בת, קיים מצות "לשבת"<sup style="color: gray;">151</sup>. ויש מן הראשונים שנראה מדבריהם שבשני ילדים, בין זכרים ובין נקבות, מקיים מצות לשבת<sup style="color: gray;">152</sup>.
<h4>שיעור החיוב מצד "לערב אל תנח ידך"</h4>
חיוב ההולדה מצד "לערב אל תנח ידך" שמוטל על מי שכבר קיים מצות פו"ר<sup style="color: gray;">153</sup>, כתוב ראשונים שאין לו שיעור, ומחויב לפרות ולרבות כל זמן שיש בו כח<sup style="color: gray;">154</sup>.
<h4>הוליד זכר ונקבה בגוף אחד</h4>
הוליד גוף שבו שני פרצופים, זכר ונקבה, המחוברים זה לזה, כתבו אחרונים שקיים המצוה, לפי שחשובים כשני אנשים נפרדים, אף על פי שהם מחוברים בגוף אחד<sup style="color: gray;">155</sup>.
<h4>הוליד בנים ומתו</h4>
הוליד בנים, ומתו בלא זרע, אמרו בברייתא שלא קיים המצוה<sup style="color: gray;">156</sup>, וכן אמר ר' יוחנן, שכיון שטעם המצוה הוא משום שהקב"ה לא ברא את העולם כדי שיהיה שומם אלא כדי שיהא מיושב<sup style="color: gray;">157</sup>, כשמתו הבנים, לא יישב את העולם<sup style="color: gray;">158</sup>. ואמרו בברייתא ובתלמוד שאפילו אחד מהילדים השאיר זרע, כיון שהשני לא השאיר, לא קיים המצוה<sup style="color: gray;">159</sup>. ור' הונא אמר שקיים, שכיון שטעם המצוה הוא משום שאין בן דוד בא עד שיכלו נשמות שבגוף<sup style="color: gray;">160</sup>, כל שהביא נשמות לעולם, קיים המצוה<sup style="color: gray;">161</sup>, ונדחו דבריו מכח הברייתא<sup style="color: gray;">162</sup>.
<h4>מתו לאחר מותו</h4>
הוליד זכר ונקבה, ומתו לאחר מותו, כתבו אחרונים שקיים המצוה<sup style="color: gray;">163</sup>, שמה היה לו לאב לעשות<sup style="color: gray;">164</sup>, והרי הוא כאנוס<sup style="color: gray;">165</sup>.
<h4>מתו והשאירו זרע</h4>
מתו הבנים והשאירו זרע, קיים המצוה, שבני בנים הרי הם כבנים<sup style="color: gray;">166</sup>. ואפילו בני בני בנים מועילים לאבי הסב לקיום המצוה<sup style="color: gray;">167</sup>, שכיון שעל ידם מתיישב העולם<sup style="color: gray;">168</sup>, מקיים בהם את המצוה<sup style="color: gray;">169</sup>.
במין הזרע בו אמרו שאם הניחוהו בניו, קיים המצוה, נחלקו אמוראים וראשונים בדעתם, וכמה אופנים בדבר:
<h4>הניחו שני זכרים</h4>
הוליד זכר ונקבה, ומתו, והניחו שני זכרים, יש מן הראשונים שכתבו בדעת אביי, שאמר שאם הניח הזכר בן זכר, והנקבה הניחה בן זכר או בת נקבה, קיים הסב את המצוה<sup style="color: gray;">170</sup>, שהיינו אפילו לא הניחו בין שניהם אלא שני זכרים בלבד<sup style="color: gray;">171</sup>, וכן יש מן הראשונים שכתבו שכן דעת רבא שאמר שאם הניח בת לבן שמת קיים הסב את המצוה<sup style="color: gray;">172</sup>.
מהם שביארו שאף על גב שקיום המצוה הוא בהולדת זכר ונקבה בדוקא, לסוברים כן<sup style="color: gray;">173</sup>, מכל מקום כיון שבא הנכד הזכר מכח הבת שפטרה את הסב מקיום מצוות פו"ר, עומד הזכר במקום הבת<sup style="color: gray;">174</sup>, וכיון שכבר הוליד זכר ונקבה, אף על פי שלא השאירה הנקבה אלא בן זכר, מועיל להשלמה<sup style="color: gray;">175</sup>,
ומהם שביארו שלדעת בית הלל שאמרו שקיום המצוה הוא בזכר ונקבה, המצוה מתקיימת אף בשני זכרים, לסוברים כן<sup style="color: gray;">176</sup>, וזה הטעם שאפילו אין לו בנכדים אלא שני זכרים, קיים המצוה<sup style="color: gray;">177</sup>.
ויש מן הראשונים שכתבו בדעת רבא שלא קיים המצוה<sup style="color: gray;">178</sup>, לפי שאין מתקיימת המצוה אלא בהנחת זכר ונקבה בדוקא, לסוברים כן<sup style="color: gray;">179</sup>, וכן יש מן הראשונים שסוברים שאף לאביי לא קיים המצוה<sup style="color: gray;">180</sup>.
<h4>הניחו שתי נקבות</h4>
הניחו שתי נקבות, אמר אביי שכיון שלא הניח הזכר אלא בת נקבה, לא קיים הסב את המצוה<sup style="color: gray;">181</sup>, וכן יש מן הראשונים שכתבו אף לדעת רבא<sup style="color: gray;">182</sup>, לפי שקיום המצוה הוא בהנחת זכר ונקבה בלבד, לסוברים כן<sup style="color: gray;">183</sup>, שבכך מתקיים המין<sup style="color: gray;">184</sup>. ויש מן הראשונים שכתבו בדעת רבא שאפילו לא הניח הזכר אלא בת נקבה בלבד, קיים המצוה, כיון שטעם המצוה הוא משום שהקב"ה לא ברא את העולם כדי שיהיה שומם אלא כדי שיהא מיושב<sup style="color: gray;">185</sup>, וכל שהניח זרע כלשהוא, יישב את העולם<sup style="color: gray;">186</sup>, שהיינו שאפילו הניח שתי נקבות, קיים הסב את המצוה<sup style="color: gray;">187</sup>.
<h4>הלכה</h4>
להלכה נחלקו ראשונים, יש סוברים שלא קיים הסב את המצוה אלא כשבנכדים יש לו בן זכר ובת נקבה<sup style="color: gray;">188</sup>. ויש סוברים שאפילו אין לו אלא שני זכרים או שתי נקבות, קיים המצוה<sup style="color: gray;">189</sup>. ויש מן האחרונים שכתבו לחלק, שאם הניח שני בנים, קיים המצוה, לפי שהבן מעולה מן הבת, אבל אם הניח שתי בנות, לא קיים המצוה, שהבת גרועה מן הבן<sup style="color: gray;">190</sup>.
<h4>הניח אחד מהם ילד אחד</h4>
הניח הזכר בן זכר ובת נקבה, והבת הניחה בן זכר או בת נקבה, או שהניח הזכר בן זכר והבת הניחה בן זכר ובת נקבה, יש מן הראשונים שפירשו שעל זה אמר אביי שקיים המצוה<sup style="color: gray;">191</sup>. ולדעתם, לא הניח הזכר אלא בת נקבה, והנקבה הניחה בן זכר ובת נקבה, בזו אמר אביי שכיון שלא הניח הזכר אלא בת נקבה, לא קיים הסב את המצוה, ורבא חולק וסובר שאף בזו קיים את המצוה<sup style="color: gray;">192</sup>.
<h4>מת אחד מהם והניח זרע</h4>
קיים הזכר והבת מתה והניחה בן זכר או בת נקבה, או שקיימת הבת והבן מת והניח בן זכר, יש מן האחרונים שפירשו שעל זה אמר אביי שקיים המצוה<sup style="color: gray;">193</sup>. ולדעתם, קיימת הבת, והבן מת ולא הניח אלא בת נקבה, בזו אמר אביי שכיון שלא הניח הזכר אלא בת נקבה, לא קיים הסב את המצוה, ורבא חולק וסובר שאף בזו קיים את המצוה<sup style="color: gray;">194</sup>. ויש מן האחרונים שכתבו לסוברים שצריך שיהו בנכדים בן ובת, כאשר בבנים ובנכדים יחד יש לו זכר ונקבה, קיים המצוה, וכאשר בבנים ובנכדים יחד אין אלא שני זכרים או שני נקבות, לא קיים המצוה<sup style="color: gray;">195</sup>. ויש מן האחרונים שנסתפקו בדבר<sup style="color: gray;">196</sup>.
<h4>הניחו מהמין השני</h4>
מת הבן והניח בת נקבה, ומתה הבת והניחה בן זכר, יש מן האחרונים שכתבו בדעת ראשונים שגורסים בדברי אביי שבזו כיון שלא הניח הבן אלא בת, לא קיים הסב את המצוה, אלא אם כן הניח כל אחד מהם כמינו<sup style="color: gray;">197</sup>, וכן יש גורסים בירושלמי<sup style="color: gray;">198</sup>, ולדבריהם בזו חולק רבא וסובר שכיון שיש בנכדים זכר ונקבה, קיים הסב את המצוה<sup style="color: gray;">199</sup>.
<h4>מתו והאחד השאיר זרע</h4>
הוליד הסב זכר ונקבה, ומתו, והשאיר אחד מהם זרע, אפילו זכר ונקבה, לא קיים הסב את המצוה<sup style="color: gray;">200</sup>, שמי שאין לו זרע הרי הוא כמי שאינו, ואין הנכדים עולים אלא לבן שהולידם<sup style="color: gray;">201</sup>, והוסיפו אחרונים שאף על פי שהנכדים חשובים כבניו<sup style="color: gray;">202</sup>, מכל מקום קיום המצוה אינו אלא במעשה, לסוברים כן<sup style="color: gray;">203</sup>, ואלו שנולדו מבנו, חשובים כלפי הסב כאילו באו ממילא שלא על ידי מעשה<sup style="color: gray;">204</sup>, ויש מן האחרונים שביארו שכיון שלא נולדו מזרעו ממש, אינו מקיים בהם מצוות פו"ר<sup style="color: gray;">205</sup>.
<h4>הוליד מאותו המין והניחו זכר ונקבה</h4>
הוליד שניים מאותו המין, ומתו, והניחו יחד זכר ונקבה, כתבו אחרונים שלא קיים המצוה עד שיהו בדור הראשון זכר ונקבה<sup style="color: gray;">206</sup>, ואף לסוברים שאפילו הנכדים הם בני אותו המין קיים הסב את המצוה<sup style="color: gray;">207</sup>, היינו דוקא כשהבנים הם זכר ונקבה<sup style="color: gray;">208</sup>, שאין בני בנים מועילים אלא משום שעל ידם חשוב שהבנים עצמם קיימים, וממילא כאשר בבנים עצמם לא מקיים הסב את המצוה, אף הנכדים אינם מועילים<sup style="color: gray;">209</sup>.
<h4>הולדת זכר ונקבה בדור השני</h4>
הולדת זכר ונקבה על ידי הדור השני בלבד, כאשר הדור הראשון עדיין חי - כגון שהוליד הסב בן, והוליד הבן בת נקבה, וכן להיפך<sup style="color: gray;">210</sup>, או שהוליד שניים מאותו המין, והוליד אחד מהם מהמין השני<sup style="color: gray;">211</sup> - אמרו בתלמוד שלסוברים שאפילו מתו הבנים, קיים המצוה<sup style="color: gray;">212</sup>, אף בזו קיים הסב את המצוה<sup style="color: gray;">213</sup>, ונחלקו ראשונים ואחרונים: יש סוברים שלחולקים וסוברים שאם מתו הבנים, לא קיים את המצוה<sup style="color: gray;">214</sup>, אף בזו לא קיים את המצוה<sup style="color: gray;">215</sup>. ויש סוברים שלא נחלקו בדבר ובזו שהבן חי לדברי הכל קיים את המצוה<sup style="color: gray;">216</sup>. ויש מן האחרונים שכתבו שדוקא כאשר הוליד בתחילה שניים, אף על פי שהם מאותו המין, קיים הסב את המצוה בלידת נכד מהמין השני<sup style="color: gray;">217</sup>.
<h4>הניח בנים שאינם ראויים להוליד</h4>
הניח בנים שאינם ראויים להוליד - שהבן סריס*<sup style="color: gray;">218</sup>, או פצוע-דכא* או כרות-שפכה*<sup style="color: gray;">219</sup>, והבת איילונית*<sup style="color: gray;">220</sup> - לא קיים את המצוה<sup style="color: gray;">221</sup>, כיון שטעם המצוה הוא כדי שיהא העולם מיושב<sup style="color: gray;">222</sup>, ומי שאינו ראוי להוליד אינו מיישב את העולם<sup style="color: gray;">223</sup>, או שמלשון הכתוב "פרו ורבו", ולא נאמר "הולידו בנים", משמע שהציווי הוא להוליד דבר שיהא ראוי לפרות ולרבות<sup style="color: gray;">224</sup>.
<h4>נעשו שאינם ראויים להוליד</h4>
הוליד בנים שלמים ונעשו שאינם ראויים להוליד, אמרו בתוספתא שהרי זה כאילו מתו בניו, שלא קיים המצוה, לסוברים כן<sup style="color: gray;">225</sup>.
<h4>נשאו למי שאינו ראוי להוליד</h4>
הוליד בנים הראויים להוליד, ונשאו למי שאינו ראוי להוליד - או שלא נשאו כלל<sup style="color: gray;">226</sup> - יש מן האחרונים שכתבו שקיים המצוה<sup style="color: gray;">227</sup>, כיון שבניו ראויים להוליד<sup style="color: gray;">228</sup>, ואין האב אחראי על בניו שישאו מי שראוי להוליד<sup style="color: gray;">229</sup>, ועוד שאפשר שלאחר זמן ישאו מי שראוי להוליד<sup style="color: gray;">230</sup>, וכן הוליד מי שראוי להוליד אך אסור לו להנשא - כגון שהוליד תאומים המחוברים זה לזה בגוף אחד (תאומים סיאמים), שאסור להם להנשא לפי שאסור לשמש לפני אדם אחר<sup style="color: gray;">231</sup> - יש מן האחרונים שכתבו שכיון שמצד עצמו ראוי להוליד, אלא שאיסור רובץ עליו שלא להנשא, קיים המצוה<sup style="color: gray;">232</sup>. ויש מן האחרונים מסתפקים בדבר<sup style="color: gray;">233</sup>.
<h4>בני בנים שאינם ראויים להוליד</h4>
הניח בני בנים שאינם ראויים להוליד, באופן שמקיים המצוה על ידם - כגון שמתו הבנים<sup style="color: gray;">234</sup> - יש מן האחרונים שכתבו שכיון שהבנים היו ראויים להוליד, אין מדקדקים בבני הבנים שיהיו ראויים אף הם להוליד, ולכן קיים המצוה<sup style="color: gray;">235</sup>. ויש מן האחרונים חולקים וסוברים שכיון שמקיים המצוה בבני הבנים, צריך שיהיו ראויים להוליד<sup style="color: gray;">236</sup>.
<h4>טריפה</h4>
הוליד טריפה*, מדברי ראשונים נראה, וכן כתבו אחרונים שכיון שאינו חי<sup style="color: gray;">237</sup>, לא קיים המצוה<sup style="color: gray;">238</sup>. נולד עם יתר אבר, לסוברים שחשוב טריפה אף על פי שמאריך הוא ימים<sup style="color: gray;">239</sup>, נסתפקו אחרונים אם כיון שמאריך ימים, קיים המצוה, או שכיון שאינו חשוב חי, לא קיים<sup style="color: gray;">240</sup>.
<h4>טומטום</h4>
הוליד טומטום* - שמקום זכרותו או נקבותו אטום ומכוסה בעור<sup style="color: gray;">241</sup> - והוליד בן או בת יחד עמו, אם אומרים שקיים מספק, שמא הוא מהמין השני, כתבו אחרונים שכיון שאינו ראוי להוליד, אינו מקיים בו המצוה<sup style="color: gray;">242</sup>.
<h4>אנדרוגינוס</h4>
הוליד אנדרוגינוס* - שיש לו זכרות ונקבות<sup style="color: gray;">243</sup> - לסוברים שראוי הוא להוליד כזכר<sup style="color: gray;">244</sup>, נראה מדברי ראשונים וכן כתבו אחרונים, שלסוברים שדינו כזכר ודאי<sup style="color: gray;">245</sup>, מקיים בו המצוה כזכר<sup style="color: gray;">246</sup>. ולסוברים שהוא ספק זכר ספק נקבה<sup style="color: gray;">247</sup>, כאשר הוליד נקבה עמו, קיים המצוה מספק, שמא הוא זכר<sup style="color: gray;">248</sup>, אבל כאשר הוליד זכר עמו, נסתפקו אם כיון שראוי להוליד, קיים המצוה מספק שמא הוא נקבה, או שכיון שאינו ראוי להוליד כנקבה אלא כזכר, התורה הצריכה שיהיו בן ובת הראויים להוליד כדרך הארץ, ולא קיים המצוה אפילו מספק<sup style="color: gray;">249</sup>. ולסוברים שחציו זכר וחציו נקבה<sup style="color: gray;">250</sup>, כאשר הולידו לבדו, לא קיים המצוה, שהצריכה תורה שיוליד שני גופים הראויים להוליד<sup style="color: gray;">251</sup>, וכאשר הוליד נקבה עמו, נחלקו אחרונים: יש סוברים שכיון שחציו נקבה, לא מקיים המצוה בחצי זכר בלבד, וכן להיפך<sup style="color: gray;">252</sup>, ויש סוברים שקיים<sup style="color: gray;">253</sup>, ולדעתם נסתפקו בהוליד זכר עמו, כיון שאינו הראוי להוליד כנקבה אלא כזכר, אם קיים המצוה<sup style="color: gray;">254</sup>. ולסוברים שהוא בריה בפני עצמו<sup style="color: gray;">255</sup>, כיון שאינו זכר ולא נקבה, אינו מקיים על ידו את המצוה<sup style="color: gray;">256</sup>.
<h4>הוליד בנים בגיותו ונתגייר</h4>
הוליד בנים בגיותו ונתגייר, נחלקו אמוראים: ר' יוחנן סובר שקיים פריה ורביה<sup style="color: gray;">257</sup>, וכן הלכה<sup style="color: gray;">258</sup>, שהרי הוליד ילדים<sup style="color: gray;">259</sup>, ואף בהיותו גוי הרי הוא בכלל פריה ורביה<sup style="color: gray;">260</sup> - כלומר שמצווה בה, לסוברים כן<sup style="color: gray;">261</sup>, או שאף על פי שאינו מצווה, לסוברים כן, שייך הוא בה<sup style="color: gray;">262</sup>, ויש עליהם מצווה ליישב את העולם, שהיא מטעמי מצוות פריה ורביה<sup style="color: gray;">263</sup>, או שילדיו מתייחסים אחריו בהיותו גוי<sup style="color: gray;">264</sup> - ובגיותו נתייחסו ילדיו אחריו<sup style="color: gray;">265</sup>, וכיון שהטעם של מצוות פו"ר הוא כדי שיהא העולם מיושב<sup style="color: gray;">266</sup>, הרי יישב את העולם<sup style="color: gray;">267</sup>. ונחלקו ראשונים: א) יש שכתבו שהיינו כשנתגיירו אף הבנים<sup style="color: gray;">268</sup>, ומהם שגרסו כן בדברי ר' יוחנן<sup style="color: gray;">269</sup>. ונחלקו בדעתם: יש מן הראשונים סוברים שדוקא כשנתגיירו, אבל לא נתגיירו הבנים, אינו מקיים המצוה על ידם<sup style="color: gray;">270</sup>, שאינו מקיים המצוה אלא בילדים ישראלים<sup style="color: gray;">271</sup>, בטעם שאינו מקיים המצוה בילדים גויים, ואף על פי שנתייחסו אחריו בגיותו, יש מן הראשונים שביארו שכיון שגויים אינם מצווים על פריה ורביה - לסוברים כן<sup style="color: gray;">272</sup> - לא קיים המצוה בילדים שהוליד אז<sup style="color: gray;">273</sup>, ועתה משנתגייר וצווה במצוות פו"ר, איך יקיים המצוה בילדים גויים<sup style="color: gray;">274</sup>, ויש מן הראשונים שביארו שאפילו הגויים מצווים על פריה ורביה - לסוברים כן<sup style="color: gray;">275</sup> - אינו מקיים המצוה בילדים שהוליד בהיותו גוי, שהרי גר שנתגייר חשוב כקטן שנולד, ואינו מיוחס לקרוביו שהיו לו בגיותו<sup style="color: gray;">276</sup>, ויש מן האחרונים שכתבו שלפי שטעם המצוה הוא כדי שיכלו הנשמות שבגוף<sup style="color: gray;">277</sup>, ובגוף אין אלא נשמות של ישראלים<sup style="color: gray;">278</sup>, בטעם שמקיים המצוה עתה בילדיו הישראלים ואף על פי שנולדו לו בגיותו, ביארו אחרונים שכיון שנתייחסו אחריו בגיותו ונתגיירו עמו, קרויים הם בניו, וחשובים הם כזרעו<sup style="color: gray;">279</sup>, ויש מן האחרונים שכתבו שכיון שאף בגיותו היה מחוייב במצוות פו"ר, לסוברים כן, התורה החשיבה אותו כזרעו<sup style="color: gray;">280</sup>. ויש מן האחרונים שכתבו שכל שכן כשלא נתגיירו הבנים, שאינם חשובים כקטן שנולד, שמקיים האב הגר על ידם את המצוה<sup style="color: gray;">281</sup>. ב) ויש שכתבו שלא נתגיירו הבנים<sup style="color: gray;">282</sup>. מהם שביארו שאף על פי שלענין שאר דינים אומרים שגר שנתגייר חשוב כקטן שנולד ואינו מיוחס לקרוביו שהיו לו בגיותו, בזו כיון שבגיותו התייחסו ילדיו אחריו, נפטר מחובתו<sup style="color: gray;">283</sup>, ומהם שביארו שסובר ר' יוחנן שבזו חדשה תורה שאין הגר שנתגייר חשוב כקטן שנולד<sup style="color: gray;">284</sup>, שלמדים גר מגיורת, שכאשר ילדה בגיותה, ולאחר מכן נתגיירה וילדה, לדעתם חכמים, וכן הלכה, אין הולד בכור* לכהן, שאינו חשוב פטר רחם לפי שכבר ילדה בגיותה<sup style="color: gray;">285</sup>, ואף על פי שנתגיירה האם, אין אומרים שהרי היא כקטן שנולד וכאילו לא ילדה מעולם, והוא הדין הגר, לענין הבנים שנולדו לו בגיותו, אינו חשוב כקטן שנולד<sup style="color: gray;">286</sup>. ונחלקו בדעתם: יש מן הראשונים סוברים שכל שכן אם נתגיירו<sup style="color: gray;">287</sup>. ויש סוברים שדוקא אם לא נתגיירו, אבל אם נתגיירו, שהבנים חשובים כקטן שנולד, אינו מקיים על ידם את המצוה<sup style="color: gray;">288</sup>.
וריש לקיש סובר שלא קיים, לפי שגר שנתגייר חשוב כקטן שנולד, ואינו מיוחס לקרוביו שהיו לו בגיותו<sup style="color: gray;">289</sup>, ולדעתו אין למדים גר מגיורת<sup style="color: gray;">290</sup>. יש סוברים בדעתו שדוקא אם נתגיירו הבנים וחשובים כקטן שנולד, שחשוב כאילו מתו הבנים, אינו מקיים על ידם את המצוה, אבל אם לא נתגיירו, כיון שנתייחסו אחריו בהיותו גוי<sup style="color: gray;">291</sup>, מקיים את המצוה<sup style="color: gray;">292</sup>, והרבה סוברים שבכל אופן אינו מקיים<sup style="color: gray;">293</sup>, לפי שהילדים שנולדו לו בגיותו אינם חשובים כזרעו<sup style="color: gray;">294</sup>.
<h4>הוליד בעבדותו ונשתחרר</h4>
הוליד בנים בעבדותו, ונשתחרר, אמר רבא - וי"ג: רבי אבא<sup style="color: gray;">295</sup>, וי"ג: רב<sup style="color: gray;">296</sup> - שכיון שאין הילדים מתייחסים אחריו<sup style="color: gray;">297</sup>, לדברי הכל לא קיים מצוות פו"ר<sup style="color: gray;">298</sup>.
<h4>הוליד בגיותו ונמכר לעבד</h4>
הוליד בנים בגיותו, ונמכר לעבד, ונשתחרר, להלכה שאף על פי שנתגייר מקיים המצוה בילדים שנולדו לו בגיותו<sup style="color: gray;">299</sup>, כתבו אחרונים שאף בזו, כיון שבגיותו נתייחסו ילדיו אחריו, קיים את המצוה<sup style="color: gray;">300</sup>. ויש שכתבו שלא קיים, לפי שבעבדותו הרי הוא כמי שאינו, ובטל יחסו לבניו שנולדו לו קודם לכן, ובשחרורו חשוב הוא כבריה חדשה<sup style="color: gray;">301</sup>.
<h4>נשתמדו בניו</h4>
ישראלי שנשתמדו בניו, קיים המצוה<sup style="color: gray;">302</sup>, שאף המומר* בכלל ישראל<sup style="color: gray;">303</sup>.
<h4>הוליד בגיותו ונתגיירו ונשתמדו</h4>
הוליד בנים בגיותו, ונתגיירו, וחזרו ונשתמדו, לסוברים שהגר אינו מקיים המצוה בבנים שהוליד בגיותו אלא כשנתגיירו<sup style="color: gray;">304</sup>, נסתפקו אחרונים אם קיים המצוה<sup style="color: gray;">305</sup>, שכיון שחזרו לסורם, אפשר שגרותם לא חלה כלל<sup style="color: gray;">306</sup>.
<h4>הוליד בגיותו ומתו והניחו בני בנים</h4>
הוליד בנים בגיותו, ומתו, והניחו בני בנים, ונתגייר, לסוברים שהגר מקיים המצוה בבנים שהוליד בגיותו אפילו לא נתגיירו<sup style="color: gray;">307</sup>, יש מן האחרונים שמדבריהם נראה שקיים המצוה, שכשם שבישראל אומרים שבני בנים הרי הם כבנים ומקיים על ידם את המצוה<sup style="color: gray;">308</sup>, הוא הדין בילדים גויים שמקיים על ידם את המצוה<sup style="color: gray;">309</sup>. ויש חולקים וסוברים שלא קיים, לפי שבגויים לא נאמר הכלל שבני בנים הרי הם כבנים<sup style="color: gray;">310</sup>.
<h4>נתגייר עם בני בניו</h4>
הוליד בנים בגיותו, והולידו לו בני בנים, ונתגייר עם בני בניו, לסוברים שהגר אינו מקיים המצוה בבנים שהוליד בגיותו אלא כשנתגיירו<sup style="color: gray;">311</sup>, כתבו אחרונים שבזו שלא נתגיירו אלא בני הבנים, לא קיים המצוה<sup style="color: gray;">312</sup>, שאין בני בנים חשובים לבנים לענין מצוות פו"ר, אלא כאשר אף הבנים עצמם ראויים לקיום מצוות פו"ר, אלא שמתו, ומועילים בני הבנים להשלמה בלבד<sup style="color: gray;">313</sup>, ובזו שלא נתגיירו הבנים ואינו מקיים על ידם את המצוה, אין מועילים בני הבנים<sup style="color: gray;">314</sup>.
<h4>הוליד מישראלית</h4>
גוי שהוליד מישראלית ונתגייר, כתבו אחרונים שכיון שאף בגיותו אין הילדים מתייחסים אחריו<sup style="color: gray;">315</sup>, לא קיים המצוה<sup style="color: gray;">316</sup>.
<h4>ישראלי שהוליד מגויה</h4>
ישראלי שהוליד מגויה, לסוברים שמקיים המצוה בילדים גויים<sup style="color: gray;">317</sup>, כתבו אחרונים שכיון שאין הילדים מתייחסים אחריו אלא אחריה<sup style="color: gray;">318</sup>, לא קיים המצוה<sup style="color: gray;">319</sup>. ויש שכתב שקיים המצוה, שאף על פי שהילד מתיחס אחר אמו וגוי הוא, חשוב הוא כבנו<sup style="color: gray;">320</sup>. ויש שכתב לחלק, שכשלא נתגייר הבן, אינו מקיים המצוה, לפי שהולידו בעבירה, אבל כשנתגייר הבן, מיוחס הוא אחרי אביו, ומקיים בו המצוה<sup style="color: gray;">321</sup>.
<h4>בן ממזר</h4>
הוליד בן ממזר*, יש מן הראשונים גורסים בירושלמי שאמר ר' אבין שקיים מצוות פו"ר<sup style="color: gray;">322</sup>, וביארו אחרונים שאף על פי שטעם מצוות פו"ר הוא כדי שיהא העולם מיושב, והממזר אסור לבא בקהל<sup style="color: gray;">323</sup>, מכל מקום יכול לטהר זרעו על ידי שישא שפחה*<sup style="color: gray;">324</sup>, וכתבו ראשונים שמכל מקום אפילו אין לו אפשרות לקיים מצוות פו"ר אלא בבן ממזר - כגון שהוא חציו-עבד-וחציו-בן-חורין*, שאסור בבת ישראל ובשפחה ואינו מותר אלא בממזרת<sup style="color: gray;">325</sup> - אין עושים כן, לפי שאין זו תקנה להרבות ממזרים בישראל<sup style="color: gray;">326</sup>. ויש מן האחרונים גורסים בירושלמי שנסתפק ר' אבין אם קיים המצוה<sup style="color: gray;">327</sup>, יש מן האחרונים שכתבו שלא אמרו כן אלא על המוליד ממזר בביאת איסור<sup style="color: gray;">328</sup>, ועל כך עי' להלן<sup style="color: gray;">329</sup>, ויש מן האחרונים שכתבו שבכל בן ממזר הדברים אמורים<sup style="color: gray;">330</sup>, לפי שזרע פסול אינו חשוב כזרעו<sup style="color: gray;">331</sup>, או לפי שאין טעם ליישב העולם בממזרים<sup style="color: gray;">332</sup>, או לפי שטעם מצוות פו"ר הוא כדי שיהא העולם מיושב, והממזר אסור לבא בקהל ואינו חשוב יכול ליישב העולם<sup style="color: gray;">333</sup>, וכן יש מן הראשונים שכתבו שאינו מקיים מצוות פו"ר בממזר לפי שאינו חי<sup style="color: gray;">334</sup>, ויש מן האחרונים שכתבו שלדעתם דוקא כשהממזר אינו ידוע, אבל המוליד ממזר ידוע, שחי הוא<sup style="color: gray;">335</sup>, קיים המצוה<sup style="color: gray;">336</sup>, ויש מן האחרונים שכתבו שאין חילוק בדבר<sup style="color: gray;">337</sup>.
<h4>בביאת איסור</h4>
הוליד בן על ידי ביאת איסור - כגון שבא על ערוה* האסורה עליו והוליד בן ממזר*<sup style="color: gray;">338</sup>, או שהוא חציו-עבד-וחציו-בן-חורין*, שאסור על כל נשים שבעולם<sup style="color: gray;">339</sup>, או שבא על אשתו נדה*<sup style="color: gray;">340</sup> - נחלקו ראשונים: יש שכתבו שקיים המצוה<sup style="color: gray;">341</sup>, יש מן האחרונים שביארו שאין הכוונה שקיים המצוה ממש, שהרי היא מצוה-הבאה-בעבירה* - שאינה מצוה<sup style="color: gray;">342</sup> - אלא שמכל מקום אינו מחוייב בה יותר, לפי שיש לו בנים<sup style="color: gray;">343</sup>, ויש מן האחרונים שביארו שקיים המצוה ממש<sup style="color: gray;">344</sup>, לפי שקיום המצוה הוא בהוויית הילדים, לדעתם<sup style="color: gray;">345</sup>, וממילא הביאה שהיתה בעבירה, אינה אלא הכשר מצוה<sup style="color: gray;">346</sup>, או שכיון שגלתה תורה בפירוש שטעם המצוה הוא כדי שיהא העולם מיושב<sup style="color: gray;">347</sup>, כל שיישב את העולם - אפילו בעבירה - קיים המצוה<sup style="color: gray;">348</sup>, או לפי שהעבירה היתה בזרע, והזרע נשתנה לעובר ולולד, ודבר שנשתנה ממה שהיה בשעת העבירה, אינו בכלל מצוה הבאה בעבירה, לסוברים כן<sup style="color: gray;">349</sup>, או לפי שכל שאפילו נבטל המצוה, עדיין יעבור העבירה, אין אומרים שבטלה המצוה משום מצוה הבאה בעבירה, לסוברים כן<sup style="color: gray;">350</sup>, או לפי שכאן אין קיום המצוה מחמת העבירה, שהעבירה היא בביאה, ואילו קיום מצוות פו"ר הוא אפילו בלא ביאה, לסוברים כן<sup style="color: gray;">351</sup>. ויש מן הראשונים שכתבו שבבן הנולד מביאת איסור אינו מקיים המצוה<sup style="color: gray;">352</sup>, לפי שהתורה לא צוותה לפרות ולרבות אלא בהיתר ולא באיסור<sup style="color: gray;">353</sup>, או לפי שמצוה הבאה בעבירה היא, או לפי שאינו מקיים המצוה אלא כשכוונתו למצוה, לסוברים כן, ובביאת איסור אין כוונתו למצוה אלא דרך זנות<sup style="color: gray;">354</sup>.
<h4>חרש ושוטה</h4>
הוליד בן חרש* ושוטה*, קיים המצוה<sup style="color: gray;">355</sup>, שאינם גרועים מהמוליד בנים בגיותו ונתגייר, שמקיים המצוה בילדים גויים, לסוברים כן<sup style="color: gray;">356</sup>, ועוד שכיון שטעם המצוה הוא כדי שיהא העולם מיושב, לסוברים כן<sup style="color: gray;">357</sup>, החרש והשוטה יכול לישא אשה ולהוליד בן פקח, וליישב העולם על ידו<sup style="color: gray;">358</sup>, ועוד שכיון שטעם המצוה הוא משום שאין בן דוד בא עד שיכלו נשמות שבגוף, לסוברים כן<sup style="color: gray;">359</sup>, ואף החרש והשוטה יש להם נשמה, שהרי לכל עניניהם חשובים כישראל<sup style="color: gray;">360</sup>.
<h4>שלא בדרך אישות</h4>
הוליד ילדים שלא בדרך אישות - כגון שנתעברה ממנו אשה באמבטי - לסוברים שהולד מתייחס אחר אביו וחשוב הוא כבנו<sup style="color: gray;">361</sup>, יש מן האחרונים שכתבו שקיים מצוות פו"ר<sup style="color: gray;">362</sup>, שקיום המצוה הוא אף בשב ואל תעשה<sup style="color: gray;">363</sup>, ולדעתם קיום המצוה הוא בהווית הבנים ולא במעשה<sup style="color: gray;">364</sup>. ויש שכתבו שמכל מקום אף כאשר אינו יכול להוליד באופן אחר, אינו מחוייב להוליד שלא בדרך אישות, לפי שהתורה ציותה לקיים פו"ר כדרך בני אדם<sup style="color: gray;">365</sup>.
ויש מן האחרונים שכתבו שלא קיים<sup style="color: gray;">366</sup>, לפי שקיום מצוות פו"ר הוא בקום ועשה, לסוברים כן<sup style="color: gray;">367</sup>, וזו שנתעברה מעצמה, אין האב יוצא בכך ידי חובתו<sup style="color: gray;">368</sup>, ועוד שלא כיון להתקרב אליה ואין דעתו על ביאה<sup style="color: gray;">369</sup>, ואין כוונתו להוליד<sup style="color: gray;">370</sup>, שהרי התורה לא ציוותה שיבוא על אשה, אלא שיוליד, וממילא מחוייב הוא לישא אשה ולבוא עליה כדי להוליד, ועל כן כל שאין כוונתו להוליד, לא קיים המצוה<sup style="color: gray;">371</sup>.
<h3><b>החיוב לשאת אשה בת בנים</b></h3>
חייב אדם לישא אשה בת בנים, כדי לקיים על ידה מצוות פו"ר<sup style="color: gray;">372</sup>, שנאמר: קחו נשים והולידו בנים ובנות<sup style="color: gray;">373</sup>, כלומר שכוונתו בנשואין תהיה בשביל להוליד בנים<sup style="color: gray;">374</sup>. ואף החיוב על האב להשיא את בנו<sup style="color: gray;">375</sup>, הוא משום מצוות פו"ר<sup style="color: gray;">376</sup>, ועל כן האם, שאינה חייבת בפו"ר<sup style="color: gray;">377</sup>, אינה חייבת להשיא בנה<sup style="color: gray;">378</sup>, ואף החיוב על האב להשיא את בתו<sup style="color: gray;">379</sup>, יש סוברים שהוא משום מצוות פו"ר, שאף על פי שהבת אינה מחוייבת במצוה, מכל מקום האב מחוייב להשיאה כדי שתוליד בנים<sup style="color: gray;">380</sup>. על פרטי הדין שהאב חייב להשיא את בנו, ע"ע נשואין.
על החיוב לשאת אשה, וההיתר למכור עבור כך ספר תורה, וכן לצאת מארץ ישראל לחוץ לארץ, וכן על טעמים נוספים לחיוב, ועל ההיתר שלא לישא אשה כדי ללמוד תורה מפני שהעוסק-במצוה-פטור-מן-המצוה*, ועל שאר פרטי הדין, ע"ע ספר תורה וע' תלמוד תורה<sup style="color: gray;">381</sup>.
<h4>זמן החיוב</h4>
זמן החיוב לישא אשה הוא משהוא בן שמונה עשרה<sup style="color: gray;">382</sup>. יש סוברים שהיינו תחילת שנת י"ח, כלומר מגיל שבע עשרה שנה ויום אחד, כשנכנס לשנתו הי"ח<sup style="color: gray;">383</sup>, ויש סוברים שהיינו כשמלאו לאדם י"ח שנים שלמות<sup style="color: gray;">384</sup>. ויש סוברים שהחיוב לשאת אשה חל על אדם כבר בהגיעו לגיל שלש עשרה, ככל המצוות שבתורה<sup style="color: gray;">385</sup>, ולדעתם אותה שאמרו שהוא מבן י"ח<sup style="color: gray;">386</sup>, אינו אלא עצה טובה<sup style="color: gray;">387</sup>. ויש סוברים שחיוב לשאת אשה הינו בגיל שש עשרה<sup style="color: gray;">388</sup>.
בטעם שאינו מחוייב במצוה מיד כשנעשה בן י"ג ונתחייב במצוות<sup style="color: gray;">389</sup>, נראה מדברי ראשונים שלפי שאז עומד על פרקו להנשא<sup style="color: gray;">390</sup>, והוסיפו אחרונים שאין נשלם גידול גופו בקומתו, עד שיהא בן י"ח, ועל כן אינו מחוייב להשלים עצמו בנשיאת אשה, שהיא תוספת מחוץ לגופו, עד שישלים גידול גופו<sup style="color: gray;">391</sup>, או לפי שצריך ללמוד קודם שישא אשה - שתלמוד-תורה* דוחה מצוות פריה ורביה<sup style="color: gray;">392</sup> - וזמן תחילת לימוד הגמרא הוא משהוא בן ט"ו<sup style="color: gray;">393</sup>, והוסיפו אחרונים שאף כדי לקיים חיובו לפרנס את אשתו<sup style="color: gray;">394</sup>, צריך שקודם יטע כרם וישא אשה, ושיערו חכמים שאינו ראוי לכך עד שיהא בן י"ח<sup style="color: gray;">395</sup>, ויש מן האחרונים שכתבו שלפי שקודם גיל זה טבע גופו חלש, וזרעו אינו ראוי להזריע יפה<sup style="color: gray;">396</sup>.
ומכל מקום, המקדים לשאת אשה כשהוא בן י"ג, מקיים מצוה מן המובחר<sup style="color: gray;">397</sup>. אולם כתבו אחרונים שבזמנינו שנחלשו הדורות אין להקדים ולשאת אשה בגיל י"ג<sup style="color: gray;">398</sup>.
אין אדם רשאי לעכב את נישואיו אחרי הגיעו לגיל עשרים<sup style="color: gray;">399</sup>, והמתעכב אחר גיל כ', יש סוברים שמבטל מצות עשה של פו"ר<sup style="color: gray;">400</sup>, ויש סוברים שאינו מבטל המצוה אלא רק מאחר את זמן קיומה<sup style="color: gray;">401</sup>.
<h4>דחיית הנשואין משום לימוד תורה</h4>
העוסק בתורה וטרוד בה וירא מלישא אשה כדי שלא יטרח במזונות ויבטל מן התורה, מותר לו להתאחר אף אחר גיל כ'<sup style="color: gray;">402</sup>, שהעוסק במצוה פטור מן המצוה<sup style="color: gray;">403</sup>, ובטעם שמצות פו"ר אינה דוחה מצות תלמוד תורה, ואף על פי שמצות תלמוד תורה נדחית מפני מצוה שאינה יכולה להיעשות על ידי אחרים<sup style="color: gray;">404</sup>, ביארו אחרונים שמצות פו"ר אינה דוחה תלמוד תורה, משום שאפשר לקיימה אף אחר זמן, ואינה מצוה עוברת, והרי היא כמצוה שניתן לעשותה על ידי אחרים שאינה דוחה תלמוד תורה<sup style="color: gray;">405</sup>. אבל אם יצור מתגבר עליו אסור לו להתאחר מלישא אשה<sup style="color: gray;">406</sup>
אף המתאחר מלישא אשה כדי שיוכל ללמוד תורה, יש מן האחרונים שכתבו שאינו רשאי להתאחר יותר מגיל כ"ד<sup style="color: gray;">407</sup>. ויש מן האחרונים שכתבו שיכול להתעכב מלישא אשה עד שירגיש שלמד הרבה ומילא כרסו בתורה<sup style="color: gray;">408</sup>. ויש מן האחרונים סוברים שאין לדבר קצבה, וכל זמן שרוצה אדם ללמוד תורה, וחושש שאם ישא אשה יתבטל מלימודו, מותר לו לעכב נשואיו<sup style="color: gray;">409</sup>.
<h4>דבק בתורה כל ימיו</h4>
מי שחשקה נפשו בתורה ודבק בה כל ימיו ולא נשא אשה כל ימיו - כבן עזאי שאמרו עליו "משמת בן עזאי בטלו השקדנים<sup style="color: gray;">410</sup>" - כתבו ראשונים שאין בידו עוון<sup style="color: gray;">411</sup>, ויש מן הראשונים והאחרונים שכתבו שבדורותינו אין בנמצא אדם הדבוק בתורה כבן עזאי, ולכן אין דין זה נוהג בימינו<sup style="color: gray;">412</sup>.
<h4>חיוב הבעילה</h4>
חייב אדם לבעול את אשתו בכל עונה* ועונה, כדי לקיים מצוות פו"ר<sup style="color: gray;">413</sup>, ומכל מקום, אף אם עדיין לא קיים המצוה, כתבו אחרונים בדעת ראשונים שאינו מחויב לבוא עליה שלא בשעת עונתה<sup style="color: gray;">414</sup>.
<h4>נשיאת אשה שאינה בת בנים</h4>
אדם שלא קיים מצוות פו"ר, אם מותר לו לישא אשה אחת שאינה בת בנים, במשנה שנינו שאסור לו לשאתה<sup style="color: gray;">415</sup>, ויש מן הראשונים שכתבו שנחלקו תנאים בדבר: לדעת תנא קמא שאמר שהנושא אשה שאינה בת בנים, וסטתה תחתיו, אינה שותה מי-סוטה*<sup style="color: gray;">416</sup>, אסור לו לשאתה, וצריך לגרשה, לפי שמצווה לקיים מצוות פו"ר<sup style="color: gray;">417</sup>, וכל זמן שהוא נשוי לה, אשה אחרת שהיא בת בנים לא תאבה להנשא לו<sup style="color: gray;">418</sup>, ולכן אינה שותה מי סוטה, שאסורה לחזור לו, והאסורה לחזור לבעלה אינה שותה<sup style="color: gray;">419</sup>, ולדעת ר' אלעזר - וי"ג: אליעזר<sup style="color: gray;">420</sup> - שאמר ששותה מי סוטה, לפי שיכול הוא לישא אשה נוספת שהיא בת בנים<sup style="color: gray;">421</sup>, מותר לו לשאתה, ולפיכך שותה<sup style="color: gray;">422</sup>. ויש מן הראשונים שכתבו שמודה ת"ק שמותר לו לשאתה, ולא אמר שאינה שותה, אלא לפי שלדעתו אינה שותה אלא מי שהיא בת בנים<sup style="color: gray;">423</sup>.
להלכה כתבו ראשונים שאסור לשאתה<sup style="color: gray;">424</sup>.
על מי שקיים מצוות פו"ר, אם מותר לו לשאת אשה שאינה בת בנים, עי' להלן: החיוב ליישב את העולם.
<h4>נשא אשה ושהה י' שנים</h4>
נשא אשה ושהה עמה י' שנים ולא ילדה, אינו רשאי ליבטל מפו"ר<sup style="color: gray;">425</sup>, שמא לא זכה להבנות ממנה<sup style="color: gray;">426</sup>, כלומר מאשה זו, אבל כשישא אחרת, יזכה לבנים<sup style="color: gray;">427</sup>, וזכר לדבר ממה שנאמר באברהם אבינו, שלאחר י' שנים משעת עלייתו לארץ ישראל, שלא ילדה לו שרה, נשא את הגר<sup style="color: gray;">428</sup>.
בטעם המתנת י' שנים, נסתפקו אחרונים אם משום שעד י' שנים אפשר שעוד יבנה ממנה, אבל לאחר י' שנים אומרים שיותר לא יבנה, או משום שעד י' שנים ניתן לתלות שישתנה מזגם לטובה וילדו, אבל לאחר י' שנים אומרים שזהו מזגם ויותר לא יולידו<sup style="color: gray;">429</sup>.
<h4>כשאינו יכול לבוא עליה</h4>
נשא אשה, ואינו יכול לבוא עליה - כגון שהיא רואה מחמת תשמיש<sup style="color: gray;">430</sup>, או שהיא מורדת בו<sup style="color: gray;">431</sup> - חייב להוציאה<sup style="color: gray;">432</sup>.
<h4>גדר האיסור לבטל</h4>
בגדר האיסור לבטל מצוות פו"ר, יש מן הראשונים שכתבו שאינו עובר איסור, אלא שחיסר מצוה<sup style="color: gray;">433</sup>.
<h4>אופן החיוב שלא לבטל</h4>
אופן החיוב שלא לבטל מפו"ר כאשר הוא נשוי, היינו שיגרש את אשתו<sup style="color: gray;">434</sup>, או ישא אחרת עליה<sup style="color: gray;">435</sup>, וביארו גאונים שאם אין ידו משגת לזון את שתיהן<sup style="color: gray;">436</sup>, יגרשנה, ואם ידו משגת<sup style="color: gray;">437</sup>, ישא אחרת עליה<sup style="color: gray;">438</sup>. ונחלקו בדבר: יש מן הראשונים שמדבריהם נראה, וכן כתבו אחרונים בדעתם, שלכתחילה ישא אחרת עליה, אלא שאם לא מצא - שאין אשה רוצה להנשא לו להיות עם צרתה בביתה<sup style="color: gray;">439</sup> - מצוה עליו לגרשה<sup style="color: gray;">440</sup>, ויש מן האחרונים שכתבו שאין חילוק ביניהן<sup style="color: gray;">441</sup>.
<h4>הפילה</h4>
הפילה, אין מונים י' שנים אלא משעה שהפילה<sup style="color: gray;">442</sup>.
<h4>מתו הבנים</h4>
ילדה בנים ומתו, אמרו בירושלמי, וכן כתבו ראשונים בדעת הבבלי, שאין מונים י' שנים אלא משעה שמתו<sup style="color: gray;">443</sup>, שיכולה לומר שלא נעשית עקרה אלא בשעת מיתת בנה, שהרוח הרעה שהרגה את התינוק, גרמה לעקרותה<sup style="color: gray;">444</sup>, כלומר שהוכחשה מחמת צערה על מיתת בנה<sup style="color: gray;">445</sup>, או שהרוח שגרמה למיתת התינוק גרמה אף לעקרותה<sup style="color: gray;">446</sup>, והרי תולים בכל דבר המעכב את ההריון<sup style="color: gray;">447</sup>, והרי זה כמו שהפילה, שאין מונים אלא משעה שהפילה<sup style="color: gray;">448</sup>. ונראה מדברי ראשונים, שאפילו מתו הבנים בגדלותם, בשעה שנזדקנה האשה ואינה ראויה להוליד, אינו מונה י' שנים אלא משעת מיתתם, שלא חילקו חכמים בתקנתם<sup style="color: gray;">449</sup>.
ונחלקו בדבר: יש מן הראשונים שכתבו שאילו ילדה רק ולד אחד, שלא קיימה בלידתו מצוות פו"ר<sup style="color: gray;">450</sup>, ומת, מונים י' שנים משעה שפסקה מללדת<sup style="color: gray;">451</sup>. ויש מן האחרונים שכתבו בדעת ראשונים שאפילו לא קיים מצוות פו"ר בלידתה, כגון שלא ילדה אלא ממין אחד, ומתו, אין מונים י' שנים אלא משעה שמתו<sup style="color: gray;">452</sup>. ויש מן האחרונים מצדדים בדעת ראשונים, שחולקים על כל זה וסוברים שמונים לה י' שנים משעה שפסקה מללדת<sup style="color: gray;">453</sup>. ויש מן האחרונים שכתבו בדעת ראשונים שחולקים על כל זה, וסוברים שאפילו מתו, כיון שילדה ולד של קיימא, אין מונים לה י' שנים כלל<sup style="color: gray;">454</sup>.
<h4>לענין מה מונים</h4>
מניית י' שנים משעה שמתו, לסוברים כן, כתבו ראשונים שהיינו לענין שכופים אותו להוציא<sup style="color: gray;">455</sup>. ויש מן האחרונים שכתבו בדעת ראשונים שלא אמרו שמונים י' שנים כשמתו הבנים, אלא לענין שישא אשה על אשתו, ולא לענין שיגרשה, שאין הדעת סובלת שיגרש אשתו אחרי שילדה לו<sup style="color: gray;">456</sup>.
<h4>ילדה ולא קיים פו"ר</h4>
ילדה, אבל לא קיים על ידי לידתה מצוות פו"ר - כגון שלא ילדה בן ובת<sup style="color: gray;">457</sup> - אם כופים אותו לקיים מצוות פו"ר, נחלקו ראשונים:
א) יש שכתבו שכופים<sup style="color: gray;">458</sup>, ומונים י' שנים משעה שלא ילדה עוד<sup style="color: gray;">459</sup>. ויש מן האחרונים שכתבו שמכל מקום אם ילדה שניים, אפילו לא קיים בלידתם מצוות פו"ר, כגון ששניהם מאותו המין, לסוברים כן<sup style="color: gray;">460</sup>, מכל מקום אין כופים אותו להוציא, שאף לסוברים שאינו מקיים מצוות פו"ר אלא כשילדה זכר ונקבה, אין זה אלא לענין קיום המצוה כתקנה, אבל מכל מקום כיון שילדה שנים שוב אין כופים אותו להוציא<sup style="color: gray;">461</sup>.
ב) ויש שכתבו שאין כופים, ואפילו לא ילדה אלא ולד אחד ופסקה מללדת<sup style="color: gray;">462</sup>, או שילדה ולד אחד ולאחר מכן הפילה ג' פעמים<sup style="color: gray;">463</sup>, שעל כרחך לא נתקלקלה אלא מחמת חולי, וכל שהוא מחמת חולי אינו עולה למנין י' שנים<sup style="color: gray;">464</sup>, שזו שילדה יצתה מכלל עקרה, והרבה נשים עמדו מלדת אחר שילדו מחמת מקרה שקבל בית ולד שלהן, ואחר כך ילדו על ידי רופא, ושמא אף זו אם תשב אצלו עוד, תלד לו<sup style="color: gray;">465</sup>, וכיון שילדה, על כרחך שראויה היתה ללדת, ושדהו היא שנסתחפה<sup style="color: gray;">466</sup>. נזדקנה ואינה ראויה עוד ללדת, יש מן הראשונים שכתבו שכיון שילדה, אין כופים אותו להוציא<sup style="color: gray;">467</sup>. ויש מן הראשונים שכתבו שכופים אותו להוציא, כיון שנזדקנה, והוחזקה בעקרה, ואין לה תקנה מדרך הטבע<sup style="color: gray;">468</sup>
ג) ויש שנראה מדבריהם, שאילו לא פסקה מלדת, אך יולדת כולם ממין אחד, אינו חייב להוציא, שאין מובטח לו שאשה אחרת תוליד לו מהמין השני<sup style="color: gray;">469</sup>.
<h4>ילדה ואין לו עתה בנים כלל</h4>
ילדה כמה בנים, ומתו, שלא קיים מצוות פו"ר<sup style="color: gray;">470</sup>, וכן נמצא הבן סריס, שלא מקיים בו מצוות פו"ר<sup style="color: gray;">471</sup>, נחלקו ראשונים: יש שכתבו שאפילו מתו ונמצא סריס לאחר שנזדקנה האשה ואינה ראויה ללדת, אינו חייב להוציאה, שאין השכל מקבל שיוציא מי שכבר ילדה לו<sup style="color: gray;">472</sup>. ויש חולקים וסוברים שכופים אותו להוציא<sup style="color: gray;">473</sup>.
<h4>אם חייב לישא אחרת</h4>
לא קיים מצוות פו"ר אך אינו חייב להוציא את אשתו - כגון שלא ילדה בן ובת, או שילדה ומתו, לסוברים כן<sup style="color: gray;">474</sup> - כתבו ראשונים שמכל מקום מחוייב הוא להתעסק בפו"ר ולישא אשה אחרת עליה עד שיקיים המצוה<sup style="color: gray;">475</sup>, שאף על פי שבדיעבד אינו חייב להוציאה, מכל מקום לכתחילה חייב לקיים על כל פנים את החיוב שלא לבטל מצוות פו"ר, ולישא אשה על אשתו, לדעתם<sup style="color: gray;">476</sup>. ויש מן האחרונים שלדעתם שאין חילוק בין החיוב להוציאה לבין ההיתר לישא אחרת עליה<sup style="color: gray;">477</sup>, כתבו שכאשר אינו חייב להוציאה, אף אינו חייב לישא אחרת עליה, והוסיפו שלא יצא הדבר מפי ראשונים<sup style="color: gray;">478</sup>.
<h4>כשהיו דברים המעכבים</h4>
היו דברים שניתן לתלות בהם שהם עכבו את ההריון - כגון שחלה הוא, או שחלתה היא, או שהיה אחד מהם חבוש בבית האסורים<sup style="color: gray;">479</sup>, או שהלך למדינת הים לסחורה<sup style="color: gray;">480</sup> - אין שנים אלו עולות למנין י' שנים<sup style="color: gray;">481</sup>, שכן למדים מאברהם אבינו, שלא נמנו לו י' שנים אלא משעה שבא לארץ ישראל<sup style="color: gray;">482</sup>, אבל השנים שהיה בחוץ לארץ לא נמנו<sup style="color: gray;">483</sup>, שתולים שמפני העוון של ישיבתו בחוץ לארץ לא זכה לבנים<sup style="color: gray;">484</sup>, או לפי שישיבה בחוץ לארץ היא ישיבת טלטול<sup style="color: gray;">485</sup>, ויש מן הגאונים שכתבו שלא עלו לאברהם אבינו שנות ישיבתו בחוץ לארץ לפי שהיו אלו שנות נסיעתו, ואפשר שמקרי הדרך עכבוהו<sup style="color: gray;">486</sup>. יש מן הראשונים שהוסיפו שאפילו יכלו לשמש מיטתם בזמן חוליים או בשהייתם בבית האסורים, אין שנים אלו עולות מן המנין<sup style="color: gray;">487</sup>, מהם שביארו שלפי שתולים שאותו העוון שגרם להם החולי או לשהות בבית האסורים, גרם להם שלא להוליד, כמו שמצינו באברהם שמשום העוון לא הוליד<sup style="color: gray;">488</sup>, ומהם שביארו שכל שהוא מחמת חולי, סופו להבריא<sup style="color: gray;">489</sup>, ויש מן הראשונים סוברים שדוקא כאשר לא שמשו מטתם, אין שנים אלו עולות מן המנין<sup style="color: gray;">490</sup>.
<h4>בחוץ לארץ</h4>
שהה י' שנים בחוץ לארץ, אם שנים אלו עולות מן המנין, נחלקו ראשונים: א) יש סוברים שאינן עולות, כשם שמצינו באברהם אבינו, שהשנים שהיה בחוץ לארץ לא עלו לו למנין<sup style="color: gray;">491</sup>. ב) ויש מן הראשונים סוברים שעולות<sup style="color: gray;">492</sup>, שהרי רוב האנשים פרים ורבים בחוץ לארץ, ואין מסתבר לתלות את זה שלא נולד לו, בישיבתו בחוץ לארץ<sup style="color: gray;">493</sup>, ודוקא לאברהם אבינו לא עלו השנים שהיה בחוץ לארץ, לפי שנצטווה לעלות לארץ ישראל, ונתעצל ולא עלה<sup style="color: gray;">494</sup>, או לפי שאברהם אבינו עקר היה<sup style="color: gray;">495</sup>, ולא נתברך "ואעשך לגוי גדול"<sup style="color: gray;">496</sup>, אלא בארץ ישראל<sup style="color: gray;">497</sup>, או משום שבזמן הזה אין עבירה בישיבה בחוץ לארץ, לסוברים כן<sup style="color: gray;">498</sup>, או שדוקא למי שעומד בצער בחוץ לארץ אין השנים שדר שם עולות לו, ואף אברהם אבינו עמד בצער בחוץ לארץ<sup style="color: gray;">499</sup>. ג) ויש מן הראשונים שכתבו שעולות, אלא שאין כופים על כך בחוץ לארץ, ואם רצה להוציא, מוציא<sup style="color: gray;">500</sup>. ד) ויש מן הראשונים מחלקים בדבר, שלדר בחוץ לארץ, עולות מן המנין, אבל אם עלה לארץ ישראל, מונה י' שנים מחדש, שאולי בזכות הארץ יבנה<sup style="color: gray;">501</sup>. ויש מחלקים שדוקא מי שדר בארץ, וירד לחוץ לארץ, וחזר ועלה, אין השנים שדר בחוץ לארץ עולות למנין<sup style="color: gray;">502</sup>.
<h4>כפיה</h4>
לא גירש את אשתו ולא נשא אחרת, אם כופים אותו לגרשה, נחלקו אמוראים בדעת שמואל: ר' יהודה אמר שאין כופים<sup style="color: gray;">503</sup>, וביארו ראשונים שלפי שאין כופים על מצוות פריה ורביה<sup style="color: gray;">504</sup>, לפי שיכול לישא אחרת תחתיה<sup style="color: gray;">505</sup>. ורב תחליפא בר אבימי אמר שכופים<sup style="color: gray;">506</sup>, שאף על פי שמדאורייתא אינו חייב לגרשה, מדרבנן כופים אותו<sup style="color: gray;">507</sup>, שחוששים שכל זמן שהיא תחתיו לא ישא אחרת<sup style="color: gray;">508</sup>, ואף לא תרצה אשה אחרת להנשא לו להיות יחד עם צרה בביתה<sup style="color: gray;">509</sup>, ואפילו אמרה האשה שרוצה להשאר עמו, ואפילו אומרת שתדור עמו יחד עם עדים - ולא תוכל להבעל לו<sup style="color: gray;">510</sup> - אין שומעים לה<sup style="color: gray;">511</sup>, שכיון שבת תשמיש היא, יש לחוש שמה יצפה לה ולא ישא אחרת<sup style="color: gray;">512</sup>, ואין כפיה זו מצד האשה, אלא מצד בית הדין<sup style="color: gray;">513</sup>, שחוששים שכל זמן שהיא נשואה לו לא תרצה אחרת להנשא לו<sup style="color: gray;">514</sup>, ויש מן הראשונים שהוסיפו שכל שכן הוא, שעתה מתבטל לגמרי מפו"ר<sup style="color: gray;">515</sup>.
<h4>הלכה</h4>
הלכה שכופים<sup style="color: gray;">516</sup>, וכתבו ראשונים שכופים אותו תחילה לגרשה, ולאחר מכן כופים אותו לישא אחרת<sup style="color: gray;">517</sup>.
<h4>במה כופים</h4>
הכפיה על מצוות פו"ר, לסוברים כן, נחלקו במה היא: ר' אבא אמר שכפיה* זו בשוטים היא<sup style="color: gray;">518</sup>. ובדעת הירושלמי כתבו ראשונים שאין הכפיה אלא בדברים<sup style="color: gray;">519</sup>, כלומר שאומרים לו שחייבוהו חכמים להוציא, ואם לא יוציא, מותר לקרותו עבריין<sup style="color: gray;">520</sup>.
ונחלקו ראשונים להלכה, יש שכתבו שכופים אותו בשוטים<sup style="color: gray;">521</sup>. ויש שכתבו שאין כופים אלא בדברים<sup style="color: gray;">522</sup>.
<h4>כפיה לישא אשה</h4>
הגיע לגיל כ' ואינו רוצה לישא אשה, כתבו ראשונים שכופי אותו שישא<sup style="color: gray;">523</sup>, והוסיפו שכופין אותו בשוטים<sup style="color: gray;">524</sup>, ואף לסוברים שבמי שנשא אלא שלא ילדה, אין כופים אותו<sup style="color: gray;">525</sup>, בזו שלא נשא כלל, כופים אותו אף בשוטים<sup style="color: gray;">526</sup>, שהרי זו ככל כפיה* על שאר מצוות עשה, שמכים אותו עד שיאמר רוצה אני<sup style="color: gray;">527</sup>. ויש מן האחרונים שכתבו בדעת ראשונים שאין כופים את הפנוי לישא אשה, שאין חוששים שלא ישא<sup style="color: gray;">528</sup>. ויש מן האחרונים שכתבו שאף לסוברים שכופים אותו, היינו דוקא במי שאינו רוצה לישא כלל - כגון שרוצה לנהוג כמנהג הגויים<sup style="color: gray;">529</sup> - אבל מי שרוצה לישא, אלא שמתעכב עד שימצא ההוגנת לו, אין כופים אותו<sup style="color: gray;">530</sup>.
<h4>כפיית האשה</h4>
עברו י' שנים והאשה מסרבת לקבל גט, יש מן האחרונים שכתבו שלדברי הכל כופים אותה בשוטים, שכיון שיש לחוש שלא תרצה אחרת להנשא לו, הרי זה כמי שלא נשא כלל, שכופים אותו לדברי הכל<sup style="color: gray;">531</sup>.
<h4>כפייה בזמן הזה</h4>
בזמן הזה, כתבו ראשונים שאין כופים על מצוות פו"ר<sup style="color: gray;">532</sup>, שכיון שאמרו שמזמן שחרב בית המקדש, מן הדין היה לנו לגזור שלא לישא אשה ולא להוליד בנים, ורק שלא גזרו כן משום שאי אפשר לקיימה<sup style="color: gray;">533</sup>, אם כן לכל הפחות אין לנו לכפות על קיום מצוות פו"ר<sup style="color: gray;">534</sup>, או שכיון שאם היו בית דין נזקקים בעניני נשואים לנושא שאינה הוגנת לו, היו צריכים לכפות כל העושה כן, ורוב הנשים היו נוטלות כתובה ונדוניא, ואין כתובה שאין בה מחלוקת ("ליכא כתובה דלא רמו בה תיגרא"<sup style="color: gray;">535</sup>), ותרבה הקטטה והמריבה, לכן העלימו חכמי הדורות את עיניהם מעניני זיווגים, שלא למנען וכל שכן להפרידם, כששניהם רוצים ואין הבעל נושא אשה האסורה לו<sup style="color: gray;">536</sup>.
ויש מן האחרונים שכתבו שכופים אף בזמן הזה<sup style="color: gray;">537</sup>.
<h4>כשאינו רוצה לישא כלל</h4>
מי שאינו רוצה לישא אשה כלל, לסוברים שכופים אותו<sup style="color: gray;">538</sup>, בדינו בזמן הזה, לסוברים שבזמן הזה אין כופים על מצוות פו"ר<sup style="color: gray;">539</sup>, נחלקו אחרונים:
יש שכתבו שהרי הוא בכלל מה שאמרו שאין כופים על מצוות פו"ר בזמן הזה<sup style="color: gray;">540</sup>, ומהם שכתבו שמכל מקום מצוה על החכם שיוכיחו על כך<sup style="color: gray;">541</sup>,
ויש שכתבו שמי שאינו רוצה לישא אשה כלל, כופים אותו אף בזמן הזה<sup style="color: gray;">542</sup>.
<h2>פרים ושעירים הנשרפים</h2>
<b>הגדרת הערך</b> - פר-כהן-משיח* ופר-יום-הכפורים* של כהן-גדול*, ושעיר של יום-הכפורים* ושעירי-עבודה-זרה* של הוראת בית-דין* ופר-העלם-דבר-של-צבור*, אימוריהם קרבים על גבי המזבח, ושאר גופם מצוותו שיישרף מחוץ לירושלים בבית-הדשן*.
<h3><b>שריפתם</b></h3>
כל חטאת* שדמן טעון הזאה* בפנים, כלומר במזבח שהיה בהיכל<sup style="color: gray;">1</sup>, היו נשרפים - בבית-הדשן* הגדול שמחוץ למחנה<sup style="color: gray;">2</sup> - וכל החטאות שלא היו מזים מדמם לפנים אלא במזבח שבחוץ<sup style="color: gray;">3</sup>, היו נאכלים<sup style="color: gray;">4</sup>. וחמש חטאות הן הנשרפות, שתים ליחיד ושלוש לציבור<sup style="color: gray;">5</sup>: שני חטאות של יחיד הנשרפות הם פר-כהן-משיח* ופר-יום-הכפורים* של כהן-גדול*, ושלוש חטאות של ציבור הנשרפות הם שעיר של יום-הכפורים*<sup style="color: gray;">6</sup> ושעירי-עבודה-זרה* של הוראת בית-דין* ופר-העלם-דבר-של-צבור*<sup style="color: gray;">7</sup>.
פרים הנשרפים - וכן שעיר של יום הכפורים - שריפתם מפורשת בתורה<sup style="color: gray;">8</sup>:
א) נאמר בפר כהן משיח - לאחר הקטרת<sup style="color: gray;">9</sup> אימוריו<sup style="color: gray;">10</sup> על גבי המזבח<sup style="color: gray;">11</sup> - והוציא את כל הפר אל מחוץ למחנה אל מקום טהור אל שפך הדשן ושרף אֹתו על עצים באש על שפך הדשן ישרף<sup style="color: gray;">12</sup>.
ב) נאמר בפר העלם דבר של ציבור - לאחר הקטרת אימוריו על גבי המזבח<sup style="color: gray;">13</sup> - והוציא את הפר אל מחוץ למחנה ושרף אֹתו כאשר שרף את הפר הראשון<sup style="color: gray;">14</sup>, של הכהן הגדול<sup style="color: gray;">15</sup>, דהיינו פר כהן משיח<sup style="color: gray;">16</sup>.
ג) ונאמר בפר ושעיר של יום הכפורים - לאחר הקטרת אימוריהם על גבי המזבח<sup style="color: gray;">17</sup> - ואת פר החטאת ואת שעיר החטאת וגו' יוציא אל מחוץ למחנה ושרפו באש את עֹרֹתם ואת בשרם ואת פרשם<sup style="color: gray;">18</sup>.
שעירי עבודה זרה, נלמדים בבנין-אב* מפר העלם דבר של ציבור<sup style="color: gray;">19</sup>, או אינו אומר אלא פר ישרף ואין שעירי עבודה זרה נשרפים - שבאומרו: כאשר שרף את הפר הראשון<sup style="color: gray;">20</sup>, הפר, אינו ממעט שעירי עבודה זרה<sup style="color: gray;">21</sup> - תלמוד לומר<sup style="color: gray;">22</sup>: חטאת הקהל<sup style="color: gray;">23</sup>, בנין אב לכל חטאות הקהל שישרפו<sup style="color: gray;">24</sup>, שתלה טעם השריפה להיותו חטאת, ובזה אמר כל מה שיהיה חטאת ישראל בין שיהיה פר או שעיר<sup style="color: gray;">25</sup>. והלא שעירי רגלים<sup style="color: gray;">26</sup> שהן חטאות הקהל, יכול ישרפו<sup style="color: gray;">27</sup>, שהרי תלתה התורה טעם השריפה בהיותם חטאת הקהל<sup style="color: gray;">28</sup>, תלמוד לומר: הוא<sup style="color: gray;">29</sup>, שהוא לשון מיעוט<sup style="color: gray;">30</sup>. וכיון שאלו ואלו הם חטאת הקהל<sup style="color: gray;">31</sup> מה ראית לרבות שעירי עבודה זרה ולהוציא שעירי רגלים, אחר שריבה הכתוב מיעט, מרבה אני את שעירי עבודה זרה - בכלל חטאת הקהל<sup style="color: gray;">32</sup> - שהן באים על עבירת מצוה ידועה<sup style="color: gray;">33</sup>, ודומים יותר לפר העלם דבר של ציבור<sup style="color: gray;">34</sup>, ומוציא שעירי רגלים שאין באים על עבירת מצוה ידועה<sup style="color: gray;">35</sup>, שאינם באים על דבר נודע ואין דומים לו בכפרתם, שהרי באים על טֻמאת-מקדש-וקדשיו*, שנטמא ונכנס למקדש ואין לו ידיעה לא בטומאה ולא בכניסה<sup style="color: gray;">36</sup>, והמיעוט ימעט מה שאינו דומה אל הנישא שבו מדבר לא מה שידמה אליו, והריבוי ירבה מה שידמה אליו, ואם כן מרבה אני לשריפה שעירי עבודה זרה, שהם באים על עבירת מצוה שיש בה ידיעה. והשכל יחייב זה, לפי ששריפת החטאת הוא תמורת מה שהיה ראוי ליעשות בחוטא, ולזה כשהעבירה ידועה העונש ידוע ויעשה בקרבן, אבל כשאינה ידועה גם העונש אינו ידוע ולזה לא יעשה בחוטא<sup style="color: gray;">37</sup>. והלא פר - ויש גורסים: שעיר<sup style="color: gray;">38</sup> - יום הכפורים<sup style="color: gray;">39</sup>, אינו בא על עבירת מצוה ידועה<sup style="color: gray;">40</sup> וטעון שריפה<sup style="color: gray;">41</sup>, מה זה מיוחד שדמו נכנס לפנים<sup style="color: gray;">42</sup>, אף כל שדמו נכנס לפנים<sup style="color: gray;">43</sup>, יצאו אלו שאין דמם נכנס לפנים<sup style="color: gray;">44</sup>, שאין לנו להביא בכלל של חטאת הקהל אלא פנימיים, דהינו שעירי עבודה זרה הדומים לפר העלם ולפר יום הכפורים ולהוציא שעירי רגלים שאין דמם נכנס לפנים<sup style="color: gray;">45</sup>.
פרים ושעירים הנשרפים דמם טעון הזאה* ומתן-דמים*<sup style="color: gray;">46</sup>. פר ושעיר של יום הכפורים דמם טעון הזאות על בין הבדים ועל הפרוכת ומתן דמים על ארבע קרנות מזבח-הפנימי* ואמצעו של מזבח, ועל כך ע"ע הזאה (א): יוהכ"פ לפני ולפנים וע' מתן דמים. שאר פרים ושעירים הנשרפים דמם טעון הזאות על הפרוכת ומתן דמים על ארבע קרנות מזבח הפנימי, ועל כך ע"ע הזאה (א): החטאות הנשרפות וע' מתן דמים.
<h4>חטאת על שגגת כרת</h4>
יש הסוברים שכשמביא היחיד כשבה או שעירה - לחטאת*<sup style="color: gray;">47</sup> - כששגג באחת מארבעים ושתיים כריתות, היא נשרפת והיא נכנסת בכלל שעירים הנשרפים<sup style="color: gray;">48</sup>. ודחו ראשונים דבריהם, שהיא נאכלת כשאר חטאות של יחיד<sup style="color: gray;">49</sup>.
<h4>מקום השריפה כשלא אירע בהם פסול</h4>
מקום שריפת הפרים ושעירים הנשרפים כמצוותם - שלא אירע בהם פסול<sup style="color: gray;">50</sup> - הינו חוץ לשלוש מחנות<sup style="color: gray;">51</sup> - שהיו במדבר, דהיינו מחנה שכינה, מחנה לויה ומחנה ישראל<sup style="color: gray;">52</sup>, ובזמן שבית המקדש קיים, היינו מחוץ לירושלים<sup style="color: gray;">53</sup> - שנאמר: והוציא את כל הפר אל מחוץ למחנה<sup style="color: gray;">54</sup>, מחוץ למחנה, חוץ לשלוש מחנות<sup style="color: gray;">55</sup>, אתה אומר חוץ לשלוש מחנות, או אינו אלא חוץ למחנה אחת, כשהוא אומר בפר העדה: אל מחוץ למחנה<sup style="color: gray;">56</sup>, שאין תלמוד לומר<sup style="color: gray;">57</sup>, שהרי כבר נאמר: ושרף אֹתו כאשר שרף את הפר הראשון<sup style="color: gray;">58</sup>, ובפר הראשון, דהיינו פר-כהן-משיח* נאמר: מחוץ למחנה<sup style="color: gray;">59</sup>, ואם כן למה נאמר - בפר העדה - אל מחוץ למחנה, ליתן לו מחנה שנייה<sup style="color: gray;">60</sup>, להוסיף לו חוץ למחנה אחר<sup style="color: gray;">61</sup> לשריפתו<sup style="color: gray;">62</sup>. כשהוא אומר בדשן - דשון-מזבח-הפנימי*<sup style="color: gray;">63</sup> - מחוץ למחנה<sup style="color: gray;">64</sup>, שאין צריך לומר<sup style="color: gray;">65</sup>, אינו מלמד כלום<sup style="color: gray;">66</sup>, שהרי כבר נאמר - לגבי פר כהן משיח<sup style="color: gray;">67</sup> - אל שפך הדשן<sup style="color: gray;">68</sup>, ומשם אנו למדים ששפך הדשן הוא מחוץ למחנה, שהרי בפר כהן משיח כתוב: מחוץ למחנה<sup style="color: gray;">69</sup>, ואם כן למה נאמר אל מחוץ למחנה<sup style="color: gray;">70</sup>, גבי דשן, אם אינו ענין לגופו תניהו ענין<sup style="color: gray;">71</sup> גבי פר<sup style="color: gray;">72</sup> ליתן לו מחנה שלישית<sup style="color: gray;">73</sup>.
על מחלוקת התנאים במקום בית-הדשן*, ע"ע<sup style="color: gray;">74</sup>. ושם, על התנאים של נתינת הדשן בבית הדשן<sup style="color: gray;">75</sup>.
<h4>מקום השריפה כשאירע בהם פסול</h4>
אירע פסול בפרים ושעירים הנשרפים, אינם נשרפים בבית הדשן, אלא "בבית הבירה"<sup style="color: gray;">76</sup>. ושני לימודם לדבר: א) נאמר: לכפר בקדש<sup style="color: gray;">77</sup>, אם כפרו במצוותם נשרפים בבית הדשן, אם לא כפרו במצוותם נשרפים בבית הבירה<sup style="color: gray;">78</sup>. ב) נאמר: וכל חטאת אשר יובא מדמה אל אהל מועד לכפר בקדש וגו' באש תשרף<sup style="color: gray;">79</sup>, שאם אירע בהם פסול תהא שריפתה בקודש<sup style="color: gray;">80</sup>, אינו מדבר אלא בפרים הנשרפים ושעירים הנשרפים - לסוברים כן<sup style="color: gray;">81</sup> - ללמד שפסוליהם נשרפים לפני הבירה<sup style="color: gray;">82</sup>, שבכשרה לא נצרך הכתוב, שהרי כתוב: ושרף אֹתו על עצים וגו'<sup style="color: gray;">83</sup>, אלא שאם נפסלה ביוצא* ובטֻמאה*, בא הכתוב ללמדך שתשרפנה בבית הבירה, ולא חוץ לשלוש מחנות כמצותה<sup style="color: gray;">84</sup>, ופירוש הפסוק: כל חטאת אשר מצוותו שיובא אל אהל מועד אל הקודש, והם חטאות הפנימיות, אם אירע בו פסול באש תשרף<sup style="color: gray;">85</sup>.
במקום שריפת הפרים ושעירים הנשרפים שנמצא בהם פסול, נחלקו בתלמוד: א) לוי שנה בברייתא: בית הדשן גדול היה בעזרה*, ששם שורפים פרים השנרפים ושעירים הנשרפים שאירע בהם פסול, בין קודם זריקה*<sup style="color: gray;">86</sup>, שלא הגיע זמנם לצאת<sup style="color: gray;">87</sup>, שנטמאו או שיצאו חוץ לעזרה עד שלא הגיע זמנם לצאת<sup style="color: gray;">88</sup>, בין לאחר זריקה<sup style="color: gray;">89</sup>, שלן הבשר או לנו האמורים* שלהם<sup style="color: gray;">90</sup>, הואיל ועדיין לא יצאו<sup style="color: gray;">91</sup>. ובית הדשן אחר היה בהר הבית, ששם שורפים פרים הנשרפים ושעירים הנשרפים שאירע בהם פסול ביציאתם<sup style="color: gray;">92</sup>, דהיינו שלא אירע הפסול בעזרה אלא אחר שיצא חוץ<sup style="color: gray;">93</sup>, כיון שנפסל חוץ נשרף חוץ<sup style="color: gray;">94</sup>. ב) ולדעת רב נחמן אמר רבה בר אבוה, בית הדשן גדול היה בעזרה, ששם שורפים פרים הנשרפים ושעירים הנשרפים שאירע בהם פסול קודם זריקה<sup style="color: gray;">95</sup>, שלא הגיע זמנם לצאת, לפיכך נשרפים בעזרה<sup style="color: gray;">96</sup>. ובית הדשן אחר היה בהר הבית ששם שורפים פרים הנשרפים ושעירים הנשרפים שאירע בהם פסול אחר זריקה<sup style="color: gray;">97</sup>, שהגיע זמנו לצאת, לפיכך נשרפים חוץ לעזרה<sup style="color: gray;">98</sup>.
להלכה כתבו ראשונים ואחרונים שאם אירע פסול בפרים ושעירים של חטאות הנשרפות, בין לפני זריקה בין לאחר זריקה, נשרפים בבית הדשן שהיה בעזרה<sup style="color: gray;">99</sup>, ואם אירע בהם פסול אחר צאתם מן העזרה נשרפים בבית הדשן שבהר הבית<sup style="color: gray;">100</sup>, שההלכה כפי ששנה לוי בברייתא<sup style="color: gray;">101</sup>.
על מקומו של בית-הדשן* שהיה בעזרה, ע"ע בית הדשן<sup style="color: gray;">102</sup>. על מקומו של בית הדשן שהיה בהר הבית, ע"ע הנ"ל<sup style="color: gray;">103</sup>. על פרים ושעירים הנשרפים, שאין מפשיטים אותם, ואף על פי שמוציאים אותם כשהם שלמים, מנתחים אותם קודם שריפה, ע"ע הפשט ונתוח<sup style="color: gray;">104</sup>. על פרים ושעירים הנשרפים שיצאו חוץ לעזרה לפני זריקת דמים, שהתספקו בתלמוד אם היציאה מועילה בהם לפוסלם, ע"ע יוצא (א)<sup style="color: gray;">105</sup>. ושם<sup style="color: gray;">106</sup>, שלצד שהיציאה אינה פוסלת אותם, נחלקו אמוראים בירושלמי אם כשיצא חוץ לירושלים נפסל משום יוצא. על אימורי פרים ושעירים הנשרפים, שנפסלים בלינה*, ע"ע לינה (ב)<sup style="color: gray;">107</sup>. על בשר פרים ושעירים הנשרפים, שהסתפקו בתלמוד אם נפסלים בלינה, ע"ע הנ"ל<sup style="color: gray;">108</sup>.
<h4>במנין המצוות</h4>
יש ממוני המצוות שמנה בכלל מניינו מצות פרים הנשרפים<sup style="color: gray;">109</sup>.
<h4>זמן ההוצאה</h4>
פרים ושעירים הנשרפים, ניתן להוציאם לשריפה משעת זריקת דמים<sup style="color: gray;">110</sup>.
<h3><b>טומאתם</b></h3>
פרים ושעירים הנשרפים הם אבות הטומאה<sup style="color: gray;">111</sup>, שטומאתם מחמת קדושתם<sup style="color: gray;">112</sup>, ומטמאים את העוסקים בשריפתם, וכן מטמאים הבגדים שעליהם<sup style="color: gray;">113</sup>, שאם נגע בבגדים והוא מחובר במטמא טימא אותם<sup style="color: gray;">114</sup>, אף על פי שפרים ושעירים הנשרפים עצמם אין מטמאים אדם ובגדים שנוגעים בהם<sup style="color: gray;">115</sup>, וגזרת-הכתוב* היא<sup style="color: gray;">116</sup>. ושני לימודים לדבר: א) הדבר נלמד בגזרה-שוה* "חטאת" "חטאת"<sup style="color: gray;">117</sup>, שנאמר: ואת פר החטאת ואת שעיר החטאת<sup style="color: gray;">118</sup>, וכופל "חטאת" פעמיים<sup style="color: gray;">119</sup>, ובאחד מהם היה די, שהיה לו לכתוב "ואת שעיר ופר החטאת"<sup style="color: gray;">120</sup>, לפי שלא למדנו אלא לפר ושעיר של יום הכפורים שמטמאים בגדים<sup style="color: gray;">121</sup>, יכול אין לי מטמאים בגדים אלא אלו בלבד, ומנין לרבות פר-כהן-משיח* ופר-העלם-דבר-של-ציבור ושעירי-עבודה-זרה*<sup style="color: gray;">122</sup>, תלמוד לומר: חטאת חטאת<sup style="color: gray;">123</sup>. ב) ממקומו הוא מוכרע<sup style="color: gray;">124</sup>, שהרי הוא אומר בפר ושעיר של יום הכפורים: והשֹּׂרף אֹתם יכבס בגדיו<sup style="color: gray;">125</sup>, ונאמר שם: אשר הובא את דמם לכפר<sup style="color: gray;">126</sup>, הרי הוא אומר ואת פר החטאת ואת שעיר החטאת<sup style="color: gray;">127</sup>, שאין תלמוד לומר לכפר, מה תלמוד לומר לכפר<sup style="color: gray;">128</sup>, זה בנין-אב*, כל שדמו נכנס לפנים השורפו מטמא בגדים<sup style="color: gray;">129</sup>.
<h4>תחילת זמן הטומאה</h4>
מאימתי פרים ושעירים הנשרפים מטמאים, נחלקו תנאים: א) לדעת תנא קמא - ויש הגורסים כן בדעת ר' מאיר<sup style="color: gray;">130</sup> - מטמאים בגדים משיצאו חוץ לחומת העזרה<sup style="color: gray;">131</sup>, שנאמר - בפר ושעיר של יום הכפורים - יוציא אל מחוץ למחנה ושרפו<sup style="color: gray;">132</sup>, שמשמע ששורפם חוץ למחנה שכינה מייד במחנה לוייה, והלא אף אלו פנימיים ונשרפים חוץ לשלוש מחנות<sup style="color: gray;">133</sup>, אם כן למה נאמר יוציא אל מחוץ למחנה, אלא כיון שיצא חוץ למחנה אחת מטמאים בגדים<sup style="color: gray;">134</sup>, שלא נאמר לענין שריפה, אלא לענין טומאת בגדים הכתובה אחריה: והשורף אותם יכבס בגדיו<sup style="color: gray;">135</sup>, לומר שכיון שיצאו חוץ לעזרה המתעסקים בהם מטמאים בגדים, ואף פר כהן משיח מכאן למד, שהרי לא נכתבה בו טומאת בגדים, ואינו נלמד אלא מריבוי מפר ושעיר של יום הכפורים<sup style="color: gray;">136</sup>. מכאן אמרו<sup style="color: gray;">137</sup>, היו סובלים אותם - את הנשרפים כמצוותן<sup style="color: gray;">138</sup> - במוטות<sup style="color: gray;">139</sup>, יצאו הראשונים - הנושאים במוט<sup style="color: gray;">140</sup>, והולכים בראש האחד<sup style="color: gray;">141</sup> - חוץ לחומת העזרה, והאחרונים - שבראש השני<sup style="color: gray;">142</sup> - לא יצאו, הראשונים מטמאים בגדים והאחרונים אין מטמאים בגדים עד שיצאו<sup style="color: gray;">143</sup>, יצאו, אלו ואלו מטמאים בגדים<sup style="color: gray;">144</sup>. ב) ויש הגורסים בדעת ר' מאיר שטמאים משיצאו מחומת ירושלים<sup style="color: gray;">145</sup>. ג) לדעת ר' יהודה טמאים משישליכם לאור<sup style="color: gray;">146</sup>. ד) ויש הגורסים בדברי ר' יהודה: טמאים משיצית האור<sup style="color: gray;">147</sup>, משיתחיל להישרף<sup style="color: gray;">148</sup>. ה) ולדעת ר' שמעון אינם מטמאים עד שיוצת האור ברובם<sup style="color: gray;">149</sup>, שנאמר: והשֹּׂרף<sup style="color: gray;">150</sup>, ואז יקרא שורף, אבל כל עוד שלא הוצת ברובו עדיין לא יקרא שורף<sup style="color: gray;">151</sup>.
לדעת הסוברים שהנושאים את הפרים ושעירים הנשרפים נטמאים משעת יציאתם חוץ לחומת העזרה<sup style="color: gray;">152</sup>, יצאו וחזרו לעזרה, הנושאים בעזרה טהורים<sup style="color: gray;">153</sup>, שנאמר: ואחר יבוא אל המחנה<sup style="color: gray;">154</sup>, ואין<sup style="color: gray;">155</sup>, הרי שהכתוב מדבר על היוצאים לחוץ<sup style="color: gray;">156</sup>, וכל שלא יצא אין קוראים בו "ואחר יבוא", וכיון שלא קוראים בו "ואחר יבוא" אין קוראים בו<sup style="color: gray;">157</sup> את תחילת הפסוק: וכבס המטהר את בגדיו<sup style="color: gray;">158</sup>, ואלו שיצאו חוץ לעזרה טמאים<sup style="color: gray;">159</sup>. ויש מהראשונים מפרשים שספק הוא בתלמוד ולא נפשט באותם האנשים עצמם שהוציאום והחזירום אם הועיל להם החזרה שלא יטמאו<sup style="color: gray;">160</sup>.
להלכה פסקו ראשונים ואחרונים שהנושאים פרים ושעירים הנשרפים מטמאים בגדים משיצאו חוץ לחומת העזרה<sup style="color: gray;">161</sup>, נשאום במוטות ויצאו מקצת הנושאים חוץ לחומת העזרה והאחרונים לא יצאו, אלו שיצאו מטמאין בגדים ואלו שעדיין לא יצאו אינן מטמאין בגדים עד שיצאו, יצאו וחזרו לעזרה הנושאים בעזרה טהור עד שיצא בהם<sup style="color: gray;">162</sup>.
יצאו חוץ לעזרה וחזרו, והיה עומד חוץ לעזרה ומושך אותם משם - במקלות<sup style="color: gray;">163</sup>. או בקולר<sup style="color: gray;">164</sup> - הסתפקו בתלמוד אם כיון שיצאו חוץ לעזרה כל העסוקים בהם מכאן ואילך חוץ לעזרה מטמאים בגדים, או שמא כיון שחזרו חזרו ועד שיצאו אינם מטמאים<sup style="color: gray;">165</sup>.
בדעת הסוברים שהנושאים את הפרים ושעירים הנשרפים נטמאים משעת יציאתם חוץ לחומת העזרה<sup style="color: gray;">166</sup>, נחלקו ראשונים: יש סוברים שכל שיצאו הראשונים עם קצת מהפר, אפילו מיעוט מטמאים בגדים<sup style="color: gray;">167</sup>. ויש סוברים שאינם מטמאים עד שיצא רוב הפר<sup style="color: gray;">168</sup>, ולדעתם הסתפקו בתלמוד כשיצא חציו של פר ברוב אבר, האם מטמאים המתעסקים בגדים<sup style="color: gray;">169</sup>, האם אנו אומרים שמיעוט האבר נמשך אחר רוב אבר, והוא כמי שלא יצא, ואין כאן רוב הבהמה לחוץ, או שמא הולכים אחר הבהמה שמחובר בה, והוא נחשב כנמצא במקומו<sup style="color: gray;">170</sup>, ולא פשטו<sup style="color: gray;">171</sup>. וכן לדעה זו אם היו חמישה מתעסקים, ויצאו שלושה, ונותרו שניים ורוב הבהמה עימם, הסתפקו בתלמוד האם הולכים אחר רוב האנשים, וטמאים או אחר רוב בהמה וטהורים, ולא פשטו<sup style="color: gray;">172</sup>.
<h4>סוף זמן הטומאה</h4>
פרים ושעירים הנשרפים, עד אימתי מטמאים, נחלקו תנאים:
א) לדעת תנא קמא ור' יהודה אין השורף משיעשה אפר מטמא, שנאמר: אֹתם<sup style="color: gray;">173</sup>, אותם מטמאים בגדים ומשנעשים אפר אין מטמאים בגדים<sup style="color: gray;">174</sup>, ואפילו משנתחרך הפר ונפסדה צורתו מטמא עד שיעשה אפר<sup style="color: gray;">175</sup>, שלדעתם "אֹתם" משמע ולא השרוף לגמרי מטמא<sup style="color: gray;">176</sup>, אבל המהפך באפר לא יאמר בו שהוא שורף אותם, שהרי נעדרו<sup style="color: gray;">177</sup>, אבל נחרך, ששלט בו האור, למרות זאת מטמא הואיל ואינו שרוף לגמרי<sup style="color: gray;">178</sup>, ש"אֹתם" משמע בעת אשר עדיין יוכל לרמוז אותם<sup style="color: gray;">179</sup>.
ב) ולדעת ר' שמעון ור' אלעזר בר' שמעון אם ניתך הבשר אין השורף מטמא בגדים<sup style="color: gray;">180</sup>, אף על פי שעוד לא נעשה אפר<sup style="color: gray;">181</sup>. אם משום שנאמר: אֹתם<sup style="color: gray;">182</sup>, אותם מטמאים בגדים, ניתך הבשר אין מטמאים בגדים<sup style="color: gray;">183</sup>. או משום שנאמר: הפר<sup style="color: gray;">184</sup>, הפר מטמא, ניתך הבשר אינו מטמא בגדים<sup style="color: gray;">185</sup>, ש"הפר" משמע כל זמן שנקרא פר, שעדיין לא שלט בו האור, אבל משנחרך אינו מטמא<sup style="color: gray;">186</sup>,שאינו נקרא "פר"<sup style="color: gray;">187</sup>.
להלכה פסקו ראשונים שכל שמסייע בשעת שריפה טמא אפילו משתנחרך הפר עד שיעשה אפר<sup style="color: gray;">188</sup>.
<h4>טומאה במגע</h4>
פרים ושעירים הנשרפים אין מטמאים הם עצמם בגדים - או אדם<sup style="color: gray;">189</sup> - במגעם<sup style="color: gray;">190</sup>. ואם מטמאים אוכלים ומשקים במגעם נחלקו תנאים: לדעת ר' מאיר מטמאים אוכלים ומשקים<sup style="color: gray;">191</sup>. ולדעת חכמים ור' שמעון אין מטמאים אוכלים ומשקים<sup style="color: gray;">192</sup>, וכן הלכה<sup style="color: gray;">193</sup>.
<h4>טומאת המצית והמסדר</h4>
השורף את הפרים ושעירים הנשרפים הוא הנטמא<sup style="color: gray;">194</sup>, לא המצית את האור ולא המסדר את המערכה<sup style="color: gray;">195</sup> ששורפים אותה בה<sup style="color: gray;">196</sup>, ואיזהו השורף, זה המסייע בשעת שריפה<sup style="color: gray;">197</sup>, כגון המהפך בבשר<sup style="color: gray;">198</sup>, שמהפך באיברים לכאן ולכאן<sup style="color: gray;">199</sup> כדי שישלוט בהם האש<sup style="color: gray;">200</sup>, והמשליך עצים והמהפך באש והחותה גחלים כדי שתבער האש, וכיוצא בהן<sup style="color: gray;">201</sup>, שנאמר: אֹתם<sup style="color: gray;">202</sup>, שהוא מיעוט שמורה יחוד<sup style="color: gray;">203</sup>, דהיינו המתעסק בצרכי שריפתם בגופם<sup style="color: gray;">204</sup>, אבל לא המצית והמסדר, שאז עדין אינו שורף אותם<sup style="color: gray;">205</sup>.
להלכה נחלקו ראשונים: יש סוברים שהדברים אמורים לדעת ר' שמעון שאין מטמאים בגדים עד שיוצת בהם האור<sup style="color: gray;">206</sup>, ולכן להלכה - שנפסק שטמאים משעת היציאה מחומת העזרה<sup style="color: gray;">207</sup> - אף המצית את האור או המסדר את המערכה טמא<sup style="color: gray;">208</sup>. ויש סוברים - שהדברים אמורים אף לסוברים שטמא משיצא חוץ לחומת העזרה<sup style="color: gray;">209</sup> - שאף על פי שהמוציאם לשריפה טמא, המצית את האור או המסדר את המערכה טהור<sup style="color: gray;">210</sup>.
<h4>אירע פסול בפרים ושעירים</h4>
אירע פסול בפרים ושעירים הנשרפים, אינם מטמאים - אדם<sup style="color: gray;">211</sup> - ובגדים<sup style="color: gray;">212</sup>, שנאמר: לכפר בקדש<sup style="color: gray;">213</sup>, אם כיפרו במצוותם נשרפים מטמאים בגדים, אם לא כיפרו במצוותם אינם מטמאים בגדים<sup style="color: gray;">214</sup>.
<h3><b>איסור אכילתם</b></h3>
אסור לאכול מבשר החטאות הנעשות בפנים<sup style="color: gray;">215</sup>, כלומר מאותן חטאות שהיו מזין מדמן במזבח הפנימי שהיה בהיכל<sup style="color: gray;">216</sup>. ומספר לימודים לדבר: א) נאמר: וכל חטאת אשר יובא מדמה אל אהל מועד לכפר בקדש לא תֵאכל באש תשרף<sup style="color: gray;">217</sup>, כל שטעון שריפה בא הכתוב ליתן לא תעשה על אכילתו<sup style="color: gray;">218</sup>, שאף אם כתוב זה אינו מדבר רק על חטאות הפנימיות, ודאי מדבר אף עליהן<sup style="color: gray;">219</sup>. ב) כתוב זה מדבר רק על חטאות החיצוניות, אבל הכתוב "לא תֵאכל"<sup style="color: gray;">220</sup> הוא מיותר, שאם נשרפת פשוט שלא תאכל, אלא אם אינו ענין לחטאות החיצוניות הנאכלות, תנהו ענין<sup style="color: gray;">221</sup> לחטאות הפנימיות הנשרפות<sup style="color: gray;">222</sup>. ג) כל הענין כולו אינו מדבר אלא בפרים הנשרפים ושעירים הנשרפים, ליתן לא-תעשה* על אכילתם<sup style="color: gray;">223</sup>, בין כשרים בין פסולים, שנאמר: לא תֵאכל<sup style="color: gray;">224</sup>, שבמקומם לא נאמר לאו על אכילתם וכתבו כאן<sup style="color: gray;">225</sup>, ופירוש הפסוק: כל חטאת אשר מצוותו שיובא אל אהל מועד אל הקודש, והם חטאות הפנימיות, לא תאכל - אף - כאשר לא אירע בו פסול, שאם אכלו עובר בלאו<sup style="color: gray;">226</sup>. ד) כתוב זה מדבר על חטאות החיצוניות<sup style="color: gray;">227</sup>, והלאו על אכילת פרים ושעירים הנשרפים נלמד מהכתוב: וכל מנחת כהן כלילה תהיה לא תֵאכל<sup style="color: gray;">228</sup>, כל שהוא בכליל תהיה, ליתן לא תעשה על אכילתו<sup style="color: gray;">229</sup>.
יש מהאחרונים הלמד בדעת הסוברים שאין הכתוב של וכל חטאת אשר יובא מדמה וגו'<sup style="color: gray;">230</sup> מדבר אלא בחטאות החיצוניות, שאין איסור לאכול מבשר פרים ושעירים הנשרפים<sup style="color: gray;">231</sup>.
איסור אכילת חטאת פנים נוהג בכהנים, והוא הדין לכל אדם, שדרך כלל נאמר: לא תֵאכל<sup style="color: gray;">232</sup>, והאוכל - כזית*<sup style="color: gray;">233</sup> - מבשר חטאות הנשרפות לוקה<sup style="color: gray;">234</sup>.
איסור זה, יש ממוני המצוות שמנאוהו במנין-המצות* כלא-תעשה*<sup style="color: gray;">235</sup>. ויש שלא מנאוהו כלל<sup style="color: gray;">236</sup>.
<h2>פריקה וטעינה</h2>
<b>הגדרת הערך -</b> פריקה וטעינה. המצוה לסייע למי שצריך לפרוק המשא מעל גבי הבהמה או לטעון המשא עליה.
<h3><b>המצוה וגדרה</b></h3>
<h4>מצות פריקה</h4>
הפוגע במי שבהמתו רובצת תחת כובד משאה, וצריך חבירו סיוע בפריקת המשא - משום שהוא אינו יכול לפרוק לבדו<sup style="color: gray;">1</sup>, או שאינו יכול לפרוק לבדו אלא בדוחק<sup style="color: gray;">2</sup> - בשביל להעמיד את הבהמה, מצות עשה מן התורה לסייע לו לפרוק המשא<sup style="color: gray;">3</sup>, שנאמר: כי תראה חמור שנאך רבץ תחת משאו וחדלת מעזב לו עזב תעזב עמו<sup style="color: gray;">4</sup>, "עזב תעזב" היא מצות פריקה<sup style="color: gray;">5</sup>, שבכתוב זה נאמר "רובץ תחת משאו", ומשמעו בבהמה הרובצת כשמשאה עדיין עליה<sup style="color: gray;">6</sup>. ויש מן הראשונים סוברים שלדעת ר' שמעון שאמר שאין הכתובים מסוימים ומפורשים<sup style="color: gray;">7</sup>, כתוב זה יכול להתפרש אף במצות טעינה<sup style="color: gray;">8</sup> - ש"רבץ תחת משאו" הנאמר בכתוב משמעו אף במי שכבר פרק, אלא שבהמתו רובצת תחתיה כל אימת שהוא מנסה להטעינה לבדו<sup style="color: gray;">9</sup> - אלא שממה שכפלה תורה שתי כתובים, כתוב אחד: כי תראה וגו' עזב תעזב עמו<sup style="color: gray;">10</sup>, וכתוב שני: לא תראה את חמור אחיך או שורו נפלים בדרך והתעלמת מהם הקם תקים עמו<sup style="color: gray;">11</sup>, למדים שתי מצות, מצות פריקה ומצות טעינה<sup style="color: gray;">12</sup>. מצוה פריקה נמנית במניין המצוות<sup style="color: gray;">13</sup>.
<h4>מצות טעינה</h4>
הפוגע במי שמשא בהמתו מונח על הארץ - אחר שנפל או נפרק ממנה<sup style="color: gray;">14</sup> - וצריך חבירו לטעון המשא על גבי הבהמה - והוא אינו יכול להטעינה לבדו, או שאינו יכול להטעינה לבדו אלא בדוחק<sup style="color: gray;">15</sup> - מצות עשה מן התורה לסייע לו לטעון המשא על גבי הבהמה<sup style="color: gray;">16</sup>, באופן בו למדים מצות טעינה מהכתוב נחלקו תנאים: א) לדעת חכמים מצות טעינה מפורשת בכתוב: לא תראה את חמור אחיך או שורו נפלים בדרך והתעלמת מהם הקם תקים עמו<sup style="color: gray;">17</sup>, "הקם תקים" היא מצות טעינה<sup style="color: gray;">18</sup>, שנאמר "נפלים בדרך", ומשמעו שאף המשא נפל ומוטל על הקרקע<sup style="color: gray;">19</sup>. ב) לדעת רבי שמעון, שאמר שאין הכתובים מסוימים ומפורשים<sup style="color: gray;">20</sup>, נחלקו ראשונים: יש מן הראשונים סוברים שאף לדעתו "הקם תקים" היא מצות טעינה<sup style="color: gray;">21</sup>, וכוונתו לחלוק על חכמים ולומר שאין הדבר מפורש בכתוב - שהכתוב יכול להתפרש אף במצות פריקה, ו"נופלים בדרך" יתפרש בנפלה הבהמה ומשאה עדיין עליה<sup style="color: gray;">22</sup> - אבל מאחר ומצות פריקה כבר אמורה בפסוק "עזב תעזב"<sup style="color: gray;">23</sup>, על כרחך ש"הקם תקים" אמור במצות טעינה<sup style="color: gray;">24</sup>. ויש מן הראשונים סוברים שלדעת ר' שמעון הן הכתוב: כי תראה וגו' עזב תעזב, והן הכתוב: לא תראה וגו' הקם תקים, אין מפורש בהם אם הם מדברים בפריקה או בטעינה, אלא שמכפלות הכתובים למדים שתי מצות, מצות פריקה ומצות טעינה<sup style="color: gray;">25</sup>. ג) לדעת ר' יאשיה במכילתא הן הכתוב: כי תראה וגו' עזב תעזב, והן הכתוב: לא תראה וגו' הקם תקים, מדברות בפריקה, ומצות טעינה, שלדעתו קלה ממצות פריקה, נלמדת ממצות פריקה בקל וחומר, ומה פריקה שיכול לפרוק בפני עצמו, מוזהר עליה, טעינה שאינו יכול לטעון בפני עצמו, קל וחומר שמוזהר עליה<sup style="color: gray;">26</sup>. מצות טעינה נמנית - בפני עצמה<sup style="color: gray;">27</sup> - במניין המצוות<sup style="color: gray;">28</sup>.
<h4>המתעלם מלפרוק</h4>
הפוגע במי שבהמתו רובצת תחת משאה, והוא מתעלם ואינו מסייע לחבירו לפרוק, יש סוברים שהוא עובר בלאו<sup style="color: gray;">29</sup>, ונחלקו מהיכן למדים לאו זה, יש סוברים שהוא מהכתוב: לא תראה את חמור אחיך או את שורו נופלים בדרך והתעלמת מהם<sup style="color: gray;">30</sup>, שלאו זה לדעתם מדבר במתעלם מלפרוק<sup style="color: gray;">31</sup>, או שאף שהלאו מדבר במתעלם מלטעון<sup style="color: gray;">32</sup>, למדים מטעינה לפריקה<sup style="color: gray;">33</sup> בקל וחומר<sup style="color: gray;">34</sup> או בדרשה אחרת<sup style="color: gray;">35</sup>. ויש שפירשו בדברי המכילתא שהמתעלם מלפרוק עובר בלאו הנלמד מן הכתוב: וחדלת מעזב לו<sup style="color: gray;">36</sup>, שכוונת הכתוב היא: חדל והשמר לך מלעזוב אחיך לבדו עם משאו<sup style="color: gray;">37</sup>. ויש חולקים וסוברים שהמתעלם מלפרוק אינו עובר בלאו, שהכתוב: לא תראה וגו', אינו מדבר בחייב לפרוק אלא בחייב לטעון<sup style="color: gray;">38</sup>.
המתעלם מלפרוק בחינם, יש מן האחרונים שכתבו בדעת ראשונים, שאף שמצות עשה לפרוק אף בחינם<sup style="color: gray;">39</sup>, כשמתעלם אינו עובר בלאו<sup style="color: gray;">40</sup>.
<h4>המתעלם מלטעון</h4>
הפוגע בחבירו ומשאו נופל על הארץ, ומתעלם ואינו מסייע לו לטעון, יש סוברים שהוא עובר בלאו, שנאמר: לא תראה וגו'<sup style="color: gray;">41</sup>, ויש סוברים שאינו עובר בלאו<sup style="color: gray;">42</sup>. ויש מן האחרונים שכתבו בדעת ראשונים שהלאו: לא תראה וגו', נאמר באופן שהבהמה רובצת תחת משאה, ואחר הפריקה יצטרכו הבעלים לסיוע בטעינה, ובאופן זה המתעלם עובר בלאו, מאחר והתעלם מהפריקה ומהטעינה שאחריה, אבל במקום שהבעלים צריך לסיוע בפריקה לבדה או בטעינה לבדה, אין המתעלם עובר בלאו<sup style="color: gray;">43</sup>.
<h4>המתעלם מפריקה וטעינה יחד</h4>
הרואה שחברו צריך לסיוע הן בפריקה והן בטעינה, והתעלם ולא פרק ולא טען עמו, יש מן האחרונים שכתבו שלסוברים שיש לאו בפריקה מן הכתוב: וחדלת וגו'<sup style="color: gray;">44</sup>, ולאו בטעינה מן הכתוב: לא תראה וגו'<sup style="color: gray;">45</sup>, הוא עובר בשני לאוין, על שהתעלם מן הפריקה ומן הטעינה<sup style="color: gray;">46</sup>.
על המרחק שהרואה ממנו את הבהמה, מתחייב בעשין ועובר על הלאו, עי' להלן<sup style="color: gray;">47</sup>.
<h4>שעת החיוב במצות טעינה</h4>
הרואה בהמה שנפלה ומשאה עליה, ומיד אחר שיפרקו המשא מן הבהמה, יזדקקו בעליה לסיוע בטעינת המשא, יש מן האחרונים שכתבו שמיד כשרואה בהמה זו שנפלה מתחייב אף במצוות טעינה, מאחר והבעלים נצרך הן לפריקה והן לטעינה, ולפיכך כשמתעלם מבטל אף עשה של טעינה<sup style="color: gray;">48</sup>. ויש חולקים וסוברים שכל זמן שהבהמה רובצת טעונה, אינו מתחייב במצות טעינה עד אחר שיפרקו ממנה המשא ויצטרך לטוענה, והמתעלם אינו מבטל אלא עשה של פריקה<sup style="color: gray;">49</sup>.
<h3><b>החילוקים שבין פריקה לטעינה</b></h3>
<h4>נטילת שכר על הפריקה</h4>
הפורק, אינו רשאי ליטול שכר על טרחתו בפריקה<sup style="color: gray;">50</sup>, ומן הראשונים יש שפירשו שזהו מה שאמרו "פריקה בחינם"<sup style="color: gray;">51</sup>, כלומר שאין נוטלים עליה שכר<sup style="color: gray;">52</sup>.
<h4>נטילת הפסד מלאכתו</h4>
הייתה לו מלאכה להתעסק בה, ויפסידה אם יפרוק, יש מן הראשונים סוברים שאינו מחויב לפרוק במקום הפסד<sup style="color: gray;">53</sup>, והפורק רשאי לתבוע מהבעלים שישלמו לו הפסד מלאכתו (כדין העוסק בהשבת אבדה)<sup style="color: gray;">54</sup>, וכשם שלמדו בהשבת אבדה מהכתוב אפס כי לא יהיה בך אביון<sup style="color: gray;">55</sup>, ששלך קודם לשל כל אדם<sup style="color: gray;">56</sup>, כך בפריקה אינו חייב כשבא לידי הפסד<sup style="color: gray;">57</sup>, ומה שאמרו "פריקה בחינם"<sup style="color: gray;">58</sup>, הוא כשאין לו מלאכה לעסוק בה<sup style="color: gray;">59</sup> - על הטעם שאינו חייב לפרוק אפילו כאשר יש לו הפסד, משום צער-בעלי-חיים*, ע"ע - ויש מן הראשונים סוברים שהוא מחויב לפרוק, ואין הבעלים צריכים לשלם לו מה שהפסיד<sup style="color: gray;">60</sup>, וזהו שאמרו "פריקה בחינם"<sup style="color: gray;">61</sup>, שאין לו אפילו שכר ביטול מלאכתו<sup style="color: gray;">62</sup>, וכתבו ראשונים הטעם שאין דין פריקה כדין אבדה שדרשו בה ששלך קודם<sup style="color: gray;">63</sup>, משום שפריקה חמורה שיש בה מניעת צער-בעלי-חיים*<sup style="color: gray;">64</sup>, וביארו אחרונים שמשום שמניעת צער בעלי חיים היא חובה המוטלת על האדם עצמו ואינה כדי למנוע הפסד לחבירו, חייב בה אף במקום הפסד<sup style="color: gray;">65</sup>, ויש מן הראשונים שכתבו שאף לסוברים שצער בעלי חיים אינו מן התורה, פריקה חמורה מהשבת אבדה, משום שיש בפריקה גם צער הבעלים והוא רואה בצער בהמתו ומצטער<sup style="color: gray;">66</sup>. ויש שכתבו משום שבפריקה אין ביטול מלאכה גדול כהשבת אבידה<sup style="color: gray;">67</sup>.
במקור הדין ש"פריקה בחינם"<sup style="color: gray;">68</sup>, נחלקו ראשונים: יש מהם שכתבו שלדעת חכמים, הסוברים שמצוות טעינה בשכר<sup style="color: gray;">69</sup>, פירטה תורה מצוות פריקה<sup style="color: gray;">70</sup>, כדי שלא נלמדה מטעינה בקל-וחומר*<sup style="color: gray;">71</sup> ונאמר דיו-לבא-מן-הדין-להיות-כנידון*, ומה טעינה בשכר אף פריקה בשכר, ולכן כתבה תורה מצוות פריקה בפני עצמה לומר שחיובה אף בחינם<sup style="color: gray;">72</sup>. ויש מן האחרונים שכתבו בדעת ראשונים, שממה שחדשה תורה שטעינה בשכר<sup style="color: gray;">73</sup>, אנו למדים שפריקה אינה כמותה והיא בחינם<sup style="color: gray;">74</sup>. ויש מן הראשונים שכתבו שאף לולא שפרטה תורה מצוות פריקה, היה חיוב פריקה, הנלמד מחיוב טעינה, בחינם<sup style="color: gray;">75</sup>, ומן האחרונים יש שביארו הטעם, משום שפריקה היא כשאר המצוות שאין נוטלים עליהם שכר<sup style="color: gray;">76</sup>.
<h4>נטילת שכר על הטעינה</h4>
הבא ליטול שכר על סיועו לטעון, יש מן הראשונים סוברים שלדעת חכמים רשאי ליטול שכר על טרחתו - כשיעור השכר הראוי ליטול על טרחה כזו, ואפילו התנה עמו שיפרוק עמו ביותר משכרו אין לו אלא כפי הראוי לו<sup style="color: gray;">77</sup> - ולדעת ר' שמעון אינו רשאי ליטול שכר<sup style="color: gray;">78</sup>, ולדעתם זו היא שאמרו שלדעת חכמים "טעינה בשכר", ולדעת ר' שמעון "טעינה בחינם"<sup style="color: gray;">79</sup>, כלומר שנחלקו אם רשאי ליטול שכר על טרחתו<sup style="color: gray;">80</sup>. וכתבו ראשונים שלדעת חכמים אף יכול לומר, איני טוען אלא אם כן תתן לי שכרי<sup style="color: gray;">81</sup>. ואף על פי שעל השבת-אבדה* אינו רשאי ליטול שכר, היינו משום שבהשבת אבדה יש הפסד לבעלים, ועל כן חייבה תורה להשיב אף בחינם, אבל בטעינה שאין לבעלים הפסד ממון, אלא ביטול רווח שמתעכב מללכת לעסקיו, לדעת חכמים לא חייבה תורה לסייע לטעון, אלא אם יקבל שכרו<sup style="color: gray;">82</sup>. ואף שבשאר המצוות אסור ליטול שכר על הטרחה בהם - לסוברים כן<sup style="color: gray;">83</sup> - בטעינה גילתה תורה שנוטלים עליה שכר<sup style="color: gray;">84</sup>, משום שלא חייבה תורה לעשות מלאכת חברו חינם<sup style="color: gray;">85</sup>, וכל המצוה אינה אלא להמציא את עצמו כפועל במקום שאין פועלים מצויים<sup style="color: gray;">86</sup>. ויש שכתבו שאף לדעת חכמים אם אין לו שכר לשלם, חייב לטעון עמו בחינם<sup style="color: gray;">87</sup>. ויש מן הראשונים שכתבו שלדעת ר' יוסי, הסובר לדעתם שרק טעינה שאין בה חסרון כיס קלה מפריקה<sup style="color: gray;">88</sup>, טעינה שיש בה חסרון כיס מחמת עיכוב הדרך, חמורה כפריקה וחייבים בה אף בחינם, וטעינה שאין בה חסרון כיס חייבים בה רק בשכר<sup style="color: gray;">89</sup>. ויש מן הראשונים חולקים וסוברים שלדברי הכל אינו יכול ליטול שכר על סיועו לטעון<sup style="color: gray;">90</sup>, וביארו מחלוקת חכמים ור' שמעון אם טעינה בחינם או בשכר, באופן אחר<sup style="color: gray;">91</sup>.
<h4>נטילת הפסד מלאכתו</h4>
הייתה לו מלאכה להתעסק בה ויגיע לו הפסד אם יטעון, יש מן הראשונים סוברים שלדעת חכמים אינו חייב לטעון אלא אם ישלמו לו הבעלים מה שיפסיד, ולדעת ר' שמעון חייב לטעון אף במקום הפסד, ואין הבעלים צריכים לשלם לו מה שיפסיד, ולדעתם זהו שאמרו שלדעת חכמים "טעינה בשכר" ולדעת רבי שמעון "טעינה בחינם"<sup style="color: gray;">92</sup>, כלומר שנחלקו אם נוטל שכר הפסד מלאכתו <sup style="color: gray;">93</sup>, ולדעת רבי שמעון, אף על פי שבהשבת אבדה אין חייב להציל ממון חבירו כשמגיע לו מכך הפסד<sup style="color: gray;">94</sup>, טעינה שיש בה צער לבעלים וקצת צער לבהמה, דינה כפריקה שחייב בה אף במקום הפסד<sup style="color: gray;">95</sup>. ויש מן הראשונים סוברים שלא נחלקו תנאים בדבר, ואינו חייב לטעון אלא אם כן ישלמו לו הבעלים את הפסדו<sup style="color: gray;">96</sup>.
במקור הדין ש"טעינה בשכר" לדעת חכמים<sup style="color: gray;">97</sup>, נחלקו ראשונים: יש מהם שכתבו שלמדו כן ממה שלדעתם מפורשות מצוות פריקה ומצוות טעינה בכתוב<sup style="color: gray;">98</sup>, והיה ניתן לכתוב פרשת טעינה בלבד וללמוד חיוב פריקה מטעינה - או בקל-וחומר*<sup style="color: gray;">99</sup>, על הטעם שפריקה חמורה מטעינה, ואם יש חולקים בדבר, עי' להלן<sup style="color: gray;">100</sup>, או שאף אם שניהם שווים ניתן ללמוד זה מזה<sup style="color: gray;">101</sup> - וממה שפירטה תורה מצות טעינה למדים שטעינה אינה כפריקה<sup style="color: gray;">102</sup>, אלא פריקה החמורה, בחינם וטעינה הקלה, בשכר<sup style="color: gray;">103</sup>. ויש מן הראשונים שנראה מדבריהם שכפל הפסוקים בא ללמד על פריקה שהיא בחינם, וטעינה לא שמענו לחייב בחינם, ולפיכך אינו חייב אלא בשכר<sup style="color: gray;">104</sup>. ויש שכתבו שהדין שטעינה בשכר הוא אף לסוברים שאין פריקה חמורה מטעינה<sup style="color: gray;">105</sup>, והדין נלמד ממה שדרשו: תחת משאו, ולא פרוק<sup style="color: gray;">106</sup>, והרי אף לטעון חייבה תורה, אלא שמכאן למדנו שיש אופן שאין חייב לטעון, והיינו בחינם<sup style="color: gray;">107</sup>. הלכה כחכמים שטעינה בשכר<sup style="color: gray;">108</sup>.
<h4>חומר פריקה מטעינה</h4>
חומר שאמרו שיש בפריקה יותר מבטעינה - שיש סוברים שעל כן אמרו חכמים שפריקה בחינם וטעינה בשכר<sup style="color: gray;">109</sup> - אמר רבא שהוא משום שצער-בעלי-חיים* מן התורה<sup style="color: gray;">110</sup>, שהפריקה יש בה משום צער בעלי חיים - שהבהמה מצטערת תחת משאה<sup style="color: gray;">111</sup> - והטעינה אין בה משום צער בעלי חיים<sup style="color: gray;">112</sup>, ואפילו שאף בטעינה הבהמה מצטערת<sup style="color: gray;">113</sup> מכך שיחיד מטעין עליה ולא שנים יחד<sup style="color: gray;">114</sup>, או משום שהיא מתעכבת בדרך ואינה אוכלת<sup style="color: gray;">115</sup>, אין צערה גדול כל כך כמו בהמה שנפלה תחת משאה ואין פורקים ממנה<sup style="color: gray;">116</sup>, אבל לסוברים שאין צער בעלי חיים מן התורה, אין חומר בפריקה יותר מבטעינה, שאף שבפריקה יש חסרון כיס - שהבהמה נפסדת מכובד המשא<sup style="color: gray;">117</sup> - אף בטעינה פעמים שהוא מפסיד עסקיו מחמת עיכוב הדרך, או שעלול משאו להיגנב על ידי גנבים המצויים בדרך<sup style="color: gray;">118</sup>, אלא שיש סוברים שלמדנו מהכתוב שדין הפריקה חמור, שפריקה בחינם וטעינה בשכר<sup style="color: gray;">119</sup>. ויש שכתבו שחומר שבפריקה מטעינה הוא אף לסוברים שצער בעלי חיים אינו מן התורה, או משום שבפריקה הישראל מצטער יותר<sup style="color: gray;">120</sup>, או משום שהפריקה יש בה חיסרון כיס אבל טעינה אין בה חיסרון כיס<sup style="color: gray;">121</sup>, שאף על פי שגם בטעינה פעמים שהבעלים מתבטל ממלאכתו מחמת עיכוב הדרך<sup style="color: gray;">122</sup>, אין זה אלא ביטול רווח, אבל אין לו הפסד ממון כמו בפריקה<sup style="color: gray;">123</sup>, ואין חוששים לגנבים שיגנבו את משאו<sup style="color: gray;">124</sup>. ויש מן הראשונים שכתבו שלפי חומר זה, טעינה שיש בה חסרון כיס מחמת עיכוב הדרך, חמורה כפריקה, וטעינה שאין בה חסרון כיס קלה מפריקה<sup style="color: gray;">125</sup>.
<h4>דין הקדימה בפריקה וטעינה</h4>
הרואה שניים, האחד צריך שיפרקו עמו והשני שיטענו עמו, מצות פריקה קודמת למצות טעינה<sup style="color: gray;">126</sup> - לפיכך מסייע לצריך לפרוק תחילה ואחר כך טוען עם חבירו<sup style="color: gray;">127</sup> - בטעם הדין כתבו ראשונים משום שהפריקה יש בה צער בעלי חיים<sup style="color: gray;">128</sup> או הפסד הבהמה<sup style="color: gray;">129</sup>. ויש מן האחרונים שכתבו שאפילו אם צער בעלי חיים אינו מן התורה, מדרבנן פריקה קודמת משום צער בעלי חיים<sup style="color: gray;">130</sup>. על אופן שהטעינה קודמת, עי' להלן<sup style="color: gray;">131</sup>.
<h3><b>המחמר, הבהמה והמשא</b></h3>
<h4>בהמה ומשאה ללא הבעלים</h4>
הייתה הבהמה ומשאה לבדה ואין הבעלים עמה, יש מן הראשונים סוברים שאף בזה יש מצות פריקה וטעינה<sup style="color: gray;">132</sup>, שנאמר במצות פריקה, עזב תעזוב<sup style="color: gray;">133</sup>, ובטעינה, הקם תקים<sup style="color: gray;">134</sup>. ויש מן הראשונים סוברים שכשאין הבעלים נמצא שם אין זה בכלל מצות פריקה וטעינה<sup style="color: gray;">135</sup>, אלא בכלל מצות השבת אבידה<sup style="color: gray;">136</sup>. אף לדעת הסוברים שכשאין הבעלים נמצא שם הוא בכלל מצות פריקה וטעינה, יש מן האחרונים שצדדו בדעת ראשונים שהמתעלם מבהמה שאין בעליה עמה, אינו עובר בלאו<sup style="color: gray;">137</sup>.
<h4>נכרי המחמר אחר בהמתו: בטעינה</h4>
נכרי המחמר אחר בהמתו, וצריך לסיוע בטעינה, אין מצוה לטעון עמו<sup style="color: gray;">138</sup>, שנאמר: אחיך<sup style="color: gray;">139</sup>, ודרשוהו חכמים מהכתוב "וחדלת"<sup style="color: gray;">140</sup>, פעמים שאתה חדל<sup style="color: gray;">141</sup>, ויש שכתבו שהיא דרשה גמורה<sup style="color: gray;">142</sup>. ואפילו היה המשא של ישראל אין חייב לטעון עמו<sup style="color: gray;">143</sup>, משום שעל הנכרי המחמר לטפל במשא<sup style="color: gray;">144</sup>, ויש שכתבו שלדעת חכמים כשהמשא של ישראל, מצוה לטעון משום צער ישראל<sup style="color: gray;">145</sup>.
<h4>בפריקה</h4>
היה הנכרי צריך סיוע בפריקה, לסוברים שצער בעלי חיים אינו מן התורה אין מצוה לפרוק עמו<sup style="color: gray;">146</sup>, ואפילו היה המשא של ישראל<sup style="color: gray;">147</sup>. ולסוברים שצער בעלי חיים מן התורה, צריך לפרוק עמו<sup style="color: gray;">148</sup>, ואפילו היה המשא של נכרי<sup style="color: gray;">149</sup>, ואפילו הייתה טעונה יין אסור<sup style="color: gray;">150</sup>. יש מן הראשונים שנראה מדבריהם שמאחר והבהמה מצטערת תחת משאה, הרי הוא בכלל מצות פריקה<sup style="color: gray;">151</sup>, ו"שונאך" האמור בכתוב בפרשת פריקה<sup style="color: gray;">152</sup> כולל אף שונא נכרי<sup style="color: gray;">153</sup>. ויש מן הראשונים סוברים שבשל נכרי אין משום מצות פריקה - שלמדים מ"אחיך" הכתוב בטעינה למעט נכרי<sup style="color: gray;">154</sup> - אלא שחייב לפרוק משום איסור צער בעלי חיים<sup style="color: gray;">155</sup>, ואינו חייב בחינם אלא בשכר<sup style="color: gray;">156</sup>. ויש מן האחרונים סוברים שבבהמת ישראל או משא של ישראל, הוא בכלל מצות פריקה אף כשהמחמר נכרי, אבל בבהמת נכרי ומשא של נכרי, אין צריך לפרוק אלא משום צער בעלי חיים, שאין ממעטים מהכתוב "אחיך" אלא כשהכל של נכרי<sup style="color: gray;">157</sup>. ויש מן האחרונים סוברים שאף לסוברים שצער בעלי חיים מן התורה, אין הדבר סיבה לחייבו לפרוק אלא כאשר אין הנכרי מחמר אחר בהמתו, אבל כשהוא מחמר אחר בהמתו, מאחר ו"שונאך" האמור בכתוב, אינו מדבר אלא בשונא ישראל ולא בשונא נכרי, הרי שהתירה תורה להתעלם מצער הבעלים הנכרי, ולפיכך מותר להתעלם אף מצער בהמתו<sup style="color: gray;">158</sup>. ויש שכתבו שיש אמוראים החולקים על כל זה ולדעתם אף לסוברים שצער בעלי חיים מן התורה, אינו חייב לפרוק<sup style="color: gray;">159</sup>, שאין מוטל על ישראל למנוע צער בהמה של נכרי<sup style="color: gray;">160</sup>, או שאין חובה עליו כלל למנוע צער בהמה<sup style="color: gray;">161</sup>. בירושלמי אמרו שכשהבהמה של נכרי והמשא של ישראל, לדעת חכמים אינו פורק ולדעת ר' שמעון פורק<sup style="color: gray;">162</sup>, ויש גורסים בירושלמי, שלדעת חכמים פורק ולדעת ר' שמעון אינו פורק<sup style="color: gray;">163</sup>.
<h4>בבהמת ישראל</h4>
נכרי המחמר אחר בהמת ישראל והוא צריך לסיוע בפריקה, אפילו אם המשא של נכרי, אפילו לסוברים שצער בעלי חיים אינו מן התורה, חייב לפרוק<sup style="color: gray;">164</sup> משום חסרון כיס של ישראל, שהבהמה שלו נפסדת כשהיא כורעת תחת המשא<sup style="color: gray;">165</sup>. ויש אומרים שחייב רק מדרבנן<sup style="color: gray;">166</sup>. ולטעון אין צריך<sup style="color: gray;">167</sup>. בירושלמי אמרו, שבבהמת ישראל לדברי הכל פורק וטוען<sup style="color: gray;">168</sup>.
<h4>ישראל המחמר אחר בהמת או משא נכרי</h4>
ישראל המחמר אחר הבהמה, אפילו אם המשא או הבהמה של נכרי, חייב לפרוק ולטעון, משום צערו של הישראל המחמר<sup style="color: gray;">169</sup>, שצריך להתעכב בדרך עד שימצא מי שיסייע לו<sup style="color: gray;">170</sup>. ויש שכתבו שצער הישראל הוא במה שהוא צריך לפרוק ולטעון לבדו<sup style="color: gray;">171</sup>. ויש מן הראשונים שכתבו שצער הישראל הוא משום שהבהמה והמשא הן באחריותו<sup style="color: gray;">172</sup>. החיוב לסייע משום צער הישראל, נחלקו בו: יש סוברים שבכל מקום שהישראל מצטער וצריך שיסייעו לו הוא בכלל מצוות פריקה וטעינה, אפילו כשהבהמה או המשא של נכרי<sup style="color: gray;">173</sup>. ויש סוברים שכאשר הבהמה של ישראל הוא בכלל מצות פריקה וטעינה אפילו שהמשא של נכרי<sup style="color: gray;">174</sup>. ויש סוברים שאין בכלל מצות פריקה וטעינה אלא כשישראל מחמר אחר בהמה ומשא של ישראל, אבל כשאין הבהמה או המשא של ישראל, אין מצוה לסייע לו אלא משום שחובה למנוע צער מישראל<sup style="color: gray;">175</sup>. ולדעה זו יכול ליטול שכר על הפריקה<sup style="color: gray;">176</sup>. היו הבהמה והמשא של נכרי, נראה מדברי הראשונים שאין חייב לסייע<sup style="color: gray;">177</sup>, ויש שנראה מדבריהם שחייב לסייע<sup style="color: gray;">178</sup>. על מקום שאין מצוה לסייע לנכרי, שאמרו חכמים שצריך לסייע לו משום איבה*,ע"ע<sup style="color: gray;">179</sup>.
<h4>בשונא וברשע</h4>
היה בעל הבהמה שנוא לו, חייב לפרוק ולטעון עמו<sup style="color: gray;">180</sup>, ואפילו שונאו משום שהוא רשע* ומותר לשנאתו<sup style="color: gray;">181</sup> - הואיל והוא מאמין בעיקרי הדת<sup style="color: gray;">182</sup> ועובר עבירות רק למלאות תאוותו<sup style="color: gray;">183</sup> - שנאמר: כי תראה חמור שונאך וגו', עזב תעזב עמו<sup style="color: gray;">184</sup>, והרי אסור לשנוא את חברו, אלא שהכתוב מדבר ביודע בחברו שעבר עברה, שמותר לו לשנאתו, ואף על פי כן מצווה עליו לפרוק ולטעון עמו<sup style="color: gray;">185</sup>, ומפריקה למדים שאף בטעינה כן<sup style="color: gray;">186</sup>. בטעם שחייבה תורה לפרוק ולטעון עם הרשע, יש מן הראשונים שכתבו, שהוא מחמת החשש שמא ישתהה ההולך עם הבהמה בשביל ממונו ויבא לידי סכנה, והתורה הקפידה על נפשות ישראל בין רשעים בין צדיקים<sup style="color: gray;">187</sup>. ויש מן הראשונים שכתבו שאף על פי שמותר לשנוא את הרשעים, הזהירה תורה לרחם עליהם ולעזרם בשעת הצורך<sup style="color: gray;">188</sup>. ואף שעשה עבירה אין להניח ממונו ללכת לאיבוד<sup style="color: gray;">189</sup>. ויש מן הראשונים שפירשו "שונאך" שאמרה תורה שצריך לסייעו, כגון שהצריך לסיוע שונא את מי שפגע בו בדרך על שעבר עבירה<sup style="color: gray;">190</sup>.
<h4>דין הקדימה באוהב ושונא</h4>
היו אוהבו ושונאו צריכים סיוע, אפילו האוהב צריך לפרוק והשונא צריך לטעון - שמצוות פריקה קודמת למצות טעינה<sup style="color: gray;">191</sup> - מסייע לשונא לטעון תחילה, כדי לכוף יצרו הרע<sup style="color: gray;">192</sup>, ואפילו לסוברים שפריקה עדיפה משום צער בעלי חיים שהוא מן התורה<sup style="color: gray;">193</sup>, כפיית יצרו עדיפה<sup style="color: gray;">194</sup>. ויש שפירשו שקדימת השונא נלמדת ממה שפירשה תורה: שונאך<sup style="color: gray;">195</sup>. ונחלקו ראשונים איזה שונא קודם: יש סוברים שדוקא בשונאו משום סיבה שביניהם - כגון שעשה עמו דבר שלא כהוגן<sup style="color: gray;">196</sup>, שמכיון שהוא ישראל כשר ואסור לו לשנאתו<sup style="color: gray;">197</sup> מצוה לכוף יצרו<sup style="color: gray;">198</sup> - אבל היה שונאו משום שהוא רשע שמותר לשנאותו<sup style="color: gray;">199</sup>, אפילו שמצוה לפרוק ולטעון עמו<sup style="color: gray;">200</sup> אין הוא קודם לאוהב, שאין צריך לכוף את יצרו מלשנוא מי שמותר לשנאתו<sup style="color: gray;">201</sup>, אלא מצוה להקדים האוהב שהוא אהוב לשמים ולבריות<sup style="color: gray;">202</sup>, ויש מן הראשונים סוברים שאף שונא המותר לשנאתו קודם לאוהב<sup style="color: gray;">203</sup> שאף בו שייך כפיית הייצר<sup style="color: gray;">204</sup>, על טעם הדבר, ע"ע אהבת ישראל<sup style="color: gray;">205</sup>. ויש שכתבו שדוקא בשונא רשע אמרו שהאוהב קודם לו, כדי להכניע יצרו הרע של הרשע<sup style="color: gray;">206</sup>.
<h4>מין בעל החיים</h4>
אחד שור וחמור ואחד שאר בעלי חיים, בכולם מצווה לפרוק<sup style="color: gray;">207</sup> ולטעון<sup style="color: gray;">208</sup>, ואף על פי שלא נזכרו בתורה אלא חמור ושור: חמור שונאך<sup style="color: gray;">209</sup>; חמור אחיך או שורו<sup style="color: gray;">210</sup>, למדו גזירה-שווה "חמור חמור" משבת, שנאמר בה: שורך וחמורך וכל בהמתך<sup style="color: gray;">211</sup>, וכל בעלי חיים בכלל<sup style="color: gray;">212</sup>, ובירושלמי למדו שאר בעלי חיים מ"עזב תעזב"<sup style="color: gray;">213</sup>, והכתוב שהזכיר שור וחמור, משום שדבר-הכתוב-בהוה*<sup style="color: gray;">214</sup>, שדרך בני אדם להשתמש בשור וחמור יותר משאר בהמות<sup style="color: gray;">215</sup>.
<h4>משא אדם</h4>
אדם - ישראלי<sup style="color: gray;">216</sup> או עבד כנעני<sup style="color: gray;">217</sup> - הצריך לסיוע בפריקת משא שעליו, אמרו במכילתא שחייבים לפרוק עמו<sup style="color: gray;">218</sup>, שנאמר "עמו", לרבות משא שעל כתיפו<sup style="color: gray;">219</sup>, וכן כתבו ראשונים באדם הבא לטעון משא על כתפו, שמצוה לסייעו<sup style="color: gray;">220</sup>. וכתבו ראשונים שפריקה וטעינה באדם מצוה מן התורה<sup style="color: gray;">221</sup>, כי טעם המצווה הוא לסייע לנזקק להתעכב בדרך ולמנוע ממנו צער וחסרון כיס<sup style="color: gray;">222</sup>. ומן האחרונים יש שכתבו שמצות פריקה באדם אף חמורה ממצות פריקה בבהמה, ומי שנזדמן לפניו לפרוק מאדם ומבהמה, צריך להקדים הפריקה מן האדם<sup style="color: gray;">223</sup>. ויש מן הראשונים סוברים שפריקה וטעינה באדם אינה אלא מדרבנן<sup style="color: gray;">224</sup>. ויש שכתבו שאין מצות פריקה וטעינה באדם הנושא משאו<sup style="color: gray;">225</sup> - אף על פי שגמילות חסד היא לסייע לו<sup style="color: gray;">226</sup> - ומהם יש שנתנו טעם בדבר, שאדם בר דעת הוא ויכול לשער שיעור המשא שיכול לשאת, ולא היה לו להטעין על עצמו יותר מידי<sup style="color: gray;">227</sup>.
<h3><b>תנאי החיוב</b></h3>
<h4>שיעור הראיה המחייבת</h4>
הרואה את הבהמה מרחוק, כל שיש בינו לבין הבהמה אחד משבעה ומחצה במיל*, כשיעור ריס - על שיעור הריס, ע"ע מדות ומשקלות<sup style="color: gray;">228</sup> - חייב לילך לפרוק או לטעון, יותר מכך אינו חייב<sup style="color: gray;">229</sup>, שדרשו חכמים, נאמר: כי תראה<sup style="color: gray;">230</sup>, ומשמע תראה מרחוק, ונאמר: כי תפגע<sup style="color: gray;">231</sup>, ומשמע מקרוב, איזו היא ראיה קרובה הדומה לפגיעה, שיערו חכמים ששיעורו ריס<sup style="color: gray;">232</sup>. ויש מן הראשונים שכתבו ששיעור ריס אינו אלא לגבי מצוות עשה של פריקה וטעינה<sup style="color: gray;">233</sup>, אך הלאו שלא להתעלם<sup style="color: gray;">234</sup> - מלפרוק או מלטעון<sup style="color: gray;">235</sup> - אמור על הרואה את הבהמה ממרחק יותר מריס<sup style="color: gray;">236</sup>, ונחלקו אחרונים לדעה זו, יש סוברים שהלאו נאמר רק על מי שלא נכנס לשיעור ריס, אבל כשנכנס לשיעור ריס והתחייב בעשה של פריקה וטעינה, אין בו לאו כשמתעלם<sup style="color: gray;">237</sup>, ויש סוברים שהלאו אמור במי שעוצם עיניו קודם שיגיע לשיעור ריס ונכנס לתוך ריס בלא לראות שוב את הבהמה, ועל כן אין בו עשה - לסוברים כן<sup style="color: gray;">238</sup> - אלא לאו, אבל כשרואה את הבהמה שוב בתוך שיעור ריס ומתעלם, עובר בלאו ועשה<sup style="color: gray;">239</sup>.
היה בתוך שיעור המחייבו ויודע שחבירו צריך לפריקה או טעינה, אבל אינו רואה את הבהמה - או שראה את הבהמה מרחוק אבל עצם עיניו קודם שנכנס לתוך השיעור המחייבו<sup style="color: gray;">240</sup> - יש מן האחרונים שנראה מדבריהם שאינו מתחייב בפריקה וטעינה<sup style="color: gray;">241</sup>.
הבא לעשות לפנים משורת הדין, והולך לפרוק ולטעון אף כשהבהמה רחוקה יותר מן השיעור, תבוא עליו ברכה<sup style="color: gray;">242</sup>. ויש מן האחרונים שצידדו לומר שאין זה בכלל המצוה לנהוג לפנים משורת הדין<sup style="color: gray;">243</sup>. אם חייב לסייע בפריקה אף ביותר מריס משום צער בעלי חיים, ע"ע.
<h4>מקום החיוב</h4>
"נפלים בדרך" שאמרה תורה<sup style="color: gray;">244</sup>, דרשו בו בספרי: בדרך ולא ברפת<sup style="color: gray;">245</sup>, ויש מן האחרונים שביארו שהדין אמור לגבי מצות פריקה וטעינה<sup style="color: gray;">246</sup>, ואין מחויב לפרוק או לטעון אלא כשהבעלים צריכים לסיוע באמצע הדרך<sup style="color: gray;">247</sup>, ולא כשנפלה ברשות היחיד<sup style="color: gray;">248</sup>, ובטעם הדבר, יש שכתבו שמצוה זו היא כעין מצות השבת אבידה, והכתוב מדבר באופן שאם לא יִמָצֵא מי שיסייע לפרוק או לטעון, יישארו הבהמה ומשאה בדרך וילך הכל לאיבוד<sup style="color: gray;">249</sup>, ומהם יש שכתבו שכשהוא בדרך יש צער לבעלים, שהוא נבהל מסכנות הדרך<sup style="color: gray;">250</sup>. ויש שכתבו שחיוב פריקה וטעינה הוא במקום שקשה למצוא פועלים, אבל במקום שיכול למצוא פועלים שיסייעוהו בתשלום, אין חיוב לסייע<sup style="color: gray;">251</sup>. ויש מן האחרונים שכתבו שאין במצות פריקה וטעינה חילוק בין מקום למקום<sup style="color: gray;">252</sup>.
<h4>יכולים הבעלים לפרוק או לטעון לבדם בדוחק</h4>
מצוות פריקה וטעינה, יש מן הראשונים שכתבו שהיא כשאין הבעלים יכולים לפרוק או לטעון לבדם<sup style="color: gray;">253</sup>, אבל כשיכולים הבעלים לפרוק או לטעון לבדם, אפילו שהוא טורח גדול, אין חובה לסייע להם משום מצוות פריקה וטעינה<sup style="color: gray;">254</sup>, ויש שכתבו שאף שהוא יכול לפרוק או לטעון לבדו, מצווה להקל ממנו הטורח ולסייע לו<sup style="color: gray;">255</sup>.
<h4>אין הבעלים מסייעים</h4>
אין הבעלים רוצים לסייע בפריקה, פטור מלפרוק לבדו<sup style="color: gray;">256</sup>, שנאמר: עזב תעזב עמו<sup style="color: gray;">257</sup>, ונחלקו חכמים בפטור זה: לסוברים שאין צער בעלי חיים מן התורה, פטור מלפרוק אפילו בשכר<sup style="color: gray;">258</sup>, ולסוברים שצער בעלי חיים מן התורה, פטור מלפרוק בחינם, אבל חייב לפרוק בשכר<sup style="color: gray;">259</sup>. חיובו לפרוק בשכר, יש שנראה מדבריהם שהוא משום מצות פריקה<sup style="color: gray;">260</sup>, ויש מן הראשונים סוברים שמשום מצות פריקה פטור, ואינו חייב אלא משום צער בעלי חיים<sup style="color: gray;">261</sup>. שכר שאמרו נחלקו בו ראשונים: יש סוברים שמותר לו ליטול שכר על פריקתו<sup style="color: gray;">262</sup>, ומותר לו לומר לבעלים קודם שיפרוק, שהוא פורק על מנת לקבל שכר<sup style="color: gray;">263</sup>, או שאף כופים את הבעלים ליתן לו שכר<sup style="color: gray;">264</sup>, אך הוא מחויב לפרוק אף אם אינו עתיד לקבל שכר על הפריקה<sup style="color: gray;">265</sup>. ויש סוברים שאינו חייב לפרוק אלא אם כן יקבל על כך שכר<sup style="color: gray;">266</sup>.
שיעור השכר, יש מן האחרונים שכתבו שהוא שכר חצי טרחתו, שהשכר הוא משום שמוטל על בעל הבהמה לסייע, ועל כן צריך לשלם לו על טרחתו היתרה<sup style="color: gray;">267</sup>. ויש מן האחרונים שכתבו שנוטל שכר כולו, שמאחר ופטרתו תורה מלסייע לבדו, כשמסייע נוטל שכר כל טרחתו<sup style="color: gray;">268</sup>.
אין הבעלים רוצים לסייע בטעינה, פטור מלפרוק לבדו<sup style="color: gray;">269</sup>, שנאמר הקם תקים עמו<sup style="color: gray;">270</sup>.
<h4>אין בכוח הבעלים לסייע</h4>
היו הבעלים זקנים או חולים - ואינם יכולים לסייע כלל<sup style="color: gray;">271</sup>, ויש שנראה מדבריהם שאף כשהוא טורח גדול להם<sup style="color: gray;">272</sup> - חייב הרואה לפרוק או לטעון לבדו<sup style="color: gray;">273</sup>, ואין צריכים הבעלים לשכור פועלים שיסייעו במקומם<sup style="color: gray;">274</sup>, שנאמר בפרשת טעינה: הקם תקים<sup style="color: gray;">275</sup>, ובפרשת פריקה: עזב תעזוב<sup style="color: gray;">276</sup>.
לא היה לפי כבודם של הבעלים לסייע<sup style="color: gray;">277</sup>, כתבו ראשונים ואחרונים שאין הרואה חייב לפרוק או לטעון לבדו<sup style="color: gray;">278</sup>, משום שיכולים הבעלים למחול על כבודם ואין הם כחולה וזקן שאין בכוחם לסייע<sup style="color: gray;">279</sup>, וכן אם אין הבעלים מסייעים מחמת שיש להם עסק להתעסק בו, נראה מדברי הראשונים שפטור הרואה לפרוק או לטעון<sup style="color: gray;">280</sup>. ויש מן האחרונים שצדדו שאף כשאין לפי כבוד הבעלים לסייע, פטור הרואה מלפרוק או לטעון לבדו<sup style="color: gray;">281</sup>.
<h4>ברגילה לרבוץ או שעמדה תחתיה</h4>
בהמה שרגילה לרבוץ תחתיה - מעצמה, ולא מאונס כובד המשא<sup style="color: gray;">282</sup>, וכן אם היא רגילה לעמוד תחתיה, לסוברים שבבהמה העומדת יש מצות פריקה<sup style="color: gray;">283</sup> - אמרו בברייתא שאין בה מצות פריקה שנאמר: רובץ תחת משאו<sup style="color: gray;">284</sup>, רובץ ולא רבצן<sup style="color: gray;">285</sup>. בטעם הפטור, יש מן האחרונים שכתבו שהוא משום שלא היה לבעלים להטעין משא על בהמה כזו<sup style="color: gray;">286</sup>.
עמדה הבהמה - ואינה יכולה להמשיך ללכת מכובד המשא<sup style="color: gray;">287</sup> - ולא רבצה, אמרו בברייתא שאין בה מצוות פריקה, שנאמר: רובץ תחת משאו<sup style="color: gray;">288</sup>, רובץ ולא עומד<sup style="color: gray;">289</sup>. ובספרי דרשו: נופלים בדרך<sup style="color: gray;">290</sup>, ולא עומדים<sup style="color: gray;">291</sup>. ויש מן האחרונים שנראה מדבריהם שאף בבהמה העומדת תחתיה וצריך לפרוק כדי שתמשיך ללכת, יש מצות פריקה<sup style="color: gray;">292</sup>.
פטורים אלו מלפרוק בבהמה הרגילה לרבוץ - או לעמוד - ובבהמה העומדת תחתיה ולא רבצה, שנויים לדעת רבי יוסי הגלילי<sup style="color: gray;">293</sup>, אבל לחכמים צריך לפרוק אף ברבצנית או בעומדת<sup style="color: gray;">294</sup>, ונחלקו ראשונים בטעמם: יש מן הראשונים סוברים שלדעת חכמים צער בעלי חיים מן התורה<sup style="color: gray;">295</sup>, ועל כן אין מסתבר להם לדרוש למעט רבצנית ועומדת<sup style="color: gray;">296</sup>, או שאין הם דורשים למעט רבצנית ועומדת, אף על פי שצער בעלי חיים אינו מן התורה<sup style="color: gray;">297</sup>. וכן כתבו ראשונים שלדעת חכמים חייב לפרוק אף בחינם<sup style="color: gray;">298</sup>. ויש מן הראשונים סוברים שאף לחכמים הסוברים שצער בעלי חיים מן התורה ממעטים רבצנית ועומדת ממצות פריקה, אלא שחייב לפרוק משום צער בעלי חיים<sup style="color: gray;">299</sup>, ועל כן כתבו שחייב רק בשכר<sup style="color: gray;">300</sup>.
<h3><b>חיובים שבכלל פריקה וטעינה</b></h3>
הטוען צריך לסייע אף בהקמת הבהמה<sup style="color: gray;">301</sup>, שנאמר: הקם תקים עמו<sup style="color: gray;">302</sup>. ויש מן האחרונים שכתבו שמזה למדו חכמים הדין, שחמרים שרגלי חמור של אחד מהם רעועות, אסור להם להניחו לילך לבדו<sup style="color: gray;">303</sup>.
לא נפל משאו מן הבהמה, אלא שהוא צריך לסיוע בהטענת בהמתו קודם הליכתו, כתבו אחרונים שאף זה בכלל מצוות טעינה<sup style="color: gray;">304</sup>. וכן מי שצריך לפרוק משאו מעל הבהמה בסוף דרכו, הוא בכלל מצות פריקה<sup style="color: gray;">305</sup>.
<h4>טעונה יותר מן הראוי לה</h4>
היתה הבהמה טעונה יותר מן הראוי להטעינה, נחלקו תנאים: לדעת ר' יוסי הגלילי פטור מלפרוק, שנאמר תחת משאו<sup style="color: gray;">306</sup>, משאוי הראוי לעמוד בו<sup style="color: gray;">307</sup>, ולדעתו צער בעלי חיים אינו מן התורה<sup style="color: gray;">308</sup>. ויש שכתבו בדעת אמוראים שהפטור מלפרוק, הוא אף לדעת הסוברים שצער בעלי חיים מן התורה<sup style="color: gray;">309</sup>. ולדעת חכמים חייב לפרוק<sup style="color: gray;">310</sup>, שהם חולקים וסוברים שצער בעלי חיים מן התורה<sup style="color: gray;">311</sup>. ונחלקו ראשונים בדעה זו: יש סוברים שמאחר והבהמה מצטערת על כן אין מסתבר לחכמים למעט טעונה יותר מהראוי<sup style="color: gray;">312</sup>, ואף בזה יש מצוות פריקה, וחייב לפרוק בחינם<sup style="color: gray;">313</sup>. ויש מן הראשונים סוברים שאף לחכמים דורשים למעט ממצות פריקה משא שאין ראוי לעמוד בו, אלא שמשום שצער בעלי חיים מן התורה, צריך לסייע לו לפרוק<sup style="color: gray;">314</sup>, ואין חייב לפרוק אלא בשכר<sup style="color: gray;">315</sup>. ויש שכתבו שחכמים חולקים אף אם אין צער בעלי חיים מן התורה, שאין נראה להם למעט מהכתוב טעונה יותר מן הראוי לה, ועל כן חייב לפרוק בחינם<sup style="color: gray;">316</sup>. הלכה כחכמים<sup style="color: gray;">317</sup>. ויש מן הראשונים שנראה מדבריהם שהלכה כרבי יוסי הגלילי<sup style="color: gray;">318</sup>.
הייתה טעונה יותר מן הראוי לה ונפל המשא, או שפרק ממנה, אין חייב להטעינה אלא כפי הראוי לה<sup style="color: gray;">319</sup>, ולשאר המשא יחזרו הבעלים אחר חמור אחר<sup style="color: gray;">320</sup>. ויש מן הראשונים שכתבו שאם יכולה לשאת המשא בדוחק, חייב להטעינה, אבל אם אינה יכולה לשאת המשא אפילו בדוחק, ומיד תרבץ תחתיה, אין זה "הקמה" ופטור מלהטעינה<sup style="color: gray;">321</sup>.
<h4>חזרה ונפלה</h4>
נפלה הבהמה שוב אחר שפרק או טען, אפילו נפלה עוד מאה פעמים, חייב לפרוק<sup style="color: gray;">322</sup> ולטעון<sup style="color: gray;">323</sup>, שנאמר בפריקה: עזב, אפי' מאה פעמים<sup style="color: gray;">324</sup>, ובטעינה: הקם, אפילו מאה פעמים<sup style="color: gray;">325</sup>. ואפילו הייתה בהמה כזו שנופלת מאונס פעמים רבות<sup style="color: gray;">326</sup>. נמנע מלפרוק או לטעון שוב, יש מהאחרונים שצדדו שאף לסוברים שכל המתעלם מלפרוק או מלטעון עובר בלאו<sup style="color: gray;">327</sup>, כשפרק או טען פעם אחת ונמנע מלסייע כשנפלה שוב, אינו עובר בלאו<sup style="color: gray;">328</sup>.
<h4>הליווי אחר הטעינה</h4>
אחר שטען, צריך ללוות את הבהמה עד פרסה<sup style="color: gray;">329</sup>, כדי שיסייע לו אם תחזור ותיפול<sup style="color: gray;">330</sup>, אלא אם כן אמר לו הבעלים שאינו צריך לו<sup style="color: gray;">331</sup>. ויש סוברים שצריך ללוותו עד מיל*<sup style="color: gray;">332</sup>, ויש שפירשו בדעתם, עד מיל ממקום שהיה בו כשראה את הבהמה<sup style="color: gray;">333</sup>. ויש שכתבו שכאשר בעל החמור הולך בדרכו, מלווהו עד פרסה, אבל לחזור לאחוריו בשביל ללוותו, אינו חייב אלא עד מיל<sup style="color: gray;">334</sup>.
החיוב ללוות את הבהמה, יש מן האחרונים שכתבו שהוא רק מדרבנן<sup style="color: gray;">335</sup>, ויש מן האחרונים שכתבו שאין נראה כן מדברי הראשונים<sup style="color: gray;">336</sup>.
<h4>נטילת שכר על הליווי</h4>
המלווה את הבהמה, נוטל שכר על הליווי<sup style="color: gray;">337</sup>, ואפילו כשהחשש הוא שמא תרבץ הבהמה ויצטרכו לחזור ולפרוק ממנה, ועל הפריקה אין נוטלים שכר, על הליווי שמחמתו רשאי ליטול<sup style="color: gray;">338</sup>, ונחלקו ראשונים בטעמו של דבר ובדעת מי דברים אמורים: יש שכתבו שאין זה אלא לרבנן הסוברים שטעינה בשכר<sup style="color: gray;">339</sup>, ולדעתם אף הליווי הוא בשכר, שאין חיוב הליווי חמור מחיוב טעינה, אבל לדעת ר' שמעון הסובר שאף טעינה בחינם<sup style="color: gray;">340</sup>, אף הליווי בחינם<sup style="color: gray;">341</sup>. ויש שכתבו שאף לדעת ר' שמעון נוטל שכר על הליווי, משום שאין בו צורך לבעלים כמו בטעינה<sup style="color: gray;">342</sup>. ויש שכתבו לסוברים שהחיוב ללוות את הבהמה הוא מדרבנן<sup style="color: gray;">343</sup>, שעל כן רשאי ליטול עליה שכר, שמותר ליטול שכר על מצווה מדרבנן<sup style="color: gray;">344</sup>.
זקן ואינו לפי כבודו, שפרק אף על פי שלא היה מחויב בדבר<sup style="color: gray;">345</sup>, יש שהסתפקו אם חייב ללוות את הבהמה מאחר שהתחיל במצוה<sup style="color: gray;">346</sup>.
<h4>בהמה המושכת בעגלה</h4>
הפוגע בבהמה המושכת בעגלה טעונה ששקעה ברפש וטיט ואינה יכולה להמשיך בדרכה אלא אם כן יפרקו ממנה, חייב לסייע לבעלים לפרוק המשא ולהוציא את העגלה והסוס למקום יבש, ואחר כך חייב להטעינה שוב, וכן משא שנפל מהעגלה, חייב לסייע בטעינתו, וכן אם נשברה העגלה, חייב לסייע לבעלים לתקנה, וחייב ללותו מעט עד שיראה שהעגלה נוסעת יפה, וכל זה ממצות פריקה וטעינה<sup style="color: gray;">347</sup>. הפוגע בבהמה המושכת בעגלה שהגיעה לדרך קשה או להר גבוה, ואינה יכולה למשוך העגלה לבדה בלא סיוע, יש מן האחרונים שצדדו שחייב לסייע לו למשוך, שהוא דומה למצוות פריקה<sup style="color: gray;">348</sup>.
<h3><b>הפטורים</b></h3>
<h4>אינו לפי כבודו: הפטור</h4>
מי שאין לפי כבודו לסייע - כגון שהיה תלמיד חכם<sup style="color: gray;">349</sup>, ויש אומרים אף כל אדם מכובד<sup style="color: gray;">350</sup>, ויש אומרים אף כל אדם שמקפיד על כבוד עצמו<sup style="color: gray;">351</sup> - פטור<sup style="color: gray;">352</sup>, כלל הדבר, אמר רבא, כל שבשלו היה פורק וטוען, חייב בשל חבירו<sup style="color: gray;">353</sup>, שכאשר אומד בדעתו שאם היה המשא של עצמו היה מוחל על כבודו בשביל רווח ממונו, חייב בשל חבירו<sup style="color: gray;">354</sup>, שנאמר במצות פריקה: וחדלת<sup style="color: gray;">355</sup>, ודרשו חכמים, פעמים שאתה חדל<sup style="color: gray;">356</sup>, וכן בטעינה הוא אומר: והתעלמת<sup style="color: gray;">357</sup>, פעמים שאתה מתעלם<sup style="color: gray;">358</sup>. ויש שכתבו שהדין נלמד מהפטור של זקן ואינו לפי כבודו מהשבת-אבדה*<sup style="color: gray;">359</sup>.
<h4>בפריקה</h4>
זקן ואינו לפי כבודו הפטור מפריקה, כתבו ראשונים שהוא אף לסוברים שצער בעלי חיים מן התורה<sup style="color: gray;">360</sup>, משום שכבוד התורה עדיף<sup style="color: gray;">361</sup>, או שאף כבוד-הבריות* דוחה איסור צער בעלי חיים שאין בו עשה ולא לאו<sup style="color: gray;">362</sup>, ויש מן הראשונים שכתבו טעם הפטור, משום שצער בעלי חיים הותר לצורך תשמיש האדם וכן לצורך כבודו<sup style="color: gray;">363</sup>. ויש מן האחרונים שכתבו שממה שפטרה תורה זקן ואינו לפי כבודו מפריקה<sup style="color: gray;">364</sup>, למדים לפוטרו אפילו במקום צער בעלי חיים<sup style="color: gray;">365</sup>. ויש מן הראשונים חולקים וסוברים שאם אין מוצא בעל הבהמה פועלים בשכר שיפרקו עמו, חייב הזקן לפרוק<sup style="color: gray;">366</sup>.
<h4>התחיל במצוה</h4>
התחיל הזקן בפריקה או בטעינה, יש שכתבו - לסוברים שזקן שהתחיל בהשבת-אבדה* מתחייב בה אף על פי שהיא אינה לפי כבודו<sup style="color: gray;">367</sup> - שהוא חייב לסיים לפרוק או לטעון<sup style="color: gray;">368</sup>, וצדדו שכשהתחיל בפריקה, מחויב אף לטעון, שהטעינה והפריקה מצוה אחת היא<sup style="color: gray;">369</sup>.
<h4>לפנים משורת הדין</h4>
ההולך בדרך הטוב והישר, פורק וטוען אף על פי שהוא פטור משום שאין זה לפי כבודו, לפנים משורת הדין<sup style="color: gray;">370</sup>. על גדרו ופרטיו של חיוב זה ,ע"ע לפנים משורת הדין: בפטור מקיום מצוה מפני כבודו<sup style="color: gray;">371</sup>. היה חכם, ואינו רוצה לזלזל בכבודו לעשות לפנים משורת הדין - או לסוברים שהוא אסור לעשות כן<sup style="color: gray;">372</sup> - יוותר מממונו, וכגון שיקנה המשא לעצמו<sup style="color: gray;">373</sup>. על היה חכם אם רשאי לפרוק ולטעון אף על פי שפטור, ע"ע הנ"ל<sup style="color: gray;">374</sup>, וע' כבוד חכמים: כשמחל החכם על כבודו<sup style="color: gray;">375</sup>. על מקום שחייב לפרוק משום צער בעלי חיים ולא משום מצוות פריקה, אם שייך בזה לפנים משורת הדין, ע"ע צער בעלי חיים.
<h4>טעונה דברים אסורים</h4>
הייתה טעונה חמץ - שעבר עליו הפסח והוא אסור בהנאה<sup style="color: gray;">376</sup> - או דברים האסורים, אמרו בתוספתא שאין חייב לסייע לו, משום שבשלו לא היה פורק וטוען דברים אלו<sup style="color: gray;">377</sup>. ומן האחרונים יש שפירשו שדוקא בדברים האסורים כגון חמץ, שהדבר ניכר לכל שהוא איסור, ואין לפי כבודו של אדם מישראל להתעסק באיסורי הנאה, אבל אם אין הדבר ניכר, חייב לסייע<sup style="color: gray;">378</sup>. אם חייב לפרוק משום צער-בעלי-חיים*, לסוברים שהוא מן התורה, ע"ע.
<h4>כהן, והבהמה בבית הקברות</h4>
כהן הפוגע בבהמה והיא בבית הקברות, אסור לו להיטמא בשביל לפרוק או לטעון<sup style="color: gray;">379</sup>, ובספר דרשו כן על הכתוב: והתעלמת<sup style="color: gray;">380</sup>, פעמים שאתה מתעלם<sup style="color: gray;">381</sup>, ובמכילתא דרשו: וחדלת<sup style="color: gray;">382</sup>, פעמים שאתה חדל<sup style="color: gray;">383</sup>. ויש שכתבו שטעם הפטור הוא כהטעם שאסור לכהן להיטמא להשבת-אבדה*,ע"ע<sup style="color: gray;">384</sup>.
<h4>אמר לו אביו לא לסייע</h4>
אמר לו אביו, אל תפרוק או אל תטען עמו, הרי זה לא ישמע לו, מפני שהוא ואביו חייבין במצות<sup style="color: gray;">385</sup>, על טעם הדין, ע"ע השבת אבדה<sup style="color: gray;">386</sup>.
<h4>בשבת</h4>
פגע בבהמה בשבת, אמרו במדרש שאין רשאי לסייע, שנאמר: וחדלת, ודרשו: פעמים שאתה חדל<sup style="color: gray;">387</sup>.
<h2>פשרה</h2>
<b>הגדרת הערך</b> - דיני פשרה בין בעלי דין.
<h3><b>מקורה וגדרה</b></h3>
<h4>משמעות השם</h4>
במשמעות השם "פשרה" כתבו ראשונים שהוא המיצוע בדבר, כלומר הסכמה בדרך שלום, וכן קוראים למים הבינוניים שאינם לא קרים ולא חמים, פושרים<sup style="color: gray;">1</sup>, ויש שכתבו שהוא לשון התרה, שמתירים את העסק בין בעלי הדינים<sup style="color: gray;">2</sup>.
מצינו שפשרה נקראת גם בלשון "ביצוע", וכן שנינו: ביצוע בשלושה דברי ר' מאיר, וחכמים אומרים פשרה ביחיד<sup style="color: gray;">3</sup>, וכתבו ראשונים, שהסובר שצריך שלשה, השתמש בלשון "ביצוע" משום שצריך אומד הדעת לבצוע הממון ולחלקו במדה שוה, שלא יהא אחד מהצדדים נפסד יותר מהראוי לו, והסוברים שדי באחד השתמשו בלשון "פשרה", לשון קל, שאין צריך לדקדק בדבר, אלא בכל ענין שיכול לפשר ביניהם יפשר<sup style="color: gray;">4</sup>, או שלדעת ר' מאיר פשרה נקראת ביצוע, מלשון גזילה, שנוטל ממון מאחד ונותן לאחר שלא על פי דין, ולדעתו לכתחילה אין לעשות פשרה, ולדעת חכמים נקרא פשרה, שסוברים שמצוה לעשות פשרה<sup style="color: gray;">5</sup>, ומהם שכתבו שהוא משום שלסובר שצריך שלשה, פשרה הוקשה לדין, ולסוברים פשרה ביחיד, לא הוקשה פשרה לדין<sup style="color: gray;">6</sup>.
<h4>איסור, רשות או מצוה</h4>
בעשיית פשרה, נחלקו תנאים: א) לדעת ר' אליעזר בנו של ר' יוסי הגלילי, אסור לבצוע<sup style="color: gray;">7</sup>, משעה שבאו לדין<sup style="color: gray;">8</sup> אפילו קודם ששמעו הבית דין את טענותיהם<sup style="color: gray;">9</sup>, וכל הבוצע הרי זה חוטא, וכל המברך את הבוצע הרי זה מנאץ, שנאמר "בוצע ברך נאץ ה'"<sup style="color: gray;">10</sup>, אלא יקוב הדין את ההר, שנאמר "כי המשפט לאלהים הוא"<sup style="color: gray;">11</sup>. באיסור לבצוע, יש מן האחרונים שכתבו שהוא משום שאסור לדון שלא על פי דין תורה, ולכן לדעתם כאשר אינו יודע דין התורה, מצוה לעשות פשרה, וכן בבן-נח* שמוזהרים על הדינים לדון לפי השכל האנושי, יש להם מצוה לפשר<sup style="color: gray;">12</sup>. ויש שנסתפקו אם האיסור הוא משום שמצוה לעשות דין, או משום שאין בעלי הדין גומרים בדעתם לעשות פשרה, וכתבו בדעת הסוברים שאחר גמר דין דוקא לדיין אסור לבצוע אבל לאדם אחר מותר לבצוע<sup style="color: gray;">13</sup>, שהאיסור לעשות פשרה אחר גמר דין הוא משום המצוה לקיים הדין, והיא מוטלת דוקא על הדיין שיודע לדון, אבל על אדם אחר שאינו הדיין אין מצוה לקיים הדין ולכן יכול לבצוע<sup style="color: gray;">14</sup>. יש מן הראשונים שכתבו בדעת ר' אליעזר, שדוקא דיין אסור לו לבצוע, אבל מי שאינו דיין, רשאי לבצוע, ולכן אהרן שלא היה דיין, היה עושה פשרה ומשים שלום<sup style="color: gray;">15</sup>.
בדיעבד, כשכבר עשה פשרה, יש שכתבו בדעת ר' אליעזר שהפשרה קיימת, אלא שנקרא חוטא<sup style="color: gray;">16</sup>.
ב) בדעת תנא קמא, הסובר שמשנגמר הדין אין אתה רשאי לבצוע<sup style="color: gray;">17</sup>, אמרו בתלמוד שדוקא אחר גמר דין אסור לבצוע, אבל קודם גמר דין רשות בידו לבצוע<sup style="color: gray;">18</sup>, ואפילו כבר שמע דבריהם<sup style="color: gray;">19</sup>, וכן בדעת ר' אליעזר ור' מאיר, שדורשים את הכתוב "בוצע ברך נאץ ה'" באופן אחר ולא לענין פשרה<sup style="color: gray;">20</sup>, כתבו ראשונים שמותר לעשות פשרה, אך אינה אלא רשות<sup style="color: gray;">21</sup>. ויש מן האחרונים שכתבו בדעתם, שיש מצוה בעשיית פשרה, אלא שהיא שקולה לדין ולכן אין מצוה להקדימה<sup style="color: gray;">22</sup>. ולדעת ר' שמעון בן מנסיא, קודם שהדיין יודע להיכן הדין נוטה, אפילו שמע דבריהם, רשות בידו לבצוע, ולאחר שכבר יודע להיכן הדין נוטה, אינו רשאי לבצוע<sup style="color: gray;">23</sup>.
ג) לדעת ר' יהושע בן קרחה, יש מצוה לבצוע, שנאמר: אמת ומשפט שלום שפטו בשעריכם<sup style="color: gray;">24</sup>, איזהו משפט שיש בו שלום, זהו הביצוע, וכן נאמר בדוד: ויהי דוד עשה משפט וצדקה לכל עמו<sup style="color: gray;">25</sup>, איזהו משפט שיש בו צדקה, זהו הביצוע<sup style="color: gray;">26</sup>. ודוקא קודם גמר דין, אבל אחר גמר דין אסור לבצוע<sup style="color: gray;">27</sup>. בגדר המצוה, עי' להלן<sup style="color: gray;">28</sup>
הלכה כר' יהושע בן קרחה, שיש מצוה לומר לבעלי הדין שאפשר לעשות פשרה<sup style="color: gray;">29</sup>, ודוקא קודם גמר דין, אבל אחר גמר דין, אסור לבצוע<sup style="color: gray;">30</sup>.
במכילתא דרשו על הכתוב: כי יהיה להם דבר בא אלי ושפטתי בין איש ובין רעהו<sup style="color: gray;">31</sup>,"ושפטתי בין איש" זה הדין שאין בו פשרה, "ובין רעהו" זה הדין שיש בו פשרה, מגיד ששניהם נפטרים זה מזה כרעים<sup style="color: gray;">32</sup>.
<h4>גדר המצוה</h4>
בגדר המצוה לעשות פשרה, כתבו ראשונים ואחרונים שהיינו להציע לבעלי הדין פשרה או דין<sup style="color: gray;">33</sup>, מהם שלדעתם צריך לומר תחילה את האפשרות של דין<sup style="color: gray;">34</sup>, ומהם שלדעתם צריך לומר תחילה את האפשרות של פשרה, שכיון שמצוה להציע פשרה, מצוה לפתוח בזה<sup style="color: gray;">35</sup>, וכתבו אחרונים שאין לדיין לרדוף כל כך אחר הפשרה, אלא רק להציע להם פשרה או דין<sup style="color: gray;">36</sup>. ויש מן האחרונים שכתבו בדעת ראשונים, שמצוה על הדיין לחזר אחר הפשרה ולדבר על לב המתדיינים אולי יתפשרו כי הפשרה טובה להם, וכל דיין יאמר זאת בלשונו והסברתו להודיע שהפשרה עדיפה יותר<sup style="color: gray;">37</sup>. ויש מן הראשונים שכתבו שאין מצוה על הדיינים להפציר במתדיינים להתפשר, אלא אחרי שהמתדיינים בחרו בפשרה, מצוה על הדיינים לטרוח ולפשר, הילכך שואלים אותם אם רוצים להתפשר, ואם לאו, ידונו כפי הדין<sup style="color: gray;">38</sup>.
וכתבו הפוסקים, שבזמן הזה לכתחילה יש לדיינים לעשות כל מה שאפשר כדי לעשות פשרה<sup style="color: gray;">39</sup>.
<h4>באיסורים</h4>
אף על פי שהפשרה היא מצוה<sup style="color: gray;">40</sup>, כתבו ראשונים שהיינו דוקא בדיני ממונות, אבל באיסורים אינו כן, ואל יאמר הדיין נתיר לו את זו כדי שלא יאכל את זו, וכיוצא בזה הוא שאמרו לא נאמר מקרא זה של "ובוצע ברך נאץ ה'"<sup style="color: gray;">41</sup> אלא כנגד אהרון<sup style="color: gray;">42</sup>, שנאמר "וירא אהרן ויבן מזבח לפניו"<sup style="color: gray;">43</sup>, ודרשו: ויבן מזבוח לפניו ראה חור זבוח לפניו על שלא רצה לעשות להם כך ואמר אם איני שומע להם עושים לי כך ומתקיים בהם אם יהרג במקדש ה' כהן ונביא שהרי חור נביא היה ולא יהא להם תקנה שלא ליענש עונש מרובה מוטב שאעשה להם העגל ואפשר שיהא להם תקנה בתשובה<sup style="color: gray;">44</sup>.
<h4>בן נח</h4>
בן-נח*, לדעת ר' יוחנן הלומד שנצטווה על הדינים מהכתוב ""אשר יצוה את בניו וכו' לעשות צדקה ומשפט"<sup style="color: gray;">45</sup>, כתבו ראשונים שפשרה בכלל הציווי<sup style="color: gray;">46</sup> ואם כן מצווה הוא על הפשרה<sup style="color: gray;">47</sup>. בן נח שבא לדין לפני ישראל, כתבו אחרונים שמצוה לפתוח לו בפשרה, ממה נפשך, או שיש לבני נח מצוה לעשות פשרה, ואף אם נאמר שאין להם מצוה, המצוה היא על הדיינים<sup style="color: gray;">48</sup>.
<h4>קטן</h4>
קטן שבא לדין, כתבו אחרונים שיש מצוה לפתוח לו בפשרה, שפשרה היא בכלל ועשית הישר והטוב, ושייך גם בקטן<sup style="color: gray;">49</sup>.
<h4>מצוה לאחר גמר דין</h4>
המצוה לעשות פשרה, כתבו אחרונים שהיא עד גמר דין<sup style="color: gray;">50</sup>. ויש מן האחרונים שכתבו שהיא עד שנגמר הפסק בדעתם של הדיינים, ואף על פי שהאיסור לבצוע הוא רק משיאמרו "איש פלוני אתה חייב"<sup style="color: gray;">51</sup>, ולדעתם מטעם זה משה רבנו לא היה עושה פשרה<sup style="color: gray;">52</sup>, שמשעה שבאו לפניו לדין והשמיעו הטענות כבר ידע מה פסק הדין, ולכך לא היתה לו מצוה לבצוע<sup style="color: gray;">53</sup>.
<h4>במקום שאין דין</h4>
במקום שאין דין כיצד לנהוג, כגון בב' ספינות העוברות בנהר זו כנגד זו ושתיהן טעונות וקרובות, שאמרו שיש להטיל פשרה ביניהם<sup style="color: gray;">54</sup>, יש מן האחרונים שכתבו שבזה לדברי הכל יש מצוה על בעלי הדין להתפשר, ולא נחלקו התנאים אם מצוה לעשות פשרה או לא<sup style="color: gray;">55</sup>, אלא כאשר אפשר להכריע את המקרה הנידון על פי דין<sup style="color: gray;">56</sup>.
<h4>מהותה של הפשרה</h4>
מהות הפשרה, כתבו אחרונים שבדרך כלל היא חלוקת הדבר בשוה בין שני הצדדים, ולדעתם זהו שכתבו ראשונים, שדייני פשרה חוצצים מחצה לזה ומחצה לזה<sup style="color: gray;">57</sup>, אלא שאין הדיין מחויב דוקא לחלק באופן שוה, אלא יכול לפשר כראות עיניו באופן שלא יעדיף צד על חבירו, שפשרה עיקרה עשיית שלום בין הצדדים<sup style="color: gray;">58</sup>. ויש מן האחרונים שכתבו שסתם פשרה היא אפילו רחוקה מן הדין, ולכן לדעתם אין בפשרה ענין של טעות כלל, היינו שאם טעה המפשר ועשה הפשרה רחוקה מן הדין, אין מחזירים את הדין, ולדעתם זהו שסוברים חכמים שפשרה ביחיד<sup style="color: gray;">59</sup>, שכיון שאין צריכה הפשרה להיות קרובה לדין כלל, די ביחיד ואין צריך לדון בה<sup style="color: gray;">60</sup>.
ויש שכתבו, שענין הפשרה אינו שהדיין יכול לעשות כפי שירצה, אלא צריך הכרע הדעת למי נוטה היושר יותר כך מפשרים, והתירה התורה לשפוט משפט כזה כפי נטיית הדעת, שלא על פי דין תורה, שיזכה כל אחד מהצדדים קצת מטענתו<sup style="color: gray;">61</sup>.
<h4>פשרה הקרובה לדין</h4>
כאשר קיבלו עליהם בעלי הדין לעשות פשרה הקרובה לדין, כתבו אחרונים שאין לפטור את מי שהיה צריך להתחייב בדין, יותר משליש מהסכום, וכן אין לחייב את מי שהיה צריך להיפטר בדין, יותר משליש מהסכום, ומכל מקום ראוי לפשר בפחות מזה כמה שיוכל, אם די בכך לעשות שלום בין הצדדים<sup style="color: gray;">62</sup>.
<h4>במקום שיש חיוב שבועה</h4>
כאשר הנתבע חייב שבועה, יש מן האחרונים שכתבו שמנהג הדיינים לפשר באופן שיתן שליש משיעור התביעה<sup style="color: gray;">63</sup>, וכתבו שלדעתם כאשר הדיין עושה פשרה הוא דן על פי אומדנא, איזה מהצדדים דובר אמת, ולא על פי הטענות, ולכן אם ניכר לו שהתביעה אין בה ממש, מוטל עליו לתת לתובע רק דבר מועט מהתביעה, ואם התובע אינו מוכן להתפשר בזה, יחזק את הנתבע להישבע כדי שלא יהיה חוטא נשכר, ואם ניכר שהנתבע משקר וממילא אינו יכול להשבע, אזי ישום הדיין כמה הנתבע מוכן לשלם כדי להיפטר מהשבועה, וסכום זה יטיל על הנתבע<sup style="color: gray;">64</sup>.
<h4>בדבר שלא בא לעולם</h4>
בפשרה בדבר-שלא-בא-לעולם*, אף על פי שאין אדם יכול להקנות דבר שלא בא לעולם<sup style="color: gray;">65</sup>, יש מן האחרונים שכתבו שבפשרה יכול לחייב עצמו עליו<sup style="color: gray;">66</sup>.
<h4>כמכירה או כמתנה</h4>
הפשרה, אם חשובה כמכר או כמתנה, נחלקו גאונים וראשונים, ואחרונים בדעתם: א) יש מן הראשונים והאחרונים סוברים שחשובה כמתנה, ולכן לדעתם מסירת מודעא* על הפשרה שמועילה לבטל הפשרה<sup style="color: gray;">67</sup>, דינה כמסירת מודעא על מתנה<sup style="color: gray;">68</sup>, שהמתפשר מוותר לחבירו ממון שאינו חייב בו<sup style="color: gray;">69</sup>.
ב) והרבה גאונים וראשונים סוברים שדין מודעא על פשרה כדין מודעא על מכר<sup style="color: gray;">70</sup>, לפי שהפשרה חשובה כמכר, שמתוך ששניהם יראים שמא יפסידו הכל בדין, מתפשרים ביניהם על מקצת מסכום התביעה, והרי זה כאילו כל אחד מהם מוכר לחבירו כל זכות שיש לו בתביעה זו בסך שמתפשרים ביניהם<sup style="color: gray;">71</sup>, וכל אחד מוותר מקצת מטענותיו, זה מוחל קצת וזה נותן קצת, והרי זה כמכר, שזה נותן לו המקח וזה נותן לו הדמים בעד המקח<sup style="color: gray;">72</sup>, ומחמת הספק כך הוא שווי תביעתו<sup style="color: gray;">73</sup>. ויש מן האחרונים מוסיפים שאף לסוברים שלענין ביטול מעשה על ידי אונס*, פשרה דינה כמתנה, שאינה חלה כשאנסוהו לעשותה<sup style="color: gray;">74</sup>, מכל מקום מודעא על פשרה אינה כמודעא על מתנה, שאין המתפשר - שמוסר מודעא בדין מסופק<sup style="color: gray;">75</sup> - נאמן על אונסו, אף על פי שבמתנה נאמן הוא על אונסו<sup style="color: gray;">76</sup>, שדוקא במתנה נאמן הוא על אונסו, שאלמלא האונס מי מכריחו לתת מתנה ולמסור עליה מודעא<sup style="color: gray;">77</sup>, מה שאין כן בפשרה בדין מסופק, אין הוכחה שאנוס הוא, שנוח לו להתפשר - שמא יתברר שהדין עם בעל דינו - ולמסור מודעא על הפשרה - שמא יתברר שהדין עמו - ולפיכך מודעא בפשרה צריכה ידיעת האונס על ידי העדים, ואף לסוברים שמודעא במתנה מועילה אף כשאינו אנוס כלל<sup style="color: gray;">78</sup>, מודעא על פשרה אינה מועילה, שאין מן הדין שלאחד מבעלי הדין תהיה הברירה לחזור בו מן הפשרה, ולבעל דינו לא תהיה האפשרות לחזור בו<sup style="color: gray;">79</sup>.
ג) ומן האחרונים יש מחלקים בדעת ראשונים בין מודעא שמוסר התובע על פשרה, שחשובה כמודעא על מכירה, למודעא שמוסר הנתבע, שחשובה כמודעא על מתנה<sup style="color: gray;">80</sup>, שהתובע כיון שמקבל דמים מתרצה במקצת דמי תביעתו כדי שיוכל להוציא אותו מקצת, ונמצאת הסכמתו להתפשר כמכירה, מה שאין כן הנתבע שאינו מקבל דמים, ומה שהיה עלול להפסיד יותר אלמלא הפשרה אינו חשוב כתמורה, אלא מניעת הפסד, נמצא שמה שמשלם מכח הפשרה מתנה הוא ולא מכירה<sup style="color: gray;">81</sup>, או משום שהנתבע שנאנס להתפשר ולשלם מקצת דמי התביעה, כיון שלא קיבל דמים, הרי זה כאונס לתת מתנה, ודוקא בתובע שנאנס וקיבל דמים חשוב כמכר<sup style="color: gray;">82</sup>. ========
ד) ויש שכתבו לחלק, שפשרה שיש בה מחילת ממון, חשובה כמתנה, ומסירת מודעא עליה כמודעא על מתנה, אבל פשרה שאין בה מחילת ממון - כגון חלוקת-שותפות*, שהתפשרו שכל אחד יטול לו חלק מסויים, או שהיה אחד חייב לחבירו, והתפשרו שיאריך לו את זמן הפרעון, או שתי ספינות שהיו עוברות בנהר ופגעו זו בזו ואין מקום לשתיהן לעבור, והתפשרו שאחת תידחה מפני חברתה<sup style="color: gray;">83</sup> - חשובה כמכר, ומסירת מודעא עליה דינה כמסירת מודעא על מכר<sup style="color: gray;">84</sup>.
<h4>כשהדין ברור</h4>
היה הדין ברור כאחד מבעלי הדינים, ואף על פי כן עשה פשרה, נחלקו ראשונים ואחרונים בדעת הסוברים שמודעא על פשרה דינה כמודעא על מכר<sup style="color: gray;">85</sup>, אם הוא אף באופן זה: א) יש סוברים שלא אמרו שפשרה היא כמכר אלא בדין מסופק - וכן כשאחד מבעלי הדין חייב שבועה, ומתפשרים כדי שלא ישבע<sup style="color: gray;">86</sup> - שויתורו של חבירו על הדין הוא כנתינת דמים, אבל אם היה הדין ברור כאחד מהם, כגון שתבעו תביעה שברור שאינו זוכה בה בדין, ואנס את חבירו לשלם לו כל תביעתו<sup style="color: gray;">87</sup>, ומתוך כך הסכים הנתבע להתפשר ולשלם מקצת התביעה, ומסר הנתבע מודעא על הפשרה, דין מודעא זו כדין מודעא על מתנה<sup style="color: gray;">88</sup>, שכיון שמן הדין הוא פטור לגמרי, כל מה שנותן לו מתנה היא שנותן לו שלא מרצונו<sup style="color: gray;">89</sup>, וכן בתבעו תביעה שודאי זוכה בה בדין, ואנס הנתבע את התובע להתפשר עמו ולקבל מקצת התביעה ולמחול השאר, ומסר התובע מודעא על הפשרה, דין מודעא זו כדין מודעא על המחילה<sup style="color: gray;">90</sup> - שהיא כמתנה<sup style="color: gray;">91</sup> - שכיון שמן הדין היה זוכה בכל תביעתו, כל מה שמוותר לו מחילה היא שמוחל לו שלא מרצונו<sup style="color: gray;">92</sup>. ויש שכתבו יותר מזה, שאף בדין המסופק אצל הדיינים, אם מוסר המודעא יודע שהדין עמו, הרי זה כמתנה, שלדבריו שהדין עמו נמצא שויתורו היה ללא שום תמורה, וכשמסר מודעא על הפשרה היא חלה כדרך שחלה במתנה<sup style="color: gray;">93</sup>. ב) ויש סוברים שאפילו היה הדין ברור כאחד מהם מכל מקום אם נתפשר עמו ומסר מודעא תחילה, דינה כמודעא על מכר<sup style="color: gray;">94</sup> - ואף לסוברים שלענין שתתבטל באונס בלא מודעא, דין פשרה זו כמתנה, וכל שידוע שהיה בה אונס, הפשרה בטילה<sup style="color: gray;">95</sup> - שאף על פי שנותן מעות שאינו מתחייב בהם בדין, או מוחל מעות שחבירו יתחייב לו בדין, מכל מקום אף הוא מרויח<sup style="color: gray;">96</sup>. ג) ויש סוברים שדין מודעא על פשרה - במקום שהדין ברור כאחד מהם<sup style="color: gray;">97</sup> - תלוי בדין מודעא על מכר בפחות משוויו, שנחלקו בו אם חשוב כמודעא על מכר או כמודעא על מתנה<sup style="color: gray;">98</sup>, שלסוברים שחשוב כאונס למכור הפשרה כמכר, ולסוברים שחשוב כאונס ליתן מתנה הפשרה כמתנה<sup style="color: gray;">99</sup>.
על הסוברים שאם פשרה חשובה כמכר אין כותבים מודעא בפשרה על מי שמציית לדין, ע"ע מודעא<sup style="color: gray;">100</sup>. על מודעא לביטול פשרה שכאשר נמסרה טרם ידע המוסר שיבררו להם דיין לפשרה, שאינה מועילה, ע"ע הנ"ל<sup style="color: gray;">101</sup>. על מודעא לביטול פשרה שאין זמן המסירה ידוע, שאינה מועילה משום שמעמידים הממון בחזקת הנתבע, לסוברים כן, ע"ע הנ"ל<sup style="color: gray;">102</sup>. על נוסח מסירת שטר מודעא, עי' בנספח לערכי המודעא.
בכמה ענינים מצינו שפשרה שוה לדין, ובענינים אחרים שונה מדין.
<h4>כח בית דין</h4>
פשרה, שלדעת ר' מאיר צריכה להעשות בג' דיינים דוקא<sup style="color: gray;">103</sup>, יש מן הראשונים שכתבו שאף לסוברים ששנים שדנו דיניהם דין<sup style="color: gray;">104</sup>, בפשרה צריך שלשה דוקא, כיון שעושים כל אשר ישר בעיניהם, והפקר בית דין הפקר<sup style="color: gray;">105</sup>.
<h4>שנעשתה בערכאות</h4>
פשרה שנעשתה בערכאות* של גוים, הרי היא כחרס<sup style="color: gray;">106</sup>, ואף על פי שפשרה צריכה קנין<sup style="color: gray;">107</sup> וקנו מידם לקיים הפשרה, מכל מקום כיון שהפשרה קרויה דין, ונעשתה על ידי הערכאות שפסולים לדון<sup style="color: gray;">108</sup>, אינה חלה<sup style="color: gray;">109</sup>.
<h4>שאינם כשרים לדון</h4>
הפסולים לדון, שאם בעלי דין קיבלום עליהם, כשרים הם, כגון הגזלנים<sup style="color: gray;">110</sup>, כתבו אחרונים שכשרים לעשות פשרה, ואין דינם כערכאות של גוים שפשרה הנעשית בפניהם פסולה<sup style="color: gray;">111</sup>, שערכאות של גוים אינם כשרים לדון אפילו קיבלו עליהם<sup style="color: gray;">112</sup>. ובמקום שאין דיינים היודעים לדון דין תורה, כתבו ראשונים שרשאים בני העיר למנות בוררים לעשות פשרה בין התושבים, מדין עשיית פשרה, ומכל מקום צריך שיהיו יראי אלהים שונאי בצע ומביני מדע<sup style="color: gray;">113</sup>.
<h4>נטילת שכר</h4>
דיין העושה פשרה, כתבו אחרונים שרשאי ליטול על כך שכר, ויכול לומר לבעלי הדין שלא יאמר להם את הפשרה עד שיתנו לו שכר, שלא נאסרה נטילת שכר אלא על עשיית דין בלבד<sup style="color: gray;">114</sup>, אלא שכיון שאסור להטות הפשרה, צריך ליטול משניהם בשוה<sup style="color: gray;">115</sup>. ויש מן האחרונים שצידדו לומר שאסור ליטול שכר על הפשרה, שמשעה שבעלי הדין מתרצים לעשות פשרה, חזרה הפשרה להיות כמו דין, שאסור ליטול עליו שכר<sup style="color: gray;">116</sup>.
<h4>שוחד</h4>
דיין שעשה פשרה והתברר שנטל שוחד* להטות הפשרה, כתבו אחרונים שהפשרה פסולה<sup style="color: gray;">117</sup>.
<h4>פשרה מוטעית או מוטית</h4>
פשרה שהיא מוטעית או שנוטה לאחד מן הצדדים, כתבו אחרונים שכשם שבהטעיית הדין או בהטיית הדין חוזר, כך בהטעיית פשרה או בהטייתה, חוזר<sup style="color: gray;">118</sup>.
<h4>הסתלקות מעשיית פשרה</h4>
הסתלקות הדיין, שבעשיית דין לאחר ששמע דברי בעלי הדין ויודע להיכן הדין נוטה, אינו רשאי להסתלק, מהכתוב "לא תגורו מפני איש"<sup style="color: gray;">119</sup>, בעשיית פשרה, יש מן הראשונים שכתבו שרשאי להסתלק, שדוקא בדין שנעשה בעל כרחם של הצדדים אינו רשאי, אבל בפשרה שאינה נעשית אלא ברצונם ויכולים שלא לשמוע לו, יכול לומר למה לי לטרוח ביניהם<sup style="color: gray;">120</sup>.
<h3><b>בהתרצות בעלי הדין</b></h3>
<h4>כפיה על פשרה</h4>
מצינו אופנים שונים של פשרה, החלוקים בדינם לענין כפיה על הפשרה בהם: א) כאשר אפשר לברר את הדין, כגון בשני בעלי דין שבאים לדין, והדיין שואל אותם אם רצונם בפשרה או בדין<sup style="color: gray;">121</sup>, באופן זה הפשרה תלויה ברצון בעלי הדין ואי אפשר לכפות עליה<sup style="color: gray;">122</sup>. ב) כאשר אין דין כיצד לנהוג, כגון בשתי ספינות שעוברות בנהר ופגעו זה בזה, ואם שתיהן עוברות שתיהן טובעות, שהדין הוא שיש קדימה לטעונה או לקרובה, וכאשר שתיהן טעונות או שתיהן קרובות, שאין כאן דין שאומר כיצד לנהוג, עושים פשרה ביניהן ומטילות שכר זו לזו<sup style="color: gray;">123</sup>. בפשרה זו נחלקו אחרונים: יש סוברים, ומהם שכתבו כן בדעת ראשונים, שאפשר לכפות עליה<sup style="color: gray;">124</sup>, ומהם שלדעתם זהו שהביאו הראשונים כמקור לפשרה זו את הכתוב "בצדק תשפט עמיתך"<sup style="color: gray;">125</sup> - ולא את הכתוב "צדק צדק תרדף"<sup style="color: gray;">126</sup> שהביאה הבריתא לגבי הפשרה בב' ספינות<sup style="color: gray;">127</sup> - משום שיש מקום שיכול הדיין לעשות פשרה כמו דין, ואפילו אינו "צדק צדק" היינו שאינו הדין הגמור, אלא "בצדק" בלבד<sup style="color: gray;">128</sup>. ויש סוברים שאף בפשרה זו, אין כח ביד הדיין לכופן לפשרה, וזהו שאמרו "הטל פשרה ביניהם" ולא "עשה פשרה ביניהם" שאין כח ביד הדיין לכוף לשום אחת מהן ליטול שכר, אלא הדיין צריך לשער לפי אומד הדעת כמה שכר הדחייה ויניח פשרה זו ביניהם ויעשו כרצונם, או אחת תיטול שכר או יפילו גורל<sup style="color: gray;">129</sup>. ג) כאשר אין אפשרות לברר את הדבר על פי דין, שכתבו ראשונים ואחרונים שיש כח לדיין לעשות דין כעין פשרה, ואינו רשאי להוציא דין חלוק תחת ידו בלי גמר<sup style="color: gray;">130</sup>, כתבו אחרונים שיכולים בית דין לכפות על הפשרה<sup style="color: gray;">131</sup>, שכל שאין הדבר יכול להתברר על פי הדין, פשרה בזה היינו דינו<sup style="color: gray;">132</sup>, ומהם שכתבו שכן הדין בכל מקרה של ספק בדין ("ספיקא דדינא") כיצד להכריע בשאלה שבאה לפני בית דין<sup style="color: gray;">133</sup>.
<h4>פשרה שלא מדעת בעלי הדין</h4>
אף על פי שהפשרה צריכה הסכמת בעלי הדין ואין כח ביד בית דין לעשות פשרה שלא מדעת בעלי הדין<sup style="color: gray;">134</sup>, ישנם אופנים שבהם כח בית דין יפה לעשות מעצמם פשרה בלי הסכמת בעלי הדין:
בממון יתומים, כתבו ראשונים ואחרונים שמותר לבית דין לעשות פשרה ולוותר חוץ מן הדין כדי להשקיט ממריבות וקטטות<sup style="color: gray;">135</sup>, ויכולים בית דין להטיל דברי ביצוע ופשרה לחובת היתומים אף אם הפריזו במקצת מצד זה לצד זה בשביל השתקת הריב<sup style="color: gray;">136</sup>. ויש שכתבו לחלק, בין פשרה בנידון שהוא למנוע מן היתומים רווח ממון, שאז אפשר לבית דין לעשות הפשרה, ובין נידון שהוא הפסד ממש ליתומים, שאז אין לבית דין להתפשר ולהפסידם<sup style="color: gray;">137</sup>, וכן יש סוברים שלא התירו לבית דין לוותר בממון היתומים כדי להשקיט ממריבות אלא במקום חשש שיבוא מזה הפסד ממון ליתומים<sup style="color: gray;">138</sup>.
כח זה לפשר ולוותר בממון יתומים לא נמסר אלא לבית דין הממונה בעיר או לגדולי הדור<sup style="color: gray;">139</sup>.
אין חילוק בדבר בין היו היתומים תובעים ומפשרים בית דין שיקבלו פחות מן המגיע להם לפי הדין, ובין היו היתומים נתבעים ומפשרים בית דין שישלמו מיד פחות מן התביעה<sup style="color: gray;">140</sup>.
ויש מי שחולק בעיקר הדין, וסובר דאין בידינו להוציא מן היתומים אף מפני מניעת קטטה<sup style="color: gray;">141</sup>.
בעל חוב המוכן לוותר מחובו אם ישלמו לו מיד, כתבו ראשונים גובים בית דין מן היתומים מיד, אף שאין נזקקים לנכסי יתומים עד שיגדלו, כיון שהוא לטובתם<sup style="color: gray;">142</sup>. ואפילו הבעל חוב רוצה לעשות הנחה ליתומים רק בדבר מועט נזקקים בית דין וגובים<sup style="color: gray;">143</sup>, ואפילו עדיין לא הגיע זמן פרעון החוב<sup style="color: gray;">144</sup>.
<h4>פשרה ע"י אפוטרופוס</h4>
אפוטרופוס בנכסי יתומים, כתבו אחרונים שיכול לוותר במעות היתומים לטובתם ולעשות פשרה בדינם<sup style="color: gray;">145</sup>. ויש שצידדו לחלק, שדוקא אם היתומים הם תובעים ובעל דינם רוצה לשלם מיד פחות מתביעתם, ומכיון שהיתומים באים להוציא ממון מיד האחרים יש ביד האפוטרופוס להתפשר, אבל כאשר היתומים הם נתבעים ובאים להוציא ממון מיד היתומים שלא כדין, אף שהתובע רוצה לוותר מן החוב, אין רשות ביד האפוטרופוס לפרוע משל יתומים, שמא כשיגדלו ימצאו שובר וכיוצא בזה<sup style="color: gray;">146</sup>. ויש שצידדו לומר, שאפשר שאין האפוטרופוס דינו כבית דין לענין זה שיוכל להתפשר לטובת היתומים<sup style="color: gray;">147</sup>.
וכתבו שהאפוטרופוס המתפשר לטובת היתומים יש לו לעיין יפה יפה שלא יפסידו היתומים יותר ממה שנצטרך לטובתם<sup style="color: gray;">148</sup>, וכן יש לו להיות בקי היטב בכל הענין שלא יבוא בפשרה זו גם לידי הפסד אם יתגלה אחר כך זכות חדשה לטובת היתומים ושלא היה יודע עכשיו<sup style="color: gray;">149</sup>.
ונחלקו: יש אומרים שאין האפוטרופוס צריך לבית דין, ויכול בעצמו לעשות הפרשה, כפי ראות עיניו<sup style="color: gray;">150</sup>, ויש אומרים שעל האפוטרופוס לעשות את הפשרה על פי בית דין יפה ומפורסם בדורו לבקי ומומחה<sup style="color: gray;">151</sup>.
יש אומרים שאם לא רצה האפוטרופוס להתפשר מהראוי לבית דין להכריחם להתפשר<sup style="color: gray;">152</sup>.
יש כח ביד בית דין לגזור ולהחרים שתתקיים הפשרה ושלא יוכלו היתומים לחלוק ולמחות כשיגדלו<sup style="color: gray;">153</sup>.
יש אומרים שאם לא החרימו בית דין שתתקיים הפשרה הדבר תלוי בזה, אם עשו הפשרה לטובת היתומים שדומה הדבר למקח וממכר כגון שמפשרים בעד שבועה וכיוצא בזה כיון שיכולים לעסוק בנכסי יתומים, אין היתומים יכולים למחות כשיגדלו, אבל אם מוותרים רק בשביל כדי להשקיט הריב או שלא לילך בדיני עכו"ם יכולים למחות כשיגדלו<sup style="color: gray;">154</sup>.
<h4>כשאין הדין ברור</h4>
יש שכתבו שבמקום שאין הדיינים יכולים לחתוך את הדין ברור, מפני שיש סברא נוטה לכאן ולכאן, כגון שיש סברא שהוא דומה לפשיעה ויש סברא שדומה לאונס, או בשאר עניינים יכול הדיין לעשות פרשה בעל כרחו של בעלי הדין<sup style="color: gray;">155</sup>.
<h4>למנוע הליכה לדיני עכו"ם</h4>
הרשות ביד בית דין לפשר במקום שיש חשש של הליכה בדיני העכו"ם<sup style="color: gray;">156</sup>.
<h4>באונס</h4>
פשרה שהסכים לה בעל הדין מתוך אונס, כתבו ראשונים ואחרונים שאינה פשרה, ואפילו עשה את הפשרה בקנין וביטול מודעה יכול לחזור בו<sup style="color: gray;">157</sup>, וכתבו אחרונים שהוא רק אם נודע אחר כך שגם ביטול המודעה היה מחמת האונס<sup style="color: gray;">158</sup>. ואפילו היתה הפשרה בשבועה, כיון שהיתה באונס אינה תקפה, אם השבועה היא בענין שיכול לבטלה בלבו, ושלא יהא מה שמוציא בפיו בבירור נגד מה שבלבו<sup style="color: gray;">159</sup>.
<h4>מסירת מודעא על האונס</h4>
נאנס להתפשר ולמחול מקצת מהממון שתובע, נחלקו אם מועילה המחילה, והדבר תלוי אם פשרה דינה כמתנה או כמכר לענין מסירת מודעא* עליה: לסוברים שדינה כמתנה<sup style="color: gray;">160</sup> - שיש חילוק בדין מודעא בין מכר למתנה<sup style="color: gray;">161</sup> - כמו כן מחילה על ידי פשרה באונס דינה כמתנה באונס, ובטילה<sup style="color: gray;">162</sup>. ולסוברים שלענין מסירת מודעא, מחילה על ידי פשרה דינה כמכר<sup style="color: gray;">163</sup>, כתבו אחרונים שכמו כן אינה בטילה באונס אלא אם מסר מודעא<sup style="color: gray;">164</sup>, שמשום שהתובע ירא שמא יפסיד כל תביעתו בדין, מתפייס הוא ליטול קצת בפשרה, והוא כמוכר לחבירו כל זכות שיש לו בתביעה זו בסך שמתפשרים ביניהם<sup style="color: gray;">165</sup>, או שכיון שכל פשרה קיימת אף על פי שאינו עושה מרצון גמור, אלא היא נעשית על ידי הפצרתם של הדיינים, ודומה קצת למחילה באונס, לפיכך היא קיימת אפילו כשנעשית באונס<sup style="color: gray;">166</sup>, ומכל מקום באופן שהדין ברור כאחד מבעלי הדינים, והתפשר כדי לקבל את שלו - שלענין מסירת מודעא יש סוברים שחשובה הפשרה כמתנה לדברי הכל<sup style="color: gray;">167</sup> - כתבו אחרונים שחשובה הפשרה כמתנה ובטילה מחמת אונס<sup style="color: gray;">168</sup>. ולמחלקים לענין מסירת מודעא, שפשרה שיש בה מחילת ממון, דינה כמתנה, ופשרה שאין בה מחילת ממון, אלא חלוקת שותפות, או הרווחת זמן, או קדימה של אחד לחבירו, דינה כמכר<sup style="color: gray;">169</sup>, אף לענין פשרה באונס כשיש בה מחילת ממון דינה כמתנה באונס שהיא בטילה, ודוקא כשאין בה מחילת ממון דינה כמכר, ואינה בטילה בלא מסירת מודעא<sup style="color: gray;">170</sup>. ויש מן האחרונים שנחלקו בדבר וכתבו, שאף לסוברים שלענין מסירת מודעא מחילה שעל ידי פשרה דינה כמכר, לענין פשרה באונס אינה כמכר, ובטילה<sup style="color: gray;">171</sup>.
<h4>החשוב אונס</h4>
על הפחדה בדבר שאפשר למפחיד לעשות, אם חשוב אונס, ע"ע אונס (הכרח)<sup style="color: gray;">172</sup>.
כאשר המאיים אינו בעל הדבר, יש מן האחרונים סוברים שאינו אונס, ואפילו הדיינים הם המאיימים<sup style="color: gray;">173</sup>, שאין אדם חוטא ולא לו, ואינו אלא מגזם בלבד<sup style="color: gray;">174</sup>, ויש סוברים שאם הדיין הוא שהפחיד כל שכן שחשוב אונס<sup style="color: gray;">175</sup>.
<h4>בדבר שאין היזקו ברור</h4>
איום בדבר שאין היזקו ברור, כגון שמאיים עליו להביא את הדין לפני ערכאות של גויים, לא זו בלבד שבענין שהיה מותר לו ללכת לפי ערכאות בדין זה שאינו חשוב אונס<sup style="color: gray;">176</sup>, אלא אפילו בענין שאסור לו לילך לפני ערכאות ואפילו התרו בו ואמר שילך, אינו אונס<sup style="color: gray;">177</sup>, לפי שאף אם ילך לפני ערכאות אינו ברור שיזכה בדינם ואין זה היזק ברור<sup style="color: gray;">178</sup>. ולכן בעניינים שבערכאות הוא היזק ברור, כגון ירושת הבת במקום הבן, והאשה את בעלה שבדיניהם יש להם זכות ירושה, וכן במקום שמגזים בדבר שמורה היתר לעצמו, כגון שבדיננו היה זוכה מטעם מוחזק, ובדיניהם אין דין מוחזק, כל זה חשוב כאונס<sup style="color: gray;">179</sup>.
עשה לו כבר פעם מעשה על ידי ערכאות, נחשבים איומים כאלה לאונס, שבודאי יעשה כן שוב<sup style="color: gray;">180</sup>, ואין צריך לומר אם התחיל כבר בנידון זה על ידי ערכאת שודאי יסיים מה שהתחיל<sup style="color: gray;">181</sup>.
<h4>עשיית תחבולות כדי להגיע לפשרה</h4>
מי שתובעים אותו ממון שהוא מוחזק בו, כתבו ראשונים ואחרונים שאסור לו לבקש צדדים ותואנות להישמט כדי שיתרצה בעל דינו לעשות עמו פשרה וימחול לו על השאר<sup style="color: gray;">182</sup>, לפי שאי אפשר לו לעשות כל אלו אם לא בדברי שקר ותחבולות והרי זה בכלל מדבר שקר תרחק<sup style="color: gray;">183</sup>, ועוד, שהואיל וכוונתו לכופו לפשרה ולהחזיק בממון חברו, שמן הדין הוא שלו, עובר בלאו של לא תעשוק<sup style="color: gray;">184</sup>. וכתבו אחרונים, שאיסור זה הוא על הנתבע, וכל שכן על התובע שאסור לעשות כן כדי להוציא משל חברו<sup style="color: gray;">185</sup>. ויש מן הראשונים חולקים, וסוברים שאדם המתחייב ממון לחברו יכול לבוא עליו בעקיפין כדי שיתפשר עמו בדבר מועט וימחול לו<sup style="color: gray;">186</sup>, ורק במקום שמדבר שקרים כדי לזכות בדין שקר או כיוצא בזה יש לחוש אבל במקום שרוצה לעשות מעשים שבשבילם ימחל לו הלה מרצונו הטוב על ידי תחבולות שעושה, אין איסור בזה<sup style="color: gray;">187</sup>. לא עשה שום תחבולה אלא שיש בידו ביכולת לעשות, ובעל דינו יודע מזה ומפחד שמא יעשה והסכים מתוך כך לפשרה מעצמו, מותר לו להתפשר עמו אף שיודע שלא עשה כן מרצונו הטוב<sup style="color: gray;">188</sup>.
<h4>אופנים שמותר להערים כדי להגיע לפשרה</h4>
באופנים מיוחדים כתבו הפוסקים, כי בהם מותר לאדם להערים על בעל דינו כדי שיתפשר עמו:
א) במקום שיש לו תרעומות על בעל דינו, שמפני מעשיו גרם לו שיבוא לידי חיוב, יש מן האחרונים שכתבו שבזה מותר לו לעשות תחבולות להכרח אותו שיתפשר עמו<sup style="color: gray;">189</sup>.
ב) אין האיסור אמור אלא אם כן מבקש הנתבע תואנה בידיים כדי לפשר, אבל בענין שהוא רק שב ואל תעשה מותר<sup style="color: gray;">190</sup>.
ג) אין אסור אלא במקום שכבר נתחייב בדין מתוך מעשיו, ואף קודם שבא לבית דין חייב הוא בממון זה, אבל חיוב שאין חל עליו אלא על ידי העמדה לדין בפני בית דין, כגון קנס וחיוב שור המועד, מותר לו לעשות תחבולות למנוע את החיוב מלחול עליו, ועל ידי זה יתרצה להתפשר עמו<sup style="color: gray;">191</sup>.
ד) כתבו רבים מן הפוסקים שאין הדברים אמורים לאסור לעשות כן, אלא במקום שיודע שאין האמת איתו, אבל אם יודע שהאמת איתו שאין הוא חייב לבעל דינו, רק שהדיינים לא יאמינו לו, מותר לו לבקש צדדים ותחבולות כדי שיתרצה בעל דינו להתפשר עמו<sup style="color: gray;">192</sup>, ובלבד שלא יהא כרשע לפני בית דין<sup style="color: gray;">193</sup>.
ה) כאשר יש לו טענת מלוה ישנה על חברו ואין לו עדים, יכול לעשות כן, כדי להציל את שלו<sup style="color: gray;">194</sup>.
ויש מן האחרונים שכתבו שאפילו על האמת אסור לעשות תחבולות להגיע לפשרה<sup style="color: gray;">195</sup>.
<h4>כשיש חיוב שבועה</h4>
כאשר נתחייב הנתבע שבועה הבאה על הספק, כגון שבועת השומרים וכדומה, והנתבע נאמן על התובע גם בלי שבועה, כתבו אחרונים שאסור לו לתובע לבקש ממנו שבועה כדי שיתפשר עמו, כי לא ירצה להישבע אפילו על האמת<sup style="color: gray;">196</sup>. וכן מי שנתחייב שבועה ואין בדעתו לישבע, כתבו אחרונים שאסור לו יאיים על חברו לומר אנכי אשבע כדי לפשר<sup style="color: gray;">197</sup>.
<h4>גרם לחבירו להתפשר</h4>
עבר וגרם לבעל דינו להתפשר עמו ולמחול לו על השאר, במקום שאסור לו לעשות כן, כתבו ראשונים ואחרונים שאינו יוצא ידי שמים עד שיתן לו את שלו<sup style="color: gray;">198</sup>, ולא יאמר הרי כבר פשרתי עמו ומחל לי, שאין מחילתו מחילה דהוי מחילה בטעות ובאונס שהיה מתיירא שמא יפטרוהו על הכל מחמת צדדי התואנות שביקש<sup style="color: gray;">199</sup>, וגזל הוא בידו עד שיתן לבעל דינו מה שמגיע לו על פי הדין<sup style="color: gray;">200</sup>, מיהו אין לבית דין לנדותו עד שישלם<sup style="color: gray;">201</sup>. ויש שצידדו לומר שהוא גזל גמור ויש לבית דין להוציא מידו, אם נתברר הדבר לבית דין שנתפשר עמו מפני צדדים של השתמטות<sup style="color: gray;">202</sup>.
<h4>ביטול הפשרה בתשלום קנס</h4>
שנים שקבלו עליהם פשרנים בקנין וקנס, ואחר שאמרו הפשרנים את הפשרה, אמר אחד מבעלי הדין אשלם הקנס ולא אקיים הפשרה, כתבו ראשונים ואחרונים שאין בדבריו כלום<sup style="color: gray;">203</sup>, שהרי הוא חייב לקיים הפשרה מכח הקנין<sup style="color: gray;">204</sup>. ויש מן האחרונים שכתבו בדעת ראשונים שחולקים, וסוברים שהבחירה בידו ליתן את הקנס וליפטר מקיום הפשרה<sup style="color: gray;">205</sup>.
אף לדעה ראשונה שלא נפטר בתשלום הקנס, כתבו אחרונים שאין זה אמור אלא כשאמר לו שמקבל על עצמו "בקנין וקנס" שהקנס לא בא אלא לחיזוק, אבל אם אמר: אם לא אקיים הפשר אשלם הקנס, אז בתשלום הקנס נפטר מלקיים את הפשרה, לפי שהקנס הוא שובר על הפרעון<sup style="color: gray;">206</sup>.
וכתבו עוד, שאפילו נעשה הקנס באופן שיש בו משום אסמכתא* צריך לקיים הפשר או שיתן הקנס<sup style="color: gray;">207</sup>.
היו בשטר הפשרה עוד תנאים מלבד חיוב הפרעון, קיום שאר התנאים פוטרו מן הקנס<sup style="color: gray;">208</sup>.
<h4>כשלא נקבע זמן לקיום הפשרה</h4>
פשרנים שעשו פשרה, וטען בעל הדין שלא קבעו לו זמן לקיום הנאמר בפשרה, ואין רצונו לעשותו מיד אלא כשיזדמן, כתבו ראשונים ואחרונים שאין בדבריו כלום, אלא חייב לעשותו מיד<sup style="color: gray;">209</sup>, שאם לא כן אין לדבר סוף שיארך הזמן עד סוף ימי עולם וירבו מחלוקת<sup style="color: gray;">210</sup>, או שכיון שלא קבעו זמן מן הסתם היתה דעתם שיקיימו מיד ולכך יכול כל אחד מבעלי הדין לכוף להשני שיקיים מיד<sup style="color: gray;">211</sup>. וכתבו אחרונים שאם יש לו פנאי חייב לקיים מיד את הפשרה אפילו בלי שיתבענו חבירו, אבל אם אין לו עכשיו פנאי, כיון שלא קבעו זמן אין חיוב לקיים מיד, והוא שרואים שאין כוונתו לבקש תואנה ולדחותו מעליו<sup style="color: gray;">212</sup>.
היה מסרב לעשות מיד, כתבו אחרונים שיחרימוהו בית דין<sup style="color: gray;">213</sup>.
<h4>ביטול הפשרה בגלל סירוב אחד מהצדדים</h4>
סירב אחד מהם ולא רצה לקיים את הפשרה, אף על פי שאמר מפורש "אין אני מסכים עם הפשרה", כל שחזר אחר כך מסרבנותו ורוצה לקיים, כתבו אחרונים שחייב גם השני לעמוד בפשרה ואין נפטר מחיוב קיום הפשרה על ידי סירוב חברו לקיימה, שכיון שלא קבעו זמן מסויים, כל שקיימה אחר כך אינו חשוב שעבר על הפשרה<sup style="color: gray;">214</sup>.
קבעו זמן על קיום הפשרה והגיע הזמן ולא רצה לקיים, כתבו אחרונים שנתבטלה הפשרה לגמרי ונפטר חברו ממנה בסרבנותו אף אם ירצה אח"כ לקיימה<sup style="color: gray;">215</sup>.
קיים אחד את הפשרה ונתן המעות ביד הדיין, והדיין עיכב את המעות בידו כמה ימים לראות אם יקיים השני את גזירתו וכשראה שאין השני רוצה החזיר המעות לראשון ופטרו מחיוב הפשרה, כתבו אחרונים שנפטר זה הראשון לגמרי מחיובו, ואפילו אם ירצה השני עתה לקיים את הפשרה כבר נפטר ממנה הראשון ואינו מחוייב יותר<sup style="color: gray;">216</sup>.
<h4>טענת פרעתי בתוך הזמן</h4>
קבעו הפשרנים זמן לשלם לו את הסכום שגזרו, כתבו אחרונים שדינו כתוך זמן של הלוואה, ואין יכול לטעון בתוך הזמן שפרע<sup style="color: gray;">217</sup>, וכן הדין שאם מת בתוך הזמן אין בית דין טענת פרוע ליתומים תוך הזמן<sup style="color: gray;">218</sup>, וכן יכולים העדים לכתוב שטר קודם הגעת הזמן<sup style="color: gray;">219</sup>.
<h3><b>כשנגמר הדין</b></h3>
<h4>גדר "גמר דין"</h4>
לאחר שנגמר הדין, אסור לבצוע<sup style="color: gray;">220</sup>. בגדר גמר דין, מצינו שנחלקו בו: א) בתלמוד אמרו, וכן כתבו ראשונים, וכן יש שכתבו להלכה, שהיינו שאמרו "איש פלוני אתה זכאי איש פלוני אתה חייב"<sup style="color: gray;">221</sup>, ואף שגמר דין בכל מקום הוא אמירת "צא תן לו" לסוברים כן<sup style="color: gray;">222</sup>, מכל מקום כיון שקרוב הדין לגמור אסור להם להטעות את הזכאי<sup style="color: gray;">223</sup>, שהרי זכותו ידועה לו<sup style="color: gray;">224</sup>. ב) ויש מן הראשונים סוברים, וכן יש שכתבו להלכה, שאם כבר דקדקו בית דין בדין היטב עד שלא חסר להם אלא לומר איש פלוני אתה חייב איש פלוני אתה זכאי, אפילו שעוד לא אמרו כן, הרי זה כמו שגמרו את הדין, ואסור להם לעשות פשרה<sup style="color: gray;">225</sup>, שכיון שנתברר להם כל כך אין להטעותו לעשות פשרה, שאילו היה יודע שנתברר דינו לזכות לא היה מתרצה לעשות פשרה<sup style="color: gray;">226</sup>, או שכיון שנתברר הדין שהתובע זכאי אין לגזול ממנו<sup style="color: gray;">227</sup>, או שכיון שחייבוהו כדין היאך יכולים לחזור ולעשות פשרה, והרי לתובע יש ממון אצל הנתבע, ואם ילך לבית דין אחר שיכפוהו לתת לו מה שהבית דין הראשון חייב, הדין עמו<sup style="color: gray;">228</sup>. ג) ויש מן הראשונים סוברים, וכן יש שכתבו להלכה, שאף לענין האיסור לעשות פשרה אינו נחשב גמר דין עד שיאמרו צא תן לו<sup style="color: gray;">229</sup>, ולא אמרו שגמר דין לפשרה הוא איש פלוני אתה חייב כו' אלא משום שיש דין שלא שייך בו לומר צא תן לו, לכן נקטו לשון פטור וחיוב ששייך בכל הדינים<sup style="color: gray;">230</sup>, או שלא אמרו אלא למעט שלא נאמר שעד שלא נעשה המעשה של קיום הפסק אינו גמר דין, אבל הכוונה היא שיאמרו צא תן לו<sup style="color: gray;">231</sup>. ד) ויש מן הראשונים שכתבו לחלק, שבדברים שאינם מחוסרים גבייה, כגון קרקעות וכיוצא, שכיון שבכל מקום שנמצאים הרי הם ברשות בעליהם, לכן מיד שאמרו חייב אתה ליתן לו הרי הם כאילו הגיעו לידו, אבל במטלטלים שמחוסרים גבייה, אינו נחשב גמר דין עד שיאמרו צא תן לו<sup style="color: gray;">232</sup>.
<h4>בהתפייסות בעלי הדין</h4>
פשרה לאחר גמר דין, יש מן הראשונים והאחרונים שכתבו, שדוקא כאשר הפשרה היא מדעת הדיינים וראות עיניהם ולא מדעת בעלי הדין, אסור לעשות אחר גמר דין, אבל כאשר מודיעים להם טיב הפשרה ומפייסים אותם עד שהם מתרצים למחול אחד לחבירו או לתת אחד לחבירו, אפילו אחר גמר דין ראוי לעשות כן, ובלבד שלא יהיה שום צד הכרח בדבר אלא פיוסים ופיתויים, וזו היא מצוה גדולה והבאת שלום בין אדם לחבירו<sup style="color: gray;">233</sup>. ויש מן האחרונים שכתבו שבכל אופן אין לעשות פשרה אחר גמר דין<sup style="color: gray;">234</sup>.
<h4>עשו פשרה אחר גמר דין</h4>
עברו ועשו פשרה אחר גמר דין, כתבו אחרונים שהפשרה בטלה, כדין דיין הטועה בדבר משנה<sup style="color: gray;">235</sup>.
<h4>חזר וטען אחר גמר דין</h4>
חזר החייב אחר גמר דין וטען טענה אחרת, יש מן האחרונים שכתבו שאינו מועיל לעשות פשרה כיון שכבר נגמר הדין<sup style="color: gray;">236</sup>.
<h4>בחיוב שבועה</h4>
חייבו בית דין שבועה לאחד מהצדדים, כתבו ראשונים ואחרונים שאף אחר גמר דין רשאים הבית דין לעשות פשרה, כדי ליפטר מעונש השבועה<sup style="color: gray;">237</sup>, ויש שכתבו שאף מצוה היא<sup style="color: gray;">238</sup>. ויש מן הראשונים והאחרונים סוברים שכיון שנגמר הדין, אף על פי שחייבוהו שבועה, אסור לעשות פשרה, שאם יחזרו ויעשו פשרה נראה כאילו לא דנו דין אמת<sup style="color: gray;">239</sup>.
<h4>שאינו דיין</h4>
מי שאינו דיין, כתבו ראשונים ואחרונים שאף אחר גמר דין רשאי לעשות פשרה<sup style="color: gray;">240</sup>, ודוקא שלא במושב דין הקבוע למשפט<sup style="color: gray;">241</sup>, משום זילות הבית דין<sup style="color: gray;">242</sup>, או שמה שנעשה לפני הדיין הרי זה כאילו נעשה מדעת הדיין ובהסכמתו<sup style="color: gray;">243</sup>. וכתבו אחרונים, שבמקרה שיש חשש שעל ידי פסק הדין יבואו לידי קטטות ומריבות, מצוה וחיוב על כל מי שיש בידו ואינו מן הדיינים להשפיע עליהם להסכים לפשרה<sup style="color: gray;">244</sup>, ואף הבית דין עצמו רשאים לבקש מאחר שישתדל לעשות פשרה<sup style="color: gray;">245</sup>.
<h4>נתרצו מעצמם לבטל פסק הדין</h4>
נתרצו בעלי הדין מעצמם לבטל פסק הדין לאחר גמר הדין, ורוצה אחד להקל על חברו ולקחת ממנו פחות ממה שנפסק, כתבו אחרונים שמכל מקום אסור לדיינים לחזור לעשות להם פשרה, שנראה כזילות הבית דין שאחר שכבר נגמר הדין דוחים אותו ועושים פשרה<sup style="color: gray;">246</sup>.
<h3><b>הדיינים</b></h3>
<h4>מנין הדיינים</h4>
מנין הדיינים הנצרך לעשיית פשרה, לדעת ר' מאיר הוא שלשה, ולדעת חכמים אפשר אפילו ביחיד<sup style="color: gray;">247</sup>, וכן בדעת רשב"ג שאמר שפשרה נעשית בשנים<sup style="color: gray;">248</sup>, אמר רב אחא בריה דרב איקא שאפשר לעשות ביחיד, אלא שהצריך שנים כדי שתהיה עדות על הפשרה<sup style="color: gray;">249</sup>, ויש מן האחרונים שכתבו בדעת ראשונים שלדעת רשב"ג צריך פשרה בשנים דוקא<sup style="color: gray;">250</sup>. בטעם המחלוקת, אמרו בתלמוד, שלדעת ר' אבהו הסובר שדיני ממונות בשלשה, אזי לדעת ר' מאיר, הוקשה פשרה לדין, וכשם שדין בשלשה כך פשרה בשלשה, ולדעת חכמים לא הוקשה פשרה לדין<sup style="color: gray;">251</sup>. וביארו אחרונים, שאף פשרה כאשר הסכימו בעלי הדין עליה, חשובה משפט, ולדעת ר' מאיר גם במשפט זה צריך שלשה כמו בדין שנעשה בעל כרחם, וצריך כח בית דין, ולדעת חכמים במשפט זה של פשרה שנעשה מרצונם של בעלי הדין, אף ליחיד יש כח בית דין, ולא הוקשה פשרה לדין<sup style="color: gray;">252</sup>. יש מן הראשונים שכתבו, שלסוברים שפשרה צריכה קנין<sup style="color: gray;">253</sup>, מעיקר הדין לדברי הכל פשרה אפילו ביחיד, והרי זה כמי שקיבל עליו קרוב או פסול וקנו מידו שאינו יכול לחזור בו<sup style="color: gray;">254</sup>, ולא נחלקו אלא לענין לכתחילה, שלדעת ר' מאיר הוקשה פשרה לדין, וצריך שלשה כדי שידקדקו היטב בדבר, שלא יטילו בפשרה חיוב על האחד יותר מחבירו, ולחכמים לא הוקשה פשרה לדין, ודי באחד שידקדק בזה, שאינו דין<sup style="color: gray;">255</sup>. ויש שכתבו בדעת ר' מאיר, שהטעם שצריך שלשה כדי שיהיה הכרע בין הדיינים וילכו אחר הרוב<sup style="color: gray;">256</sup>.
בדעת חכמים הסוברים שפשרה נעשית ביחיד, יש מן הראשונים שכתבו שאף לכתחילה רשאי לעשות פשרה<sup style="color: gray;">257</sup>, ויש מן הראשונים שכתבו שמכל מקום אין ראוי לעשות פשרה ביחיד, שפשרה צריכה הכרע הדעת<sup style="color: gray;">258</sup>.
הלכה כחכמים שפשרה נעשית אף ביחיד<sup style="color: gray;">259</sup>, שאף יחיד יכול לכוון לפשרה האמיתית<sup style="color: gray;">260</sup>, וכיון שפשרה צריכה קנין, מועילה הפשרה אף ביחיד<sup style="color: gray;">261</sup>. ויש מן האחרונים שכתבו בדעת ראשונים שהלכה שפשרה בשנים, וכדעתם בדעת רשב"ג<sup style="color: gray;">262</sup>, ואין די באחד, שאחד אינו בקי פשרה ואף אם עשו קנין, הרי זה כקנין בטעות<sup style="color: gray;">263</sup>.
בדעת רב אחא בריה דרב איקא בדעת רשב"ג שצריך שני דיינים בפשרה כדי שיהיו עדים<sup style="color: gray;">264</sup>, נחלקו ראשונים ואחרונים על מה הם מעידים: יש שכתבו שהם מעידים שבעלי הדין עשו קנין על הפשרה<sup style="color: gray;">265</sup>. ויש שכתבו, שמעידים הם על אופן הפשרה, ונאמנים על כך, אף כשבעלי הדין מכחישים או שנחלקו ביניהם כיצד נעשתה, וכן יכולים הם להעיד על קבלת הקנין על הפשרה<sup style="color: gray;">266</sup>. ויש שכתבו, שנאמנים הם להעיד שבעלי הדין קיבלו אותם עליהם לעשות פשרה, אף כאשר בעלי הדין מכחישים<sup style="color: gray;">267</sup>, ויש שחלקו, שאינם נאמנים נגד הכחשת בעלי הדין שלא קיבלו אותם עליהם<sup style="color: gray;">268</sup>.
<h4>הכרעה ע"פ הרוב</h4>
פשרה, יש מן הראשונים והאחרונים שכתבו שאין הולכים בה אחר רוב דעות הדיינים, אלא צריך ששלשת הדיינים יסכימו לדעה אחת<sup style="color: gray;">269</sup>, ואינה כמו דין שהולכים בו אחר רוב דעות הדיינים<sup style="color: gray;">270</sup>, שלא לכל דבר הוקשה פשרה לדין<sup style="color: gray;">271</sup>. וכתבו אחרונים, שאם מתנים ביניהם בפירוש שמקבלים את הפשרה על דעת שיכריעו בה על פי הרוב, מועיל<sup style="color: gray;">272</sup>, והטעם, כתבו אחרונים שבסתם פשרה יש אומדנא בדעת בעלי הדין שדעתם שלא להסכים לפשרה אלא אם כן יסכימו כולם, ולכן אם מתנים ביניהם מראש שמקבלים הפשרה בהכרעה על פי הרוב, מועיל<sup style="color: gray;">273</sup>. ויש מן הראשונים והאחרונים סוברים שאף בפשרה הולכים אחר הרוב<sup style="color: gray;">274</sup>, וכן יש מן האחרונים בדעת הירושלמי, שהטעם שצריך שלשה הוא משום שצריך שהשלישי יכריע בין השנים<sup style="color: gray;">275</sup>.
<h4>עד נעשה דיין</h4>
אף על פי שבדין רגיל, אין עד המעיד נעשה דיין<sup style="color: gray;">276</sup>, בפשרה, יש מן האחרונים שכתבו שעד נעשה דיין, ולדעתם זהו שכתבו ראשונים שיפה כח הפשרה מכח הדין ששני הדיוטות שעשו פשרה וקנו מידם אין יכולים לחזור בהם, שהדיינים שעשו את הפשרה יכולים להעיד על כך שנעשה בפניהם קנין על הפשרה ובעלי הדין קיבלו אותו עליהם כפשרנים<sup style="color: gray;">277</sup>.
<h3><b>הקנין</b></h3>
<h4>הכלל</h4>
פשרה, לדעת רב אשי אינה צריכה קנין<sup style="color: gray;">278</sup>, ולדעת סתם התלמוד והכרעת ההלכה בו, צריכה קנין<sup style="color: gray;">279</sup>. יש מן הראשונים והאחרונים סוברים שאפילו כשנעשית בשלשה דיינים, צריכה קנין<sup style="color: gray;">280</sup>. ויש מן הראשונים סוברים שפשרה שנעשית בשלשה אינה צריכה קנין<sup style="color: gray;">281</sup>, שלא הצריכו קנין אלא בשנים שאין להם כח להפקיע ממון, אבל לא בשלשה שיש להם כח של בית דין ויפה כחם להפקיע ממון<sup style="color: gray;">282</sup>. וכתבו אחרונים, שאף לסוברים שבפני ג' צריכה קנין, אם עשו קנין בפני ב' מפשרים ואחר כך נצטרף מפשר שלישי, אין צריך לעשות קנין שוב בפני השלישי<sup style="color: gray;">283</sup>.
<h4>הצורך בקנין</h4>
הצורך בקנין על הפשרה, כתבו ראשונים שהוא כדי שלא יוכלו בעלי הדין לחזור בהם, וכל שעשו קנין, אין יכולים לחזור בהם<sup style="color: gray;">284</sup>, אבל ללא קנין, יכולים לחזור בהם, שכיון שהמחילה של התובע על חלק מתביעתו היא על פי הדיינים, התובע עלול לטעון אחר כך שהדיינים הטעו אותו בדבריהם, ולכן אפילו כבר אמרו לו הדיינים ענין הפשרה ופרטיה, צריך קנין שלא מדעתו מחל<sup style="color: gray;">285</sup>. אבל עשו בעלי הדין מעצמם פשרה ביניהם, אינה צריכה קנין<sup style="color: gray;">286</sup>.
שתקו בעלי הדין אחר ששמעו הפשרה, כתבו אחרונים בדעת ראשונים שבכל זאת צריכים קנין, שהקנין נצרך אפילו נתרצו בפשרה<sup style="color: gray;">287</sup>, ויש מן הראשונים סוברים שאם שתקו אחר שמיעת הפשרה, אין צריך קנין<sup style="color: gray;">288</sup>. אבל אמר התובע אחר הפשרה בפירוש "אני מוחל לך" כתבו אחרונים שמועיל ללא קנין<sup style="color: gray;">289</sup>, ודוקא אם אמר שמוחל באופן שלא היה כתשובה להפצרת המפשרים, אבל אם אמר זאת אחר הפצרתם, אינו מועיל<sup style="color: gray;">290</sup>. ואם פייסו בעל הדין עצמו ללא המפשרים ואמר לו התובע שמוחל לו, מועיל ללא קנין, שהרי יכול היה לסרב, ומוכח שמוחל מרצונו<sup style="color: gray;">291</sup>.
קיבלו תחילה בעלי הדין את הדיינים לדין, ואחר נמלכו ועשו פשרה, כתבו אחרונים בדעת ראשונים שצריך קנין על הפשרה<sup style="color: gray;">292</sup>. ויש מן הראשונים סוברים שהפשרה קיימת בלא קנין, שדוקא כשהוזקקו מתחילה לפשרה יכול לומר משטה הייתי בכם, אבל כשהוזקקו תחילה לדין אין אדם משטה בבית דין<sup style="color: gray;">293</sup>.
חזרת הבעל דין מהסכמתו לפשרה כשלא עשו קנין, יש מן האחרונים שכתבו שאם טעם חזרתו מפני שאינו רוצה לדון בבית דין ישראל, אינו יכול לחזור בו<sup style="color: gray;">294</sup>.
פשרה הנעשית במעמד טובי-העיר*, אינה צריכה קנין, ולא מן הדין, אלא כן הוא המנהג שכל מה שאדם מקבל על עצמו בפני טובי הקהל אין יכול לחזור בו<sup style="color: gray;">295</sup>. וכתבו אחרונים שדיינים הקבועים שבעיר אין דינם לענין זה כטובי העיר<sup style="color: gray;">296</sup>. ויש מן האחרונים שכתבו שפשרה הנעשית בפני טובי העיר מועלת בלא קנין רק אם שתקו ולא התנגדו מיד בשמעם את הפשרה<sup style="color: gray;">297</sup>.
מקומות שנהגו הסוחרים שהפשרה קיימת בלא קנין, כתבו אחרונים שמנהגם מנהג, ואין יכולים לחזור בהם<sup style="color: gray;">298</sup>. ויש מן האחרונים שכתבו לא נתקבל אצלם מנהג זה<sup style="color: gray;">299</sup>.
<h4>בגוי</h4>
בגוי פשרה אינה צריכה קנין, ולכן גוי וישראל שבאו לדין והסכימו לעשות פשרה, אפילו לא עשו קנין אין הגוי יכול לחזור בו מהסכמתו לפשרה<sup style="color: gray;">300</sup>.
<h4>הדבר שעליו עושים הקנין</h4>
הדבר שעליו עושים הקנין, נחלקו בו ראשונים ואחרונים: א) יש שכתבו שהקנין הוא על המחילה שבפשרה<sup style="color: gray;">301</sup>. על המחלוקת אם הקנין נצרך אף מצד התובע או רק מצד הנתבע, עי' להלן<sup style="color: gray;">302</sup>.
ב) ויש שכתבו שהקנין הוא על הפשרה ושהדיינים יהיו המפשרים, ולכן צריך שיאמרו במפורש יהיו פלוני ופלוני המפשרים, ואין מועיל כאשר קיבלו סתם קנין על הפשרה ואחר קיבלו עליהם דיינים, אולם אם באו לפני שלשה לדין וקיבלו קנין על הפשרה, אפילו בסתם, חשוב שפירשו שהם יהיו המפשרים, ומועיל<sup style="color: gray;">303</sup>.
ג) ויש שכתבו שהקנין הוא על החפץ שדנים עליו, כדי שלא יהיה קנין דברים<sup style="color: gray;">304</sup>, וצריך הנתבע להקנות לתובע בקנין סודר החפץ שמתדיינים עליו בשיעור שיחייבוהו הדיינים, ואם מתדיינים על מעות, שאינן נקנות בחליפין*<sup style="color: gray;">305</sup>, צריך לשעבד נפשו להתחייב לו כפי שיחליטו המפשרים<sup style="color: gray;">306</sup>. וכתבו אחרונים, שדוקא הנתבע צריך להקנות בחפץ, שהרי הוא מתחייב לתת, ולולא קנין בחפץ הרי זה קנין דברים - וכמו קנין "אתן" שחשוב קנין דברים, לסוברים כן<sup style="color: gray;">307</sup> - אבל בתובע די בכך שיקנה מידו לוותר ולמחול לנתבע מה שבידו, ואם תביעתו מכח שטר מקנה לו בקנין שיחזיר לחברו השטר כפי שימצאו המפשרים<sup style="color: gray;">308</sup>. ויש מן האחרונים שכתבו שגם בתובע קנין על המחילה הוא קנין דברים שאינו מועיל<sup style="color: gray;">309</sup>, וצריך אף הוא להקנות בחפץ<sup style="color: gray;">310</sup>, או להקנות בקנין סודר על התחייבותו על סך שיאמרו הפשרנים<sup style="color: gray;">311</sup>. ובטעם שצריך להקנות בחפץ שדנים עליו, אף על פי שכאשר מקבל על עצמו לדון בפני קרוב או פסול, אין צריך להקנות חפץ, כתבו אחרונים שבפשרה כיון שמחייבים אותו לוותר מן המגיע לו, ולא לדון על פי דין תורה, צריך להקנות בחפץ<sup style="color: gray;">312</sup>.
ג) ויש מן האחרונים שכתבו שבפשרה עיקר הקנין הוא שמשעבד נכסיו למה שיפשרו, והקנין נצרך לחזק את סמיכות הדעת<sup style="color: gray;">313</sup>.
<h4>קנין על מחילת התובע</h4>
מחילת התובע כחלק מהפשרה, שמוחל על חלק מהממון שתבע, אם דינה כשאר מחילה על חוב, שאף בלא קנין גומר בדעתו למחול<sup style="color: gray;">314</sup>, נחלקו בה ראשונים: א) יש מן הראשונים סוברים שאף מחילת התובע שישנה בפשרה מועילה בלא קנין<sup style="color: gray;">315</sup>. ולדעתם הטעם שאמרו בתלמוד שפשרה צריכה קנין<sup style="color: gray;">316</sup>, אינו אלא כדי שהנתבע לא יוכל לחזור בו בממון שהוא מתחייב לשלם, אבל התובע אינו צריך קנין לממון שמחל עליו<sup style="color: gray;">317</sup>, אם לא באופן שאין מחילה מועילה בו בלא קנין, כגון בחוב שיש לו שטר עליו, שמחילה בלא קנין אינה מועילה בו, לסוברים כן<sup style="color: gray;">318</sup>. ב) ויש שמחלקים, שהמחילה שבפשרה שנעשית בפני בית דין אינה צריכה קנין מצד התובע, אבל כשמוחל על ידי פשרנים שאינם בית דין צריכה קנין<sup style="color: gray;">319</sup>, משום שלדעתם המוחל על ידי הפצרת אחרים בלא קנין יכול לטעון טענת משטה הייתי<sup style="color: gray;">320</sup>, או שיכול לטעון אני אמרתי בלבי לקבל מיד מה שיתן על ידי הפשרה, והמותר אתבענו בבית דין, אבל כשנעשתה הפשרה בבית דין, אינו יכול לטעון מחלתי על דעת שאחזור ואגבה המותר בבית דין אחר, שכיון שיצא זכאי מבית דין זה, שוב אין נזקקים לו בבית דין אחר<sup style="color: gray;">321</sup>, או שבית דין אלים כוחם להפקיע ממון בלא קנין<sup style="color: gray;">322</sup>. ג) ודעת גאונים והרבה ראשונים, שבכל פשרה אמרו שצריכה קנין - אף כשהיא בבית דין<sup style="color: gray;">323</sup> - ואם לא קנו, אף התובע יכול לחזור בו, ואין מחילתו מחילה<sup style="color: gray;">324</sup>. וכמה טעמים נאמרו בדבר: יש שפירשו שהוא משום שאפשר שלא אמר שמוחל אלא להשבית המריבה<sup style="color: gray;">325</sup>, או משום שכשמחל על ידי אחרים חוששים שמחל בלי הסכמה שלמה<sup style="color: gray;">326</sup>. ויש שכתבו, שכיון שפשרה צריכה קנין מן הנתבע שיפרע מה שיאמרו הפשרנים, אף התובע צריך שיקנו ממנו למחול השאר, שהכל דין אחד הוא<sup style="color: gray;">327</sup>. ויש שפירשו, שכיון שמוחל לפי עצתם של הפשרנים שהשיאו אותו למחול, דומה למחילה-בטעות* שאינה מחילה, לסוברים כן<sup style="color: gray;">328</sup> - ואף לסוברים במחילה בטעות שכשיודע על מה מוחל, מחילתו קיימת<sup style="color: gray;">329</sup>, יש סוברים שהיינו דוקא כשטועה מעצמו, אבל הטעוהו אחרים, אינה מחילה<sup style="color: gray;">330</sup> - והיינו שדרך הפשרנים שמאיימים עליהם ואומרים לכל אחד שאין הדין עמו ומשיאים אותו למחול יותר מהראוי כדי להטיל שלום ביניהם<sup style="color: gray;">331</sup>, וכיון שאילו היה יודע שהיה זוכה בדין לא היה מוחל, דומה למחילה בטעות<sup style="color: gray;">332</sup>, ולפיכך צריכה קנין כדי לחזק הדבר<sup style="color: gray;">333</sup>, וכעין זה כתבו אחרונים שכיון שנעשית הפשרה על ידי תביעה, וירא כל אחד שאם לא ימחל יפסיד הכל, צריכה קנין, וכתבו שאם עשו בעלי הדין פשרה ביניהם מעצמם מרצונם הטוב בלא הכרח, אינה צריכה קנין<sup style="color: gray;">334</sup>. ויש מן האחרונים שכתבו שכיון שאין נוח לו בפשרה, ואינו עושה אלא מחמת הפצרת הפשרנים, דומה קצת למחילה באונס, ולכך צריכה קנין<sup style="color: gray;">335</sup>.
<h4>קודם הפשרה</h4>
המחילה שבפשרה, קודם שאמרו הפשרנים מה תהיה הפשרה, ואין המוחל יודע מה תהיה הפשרה, וכמה הוא מוחל, נחלקו בה ראשונים: יש סוברים שקודם שאמרו מה תהיה הפשרה, מאחר שהיא מחילה בטעות, ואינו יודע על מה מוחל, אינה מועילה אף בקנין<sup style="color: gray;">336</sup>. ויש סוברים שכל שעשו קנין אף קודם שאמרו מה תהיה הפשרה מועילה המחילה<sup style="color: gray;">337</sup>, מהם שסוברים שכל מחילה בפשרה צריכה קנין<sup style="color: gray;">338</sup>, ומהם שסוברים שקודם שאמרו מה תהיה הפשרה צריך שתהיה בקנין אף אם מחילה דרך פשרה אינה צריכה קנין<sup style="color: gray;">339</sup>, מפני שלא ידע בשעת המחילה מה תהיה הפשרה, ועל כמה הוא מוחל<sup style="color: gray;">340</sup>, ודומה למחילה בטעות כיון שאינו יודע כמה יאמרו לו למחול<sup style="color: gray;">341</sup>, ולכך צריך קנין, כדי לחזק את הדבר<sup style="color: gray;">342</sup>. וכתבו אחרונים, שלדעה זו, אם אחר שאמרו הפשרנים את הפשרה, אמר בפירוש "אני מוחל לך", אינו יכול לחזור בו, אף כשלא היה קנין<sup style="color: gray;">343</sup>. ויש שנראה מדבריהם, שלסוברים שמחילה דרך פשרה אינה צריכה קנין, אף קודם שאמרו מה תהיה הפשרה, מועילה היא בלא קנין<sup style="color: gray;">344</sup>.
<h4>מעשה במקום קנין</h4>
שנים שעשו פשרה ביניהם, ולא קיבלו על כך קנין, אך הלכו ועשו כדברי הפשרנים, כגון שהיו חלוקים בבנין שבקרקע ופשרו ביניהם בלא קנין כיון שקבלו עליהם ובנה זה קצת וזה קצת כדברי הפשרנים, כתבו ראשונים ואחרונים שאין יכולים לחזור בהם<sup style="color: gray;">345</sup>, שכיון שקבלו עליהם והלך זה והחזיק והלך זה והחזיק אין אחר חזקה כלום<sup style="color: gray;">346</sup>.
בנה רק אחד מבעלי הדין, יש מן האחרונים שכתבו שאין יכולים שניהם לחזור בהם שכיון שהאחד קנה בחזקה השני קנה בחליפין<sup style="color: gray;">347</sup>. ויש סוברים שאין מועיל אלא אם כן שניהם בנו, שאם לא כן יוכל לחזור כיון שלא קנו על הפשרה<sup style="color: gray;">348</sup>. ויש סוברים שאם התחיל אחד מהם לבנות, אף שאין זה מועיל על השני שלא יכול לחזור, אבל זה שהתחיל לבנות ודאי אין יכול לחזור, אף שעדיין לא בנה חבירו, שהרי הוא עשה מעשה ונתרצה לפשר<sup style="color: gray;">349</sup>.
<h4>עשו מעשה בחלק מהפשרה</h4>
כתבו אחרונים שאם התחילו לבנות נתקיימה כל הפשרה כאילו עשו קנין, וצריכים לקיים כל הפשרה ואין יכולים לחזור גם ממה שלא קיימו עוד<sup style="color: gray;">350</sup>. ויש חולקים וסוברים דאפילו בנו שניהם, זה שאמרו שאין ליכולים לחזור הוא רק ממה שכבר בנו - שאין הוא יכול לתבוע החצי על זה מחברו – אבל על מה שלא בנו עדיין, יכולים לחזור<sup style="color: gray;">351</sup>.
<h4>לא עשו קנין אך נתנו משכון ביד הפשרנים</h4>
עשו פשרה בלא קנין ונתנו משכון ביד הפרשנים, כתבו ראשונים ואחרונים שאינו כלום, אלא אם כן אמרו "דלא כאסמכתא", או "מעכשיו"<sup style="color: gray;">352</sup>, כי כל שלא קנו מידו יכול לחזור בו, ואף על פי שנתנו המשכון ביד הפשרנים ואמרו להם אם לא נשלים מה שתטילו בינינו זכו בהם למי משנינו שיעמוד על פשרתכם, אינו מועיל לפי שזו אסמכתא היא, ואסמכתא אינה קונה אלא אם כן אמרו בפירוש דלא כאסמכתא, או מעכשיו<sup style="color: gray;">353</sup>, וכתבו אחרונים שאפילו לדעת הסוברים שאמירת "מעכשיו" אינה מועילה לבטל דין אסמכתא, בזה מהני מעכשיו לבטל דין אסמכתא<sup style="color: gray;">354</sup>.
ויש מן האחרונים שכתבו שאפילו אמרו בפירוש "דלא כאסמכתא" אינו מועיל, עד שיאמרו "זכו בגוף המשכון למי משנינו שיעמוד בפשרה", אבל אם אמרו "זכו למשכון" אינו כלום, שכל זמן שלא יתחייב אין יכול לשעבד נכסיו"<sup style="color: gray;">355</sup>.
היה המשכון שטר חוב, אינו כלום<sup style="color: gray;">356</sup>, לפי ששטר אינו נקנה אלא בכתיבה ומסירה<sup style="color: gray;">357</sup>, ואפילו מעכשיו אינו מועיל<sup style="color: gray;">358</sup>.
יש אומרים שאם אמר זכה בגוף המשכון, אין זה אמור אלא בהניחו משכונות לקיים הפשרה ואמר זכה בגוף המשכון עבור קנס, שאם לא קיימו הפשרה יוחלטו המשכונות לכשנגדו שאז יש בו משום אסמכתא, אבל אמר זכה בגוף המשכון כפי שיאמרו הפשרנים ודאי אין בזה משום אסמכתא, שלא גרע מקנין ואדרבה אין לך קנין גדול מזה<sup style="color: gray;">359</sup>.
ויש אומרים שלדעת הסוברים שלשון "דלא כאסמכתא" אינו מועיל לבטל דין אסמכתא<sup style="color: gray;">360</sup>, אף כאן בפשרה אין מועיל לשון זה לבטל ממנה דין אסמכתא<sup style="color: gray;">361</sup>. ויש אומרים שבפשרה שאינה אסמכתא גמורה מועיל לשון דלא כאסמכתא לדברי הכל<sup style="color: gray;">362</sup>.
<h4>נתנו משכון אחר שנודעה הפשרה</h4>
יש סוברים שלא אמרו שלא מועילה מסירת משכון לפשרנים משום שהיא כאסמכתא אלא אם נתנו המשכון קודם שיגזרו הפשרנים ויפשרו שאינו יודע והרי זה כמו אסמכתא, אבל לאחר שנודעה הגזירה והפשרה נתן הנתבע משכון מועיל לענין שלא יכול לחזור בו<sup style="color: gray;">363</sup>.
<h2>פת גוים</h2>
<b>הגדרת הערך -</b> פת גוים. פת של גוים שאסרוה חכמים באכילה
<h3><b>האיסור</b></h3>
<h4>האיסור וטעמו</h4>
פת של גוים* אסרוה חכמים באכילה<sup style="color: gray;">1</sup>, ואף על פי שאין לאיסור זה עיקר מן התורה, חכמים תקנוהו, כדי להתרחק מן הגוים עד שלא יתערבו בהם ישראל ויבאו לידי חתנות*<sup style="color: gray;">2</sup>.
ויש שאמרו בגמרא טעם אחר לאיסור פת גוים, משום עבודת כוכבים<sup style="color: gray;">3</sup>, שגזרו על פתן ושמנן משום יינן, ועל יינן משום בנותיהן, ועל בנותיהן משום דבר אחר, היינו עבודה זרה<sup style="color: gray;">4</sup>. ויש מן הראשונים שכתבו שאף לדעתם חששו בפת אף משום חתנות, אלא שלפי שאין החתנות דבר שכיח, לא גזרו מחמתה בפני עצמה, אלא משום שייכות היין והחששות שבו<sup style="color: gray;">5</sup>, ומטעם זה אין הגזרה חשובה גזרה-לגזרה* -גזרת הפת משום גזרת היין – לפי שיש בה טעם בפני עצמה<sup style="color: gray;">6</sup>.
על גזירת פת של כותים* עי' להלן<sup style="color: gray;">7</sup>.
אם יש לאסור פת גוים משום געולי גוים, ע"ע געולי-גוים*<sup style="color: gray;">8</sup>.
אם יש לאסרה משום בשולי גוים, ע"ע בשולי-גוים*<sup style="color: gray;">9</sup>.
<h4>מקור האיסור</h4>
גזירת פת גוים היא בכלל שמנה-עשר-דבר* שגזרו תלמידי שמאי והלל<sup style="color: gray;">10</sup>. ויש מן הראשונים שכתבו בדעת רב, שדניאל כבר גזר איסור בפת גוים, שנאמר: וישם דניאל על לבו אשר לא יתגאל בפת בג המלך<sup style="color: gray;">11</sup>, אלא שגזר בעיר ולא בשדה - לפי שבעיר יש יותר חשש חתנות<sup style="color: gray;">12</sup> – ותלמידי שמאי והלל גזרו אף בשדה<sup style="color: gray;">13</sup>, או שגזירת דניאל לא התקבלה, לפי שפת היא צורך חיי נפש, ובאו תלמידי שמאי והלל ושבו וגזרו, וקבלו מהם<sup style="color: gray;">14</sup>.
<h4>מקומות שלא נתקבלה הגזירה</h4>
אמרו בירושלמי שיש מקומות שנהגו לאכול פת גוים<sup style="color: gray;">15</sup>, ופרשו ראשונים ואחרונים שבמקומם לא פשט האיסור, ולא קבלוהו עליהם, ולפיכך מותרים בה<sup style="color: gray;">16</sup>, וכעין זה יש מן הראשונים שכתבו בדעת הבבלי, שאיסור פת גוים לא פשט בכל ישראל<sup style="color: gray;">17</sup>, ושבמקומות שלא פשט האיסור מותר לאכלה<sup style="color: gray;">18</sup>, וכתבו שבמקומות שנהגו לאכלה, מותרים בכל פת גוים – בין פת פלטר ובין פת בעל הבית, עי' להלן - שהרי לא קיבלו הגזירה כלל<sup style="color: gray;">19</sup>, וכן יש מן הראשונים והאחרונים שפסקו להלכה, וכתבו שזה הטעם למה שנהגו בזמנם בכמה מקומות לאכול פת גוים<sup style="color: gray;">20</sup>, ויש שנראה מדבריהם שמטעם זה מותר היום לאכול פת גוים בכל מקום<sup style="color: gray;">21</sup>. ובמקום שנהגו להתיר, כתבו ראשונים שמותר לאכלה אפילו כשפת ישראל מצויה<sup style="color: gray;">22</sup>, ויש שכתבו שמותר אפילו למי שיש בידו פת ישראל<sup style="color: gray;">23</sup>.
ויש מן האחרונים שכתבו בדעת הירושלמי שפת פלטר – עי' מהותה וגדרה להלן<sup style="color: gray;">24</sup> - היא שלא נתקבל איסורה בכל מקום, לפי שלא היו יכולים לעמוד בו, ולפיכך במקומות שנהגו לאכלה מותרים בה, אבל איסור פת בעל הבית התקבל בכל מקום, לפי שיכולים היו לעמוד באיסורה, ולפיכך אסור לאכלה בכל מקום<sup style="color: gray;">25</sup>.
ויש מן הראשונים והאחרונים שכתבו שכל פת גוים נאסרה בכל מקום, ואין מקום שמותרת מחמת שלא נתפשט איסורה שם<sup style="color: gray;">26</sup>, שאין הולכים בזה אלא אחר רוב ישראל, ולא דנים כל מקום בפני עצמו<sup style="color: gray;">27</sup>, וכן נראה דעת ראשונים ואחרונים להלכה<sup style="color: gray;">28</sup>.
לסוברים שיש מקומות שלא נתקבלה הגזירה, כתבו אחרונים שבמקומות שנתקבלה ונהגו איסור בפת גוים, אין איסורם מדין נדר*, שניתן להתירו, אלא לשיטתם היא גזירת הלל ושמאי, ולפיכך לא ניתן להתירה<sup style="color: gray;">29</sup>.
<h4>עבר ממקום למקום</h4>
הלך ממקום שנהגו איסור בפת גוים למקום שנהגו בה היתר, כתבו אחרונים שאף כשאין דעתו לחזור, אסורה לו, לפי שכבר חלה הגזירה עליו<sup style="color: gray;">30</sup>.
<h4>ביטול הגזירה</h4>
גזירת פת גוים, אמרו בגמרא שאף על פי שראוי היה לבטלה, ולחזור ולהתיר הפת<sup style="color: gray;">31</sup> - לפי שלא פשט איסורה בכל ישראל<sup style="color: gray;">32</sup>, ואין כל הציבור יכול לעמוד בה<sup style="color: gray;">33</sup>, שבתנאים אלו מבטלים גזירות<sup style="color: gray;">34</sup> - מכל מקום לא חזרו והתירוה בבית דין<sup style="color: gray;">35</sup>.
ויש מן הראשונים שכתבו שבדורות מאוחרים - אחר רבי יהודה נשיאה<sup style="color: gray;">36</sup> - בית דין התיר גזירת פת גוים<sup style="color: gray;">37</sup>. וכן מה שאמרו בירושלמי שגזירת הפת עמעמו עליה והתירוה מפני חיי נפש<sup style="color: gray;">38</sup>, יש שפרשו שהיינו שביטלו כל הגזירה<sup style="color: gray;">39</sup>.
ויש מן הראשונים שכתבו שמחלוקת אמוראים היא, שיש סוברים שלא הותרה הפת אף בדורות מאוחרים, ויש סוברים שרבי התירה<sup style="color: gray;">40</sup>, וכתבו בדעת הירושלמי שאחר שמחלוקת היא, יש שנהגו לאכלה, ויש שנהגו שלא לאכלה<sup style="color: gray;">41</sup>.
וכן כתבו ראשונים שמה שנהגו בזמנם לאכול פת גוים, זהו לפי שלדעתם גזירת הפת הותרה<sup style="color: gray;">42</sup>.
ויש מן הראשונים שכתבו בדעת אמוראים, וכן יש שכתבו בדעת הירושלמי, שבדורות מאוחרים התירו פת גוים באופנים מסוימים, אבל לא ביטלוה לגמרי, עי' להלן<sup style="color: gray;">43</sup>. ויש שכתבו שמחלוקת תלמודים היא, שלדעת הירושלמי התירו בדורות מאוחרים באופנים מסוימים, ולדעת הבבלי לא התירו כלל<sup style="color: gray;">44</sup>, או שמחלוקת אמוראים היא בבבלי אם התירו באופנים מסוימים או שלא התירו כלל<sup style="color: gray;">45</sup>.
<h4>הטעם שיכלו להתיר</h4>
אף על פי שאין-בית-דין-יכול-לבטל-דברי-בית-דין-חברו* עד שיהיה גדול ממנו בחכמה ובמנין<sup style="color: gray;">46</sup>, מכל מקום יכלו חכמים מדורות מאוחרים לבטל את גזירת הפת – שהיא גזירה קדומה מתלמידי שמאי והלל<sup style="color: gray;">47</sup>, או מדניאל<sup style="color: gray;">48</sup> - משום שלא היה רוב הציבור יכול לעמוד בה<sup style="color: gray;">49</sup>, ולא פשט איסורה ברוב ישראל<sup style="color: gray;">50</sup>, שגזירה כזו יכול כל בית דין לבטל<sup style="color: gray;">51</sup>.
ויש שכתבו שאף בית דין לא היו צריכים כדי להתירה, לפי שלדעתם לא התירו אלא באופנים שהעם נהגו בהם היתר - מתוך טעות, שחשבו שרבי התיר באופנים אלו<sup style="color: gray;">52</sup> - ולדעתם מה שצריך בית דין כדי לבטל גזירה שאין רוב הציבור יכול לעמוד בה, אין זה אלא מפני כבוד בית הדין הראשון, וכל שהמתירים נתלים בהוראת בית דין החשוב לפי סברתם, אין לחוש לזלזול בית הדין הראשון<sup style="color: gray;">53</sup>.
<h3><b>גדרו ודיניו</b></h3>
<h4>חומרתו</h4>
איסור פת גוים, כתבו גאונים וראשונים, שלפי שלא פשט ברוב ישראל, ולא היה רוב הציבור יכול לעמוד בו<sup style="color: gray;">54</sup>, אין רשות לבית דין לכוף את העם או להלקות או לשמת עליו - אף לסוברים שלא הותר בדורות מאוחרים<sup style="color: gray;">55</sup>, ואף לסוברים שנוהגים בו בכל מקום<sup style="color: gray;">56</sup> - אלא מוכיחים את מי שעובר עליו<sup style="color: gray;">57</sup>, ומכל מקום מי שאינו נוהג בו אינו מכלל החברים, ואין אומרים שמועה מפיו בבית המדרש<sup style="color: gray;">58</sup>.
<h4>ביחס לאיסור בשולי גוים</h4>
על היחס בין גזירת פת גוים לגזירת בשולי גוים, אם גזירה אחת היא או גזירות נפרדות, ולנידון איזו מהם קדמה, ע"ע בשולי-גוים<sup style="color: gray;">59</sup>.
<h4>גדר פת גוים</h4>
פת גוים היא פת שנעשתה על ידי גוים<sup style="color: gray;">60</sup>, אפילו הגיעה ליד ישראל ומכרה הוא לישראל אחר<sup style="color: gray;">61</sup>, אבל פת שעשאה ישראל, אף על פי שנמצאת ביד גוי, אינה חשובה פת גוים<sup style="color: gray;">62</sup>.
<h4>שלא בבית גוי</h4>
אף שלא בבית גוי – שאין שם כל כך חשש חתנות – כתבו ראשונים שאסור לאכול פת גוים<sup style="color: gray;">63</sup>, שמא יבא לאכלה בביתו<sup style="color: gray;">64</sup>. ויש מן הראשונים שכתבו שלא אסרו פת גוים אלא בבית הגוי<sup style="color: gray;">65</sup>. ויש מן הראשונים שכתבו שבתחלה אסרו פת גוים בכל מקום, ולאחר מכן חזרו והתירו ואמרו שאינה אסורה אלא בבית הגוי<sup style="color: gray;">66</sup>.
<h4>בבית ישראל</h4>
לסוברים שפת גוים אסורה אף שלא בבית גוי, כתבו ראשונים שאסורה אף בבית של ישראל<sup style="color: gray;">67</sup>. ויש מן הראשונים שהתיר בבית ישראל, לפי שאין שם חשש חתנות<sup style="color: gray;">68</sup>, וכתב שמטעם זה יש שסמכו לאכלה בפונדקאות, שמאחר ובשכירות לנים בו, הרי הוא כבית שלהם<sup style="color: gray;">69</sup>.
<h4>במקום שאין פת ישראל מצויה</h4>
מקום שאין פת ישראל מצויה בו, נחלקו גאונים וראשונים בדעת הבבלי והירושלמי אם מותר לאכול בו פת גוים:
א) בדעת הבבלי יש מן הראשונים שכתבו שאסור לאכול פת גוים אף כשאין פת ישראל מצויה<sup style="color: gray;">70</sup>, ויש שכתבו כן בדעת אמוראים בבבלי<sup style="color: gray;">71</sup>, וכן בדעת רבנן דקיסרי בירושלמי יש שכתבו שאף על פי שהתירו מן הדין באופנים שונים<sup style="color: gray;">72</sup>, החמירו על עצמם שלא לאכול<sup style="color: gray;">73</sup>. וכן יש שנראה מדבריהם להלכה, שאף במקום שאין פת ישראל מצויה אסור לאכול פת גוים אלא במקום סכנה או צער גדול<sup style="color: gray;">74</sup>, וכן כתבו ראשונים שיש מקומות שנוהגים כן<sup style="color: gray;">75</sup>.
ב) ובירושלמי אמרו שבמקום שאין פת ישראל מצויה, עמעמו על פת גוים והתירוה<sup style="color: gray;">76</sup> – היינו שלא התירו בפירוש, אלא שהעם נהג היתר, וחכמים הניחום על היתרם<sup style="color: gray;">77</sup> - משום חיי נפש<sup style="color: gray;">78</sup>, שאי אפשר לחיות בלא פת<sup style="color: gray;">79</sup>, ואף על פי שיש שאמרו בירושלמי שלא התירו אלא פת פלטר ולא פת בעל הבית<sup style="color: gray;">80</sup>, מכל מקום כתבו אחרונים בדעת הירושלמי שנהגו להתיר כל פת<sup style="color: gray;">81</sup>. וכן להלכה יש מן הגאונים והראשונים, ואחרונים בדעתם, שכתבו שפת גוים מותרת במקום שאין פת ישראל מצויה<sup style="color: gray;">82</sup>, וכן יש מן הראשונים שכתבו שיש מקומות שנוהגים כן<sup style="color: gray;">83</sup>.
ובדומה לזה יש שכתבו שפת גוים מותרת לאכסנאי ולמי שהולך בדרך, שלפי שגזירת פת גוים גזירה קלה היא שאין לה שורש מן התורה, הקילו בה להם<sup style="color: gray;">84</sup>, כשם שמצאנו שהקלו להם בגזירות אחרות<sup style="color: gray;">85</sup>.
ג) ובירושלמי אמרו רבנן דקיסרין בשם רבי יעקב בר אחא, שמה שעמעמו והתירו במקום שאין פת ישראל מצויה, היינו דוקא פת פלטר ולא פת בעל הבית<sup style="color: gray;">86</sup>, טעם החילוק עי' להלן<sup style="color: gray;">87</sup>. וכעין זה יש מן הראשונים שכתבו בדעת ר' חלבו ור' יוחנן בבבלי, שרבי התיר - או שהתירו על פי דברי רבי - פת פלטר גוי, דוקא במקום שאין פלטר ישראל<sup style="color: gray;">88</sup>. וכן כתבו ראשונים בביאור מה שמצינו בכמה אמוראים שהתירו או שקנו פת גוים, שהיה זה במקום שאין מצוי פלטר ישראל, והיתה פת פלטר גוי, שלדעתם התירוה שם<sup style="color: gray;">89</sup>. וכן יש שכתבו להלכה, שבמקום שאין פת ישראל מצויה, פת פלטר מותרת ופת בעל הבית אסורה<sup style="color: gray;">90</sup>, וכן יש שכתבו שיש מקומות שנוהגים כן<sup style="color: gray;">91</sup>.
ויש שהכריעו להלכה שבמקום שאין פת ישראל מצויה, אם פת פלטר מצויה שם, היא מותרת ופת בעל הבית אסורה, ואם פת פלטר אינה מצויה, מותרת אף פת בעל הבית<sup style="color: gray;">92</sup>.
ד) ויש מן הראשונים שכתבו בדעת ר' יוחנן שבמקום שאין פת ישראל מצויה התיר רבי – או שהתירו על פי דבריו - פת פלטר גוי דוקא בשדה ולא בעיר<sup style="color: gray;">93</sup>. ויש שנראה מדבריהם להלכה שבשדה – שחשובה כמקום שאין פת ישראל מצויה בו - מותרת כל פת, ובעיר, אף כשאין פת ישראל מצויה, לא התירו אלא פת פלטר, ולא פת בעל הבית<sup style="color: gray;">94</sup>.
ה) ויש מן הראשונים והאחרונים שכתבו שכשאין פת ישראל מצויה תלוי הדין במנהג מקומות, וכמה שיטות נאמרו בזה: א) יש שכתבו בדעת הבבלי, וכן יש שכתבו בדעת הירושלמי, שיש מקומות שנהגו להתיר פת פלטר כשאין פת ישראל מצויה, ויש מקומות שלא התירוה<sup style="color: gray;">95</sup>. ב) ויש שכתבו בדעת הבבלי, שכשאין פת ישראל מצויה יש מקומות שהתירו כל פת ויש שאסרו כל פת<sup style="color: gray;">96</sup>.
וכן להלכה, יש מן הראשונים והאחרונים שכתבו שהדין כשאין פת ישראל מצויה תלוי במנהג מקומות, שיש מקומות שאסרו כל פת גוים<sup style="color: gray;">97</sup>, ויש מקומות שהתירו פת פלטר<sup style="color: gray;">98</sup>, או אפילו פת בעל הבית<sup style="color: gray;">99</sup>, ויש שהכריעו להלכה, שבסתם מקום שמתירים כשאין פת ישראל מצויה, הכל מותר, ובסתם מקום שאוסרים, הכל אסור, ובמקום שנהגו לחלק ביניהם ולהתיר פת פלטר ולאסור פת בעל הבית, רשאים לעשות כן<sup style="color: gray;">100</sup>.
<h4>כשנהיתה מצויה</h4>
מקום שאין בו פלטר ישראל - שמותרת בו פת גוים, לסוברים כן<sup style="color: gray;">101</sup> - שהגיע אליו פלטר ישראל, כתבו ראשונים ואחרונים שפת גוים נאסרת עד שימכור הפלטר הישראל פתו, ואז תחזור להכשרה<sup style="color: gray;">102</sup>, לפי שלא התירו אלא משום דוחק<sup style="color: gray;">103</sup>. ויש שכתבו שאין אסורה אלא פת שנאפתה בעוד הפלטר הישראל כאן, אבל פת שנאפתה קודם שהגיע אינה נאסרת<sup style="color: gray;">104</sup>.
קנה פת גוים טרם שהגיע פלטר ישראל, כתבו ראשונים ואחרונים שלפי שלקחה בהיתר שוב אינה נאסרת<sup style="color: gray;">105</sup>. ויש שכתבו שאף היא נאסרת<sup style="color: gray;">106</sup>. ויש שצדדו שאם יכול למכרה בלא הפסד, אסורה, ואם אינו יכול, מותרת<sup style="color: gray;">107</sup>.
קנה פת גוים במקום שאין מצוי פלטר ישראל, והוליכה למקום שמצוי בו, כתבו ראשונים שאסורה לו שם לדברי הכל<sup style="color: gray;">108</sup>.
<h4>כשמצויה אצל בעלי בתים ואין פלטר</h4>
מקום שאין בו פלטר ישראל, אבל בעלי בתים מישראל עושים בו לחם, יש מן הראשונים שכתבו שחשוב אף הוא כמקום שאין פת ישראל מצויה בו<sup style="color: gray;">109</sup>, ומותר לאכול בו פת גוים לסוברים כן<sup style="color: gray;">110</sup>, לפי שאין פת ישראל מצויה שם לעוברי דרכים, ואף לבעלי בתים אין מצויה כל שעה<sup style="color: gray;">111</sup>, או משום שאין דרך בני אדם להטריח בעלי בתים לקנות מהם<sup style="color: gray;">112</sup>. ויש מן הראשונים שכתבו שחשוב כמקום שפת ישראל מצויה בו, ואסור לאכול בו פת גוים, לפי שניתן לבקש מבעלי הבתים שימכרו לו פת<sup style="color: gray;">113</sup>, וכן יש שכתבו שצריך לחזר על בעלי בתים מישראל תחלה, ואם לא מצא לקנות, יקח מגוי<sup style="color: gray;">114</sup>.
<h4>כשאין מצויה ויכול לעשותה לעצמו</h4>
מקום שאין בו פת פלטר ישראל, אבל ניתן לקנות תבואה ולעשות פת, כתבו ראשונים שלפי שיש בדבר צער גדול, חשוב כמקום שאין פת ישראל מצויה בו<sup style="color: gray;">115</sup>, שמותר לאכול בו פת גוים, לסוברים כן<sup style="color: gray;">116</sup>, ומכל מקום כתבו שלא התירו בזה אלא כשאינו אוכל בביתו של הגוי<sup style="color: gray;">117</sup>.
<h4>כשמצויה בהמשך דרכו</h4>
ההולך בדרך – שמותר בפת גוים מפני שאין מצויה שם פת ישראל, לסוברים כן<sup style="color: gray;">118</sup> - ויש פת ישראל בהמשך דרכו, יש מן הראשונים והאחרונים שכתבו שאם היא במרחק הילוך ארבעה מיל, צריך להמתין עליה, ואם היתה במרחק גדול יותר, אין צריך להמתין<sup style="color: gray;">119</sup>, ויש שהסתפקו שמא צריך ללכת אף יותר מארבעה מיל<sup style="color: gray;">120</sup>. ואין חילוק בין דרך טובה לדרך רעועה ובין נוסע בעגלה או רוכב על הסוס או הולך רגלי, לפי שחכמים השוו מדותיהם<sup style="color: gray;">121</sup>. ויש מן האחרונים שכתבו שאין צריך להמתין<sup style="color: gray;">122</sup>. ויש שנראה מדבריהם שאם הוא רעב אין צריך להמתין<sup style="color: gray;">123</sup>. ויש שכתבו שאם יודע בודאות שיש פת בהמשך דרכו, צריך להמתין, ואם אינו יודע בודאות, אין צריך להמתין<sup style="color: gray;">124</sup>.
אם אף אחר ההמתנה לא תהיה לו פת ישראל אלא פת פלטר גוי, כתבו אחרונים שאין צריך להמתין, ומותר לו לאכול פת בעל הבית – לסוברים שמותרת להולך בדרך<sup style="color: gray;">125</sup> - אף לסוברים שאסור לאכול פת בעל הבית כשיש פת פלטר<sup style="color: gray;">126</sup>.
<h4>ביושב במקומו</h4>
אף מי שאינו הולך בדרך אלא יושב במקומו, ופת ישראל נמצאת במרחק קטן ממנו, כתבו אחרונים שצריך לילך אליה, או להמתין שיביאוה אצלו, אם אינה רחוקה יותר מארבעה מיל<sup style="color: gray;">127</sup> - לסוברים כן לענין ההולך בדרך<sup style="color: gray;">128</sup> - וכתבו שביושב במקומו מודדים ארבעה מיל בהליכתו וחזרתו יחד, ולפיכך אין צריך להתרחק יותר משני מיל<sup style="color: gray;">129</sup>. ויש מן האחרונים שכתבו שביושב במקומו, וכן אם רוצה ללכת לצד אחד, והפת נמצאת בצד אחר, אין השיעור ארבעה מיל<sup style="color: gray;">130</sup>, אלא מיל אחד<sup style="color: gray;">131</sup>.
ויש מן הראשונים שכתבו שהיושב במקום שאין בו פלטר ישראל מותר בפת פלטר גוי – לסוברים שמותרת כשאין פת ישראל מצויה<sup style="color: gray;">132</sup> - אף על פי שיש פלטר ישראל במקום סמוך, ואין צריך לחזר אחר פת ישראל<sup style="color: gray;">133</sup>, שכן פירשו ראשונים את דברי ר' יוחנן, שהנמצא בשדה מותר בפת גוים<sup style="color: gray;">134</sup>, לפי שאין בה פלטר ישראל, אף על פי שיש בעיר הסמוכה, לפי שלא הטריחוהו להכנס לעיר<sup style="color: gray;">135</sup>.
ויש מן הראשונים שנראה מדבריהם שמחלוקת אמוראים היא בשדה הקרובה לעיר: אייבו סובר שדינה כמקום שאין בו פת ישראל, ורבא – או רב נחמן – סובר שדינה כמקום שיש בו<sup style="color: gray;">136</sup>.
<h4>כשמצוי סוג פחות יפה</h4>
מקום שיש בו גוי העושה פת יפה יותר מפת ישראל, או ממין אחר שאין לישראל, כתבו ראשונים שחשוב כמקום שאין פת ישראל מצויה בו<sup style="color: gray;">137</sup> - שמותרת בו פת גוים, לסוברים כן<sup style="color: gray;">138</sup> - שכיון שדעתו נוחה יותר בפת הגוי מפני חשיבותו בעיניו, הרי זה כמי שפת דחוקה לו<sup style="color: gray;">139</sup>. וכן אם היתה פת הגוי ערבה לו יותר, יש שכתבו שחשוב כמקום שאין פת ישראל מצויה בו<sup style="color: gray;">140</sup>. ויש מן האחרונים שצדדו שלא התירו אלא כשיש לו רווח קצת בפת של פלטר, אבל לא משום תענוג בלבד<sup style="color: gray;">141</sup>. ויש חולקים וסוברים שלעולם לא התירו פת פלטר גוי אלא כשאין פלטר ישראל מצוי כלל<sup style="color: gray;">142</sup>.
<h4>כשאין מספיקה לכל צרכי העיר</h4>
מקום שפת ישראל מצויה בו, אלא שאינה מספיקה לכל צרכי העיר, כתבו אחרונים שחשוב כמקום שאין פת ישראל מצויה בו, שמותר לקנות בו פת גוים לסוברים כן<sup style="color: gray;">143</sup>.
<h4>כשיכול להוליך עמו פת כשרה</h4>
ההולך בדרך – שמותר בפת גוים, לסוברים כן<sup style="color: gray;">144</sup> - ויכול להוליך עמו פת כשרה, ולא הוליך, יש מן הראשונים שצדדו שפת גוים אסורה לו<sup style="color: gray;">145</sup>. ויש שנראה מדבריהם שמותרת לו<sup style="color: gray;">146</sup>.
<h4>כשאין לו מה לאכול</h4>
פת האסורה משום פת גוים, כתבו גאונים וראשונים שאסור לאכלה אף למי שאין לו דבר אחר לאכול, אלא במקום סכנת נפש, כגון שהתענה הרבה<sup style="color: gray;">147</sup>, ויש שכתבו שהתענה יום או יומיים<sup style="color: gray;">148</sup>, ויש שכתבו שלשה ימים<sup style="color: gray;">149</sup>, מעת לעת<sup style="color: gray;">150</sup>, שהוא עינוי גדול ביותר<sup style="color: gray;">151</sup>, ויש שכתבו שכל שהתענית קשה לו, חשוב חשש סכנה, ומותר<sup style="color: gray;">152</sup>, ומן האחרונים יש שכתבו שכל שאין לו מה לאכול, והוא רעב, מותרת לו פת גוים<sup style="color: gray;">153</sup>. ויש שהתירו לאכלה אף כשאוכל מזון אחר, כל שהתענה מפת שלשה ימים<sup style="color: gray;">154</sup>.
בשבת*, שאסור להתענות בה<sup style="color: gray;">155</sup>, כתבו ראשונים בדעת גאונים, שכשאין לו פת המותרת, לדברי הכל מותר לאכול פת גוים כשאין לו פת ישראל, אף כשלא התענה<sup style="color: gray;">156</sup>.
<h4>בשדה</h4>
בשדה, נחלקו אמוראים, וראשונים בדעתם אם מותר לאכול פת גוים, כשאינה מותרת בעיר:
א) מדברי רב דימי נראה שהעם נהגו היתר בפת גוים בשדה בזמן הגמרא, מתוך טעות בהבנת דברי רבי<sup style="color: gray;">157</sup>, ויש מן הראשונים שכתבו בדעתו שחכמים הניחו את העם בהיתרם, שמתוך שיצא הדבר בהיתר, יצא<sup style="color: gray;">158</sup>. וכן יש מן הראשונים שכתבו בדעת רב דימי שרבי התיר פת גוים בשדה<sup style="color: gray;">159</sup>. וכן יש מן הראשונים שנראה מדבריהם בדעת רב דימי שפת גוים מותרת בשדה, לפי שהגזירה מתחילתה לא היתה אלא בעיר ולא בשדה<sup style="color: gray;">160</sup>. וכן יש מן הראשונים שכתבו בדעת הירושלמי, שפת גוים מותרת בשדה<sup style="color: gray;">161</sup>. וכן יש שכתבו שזה טעמו של איבו, שאכל פת גוים על מיצרי השדה, שלדעתו פת גוים מותרת שם<sup style="color: gray;">162</sup>. וכן יש מן הראשונים שצדדו להלכה שפת גוים מותרת בשדה<sup style="color: gray;">163</sup>, וכתבו שאפילו לקחת פת גוים מן העיר ולאכלה בשדה מותר, אלא שהוא דבר מכוער לתלמיד חכם<sup style="color: gray;">164</sup>.
בטעם החילוק בין שדה לעיר, כתבו ראשונים שבשדה אין חשש חתנות<sup style="color: gray;">165</sup>, משום שהאכילה שם היא באקראי, ואין לחוש שיימשך על ידה<sup style="color: gray;">166</sup>, או משום שאין בנות מצויות שם<sup style="color: gray;">167</sup>, ויש שכתבו בטעם החילוק בין שדה לעיר, שהאיסור בעיר הוא מגזירת דניאל, ואותה לא ביטלו, ואילו האיסור בשדה הוא מגזירת תלמידי הלל ושמאי, שביטלו אותה בדורות מאוחרים<sup style="color: gray;">168</sup>, ויש שנראה מדבריהם בטעם החילוק, שבשדה לא גזרו לפי שאין פלטר מצוי שם<sup style="color: gray;">169</sup>.
על השיטה שהקלו בשדה יותר מאשר בעיר משום שאין פת ישראל מצויה בו, עי' לעיל<sup style="color: gray;">170</sup> ולהלן<sup style="color: gray;">171</sup>.
מקום שאינו שדה, שאין מצוי בו פלטר, כגון כפר קטן, לסוברים שטעם ההיתר בשדה הוא שאין פלטר מצוי שם<sup style="color: gray;">172</sup>, כתבו ראשונים שדינו כשדה<sup style="color: gray;">173</sup>, ולסוברים בטעם ההיתר בשדה שאין שם שם חשש חתנות<sup style="color: gray;">174</sup>, כתבו ראשונים שדינו כעיר<sup style="color: gray;">175</sup>.
ב) ויש מן הראשונים שכתבו בדעת אמוראים שפת גוים אסורה בשדה כבעיר<sup style="color: gray;">176</sup>, ויש שכתבו שכן הוא לדברי הכל<sup style="color: gray;">177</sup>, ובטעם הדבר כתבו שאף על פי שאין בשדה חשש חתנות כל כך<sup style="color: gray;">178</sup>, מכל מקום אסרו אף בה, כדי שלא יבואו לאכול אף בעיר<sup style="color: gray;">179</sup>. וכן יש מן הראשונים והאחרונים שדעתם להלכה שפת גוים אסורה בשדה כבעיר<sup style="color: gray;">180</sup>.
ג) ויש מן הראשונים שצדדו בדעת רבא – או ר' נחמן בר יצחק – שאף שלכתחלה אין לאכול בשדה פת גוים אלא כשאי אפשר לו בפת אחרת, מכל מקום האוכלה כשאפשר לו באחרת, אין מחשיבים אותו כעבריין<sup style="color: gray;">181</sup>.
ד) ר' יוחנן אמר, שבשדה רבי התיר – או שהתירו על פי דבריו – פת פלטר, ולא פת בעל הבית<sup style="color: gray;">182</sup>, ובדעתו נחלקו ראשונים, יש סוברים שהתיר דוקא כשאין פלטר ישראל מצוי<sup style="color: gray;">183</sup>, ויש שכתבו שיש מקומות שנהגו כן להלכה<sup style="color: gray;">184</sup>, ויש סוברים שהתיר אף כשפלטר ישראל מצוי<sup style="color: gray;">185</sup>.
<h4>בשדה בתחום העיר</h4>
אף שדה שהיא בתחום העיר, כתבו ראשונים בדעת האמורא איבו, שדינה כשדה<sup style="color: gray;">186</sup>, שהתירו בה פת גוים, לסוברים כן<sup style="color: gray;">187</sup>. ויש שכתבו שכן הוא לדברי הכל<sup style="color: gray;">188</sup>. ומכל מקום כתבו ראשונים שצריך שיהא חוץ לעיר שבעים אמה ושיריים<sup style="color: gray;">189</sup>. ויש שנראה מדבריהם בדעת רבא – או ר' נחמן בר יצחק – שאין להקל בו כשדה, ומכל מקום המקל, לא החשיבוהו כעבריין<sup style="color: gray;">190</sup>.
<h4>נתינתה ומכירתה לגוי</h4>
פת גוים, באופנים שאסורה באכילה, כתבו אחרונים בדעת ראשונים שאסור למכרה לגוי, שמא יחזור וימכרנה לישראל ויאכלנה<sup style="color: gray;">191</sup>. ובמקום שאין נוהגים לאכול פת גוים בשום אופן<sup style="color: gray;">192</sup>, כתבו ראשונים ואחרונים שאין איסור למכרה לגוי, שהרי אין חשש שיאלכנה ישראל<sup style="color: gray;">193</sup>, וכן באופן שאין חשש שימכרנה לישראל, כגון שנותן לפועלים לאכול, או שנותן לגוי בחתיכות קטנות, כתבו אחרונים בדעת ראשונים שמותר<sup style="color: gray;">194</sup>.
למכור פת גוים האסורה, לבעל בית גוי שאינו פלטר, כתבו אחרונים שבמקומות שנוהגים לאכול פת בעלי בתים<sup style="color: gray;">195</sup>, אסור לעשות כן, שמא יקחה ישראל ויאכלנה, ובמקומות שנהגו שלא לאכלה, מותר<sup style="color: gray;">196</sup>. ויש שתבו שאסור למכור לבעל הבית אף במקום שאין ישראל אוכלים פת בעל הבית, שמא בעל הבית הלוקח ימכרנה לפלטר, וזה יחזור וימכרנה לישראל<sup style="color: gray;">197</sup>, או שמא בעל הבית הלוקח ימכרנה בסתם, ויקחנה ישראל ממנו, שהרי באופן זה דינו כפלטר<sup style="color: gray;">198</sup>, לסוברים כן<sup style="color: gray;">199</sup>.
<h4>היתרה במקום צורך מצוה</h4>
איסור פת גוים, אחר שכתבו אחרונים להלכה שדינו תלוי במנהג, שיש אוכלים באופנים שונים, ויש שאינם אוכלים<sup style="color: gray;">200</sup>, מצאנו בכמה אופנים שיש בהם צורך מצוה קצת, שהתירו אף למי שאינו אוכלה בדרך כלל:
<h4>במקום כבוד ברכה</h4>
אדם שאינו אוכל פת גוים, שהיתה על שולחנו פת ישראל, וכן פת גוים נאה ממנה – ומן הדין יש לברך ולבצוע על הפת הנקיה יותר<sup style="color: gray;">201</sup> - יש מן הראשונים שכתבו שיבצע על פת הגוים הנאה, אם היא חביבה עליו, שלא החמירו בזה לאסרה, משום חביבות היפה להידור מצות ברכה<sup style="color: gray;">202</sup>, וכתבו שכיון שהותר לו לבצוע, הותר לו לאכלה בכל הסעודה, שלא החמירו בזה באיסור דרבנן, ועוד שאינו כבוד שמים שאחר כבוד הברכה יחדל מלאכול משום איסור<sup style="color: gray;">203</sup>. ויש חולקים וסוברים שלא הותרה פת גוים מפני כבוד ברכה, ויבצע על פת ישראל<sup style="color: gray;">204</sup>.
בעל הבית - שמן הדין עליו לבצוע הפת<sup style="color: gray;">205</sup> – שאינו אוכל פת גוים, שהסב אצלו ישראל האוכלה, ולפניהם פת ישראל ופת גוים, והיתה פת גוים נאה יותר – שעליה יש לברך<sup style="color: gray;">206</sup> - כתבו ראשונים ואחרונים שיבצע בעל הבית על פת הגוים הנאה<sup style="color: gray;">207</sup>, אם היא חביבה עליו יותר<sup style="color: gray;">208</sup>, אף לסוברים שלא היתה מותרת לו אם היה לבדו<sup style="color: gray;">209</sup>, שלפי שמוציא ידי חובה בבציעתו אדם האוכל פת נאה, הדין נותן שאף בציעתו בה תהיה<sup style="color: gray;">210</sup>, וכתבו אחרונים שכן הדין בבני חבורה שהסבו, והגדול שבהם – שעליו לבצוע<sup style="color: gray;">211</sup> – נזהר מפת של גוים<sup style="color: gray;">212</sup>, ויש שכתבו בטעם שמותר לבוצע לאכול מפת גוים, שיש בדבר משום איבה, אם לא יבצע על פת חבירו הנאה<sup style="color: gray;">213</sup>, ולדעתם כן הדין בכל שני בני אדם המסובים, ולא דוקא בבעל הבית ואורח<sup style="color: gray;">214</sup>. ולאחר שהותר לבצוע על פת גוים, הותרה לאכילה בכל הסעודה<sup style="color: gray;">215</sup>. וכתבו אחרונים שמה שהתירו לבצוע על פת גוים, היינו דוקא בזמן שהבוצע מוציא כל המסובים בברכתו, אבל בזמן שכל אחד מברך לעצמו, אין להם שייכות זה לזה, ויאכל כל אחד מפיתו<sup style="color: gray;">216</sup>.
ויש חולקים וסוברים שכשאין דרך המברך לאכול פת גוים, לעולם אינו חייב לברך עליה אף על פי שיפה יותר משל ישראל, ואף על פי שמוציא את חבירו האוכלה, ולפיכך אסור לו לאכלה, ויבצע על פת ישראל<sup style="color: gray;">217</sup>. וכן יש מן האחרונים שכתבו שנכון שהאורח יבצע על פת הגוים ובעל הבית יבצע על פת ישראל<sup style="color: gray;">218</sup>.
סעודה שברכו בה על פת גוים – כגון שמי שעליו לבצוע, נוהג להקל ולאכלה – יש מן האחרונים שכתבו בדעת ראשונים שמותר למסבים על שולחנו של הבוצע לאכלה, אף כשהם נוהגים שלא לאכול פת גוים, מפני חיבוב מצות הבציעה, שבירך על פת זה של גוים, ואפילו היתה הסעודה בביתם, ואף כשיש בידם פת ישראל<sup style="color: gray;">219</sup>.
<h4>במקום איבה</h4>
הנזהר שלא לאכול פת גוים, ומסב עם אחרים – שנים או יותר<sup style="color: gray;">220</sup> - האוכלים אותה, יש מן הראשונים שכתבו שמותר לו לאכלה, משום איבה*<sup style="color: gray;">221</sup>, לפי שהפת הוא איסור קל, ולא נתפשט איסורו<sup style="color: gray;">222</sup>. ויש שאסרו<sup style="color: gray;">223</sup>. ויש שהתירו דוקא בסעודת מצוה<sup style="color: gray;">224</sup>, ולדעתם בה מותר אפילו כשמסב עם אדם אחד<sup style="color: gray;">225</sup>.
הסב עם גוים, כתבו אחרונים שאסור לאכול מפיתם לדברי הכל, אפילו במקום איבה<sup style="color: gray;">226</sup>.
<h4>במקום יראה מגוי</h4>
גוי שישראל ירא ממנו, כגון שיש יכולת בידו להזיק ישראל, שנתן מפיתו לישראל שיאכל לפניו, יש מן האחרונים שכתבו שמותר לו לאכול<sup style="color: gray;">227</sup>, אפילו היא פת בעל הבית<sup style="color: gray;">228</sup>. ויש שכתבו שאסור לו לאכול אלא אם כן היא פת בעל פלטר, שמותרת כשאין פלטר ישראל לסוברים כן<sup style="color: gray;">229</sup>, אבל אם היתה פת בעל הבית, עליו להשתמט ולא לאכול<sup style="color: gray;">230</sup>.
<h4>בעשרת ימי תשובה</h4>
בעשרת ימי תשובה, כתבו ראשונים שיש שנהגו להזהר בפת גוים, אף על פי שאינם נזהרים בה כל השנה<sup style="color: gray;">231</sup>, וכתבו אחרונים שכן צריך לנהוג<sup style="color: gray;">232</sup>, ואין במנהג זה סתירה<sup style="color: gray;">233</sup>, שלפי שאין איסור הפת ברור ברור, ותלוי במנהג<sup style="color: gray;">234</sup>, יכולים להזהר מלאכלה בימים אלו בלבד, ולאכלה בשאר ימים<sup style="color: gray;">235</sup>, ונהגו להזהר בהם אף מפת פלטר<sup style="color: gray;">236</sup>, וכן נהגו להזהר אפילו אם פת גוים נאה יותר<sup style="color: gray;">237</sup>, ומי שאינו יכול לאפות, כתבו אחרונים שלפחות יטיל קיסם לתנור<sup style="color: gray;">238</sup>, ולאחר ימי התשובה כתבו אחרונים שאין צריכים התרת-נדרים*, לפי שלא נהגו מתחלה אלא לימים אלו<sup style="color: gray;">239</sup>. ויש מן הראשונים שנראה מדבריהם שאין לנהוג כן להחמיר בעשרת ימי תשובה יותר משאר ימים, לפי שאם יש בה איסור, אין לאכלה אף בכל השנה, ואם אין איסור, מותר לאכלה תמיד<sup style="color: gray;">240</sup>.
המחמירים בפת גוים בעשרת ימי תשובה, יש מן האחרונים שכתבו שלא החמירו יותר ממה שמחמירים המקפידים בה במשך כל השנה, ולפיכך ההולך בדרך בעשרת ימי תשובה אין צריך להמתין יותר משיעור ארבעה מיל, לסוברים שכן הדין למחמירים בשאר ימות השנה<sup style="color: gray;">241</sup>.
<h4>בשבת ויום טוב</h4>
אף בשבת* ויום-טוב*, כתבו אחרונים שנכון להזהר שלא לאכול פת גוים, אף לאותם האוכלים אותה כל השנה, מפני כבוד השבת והיום טוב<sup style="color: gray;">242</sup>, שזהו כבודם שנוהג בהם בקדושה ובטהרה ביותר<sup style="color: gray;">243</sup>. ויש שכתבו שאין צריך להזהר בזה<sup style="color: gray;">244</sup>. ויש שנהגו להזהר בימים טובים בלבד, שנוהגים בהם טהרה ופרישות<sup style="color: gray;">245</sup>.
אם יוצאים בה ידי חובת לחם-משנה*, ע"ע<sup style="color: gray;">246</sup>. אם אפשר לקדש עליה, ע"ע קדוש*<sup style="color: gray;">247</sup>.
<h4>כשאינו יודע שהיא פת גוים</h4>
מי שאוכל פת גוים, ואינו יודע שהיא פת גוים, כתבו אחרונים שאין צריך להודיעו, לפי שכל טעם האיסור הוא אהבה וחתנות, וזה אינו שייך במי שאינו יודע<sup style="color: gray;">248</sup>.
<h4>פת הנמצאת</h4>
מצא פת בעיר שישראל ונכרים דרים בה, הולכים אחר רוב הנחתומים<sup style="color: gray;">249</sup>, שאם רובם גוים, הרי זו אסורה משום פת גוים<sup style="color: gray;">250</sup>. וכן פת הנמצאת בדרך, הולכים אחר רוב הולכי דרכים<sup style="color: gray;">251</sup>.
היתה פת עיסה – היינו פת נקיה<sup style="color: gray;">252</sup> - שאין דרך נחתומים לעשותה אלא בעלי בתים עושים אותה<sup style="color: gray;">253</sup>, הולכים אחר רוב אוכלי פת עיסה<sup style="color: gray;">254</sup>. ויש מן האחרונים שכתבו בדעת רבי יהודה שאין הולכים אחר רוב אוכלי פת עיסה, לפי שאף על פי שאין כל אדם עושה אותה, מכל מקום ראויה היא לכל אדם<sup style="color: gray;">255</sup>.
היתה פת קיבר – היינו פת שאינה נקיה<sup style="color: gray;">256</sup>, שלא ניטל מורסנה<sup style="color: gray;">257</sup> - במקום שאין דרך נחתומים לעשותה אלא בעלי בתים עושים אותה<sup style="color: gray;">258</sup>, רבי יהודה אומר שהולכים אחר רוב אוכלי פת קיבר<sup style="color: gray;">259</sup>, וכתבו אחרונים שהכל מודים בזה<sup style="color: gray;">260</sup>, וכן הלכה<sup style="color: gray;">261</sup>. ויש שנראה מדבריהם שתנאים חולקים על רבי יהודה, וסוברים שאין הולכים אחר טיב הקמח וגריעותו, ולדעתם כן הלכה<sup style="color: gray;">262</sup>.
היו הנחתומים או האוכלים מחצה ישראל ומחצה גוים, יש מן האחרונים שכתבו שהפת מותרת, לפי שספק-דרבנן* לקולא<sup style="color: gray;">263</sup>. ויש שכתבו שהפת אסורה<sup style="color: gray;">264</sup>, שכן מצאנו לענין כמה הלכות שגזירת פת גוים חמורה יותר משאר איסורים דרבנן<sup style="color: gray;">265</sup>, ויש שכתבו בטעם שצריך להחמיר, שגזירת הפת היא מדברי קבלה, שדניאל גזר עליה<sup style="color: gray;">266</sup>.
<h4>לקטן</h4>
פת גוים, יש מן האחרונים שצידד שמותרת לקטן, לפי שאין שייך בו חתנות<sup style="color: gray;">267</sup>.
<h3><b>הפת</b></h3>
<h4>הפת</h4>
לא אסרו חכמים משום פת גוים, אלא פת העשויה ממיני דגן*<sup style="color: gray;">268</sup> - היינו חיטים* ושעורים וכוסמין ושבולת שועל ושיפון<sup style="color: gray;">269</sup> - שהיא דבר חשוב המביא לידי קירוב הדעת<sup style="color: gray;">270</sup>, אבל פת קטנית או אורז או דוחן אינה בכלל פת סתם שאסרו<sup style="color: gray;">271</sup>, לפי שאינה חשובה<sup style="color: gray;">272</sup>, ומפני שאין רגילים לקבוע סעודה עליה<sup style="color: gray;">273</sup>. ואף במקום שרגילים לקבוע על פת משאר מינים, כתבו אחרונים שמותרת, לפי שאין לנו לגזור מעצמנו מה שלא גזרו חז"ל<sup style="color: gray;">274</sup>.
היתה עשויה תערובת מיני דגן ומינים אחרים, כתבו אחרונים שהולכים אחר הרוב<sup style="color: gray;">275</sup>.
פת שאינו עולה על שלחן מלכים, כגון עם סובין ומורסן, אף היא בכלל גזירת פת<sup style="color: gray;">276</sup>. ויש מן הראשונים שנראה מדבריהם שאינה בכלל הגזירה<sup style="color: gray;">277</sup>.
<h4>פת של ישראל</h4>
פת של ישראל שאפאה גוי, יש מן הראשונים שנראה מדבריהם שאסורה אף היא משום פת גוים, וכן כתבו אחרונים<sup style="color: gray;">278</sup>. ויש שכתבו שאינה אסורה משום פת גוים<sup style="color: gray;">279</sup>. אם אסורה משום בשולי-גוים, ע"ע<sup style="color: gray;">280</sup>.
<h4>בתערובת</h4>
תערובת פת גוים, כתבו ראשונים שלא אסרוה<sup style="color: gray;">281</sup>, וכתבו ראשונים ואחרונים שהיינו דוקא אם יש רוב כנגד הפת<sup style="color: gray;">282</sup>, וכן כתבו אחרונים שהיינו דוקא כשאינה ניכרת בתערובת<sup style="color: gray;">283</sup>, וכתבו שמה שהתירו בתערובת היינו בין מין במינו ובין בשאינו מינו<sup style="color: gray;">284</sup>, בין בלח ובין ביבש<sup style="color: gray;">285</sup>, אף על פי שנותנת טעם<sup style="color: gray;">286</sup>, ואפילו היא דבר חשוב<sup style="color: gray;">287</sup>, שלפי שהאיסור קל, ולא נתפשט, הקילו בו בהרבה דברים<sup style="color: gray;">288</sup>. ומטעם זה כתבו ראשונים שמותר לאכול בקערה אחת עם מי שלא נזהר מפת גוים, אף על פי שמתערב טעם הפת האסורה במותרת<sup style="color: gray;">289</sup>, וכן מטעם זה כתבו שמותר לאכול בכלי גוים הבלועים מפיתם<sup style="color: gray;">290</sup>. וכן כותח שמעורבת בו פת גוים, שהתירוהו ראשונים<sup style="color: gray;">291</sup>, יש שכתבו בטעם ההיתר, שאינה אלא תערובת פת<sup style="color: gray;">292</sup>, ומותרת כשיש רוב כנגדה<sup style="color: gray;">293</sup>.
ויש מן האחרונים שכתבו בדעת ראשונים שפת גוים אסורה אף בתערובת – באופן שהתערובת אוסרת בכל התורה - משום שרבנן אסרו כעין של תורה<sup style="color: gray;">294</sup>.
אף לסוברים שתערובת פת גוים מותרת, אסור לערב פת גוים לכתחלה כדי להתירה<sup style="color: gray;">295</sup>, ואף לומר לגוי או לישראל האוכלה, שיערבנה כדי לבטלה, אסור<sup style="color: gray;">296</sup>. ולערב טעם פת גוים, יש אוסרים<sup style="color: gray;">297</sup>, ויש שצדדו להתיר<sup style="color: gray;">298</sup>.
פת הנתונה בתערובת כדי לחמץ, או כדי לתת טעם, כתבו אחרונים שלדברי הכל אוסרת כל התערובת<sup style="color: gray;">299</sup>.
<h4>כשאין שמה פת</h4>
פת גמורה, שאין שמה פת אלא נקראת בשם אחר – כגון מרקחות מיני מתיקה הנקראות לעקי"ך<sup style="color: gray;">300</sup> – יש מן האחרונים שכתבו שאינה בכלל איסור פת של גוים, שלפי שאינו אלא מדרבנן, הלכו בו לפי לשון בני אדם<sup style="color: gray;">301</sup>. ויש שכתבו שאסורה, שמאחר והיא פת, הרי היא בכלל הגזירה<sup style="color: gray;">302</sup>.
היתה פת גוים אסורה עליו רק משום נדר* – כגון המחמיר על עצמו שלא לאכלה באופנים שמותר לאכלה, או מי שאינו אוכלה בעשרת ימי תשובה אף באופנים המותרים<sup style="color: gray;">303</sup> – מותר במיני מתיקה שאין שמם פת, לפי שבנדר, לדברי הכל הולכים אחר לשון בני אדם<sup style="color: gray;">304</sup>.
<h4>שאינה פת גמורה</h4>
פת שאינה גמורה, שאין לה דין לחם אלא כשאוכל ממנה כשיעור קביעת סעודה – כגון פת הבאה בכסנין, שאין נוטלים עליה ידים, ואין מברכים עליה המוציא וברכת המזון אלא כשאוכלה כשיעור קביעת סעודה<sup style="color: gray;">305</sup> - יש מן הראשונים שכתבו שאינה בכלל גזירת פת של גוים<sup style="color: gray;">306</sup>. ויש שכתבו שלפי שברכתה בורא מיני מזונות, ולאחריה ברכה מעין שלש, ועוד, שכשקובעים עליה דינה כפת לכל דבר, ועוד, שדרך להזמין עליה אורחים, חשובה פת גמורה, ואסורה משום פת גוים<sup style="color: gray;">307</sup>.
<h4>הנאפית בחמה</h4>
פת גוים שנאפתה בחמה, כתבו ראשונים ואחרונים שאינה בכלל גזירת פת גוים<sup style="color: gray;">308</sup>, כשם שמצאנו שאינה חשובה פת לענין חלה*<sup style="color: gray;">309</sup>.
<h4>פת פלטר</h4>
פת פלטר – נחתום<sup style="color: gray;">310</sup>, או הלוקח מן הנחתומים ומוכר בשוק<sup style="color: gray;">311</sup> - גוי, נחלקו ראשונים ואחרונים אם מותרת משום פת גוים, כשפת בעל הבית אסורה:
א) מדברי רב יוסף – או רב שמואל בר יהודה – נראה שהעם נהגו בה היתר בזמן התלמוד, מתוך טעות בהבנת דברי רבי<sup style="color: gray;">312</sup>, וכתבו ראשונים שחכמים הניחום בהיתרם וקיימו מנהגם ולא אסרו להם<sup style="color: gray;">313</sup>. וכן יש מן הראשונים והאחרונים שהתירו להלכה פת פלטר<sup style="color: gray;">314</sup>, וכן יש שכתבו שיש מקומות שנוהגים להתירה<sup style="color: gray;">315</sup>.
בטעם היתר פת פלטר, יש מן הראשונים שכתבו שלפי שעשויה למכור לכל, אין בלקיחתה קירוב הדעת כל כך<sup style="color: gray;">316</sup>, ויש שכתבו שלפי שאין כוונתו אלא להשתכר במכירתו, אין כאן קירוב הדעת<sup style="color: gray;">317</sup>. ומן האחרונים יש שנראה מדבריהם בטעם, שלפי שלא עשאה לעצמו אלא לאחרים, אין בה קירוב הדעת<sup style="color: gray;">318</sup>.
ב) ר' חלבו סובר שרבי התיר, או שחכמים התירו בעקבות מה שנהגו על פי דבריו, פת פלטר דוקא במקום שאין פלטר ישראל<sup style="color: gray;">319</sup>. וכן יש מן הראשונים שכתבו בדעת ר' יוחנן, שאמר שלא התיר רבי פת פלטר אלא בשדה<sup style="color: gray;">320</sup>, שזהו משום שאין פת ישראל מצויה שם, שבאופן זה התירו פת פלטר<sup style="color: gray;">321</sup>. וכן אמרו רבנן דקיסרין בשם רבי יעקב בירושלמי, שמה שעמעמו – עי' ביאור המושג לעיל<sup style="color: gray;">322</sup> - אמוראים והתירו פת גוים במקום שאין פת ישראל מצויה, מפני חיי נפש, היינו דוקא בפת פלטר<sup style="color: gray;">323</sup>. וכן כתבו ראשונים בדעת אמוראים נוספים, שפת פלטר מותרת דוקא במקום שאין פלטר ישראל<sup style="color: gray;">324</sup>, ויש שכתבו שכן הלכה<sup style="color: gray;">325</sup>, או שיש מקומות שנוהגים כן<sup style="color: gray;">326</sup>.
ובדעת ר' יוחנן, יש מן הראשונים שכתבו שאף מה שהתירו בדעת רבי פת פלטר במקום שאין פלטר ישראל<sup style="color: gray;">327</sup>, לא התירו אלא בשדה ולא בעיר<sup style="color: gray;">328</sup>. וכתבו ראשונים ואחרונים שיש מקומות שנוהגים כן<sup style="color: gray;">329</sup>. טעם החילוק בין שדה לעיר עי' לעיל<sup style="color: gray;">330</sup>.
ג) ר' יוחנן אמר שמה שהתיר רבי – או שהתירו על פי דבריו - פת פלטר היינו דוקא בשדה, ולא בעיר<sup style="color: gray;">331</sup>. טעם החילוק עי' לעיל<sup style="color: gray;">332</sup>. ויש מן הראשונים שכתבו בדעתו שמכל מקום כשאין פלטר ישראל מותרת אפילו בעיר<sup style="color: gray;">333</sup>.
ד) ויש מן הראשונים והאחרונים שכתבו בדעת הבבלי, ויש שכתבו בדעת הירושלמי, שדין פת פלטר גוי תלוי במנהג, שיש מקומות שאסרוה, ויש שהתירוה<sup style="color: gray;">334</sup>, ובטעם חילוק המקומות יש שכתבו שיש מקומות שלא קיבלו את הגזירה כלל לענין פת פלטר<sup style="color: gray;">335</sup>, ויש שכתבו שיש מקומות שסברו שבדורות מאוחרים התירו פת פלטר לגמרי<sup style="color: gray;">336</sup>, או שסברו שהתירוה במקום שאין פת ישראל מצויה<sup style="color: gray;">337</sup>. וכן להלכה, יש מן הראשונים והאחרונים שכתבו שדין פת פלטר תלוי במנהג מקומות<sup style="color: gray;">338</sup>.
ה) ויש מן הראשונים שכתבו בדעת הבבלי, ויש שכתבו כן בדעת אמוראים בבבלי, שאף פת פלטר אסורה, ולא התירוה בשום אופן<sup style="color: gray;">339</sup>. ויש מן הראשונים שכתבו שיש מקומות שנוהגים כן<sup style="color: gray;">340</sup>.
ספק פת פלטר, כתבו אחרונים שאף היא מותרת – באופנים שפת פלטר מותרת לסוברים כן – לפי שספק-דרבנן* לקולא<sup style="color: gray;">341</sup>.
<h4>עשיית פלטר או מכירתו</h4>
בגדר פת פלטר, נחלקו ראשונים, אם היא פת שעשאה פלטר, או פת שמכרה פלטר לישראל: א) יש שכתבו שהיא פת שעשאה פלטר, ולדעתם חשובה פת פלטר אף כשהגיעה ליד גוי בעל הבית והוא מכרה לישראל<sup style="color: gray;">342</sup>, שלא הלכו באיסור זה אחר מי שהפת בידו עכשיו, אלא אחר מי שהיה לו בשעת אפייה<sup style="color: gray;">343</sup>. ב) ויש חולקים וסוברים שפת פלטר היא פת שמכרה פלטר לישראל, ואפילו עשאה בעל הבית<sup style="color: gray;">344</sup>, שלדעתם מכירת הפלטר היא המתרת, שכיון שאין כוונתו אלא להשתכר במכירתו אין כאן כל כך קירוב<sup style="color: gray;">345</sup>, ומכל מקום אף לדעתם, ישראל ששלח גוי לקנות פת מפלטר, הפת מותרת, לפי שאין דעתו של שליח זה לזכות לעצמו, והרי הוא כאילו זכה בה ישראל זה מיד הפלטר<sup style="color: gray;">346</sup>. ג) ויש שצדדו שאין לנו אלא מה שהותר בו, דהיינו פת של פלטר ומידו של פלטר<sup style="color: gray;">347</sup>. ומכל מקום אף לדעתם, פת גוי האסורה, אסורה אף כשבאה לישראל על ידי ישראל אחר, שכבר נאסרה ביד ישראל הראשון<sup style="color: gray;">348</sup>.
<h4>פלטר שהזמין ישראל</h4>
פלטר שהזמין ישראל לאכול מפת פלטר שלו, יש מן הראשונים שכתבו שאין דינה כפת פלטר<sup style="color: gray;">349</sup>, לפי שלדעתם טעם היתר פת פלטר היא, שכשמוכר להשתכר, אין כאן קירוב הדעת<sup style="color: gray;">350</sup>, וכשמזמינו הרי אינו מוכרה ואינו משתכר<sup style="color: gray;">351</sup>.
ובדעת ראשונים הסוברים שפת פלטר הולכים אחר תחילתה, שכל שנעשתה מתחלה על דעת למכרה חשובה לעולם פת פלטר<sup style="color: gray;">352</sup>, נחלקו ראשונים ואחרונים בפלטר שהזמין ישראל לאכול מפיתו: יש סוברים שחשובה פת פלטר, שהרי עשאה פלטר על מנת למכרה<sup style="color: gray;">353</sup>. ויש סוברים שאין דינה כפת פלטר, לפי שכשהזמין את ישראל לאכלה, יש בדבר קירוב הדעת יותר<sup style="color: gray;">354</sup>, או משום שכשהזמינו גילה דעתו שעשה הפת לעצמו, ולא למכור<sup style="color: gray;">355</sup>, שלענין פת כזו אינו חשוב פלטר<sup style="color: gray;">356</sup>.
<h4>מיהו פלטר</h4>
פלטר שאמרו, כתבו אחרונים שאין הכוונה דוקא למי שאומנותו בכך, אלא כל שעשה פת למוכרה, חשוב לגביה פלטר, וכל שעשאה לעצמו, חשוב לגביה כבעל הבית, לפי שאין קירוב הדעת אלא בפת שעשאה לעצמו ולבסוף מכרה, בין אם הוא פלטר ובין אם הוא בעל הבית<sup style="color: gray;">357</sup>.
ויש מן האחרונים שנראה מדבריהם בדעת ראשונים, שאין כוונת העושה קובעת אלא האדם המוכר קובע, שאם אומנותו פלטר, חשובה פיתו פת פלטר, ואם הוא בעל הבית, פיתו פת בעל הבית<sup style="color: gray;">358</sup>.
לסוברים שפלטר הוא מי שעשה למכור<sup style="color: gray;">359</sup>, אם שינה דעתו תוך כדי העשיה, שבתחלה לשה וערכה לעצמו, ולבסוף אפאה למכרה, צדדו אחרונים שאף לסוברים לענין פת שהשתתפו גוי וישראל בעשייתה, שהשעה הקובעת היא שעת האפיה ולא שעת הלישה והעריכה<sup style="color: gray;">360</sup>, בזה הלישה והעריכה היא הקובעת, שלפי שהתחיל לעשותה לעצמו, יש בה קירוב הדעת<sup style="color: gray;">361</sup>.
לסוברים שפלטר הוא מי שעשה למכור<sup style="color: gray;">362</sup>, בעל הבית שמכר פת בסתם, ואין ידוע מה היתה כוונתו בעשיה, יש מן האחרונים שכתבו שדינו כפלטר, לפי שמן הסתם עשה הפת כדי למכרה<sup style="color: gray;">363</sup>. ויש שכתבו שדינו כבעל הבית<sup style="color: gray;">364</sup>.
<h4>שכר פועלים</h4>
פת שגוי נותן לפועליו לאכול, כתבו אחרונים שחשובה פת פלטר<sup style="color: gray;">365</sup>, לפי שלא עשאה לעצמו אלא לאחר – ולדעתם זהו טעם היתר פת פלטר<sup style="color: gray;">366</sup> - ומה לי למכור או להאכיל לפועלים<sup style="color: gray;">367</sup>, ולפיכך פת שנותנים המושלים בכל יום למשרתים או לרופאים ישראלים, הרי זו כפת של פלטר<sup style="color: gray;">368</sup>.
ויש מן האחרונים שהסתפקו בפת של שכר פועלים, אם חשובה פת פלטר או פת בעל הבית<sup style="color: gray;">369</sup>.
<h4>מתנה</h4>
אף פת הניתנת במתנה, כתבו אחרונים שחשובה פת פלטר, שהרי לא עשאה לעצמו – ולדעתם זהו טעם היתר פת פלטר<sup style="color: gray;">370</sup> - ומה לי למכור או לתת במתנה<sup style="color: gray;">371</sup>, וטעם נוסף אמרו, שמתנה הרי היא כמכר, שהרי אם לא היתה לו הנאה ממנו, לא היה נותן לו מתנה<sup style="color: gray;">372</sup>.
נתן פת מתנה לישראל בתורת סעודה לאורח, יש מן האחרונים שכתבו שאין דינה כפת פלטר, שלא אמרו שמתנה חשובה פת פלטר אלא כשנותנה להוליכה עמו לעשות בו מה שלבו חפץ, אבל אם מביאה לפניו לסעודה, והנותר יאכלוהו בני הבית, אף על פי שאין בעל הבית אוכל עמו, ואפו הפת לכבודו לבד, אסור, שהרי זו עיקר הגזירה שמא יתארח אצלו ויאכל, שכל אורח אוכל בחינם<sup style="color: gray;">373</sup>. ויש מן האחרונים שחילקו, שאם חק הוא אצלם, שכל מי שבא אצלם נותנים לו סעודה, בין לגוי ובין לישראל, יהיה מה שיהיה, חשובה פת פלטר אף כשאוכל אצלו, לפי שדומה לפת פלטר שמוכרה למי שיהיה, אבל אם אין דרכו בכך, וארע כן שאפה לאורח לאכול אצלו, אסורה<sup style="color: gray;">374</sup>.
ויש מן האחרונים שהסתפקו בפת שנתנה גוי מתנה לישראל, אם חשובה פת פלטר או פת בעל הבית<sup style="color: gray;">375</sup>.
<h4>עשה בשכר</h4>
גוי שאינו פלטר העושה פת בשכר, יש מן האחרונים שכתבו שדינן הפת כפת פלטר<sup style="color: gray;">376</sup>, וכתבו אחרונים שבמקומות שנהגו כן אין מוחים בידם, וכן מקלים בזה בשעת הדחק<sup style="color: gray;">377</sup>.
<h4>פורני</h4>
פת שנעשתה בפורני– תנור גדול<sup style="color: gray;">378</sup>, הנמצא בבית מיוחד<sup style="color: gray;">379</sup>, ואופים בו בשכר לכל הבא<sup style="color: gray;">380</sup> - של גוים, יש מן הראשונים שלמדו זכות על הנוהגים לאכלו בזמן שהוא מחוקי המלכות לאפות כלם פתן בפורני ואין אדם רשאי לקבוע פורני לעצמו, לפי שהוא דומה לפת פלטר נכרי, שהתירוהו במקום שאין פלטר ישראל, לסוברים כן<sup style="color: gray;">381</sup>, ועוד, שהאופה אופה בבית מיוחד לכך ואינו מתכוין לבשל לעצמו ולא לשום אדם מיוחד אלא למלאכתו, לפי שהוא שכיר לאפות ולבשל לכל הבא, ועוד, שהוא בבית מיוחד שאין בני אדם אוכלין בו ולא שותין בו והוא רשות הרבים לכל העולם, שבאופן זה אין שייך קירוב הדעת המביא לידי חתנות<sup style="color: gray;">382</sup>. וכתבו אחרונים בדעתם שלא התירו אלא כששכיר לאפות לכל בני העיר ואינו מתכוין לאדם זה, אבל אם כל אחד פורע לאופה, יש בו משום חתנות, ואסור<sup style="color: gray;">383</sup>. ואף מה שהתירו, כתבו אחרונים שלא התירוהו אלא מדוחק, ולפיכך אין סומכים על זה לכתחלה<sup style="color: gray;">384</sup>, אלא בדיעבד בשעת הדחק<sup style="color: gray;">385</sup>.
ויש מן הראשונים חולקים וסוברים שאין להקל כלל בפת פורני יותר מפת רגילה<sup style="color: gray;">386</sup>.
<h4>התבשלה או השתנתה אחר אפיתה</h4>
פת גוים האסורה, ששראה במים ובישלה, יש מן האחרונים שכתבו בדעת הסוברים שיש בשול* אחר אפיה<sup style="color: gray;">387</sup>, שהפת מותרת<sup style="color: gray;">388</sup>, וכן יש שהתירוה לדברי הכל מעיקר הדין<sup style="color: gray;">389</sup>, לפי שהפת כאילו חוזרת לסולת קודם הבשול, ונמצא שאפיית הגוי לא הועילה כלום<sup style="color: gray;">390</sup>, וכתבו אחרונים שהיינו אפילו אם לא השביחה הפת על ידי הבישול<sup style="color: gray;">391</sup>. ומכל מקום למעשה יש מהם שלא התירו פת גוים על ידי בישול אלא בשעת הדחק, כגון בשנות בצורת<sup style="color: gray;">392</sup>.
ויש שאסרו פת גוים שבישלה, שלפי שכבר נאסרה, איסור שבה להיכן הלך<sup style="color: gray;">393</sup>. וכעין זה יש שכתבו לענין פת גוים שנכתשה הרבה ונתפררה לפתיתים, ונתערבה בתמרים ודבש עד שנשתנתה צורתה, שאסורה, לפי שאחר שנאסרה, עדיין באיסורה עומדת<sup style="color: gray;">394</sup>.
השביחה על ידי הבישול, יש מן האחרונים שנראה מדבריהם שמותרת לדברי הכל<sup style="color: gray;">395</sup>.
בישלה וחזר ואפאה ישראל, יש מן האחרונים שכתבו שלדברי הכל חשובה נאפית על ידי ישראל ומותרת<sup style="color: gray;">396</sup>.
פיררה לפירורים דקים וערבה עם מינים אחרים עד שאין ניכרת הפת, ולאחר מכן בישלה, יש מן האחרונים שכתבו שבאופן זה פקע איסורה ומותרת לדברי הכל - אף לסוברים שאין בישול לבד מתירה - ומותר לעשות כן אפילו לכתחלה<sup style="color: gray;">397</sup>.
<h3><b>הגוי</b></h3>
<h4>כותים</h4>
כותים, גזרו על פיתם קודם שגזרו על פת שאר גוים, לפי שהיו מבטלים בנין בית המקדש בימי עזרא. על פרטי הגזירה, ואם נתקבלה, ע"כ כותים*<sup style="color: gray;">398</sup>.
לאחר שעשו את הכותים כגוים גמורים<sup style="color: gray;">399</sup>, כתבו אחרונים שאף במקום שאין פיתם אסורה משום גזירת פת כותים<sup style="color: gray;">400</sup>, אסורה מדין פת גוים<sup style="color: gray;">401</sup>.
<h4>שאינו עובד עבודה זרה</h4>
גוי שאינו עובד עבודה זרה, כתבו אחרונים שדין פיתו כדין פת גוים, שהרי אף בו יש איסור חתנות*<sup style="color: gray;">402</sup>. ויש שכתבו שאין פיתו כפת גוים<sup style="color: gray;">403</sup>, ולדעתם מותר לאכול פת של ישמעאלים<sup style="color: gray;">404</sup>.
<h4>בגוי שאין שייך בו חיתון</h4>
אף גוים שאין בהם חשש חיתון, שאין להם בנים ובנות, כתבו ראשונים שפיתם אסורה, לפי שלא אסרו דוקא משום בתו של מוכר או של נותן, אלא שדרך כלל עשו, והרחקה עשו משום בנות הגוים, שאם אין לזה יש לזה, ולפיכך אף נערים ובחורים וסריסים, פתם אסורה, וכן אסורה פת גוים בספינה, שאין בה נשים<sup style="color: gray;">405</sup>, וכן מטעם זה אסורה פת של כומרים, אף על פי שאין להם בנים ובנות<sup style="color: gray;">406</sup>.
וכן פת הנעשה בבית המלך והמשנים, כתבו אחרונים שאף על פי שיש מי שהתירה משום שודאי המלך והשרים לא יתחתנו בנו<sup style="color: gray;">407</sup>, אין דבריו נכונים, לפי שדרך כלל אסרו משום בנותיהם, אף במקום שאין שייך בו חיתון<sup style="color: gray;">408</sup>.
<h4>כשהגוים אסורים בבנות ישראל</h4>
בזמן שיש לגוים איסור גדול בתורתם בחיתון ישראל, יש מן הראשונים שכתב שמותר לאכול פת גוים, לפי שאין לחוש אז לחתנות, ולא גזרו אלא בימי רבותינו שהיו אז בנות ישראל מותרות להם<sup style="color: gray;">409</sup>. וראשונים חולקים וסוברים שאין להתיר מטעם זה<sup style="color: gray;">410</sup>, וכן נראה מדברי אחרונים<sup style="color: gray;">411</sup>, לפי שאף על פי שבטל טעם הגזירה, אין להתירה אלא אם יבטלה בית דין<sup style="color: gray;">412</sup>, ועוד, שאין לגוים איסור בבנותינו אלא בפרהסיא, אבל בצנעא חביבות עליהם בנות ישראל, וכך היה אף בזמן שגזרו<sup style="color: gray;">413</sup>, ועוד, שאף כשבנותינו אסורות להם, שמא אין אנו אסורים לבנותיהם, ויש לחוש שמא יתן ישראל עינו בבת גוי ויתחתן עמה, ואף אם אף זה אסור להם, יש לחוש שמא ישתמד וישאנה<sup style="color: gray;">414</sup>.
<h4>ישראל מומר</h4>
ישראל מומר – עי' גדרו בע' מומר*<sup style="color: gray;">415</sup> - כתבו אחרונים בדעת ראשונים, שאף על פי שאין בבנותיו איסור חתנות, מכל מקום פתו אסורה, לפי שהוא כגוי גמור, והרי הוא בכלל גזירת חכמים על הגוים<sup style="color: gray;">416</sup>. וכן יש שכתבו שהמחלל שבת דינו כגוי לענין גזירת הפת<sup style="color: gray;">417</sup>. וכן קראים, יש מן האחרונים שכתבו שפיתם אסורה לפי שדינם כגוים<sup style="color: gray;">418</sup>.
ויש מן האחרונים שכתבו שפתו של ישראל מומר מותרת, לפי שאין בבנותיו איסור חתנות<sup style="color: gray;">419</sup>.
<h4>גר האסור בחתנות</h4>
גר מאותם האסורים בחתנות – כגון עמוני-ומואבי* ומצרי* ואדומי* – הסתפקו אחרונים אם פיתם אסורה, כדין פת גוים, שמא יבא ישראל לידי חתנות בהם, או שאינם אלא כשאר פסולי חיתון ישראלים, כגון ממזר, שלא אסרו פיתם<sup style="color: gray;">420</sup>.
<h3><b>כשנעשתה עם ישראל</b></h3>
<h4>אפית ישראל</h4>
פת של גוים שאפאה ישראל, נראה בתוספתא ובגמרא, וכן כתבו ראשונים, וכן כתבו אחרונים להלכה שאינה חשובה פת גוים, ומותרת באכילה<sup style="color: gray;">421</sup>.
ויש מן הראשונים סוברים, וכן יש מן האחרונים שפסקו להלכה, שפת גוים שאפאה ישראל אסורה, שכיון שהגוי לשה וערכה, ומן הגוי הוא לוקחה, יש בה משום חתנות אף כשאפאה ישראל<sup style="color: gray;">422</sup>. ואם ישראל לש והגוי ערך, או להפך, ואפאה ישראל, מותרת לדברי הכל, לפי שבזה אין קירוב הדעת כל כך<sup style="color: gray;">423</sup>, וכן אם לשה וערכה גוי, וחזר ישראל וערכה עד שביטל מעשה הגוי, ואפאה, מותרת לדברי הכל<sup style="color: gray;">424</sup>, ולפיכך מותר לקחת שאור של גוי ולחמץ בו ולאפות, לפי שאינו נשאר על תבנית שעשאו הגוי<sup style="color: gray;">425</sup>. וכן אם היה הקמח של ישראל, כתבו אחרונים שלדברי הכל מותר לתת לגוי ללוש ולערוך, ויאפהו ישראל<sup style="color: gray;">426</sup>.
<h4>שותפות ישראל באפיה</h4>
אפית ישראל – המתירה פת גוים, לסוברים כן<sup style="color: gray;">427</sup> - אין צריך שתהיה כל האפיה, אלא די בחלקה, וכך אמרו בגמרא שאם הסיק גוי את התנור, וישראל אפה, או שהסיק ישראל וגוי אפה, או שגוי הסיק ואפה, וישראל חתה בגחלים – או הפך הפת<sup style="color: gray;">428</sup> - הפת מותרת<sup style="color: gray;">429</sup>. וכן פרשו אחרונים מה שנראה בתוספתא, שפת שעשאה עובד כוכבים במעמד ישראל מותרת, שהיינו כששסייע ישראל בידו<sup style="color: gray;">430</sup>. וכתבו ראשונים בטעם שהקלו להסתפק בסיוע בלבד, שפת, עיקר חיי הנפש בו<sup style="color: gray;">431</sup>.
ויש מן הראשונים שנראה מדבריהם בדעת הירושלמי, וכן יש מן הגאונים שנראה מדבריהם שדין פת שסייע ישראל באפייתה תלוי במנהג, שיש מקומות שאסרוה ויש שהתירו<sup style="color: gray;">432</sup>.
ספק אם השתתף ישראל בעשיה, כתבו ראשונים שהפת מותרת – לסוברים ששותפות ישראל מתירה<sup style="color: gray;">433</sup> - לפי שספק-דרבנן* לקולא<sup style="color: gray;">434</sup>, ויש שהתירו משום שכל שהוא ספק אם הוכשר לא שייך בו חשש חיתון, ולא גזרו כלל באופן כזה<sup style="color: gray;">435</sup>.
חיתוי שמקלקל הפת מחמת רוב החום, כתבו אחרונים שאינו חשוב שותפות באפיה<sup style="color: gray;">436</sup>. וחיתוי שספק אם יקלקל, כתבו אחרונים בדעת הסוברים ששותפות ישראל מועילה מטעם היכר<sup style="color: gray;">437</sup>, שמועיל<sup style="color: gray;">438</sup>.
<h4>החשוב שותפות</h4>
לסוברים שפת גוים שהשתתף ישראל בחלק מעשיתה מותרת<sup style="color: gray;">439</sup>, נחלקו גאונים וראשונים באיזו עשיה אמרו שחשובה שותפות:
א) יש שכתבו שצריך שיהיה דוקא מעשה המקרב את הבישול בצורה ניכרת, ולפיכך אין מועילות אלא שלשת המלאכות הנזכרות - הסקה או אפיה או חתוי בגחלים, או הפיכת הפת<sup style="color: gray;">440</sup> - שהשפעתן ניכרת בפת<sup style="color: gray;">441</sup>, ואף חתיה בגחלים – שאמרו בגמרא שמועילה - אין מועילה אלא כשהוציא חום על ידה וקירב הבישול באופן ניכר, אבל אם הפך הגחלים מעט ולא הוציא מהם אור, אינו מועיל<sup style="color: gray;">442</sup>, וכן זריקת עץ בתנור אינה מועילה, שאף אם מקרבת מעט את האפיה, אין קירוב זה ניכר<sup style="color: gray;">443</sup>, ולדעתם מה שנהגו לזרוק פת לתנור, אין זה אלא באפית פת המותרת בלא זה מטעמים אחרים, שנהגו בנוסף לעשות בה היכר של זריקת פת על ידי ישראל<sup style="color: gray;">444</sup>.
שם ישראל גחלים בתנור ומהם הדליק גוי האש, צדדו ראשונים שמעשה זה מועיל להתיר הפת, לדברי הכל, לפי שהבאת עיקר האש חשובה כהסקת התנור<sup style="color: gray;">445</sup>.
ב) ויש מן הראשונים שכתבו שכדי להתיר הפת צריך מעשה ישראל המקרב את הבישול<sup style="color: gray;">446</sup>, אבל אין צריך שיהיה הקירוב ניכר<sup style="color: gray;">447</sup>. ומטעם זה כתבו אחרונים שניפוח באש – שאחרונים כתבו שחשוב כחיתוי בגחלים ומועיל להכשיר הפת<sup style="color: gray;">448</sup> – מועיל להכשיר אפילו כשבלעדיו היו הגחלים לוחשות והעצים דולקות, ואפילו כשאין מנפח אלא בפה, לפי שמכל מקום על ידי הניפוח מוסיף חמימות, וכל חמימות מקרב הבישול<sup style="color: gray;">449</sup>. אבל נתינת קיסם בתנור, כתבו ראשונים בדעתם שאין מתירה הפת, לפי שאין בה תועלת כלל<sup style="color: gray;">450</sup>. ויש שכתבו שאף נתינת קיסם מועילה לדעתם, לפי שאין לך כל קיסם וקיסם שאינו מוסיף בחום התנור ומקרב בישול<sup style="color: gray;">451</sup>.
נתן ישראל מעט גחלים וקיסם בתחילת הסיקו של תנור להעלות שלהבת, אף על פי שהוסיף הגוי בעצים והסיק ואפה, כתבו ראשונים שלפי שתחילת הדלקת המדורה נעשית בישראל, נקרא כל ההיסק על שמו, וחשוב כעושה מעשה המקרב הבישול<sup style="color: gray;">452</sup>.
ג) ויש מן הראשונים שכתבו שכל שהשתתף במלאכת הפת, הרי זו מותרת<sup style="color: gray;">453</sup>, אפילו לא קירב האפיה<sup style="color: gray;">454</sup>, ולדעתם די בכך שינער האש מעט<sup style="color: gray;">455</sup>, או יכבשנה מעט<sup style="color: gray;">456</sup>, או ינפח מעט באש, אפילו כשאינו מקרב הבישול<sup style="color: gray;">457</sup>, וכן לדעתם אפילו לא זרק אלא עץ לתוך התנור, התיר כל הפת שבו<sup style="color: gray;">458</sup>, לפי שאין הדבר אלא להיות היכר שפת של גוים אסורה<sup style="color: gray;">459</sup>.
וכן כתבו ראשונים ואחרונים רבים להלכה, שנתינת קיסם בתנור על ידי ישראל מועילה להכשיר פת גוים<sup style="color: gray;">460</sup>. ויש שכתבו להלכה שלכתחלה יש לישראל לעשות אחת משלש המלאכות החשובות – היסק או אפיה או חיתוי<sup style="color: gray;">461</sup> – ובשעת הדחק די אפילו במעשה קטן כגון נתינת קיסם או ניעור האש או ניפוח<sup style="color: gray;">462</sup>.
<h4>כוונה</h4>
שותפות ישראל בעשיה, יש מן האחרונים שכתבו בדעת הסוברים שאינה אלא להיכר<sup style="color: gray;">463</sup>, שצריך שתהיה בכוונה לסייע ולהכשיר, אבל אם עשאה בלא כוונה, אינה מועילה<sup style="color: gray;">464</sup>. ויש שכתבו שמועילה שותפות אף בלא כוונה<sup style="color: gray;">465</sup>.
<h4>קטן</h4>
ישראל קטן שהשתתף באפיית פת גוים, כתבו אחרונים שלסוברים שאין צריך כוונה במעשה שותפות<sup style="color: gray;">466</sup>, מועילה השתתפותו<sup style="color: gray;">467</sup>. ולסוברים שצריך כוונה<sup style="color: gray;">468</sup>, יש מן האחרונים שכתבו שלסוברים שאין צורך בשותפות ישראל אלא להיכר<sup style="color: gray;">469</sup>, מועילה השתתפות של קטן<sup style="color: gray;">470</sup>, ויש שכתבו שאין שותפות קטן מועלת לסוברים שצריך כוונה, אלא כשכוונתו ניכרת מתוך מעשיו, אבל בקטן כבן שש, שאין כוונתו ניכרת, אין מועילה<sup style="color: gray;">471</sup>.
קטן שאמר שהשתתף באפיה, יש מן האחרונים שכתבו שאינו נאמן, ויש לחקור אחר דבריו<sup style="color: gray;">472</sup>, ויש שכתבו שקטן שיודע ומבין שפת גוים אסורה בלא השתתפות ישראל, נאמן<sup style="color: gray;">473</sup>.
<h4>שותפות בהיסק קודם</h4>
תנור שהשתתף ישראל בהיסקו על ידי זריקת קיסם – לסוברים שמועילה<sup style="color: gray;">474</sup> – ולאחר מכן חזר גוי והסיקו לבדו בלא שותפות ישראל, נחלקו ראשונים אימתי חשובה שותפות ישראל בהיסק שני: יש שכתבו שאם נשארו קצת בעין מן הגחלים הבוערות מההיסק הראשון בזמן היסק שני, נחשבת שותפות ישראל אף בהיסק השני<sup style="color: gray;">475</sup>, אבל כשלא נשארו גחלים, אין חשובה שותפות ישראל<sup style="color: gray;">476</sup>. ויש סוברים שאף כשלא נותרו גחלים, כל עוד לא עמד התנור יום שלם מעת לעת מבלי חום, אלא אפו בו – אפילו גוים - בינתיים בכל יום פעם אחת בלי הפסק, אף על פי שעמד כל הלילות שבינתיים בלי חימום, חשובה עדין שותפות ישראל מחמת נתינת העץ שבהיסק הראשון, לפי שהחום הראשון מועיל גם עתה למהר בישול הפת, שהתנור נוח להשתמש כשהוחם מאתמול יותר מכשעמד יום שלם בלתי חימום<sup style="color: gray;">477</sup>, ובטעם שהקילו כל כך, כתבו אחרונים שאין השלכת הקיסם אלא להיכר בלבד<sup style="color: gray;">478</sup>, לסוברים כן<sup style="color: gray;">479</sup>, וכתבו אחרונים להלכה שיש לסמוך על זה<sup style="color: gray;">480</sup>, ויש שכתבו שהיינו דוקא בשעת הדחק<sup style="color: gray;">481</sup>, וכתבו אחרונים שכן הדין אפילו אם הסיקו כן פעם אחר פעם עד עולם<sup style="color: gray;">482</sup>, ויש שכתבו שאין הדין כן אלא למשך שבוע ולא יותר<sup style="color: gray;">483</sup>.
<h4>שותפות אחר אפיה חלקית</h4>
גוי שהחל לאפות פת, ונשתתף עמו ישראל בעשיה אחר תחילת האפיה, אם היה זה קודם שקרמו פני הפת, חשובה הפת כנאפית בשותפות ישראל ישראל<sup style="color: gray;">484</sup>. ואם השתתף ישראל שנגמרה אפית הפת, ושוב אינה משביחה עלי ידי מעשה ישראל, חשובה הפת כנאפית על ידי גוי לבדו<sup style="color: gray;">485</sup>. ואם השתתף אחר שקרמו פני הפת, ובעודה צריכה לתנור ומשביחה באפייתו, יש מן הראשונים שכתבו שחשובה שותפות ישראל בעשיה<sup style="color: gray;">486</sup>, וכן כתבו אחרונים להלכה<sup style="color: gray;">487</sup>, ויש שכתבו שאינה חשובה שותפות<sup style="color: gray;">488</sup>.
השתתף כשכבר היתה הפת ראויה לאכילה, ולא היתה צריכה לתנור, יש מן הראשונים שנראה מדבריהם שאין חשובה שותפות בעשיה<sup style="color: gray;">489</sup>. ויש שכתבו שחשובה שותפות בעשיה כל עוד הפת משביחה, ואפילו כבר הוציאוה מן התנור, כל שתשביח אם תשוב ותינתן בו<sup style="color: gray;">490</sup>, ויש מן האחרונים שכתבו שכן הלכה<sup style="color: gray;">491</sup>, או שניתן לעשות כן בשעת הדחק<sup style="color: gray;">492</sup>, והסתפקו אחרונים אם די בזה במעשה כל שהוא של ישראל, כגון נתינת קיסם בתנור – לסוברים שדי בו כשעשאוהו בתחלה<sup style="color: gray;">493</sup> - או שצריך מעשה חשוב יותר, כגון חיתוי<sup style="color: gray;">494</sup>, ויש שכתבו שמועיל אפילו מעשה כל שהוא<sup style="color: gray;">495</sup>.
פת שנאפתה כל צרכה ואין ידוע אם תשביח עוד בתנור, יש מן האחרונים שנראה מדבריהם שניתן להכשירה על ידי שניתננה ישראל בתנור – לסוברים שניתן להכשיר פת כל עוד משביחה<sup style="color: gray;">496</sup> - שמן הסתם תוסיף להשביח בתנור<sup style="color: gray;">497</sup>. ויש שכתבו שלא ניתן להכשירה אלא אם ודאי תשביח<sup style="color: gray;">498</sup>.
<h2>פתח</h2>
<b>הגדרת הערך</b> - הצד החיצוני של שער הבית, וכן המקום הפתוח שבראש המבוי*.
<h3>שמו ומהותו</h3>
מה שיש מן השער חוץ לדלתות, כלומר האסקופה החיצונה כמו שהיא, עם המזוזות והמשקוף<sup style="color: gray;">1</sup>, נקרא פתח<sup style="color: gray;">2</sup>, לפי שהוא נפתח תמיד, אף בהיסגר הדלתות הוא נשאר פתוח<sup style="color: gray;">3</sup>, והוא מלשון פתיחה<sup style="color: gray;">4</sup>. ובלשון רבים נקרא הפתח: פתחים<sup style="color: gray;">5</sup>.
<h3>שיעורו</h3>
פתח אינו קרוי פתח אם אינו רחב לפחות ארבעה טפחים<sup style="color: gray;">6</sup>. ויש שלדברים מסויימים קרוי פתח אף בפחות מכאן<sup style="color: gray;">7</sup>.
לענין דברים מסויימים, דנו חכמים בשיעור הפתח שבהם:
<h3>טומאת מת</h3>
מת, או כזית* ממנו, שנמצא תחת אהל, וטומאתו מתפשטת בכל האוהל<sup style="color: gray;">8</sup>, שהטומאה מתפשטת אף למקומות אחרים שהיא עתידה לצאת אליה<sup style="color: gray;">9</sup>, שאם נמצא המת בבית, אף על פי שפתח הבית סגור, ונמצא שהחפצים המונחים בחללו אינם נמצאים באוהל המת, הרי הם טמאים, כיון שסוף טומאה לצאת דרך שם<sup style="color: gray;">10</sup>, ואם פָּתח פֶּתח, הוא טמא ושאר הפתחים טהורים<sup style="color: gray;">11</sup>, והוא הדין אם חשב - מי שמוטל עליו לקוברו<sup style="color: gray;">12</sup> - להוציא בו את הטומאה<sup style="color: gray;">13</sup>, שיעור הפתח לענין זה, אם הטומאה שבבית היא כזית - מצומצם<sup style="color: gray;">14</sup> - מן המת, די שיהיה בו שיעור טפח<sup style="color: gray;">15</sup>, היה יותר מכזית, אין מועיל עד שיהיה בו ארבעה טפחים<sup style="color: gray;">16</sup> על ארבעה טפחים<sup style="color: gray;">17</sup>, ששיערו חכמים שהוא השיעור הראוי להוצאת רוב המתים<sup style="color: gray;">18</sup>, אבל פתיחת פתח שאין בו שיעור זה, או מחשבה להוציא בו את הטומאה, אינה מצילה את שאר הפתחים<sup style="color: gray;">19</sup>.
אחרים משם ר' נתן חולקים על שיעור הפתח בכזית, וסוברים שאף אם הטומאה היא כזית מן המת צריך שיהיה בו ארבעה טפחים<sup style="color: gray;">20</sup>.
על הסוברים שאף כזית מהשדרה* וגלגלת* צריך שיפתח או יחשוב לפתוח פתח רחב ארבעה על ארבעה כדי להציל שאר הפתחים מטומאה, ע"ע סוף טמאה לצאת. ושם, על הסוברים שאף אבר שיש עליו בשר כראוי, או רוב בניינו של מת, צריכים שיפתח או יחשוב לפתוח פתח רחב ארבעה על ארבעה כדי להציל שאר הפתחים מטומאה.
<h3>מזוזה</h3>
לענין מזוזה*, שיעור גובה הפתח המחייב במזוזה, עשרה טפחים<sup style="color: gray;">21</sup>, ופתח שאין לו גובה עשרה טפחים, פטור ממזוזה<sup style="color: gray;">22</sup>, וכן שנינו בין השערים הפטורים מן המזוזה, שער שאינו גבוה עשרה<sup style="color: gray;">23</sup>.
ברוחב הפתח המחייב במזוזה, נחלקו ראשונים: א) יש סוברים שכל שאין לו רוחב ארבעה טפחים, פטור ממזוזה<sup style="color: gray;">24</sup>, שאין פתח פחות מארבעה רוחב<sup style="color: gray;">25</sup>, ואף על פי שכשמנו חכמים השערים הפטורים מן המזוזה, לא מנו ביניהם שער שאינו רחב ארבעה<sup style="color: gray;">26</sup>, דבר פשוט הוא שאין צריך להזכיר, שהרי בתיקון מבוי אמרו מפורש שבפחות מרוחב הפתח ארבעה טפחים אינו צריך כלום<sup style="color: gray;">27</sup>. ב) ויש מהראשונים הסוברים שלענין חיוב מזוזה, אף אם אינו רחב ארבעה טפחים חייב במזוזה<sup style="color: gray;">28</sup>, ומכל מקום אם אין לו שלושה טפחים, הרי הוא כלבוד*, ואינו חייב במזוזה<sup style="color: gray;">29</sup>.
להלכה כתבו הפוסקים, שאם היה הפתח רחב פחות משלושה, פטור ממזוזה, ואם רחב יותר מארבעה, יקבענה בברכה<sup style="color: gray;">30</sup>, ואם רחב משלושה ועד ארבעה, יקבענה בלא ברכה<sup style="color: gray;">31</sup>.
<h3>צורת הפתח</h3>
מבוי* שפתחו אינו רחב ארבעה טפחים, אינו צריך צורת-הפתח* לטלטל בו<sup style="color: gray;">32</sup>. ויש הסוברים שמחלוקת תנאים היא במשנה, אם צריך צורת הפתח או שאינו צריך<sup style="color: gray;">33</sup>.
צורת-הפתח* צריכה שיהיו בין הקנים העשויים לה רוחב ארבעה טפחים, כשיעור פתח<sup style="color: gray;">34</sup>.
<h3>קודם התפילה</h3>
כשיכנס אדם לבית-הכנסת*, יכנס שיעור שני פתחים - ברוחב<sup style="color: gray;">35</sup>, דהיינו שמונה טפחים<sup style="color: gray;">36</sup>, שכן אין פתח בפחות מארבעה טפחים<sup style="color: gray;">37</sup> - ואחר כך יתפלל<sup style="color: gray;">38</sup>, ועל כך ע"ע תפלה<sup style="color: gray;">39</sup>.
על פירצה במחיצה*, שכשהיא יותר מעשר אמות אינה נראית כפתח בתוך העומד שבצידה, ולפיכך אינה נידונית עמו כמחיצה אחת, לדונה כסתומה מדין "עומד מרובה על הפרוץ"<sup style="color: gray;">40</sup>, ע"ע מחיצה<sup style="color: gray;">41</sup>.