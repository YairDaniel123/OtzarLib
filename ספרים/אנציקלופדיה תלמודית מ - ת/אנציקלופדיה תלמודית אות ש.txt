<h1>אנציקלופדיה תלמודית אות ש</h1>

<h2>ש (האות)</h2>
<b>הגדרת הערך</b> - האות העשרים ואחת מכ"ב האותיות* של האל"ף-בי"ת.
<h3><b>צורתה</b></h3>
צורת האות שי"ן מהאל"ף בי"ת שבכתב-אשורי* נוגעת להלכה לכתיבת ספר תורה ותפילין ומזוזה<sup style="color: gray;">1</sup>, וגט אשה<sup style="color: gray;">2</sup>, ולצורת שי"ן שעושים בדופן הבית של תפילין של ראש<sup style="color: gray;">3</sup>. על דיני צורת השי"ן בבית של תפילין, ע"ע תפילין<sup style="color: gray;">4</sup>.
<h4>מנין הראשים</h4>
השי"ן יש לה שלש ראשים<sup style="color: gray;">5</sup>. ובתחילה היו לה ארבע ראשים<sup style="color: gray;">6</sup>, וכן תהיה לעתיד לבא<sup style="color: gray;">7</sup>, וכן היא בבית של תפילין בצד שמאל<sup style="color: gray;">8</sup>. היתה כתובה בארבע ראשים, נחלקו בדבר: יש סוברים שפסולה<sup style="color: gray;">9</sup>. ויש מכשירים<sup style="color: gray;">10</sup>, לפי שלא נשתנה צורת האות לצורת אות אחרת<sup style="color: gray;">11</sup>. הראשים לא יגעו זה בזה<sup style="color: gray;">12</sup>, ואם נגעו אפילו כחוט השערה, פסולה<sup style="color: gray;">13</sup>.
<h4>צורתה</h4>
צורת השי"ן מורכבת מאותיות וי"ו יו"ד זיי"ן<sup style="color: gray;">14</sup>. ויש שכתבו שמורכבת משלשה יודי"ן<sup style="color: gray;">15</sup>, ומלמטה צורתה ככ"ף<sup style="color: gray;">16</sup>.
<h4>גוף הימיני</h4>
הראש הימני, צורתו כאות יו"ד<sup style="color: gray;">17</sup>, וצורת הראש עם הגוף כצורת אות וי"ו<sup style="color: gray;">18</sup>. עשויה כזי"ן, כשרה<sup style="color: gray;">19</sup>. הראש יש – לכתחילה<sup style="color: gray;">20</sup> - לעשות פניו מוטה מעט למעלה<sup style="color: gray;">21</sup>, שאם היה ישר היו צריכים לעשות התגין* של השי"ן עליו, ולא היו מדלגים לעשות התגין על הראש השמאלי<sup style="color: gray;">22</sup>. ויש שכתבו שיש לעשות עוקץ קטן עליו<sup style="color: gray;">23</sup>. מתחת הראש יש למשוך את הגוף בשיפוע למטה עד כנגד סוף רגל השלישי<sup style="color: gray;">24</sup>.
<h4>הגוף האמצעי</h4>
בצורת הגוף האמצעי, נחלקו ראשונים: יש שכתבו שהוא כמו זי"ן<sup style="color: gray;">25</sup>. ויש שכתבו שהוא כמו יו"ד<sup style="color: gray;">26</sup>, שאם היה כזי"ן היה צריך תגין* בראשו, מלבד התגין שבשמאלו<sup style="color: gray;">27</sup>. עשויה כזי"ן, כשרה<sup style="color: gray;">28</sup>. פניו למעלה<sup style="color: gray;">29</sup>, ועוקץ קטן עליו<sup style="color: gray;">30</sup>. וימשוך גופו למטה בשיפוע לצד שמאל<sup style="color: gray;">31</sup>, ויגע ברגל השמאלי<sup style="color: gray;">32</sup>, בצדו<sup style="color: gray;">33</sup>, בסוף רגלו<sup style="color: gray;">34</sup>, ולא באורך רגלו<sup style="color: gray;">35</sup>. ויש סוברים שרגל האמצעי לא יגע במושב, שיהא כל הכתב מוקף גויל בין מבפנים בין מבחוץ<sup style="color: gray;">36</sup>.
<h4>הגוף השמאלי</h4>
צורת הגוף השמאלי כאות זי"ן<sup style="color: gray;">37</sup>, בעמידה<sup style="color: gray;">38</sup>. עשויה כוי"ו, כשרה<sup style="color: gray;">39</sup>. ושלשה תגין* על ראשו<sup style="color: gray;">40</sup>. על צורתם ודיניהם של התגין, ע"ע תגין.
<h4>המושב</h4>
מושב השי"ן קצר ולא רחב<sup style="color: gray;">41</sup>, שעומד על חודו<sup style="color: gray;">42</sup>, ולא יהא עגול<sup style="color: gray;">43</sup>. היה רחב, יש מן האחרונים סוברים שכשר<sup style="color: gray;">44</sup>. ויש שנסתפקו אם פסול<sup style="color: gray;">45</sup>. ויש שמעבים המושב<sup style="color: gray;">46</sup>. ויש שכתבו שאין לעבותו<sup style="color: gray;">47</sup>.
<h4>נגיעת הראשים</h4>
אין הראשים נוגעים במושב האות, פסול<sup style="color: gray;">48</sup>, שצורת האות היא דבוקה<sup style="color: gray;">49</sup>, ולפיכך פסול אף בגט אשה<sup style="color: gray;">50</sup>. לא יגעו במושב האות אלא ברגל הדק שלהם, ואם נוגעים יותר – היינו שאינו ניכר הראש אלא נראה קו שוה<sup style="color: gray;">51</sup> - פסול<sup style="color: gray;">52</sup>.
<h4>שיעור ארכה</h4>
שיעור אורך השי"ן כשיעור צורת אות הבי"ת<sup style="color: gray;">53</sup>.
<h4>בכתיבה ספרדית</h4>
בכתיבה הספרדית שלשה הראשים כצורת יו"ד<sup style="color: gray;">54</sup>. והגוף הימני והאמצעי שוים, ויורדים בשיפוע במרחק שוה ביניהם, ובסוף הגוף הראשון יעגל וימשוך מושב עד השלישי<sup style="color: gray;">55</sup>, ויהיה המושב קצת באלכסון<sup style="color: gray;">56</sup>, ורגל האמצעי יגע ברגל השמאלי<sup style="color: gray;">57</sup>.
<h3><b>שיני"ן מיוחדות</b></h3>
<h4>משונות</h4>
בין האותיות המשונות שנהגו בהן הסופרים<sup style="color: gray;">58</sup>, נמנו בספרי המסורה ובמדרשי האגדה, חמישים ושנים שיני"ן שיש להם שבעה קרנים<sup style="color: gray;">59</sup>, ועוד שיני"ן שמשונים בתגין<sup style="color: gray;">60</sup>.
<h4>גדולות וקטנות</h4>
בין האותיות הגדולות שבמקרא<sup style="color: gray;">61</sup>, נמנה שי"ן ראשונה של שיר השירים<sup style="color: gray;">62</sup>, או של ערש ברזל<sup style="color: gray;">63</sup>. בין האותיות הקטנות שבמקרא<sup style="color: gray;">64</sup>, הוזכרה שי"ן של והעוים עשו<sup style="color: gray;">65</sup>, או של פרשנדתא<sup style="color: gray;">66</sup>, או של פרמשתא<sup style="color: gray;">67</sup>.
<h3><b>הברתה ושימושה</b></h3>
אות ש מאותיות השיניים זשר"ץ<sup style="color: gray;">68</sup>, כשהלשון נוגע בחניכיים ומוציא בראשם סמוך לחיך<sup style="color: gray;">69</sup>, והיא האות הקלה שמאותיות השיניים<sup style="color: gray;">70</sup>. שי"ן ימין אינה באה בכתובים במקום אותיות אחרות, אף על פי ששאר אותיות שהם מאותה מוצא מתחלפים לפעמים<sup style="color: gray;">71</sup>.
<h4>ימנית ושמאלית</h4>
הברה כפולה לשי"ן, שי"ן ימנית ושי"ן שמאלית<sup style="color: gray;">72</sup>. הברת השי"ן השמאלית היא בין הברת השי"ן הימני להברת הסמ"ך<sup style="color: gray;">73</sup>, וההמון מטים הברתה לסמ"ך והחכמים אל השי"ן הימני<sup style="color: gray;">74</sup>. הברת השי"ן השמאלית דומה לתי"ו רפה, ולכן הקורא קריאת-שמע*, ידקדק בתיבת "ועשיתם" להפריש בין השי"ן להתי"ו<sup style="color: gray;">75</sup>. כהן שאינו יודע להבחין בין שין ימנית לשין שמאלית לא ישא את כפיו<sup style="color: gray;">76</sup>. על המשנה בכתיבת השמות בגיטין בין שי"ן שמאלית לסמ"ך, ע"ע שמות-גיטין*<sup style="color: gray;">77</sup>.
השי"ן בתחילת התיבה משמש במקום "אשר"<sup style="color: gray;">78</sup>.
באותיות שבתורת מספרים, אות ש' משמשת במקום שלוש מאות<sup style="color: gray;">79</sup>.
<h2>שאובים</h2>
<b>הגדרת הערך</b> - מים שנשאבו בכלים, שהם פסולים למקוה.
<h3>גדרם ודיניהם</h3>
<h4>דין שאובים</h4>
מים שאובים פסולים לטבילה<sup style="color: gray;">1</sup>.
על טבילת בעל-קרי*, שמים שאובים כשרים לה<sup style="color: gray;">2</sup>, ע"ע בעל קרי<sup style="color: gray;">3</sup>.
דין נוסף יש בשאובים, שכשנכנסו למקוה שלשה לוגים שאובים קודם שהיו בו ארבעים סאה מים כשרים, כל מי המקוה נפסלו<sup style="color: gray;">4</sup>, על פרטי הדין וטעמו עי' להלן<sup style="color: gray;">5</sup>.
<h4>מקורו</h4>
פסול מים שאובים למקוה הוא מדרבנן<sup style="color: gray;">6</sup>. ונחלקו ראשונים: יש סוברים שאפילו מקוה שכולו שאוב אינו פסול אלא מדרבנן<sup style="color: gray;">7</sup>, ולדעתם כל ספק שיארע בשאיבה, דינו לקולא, כדין ספק-דרבנן*<sup style="color: gray;">8</sup>. ויש חולקים וסוברים שדוקא כשרוב המקוה ממים כשרים, ומיעוטו משאובים, הוא פסול מדרבנן, אבל כשכולו שאוב, הוא פסול מן התורה<sup style="color: gray;">9</sup>, שכן דרשו בספרא: אך מעין ובור ומקוה וגו' יהיה טהור<sup style="color: gray;">10</sup>, יכול מילא מים על כתפו ועשה מקוה בתחלה יהא טהור, תלמוד לומר מעין, מה מעין בידי שמים אף מקוה בידי שמים<sup style="color: gray;">11</sup>, ולדעתם ספק שאירע בשאיבה, כשאירע כשאין רוב מים כשרים, הולכים בו לחומרא, כדין ספק דאורייתא, וכשאירע כשרובו בהכשר, מקילים בו, כדין ספק דרבנן<sup style="color: gray;">12</sup>.
לסוברים שאפילו מקוה שכולו שאוב אינו פסול אלא מדרבנן, הטעם שחכמים פסלוהו הוא שמא יבואו לטבול בתוך כלי, שזה ודאי פסול מן התורה<sup style="color: gray;">13</sup>.
על מים שנשאבו בכלי המקבל טומאה, שיש סוברים פסולים מן התורה אף לסוברים ששאר שאובים אינם פסולים מן התורה<sup style="color: gray;">14</sup>, ועל מים שבאו על ידי אדם למקוה, שיש סוברים שהם פסולים מן התורה אף לסוברים ששאובים אינפ פסולים מן התורה<sup style="color: gray;">15</sup>, ע"ע מקוה.
<h4>דעת</h4>
מים אינם נפסלים משום שאובים אלא כשבאו לכלי מדעת, ולא כשבאו מאליהם<sup style="color: gray;">16</sup>.
<h4>טבילה בתוך כלי</h4>
אין טובלים בכלים<sup style="color: gray;">17</sup>, בין במי מעין ובין במי מקוה<sup style="color: gray;">18</sup>, וכתבו ראשונים שאף לסוברים שמים שאובים אינם פסולים אלא מדרבנן<sup style="color: gray;">19</sup>, טבילה בתוך כלים פסולה מן התורה<sup style="color: gray;">20</sup>, לפי שנאמר: אך מעין ומקוה וגו'<sup style="color: gray;">21</sup>, מקוה דומה למעין, שהוא בקרקע, ולא בכלי<sup style="color: gray;">22</sup>.
על טבילה בכלי שהמים שבתוכו מחוברים למי מקוה או מעין עי' להלן<sup style="color: gray;">23</sup>.
<h4>רבייה והמשכה</h4>
מים שאובים, כשהם מיעוט במקוה, אמר רבי אליעזר בן יעקב שהם כשרים על ידי המשכה – כלומר כשאינם נשפכים מיד למקוה, אלא מקלחים אליו מרחוק דרך חריץ<sup style="color: gray;">24</sup> - ולפיכך מקוה שיש בו עשרים ואחת סאה מי גשמים, ממלא בכתף תשע עשרה סאים, ופותקן למקוה – כלומר מקלחם למקוה בדרך המשכה<sup style="color: gray;">25</sup> - לפי שהשאיבה מטהרת ברבייה והמשכה<sup style="color: gray;">26</sup>, וכן יש ראשונים שמפרשים בדעת רבי אליעזר בן יעקב בתוספתא<sup style="color: gray;">27</sup>, וכן יש ראשונים שמפרשים בדעת סתם משנה, ובדעת רבי אליעזר במשנה, ששאובים כשרים ברביה והמשכה<sup style="color: gray;">28</sup>.
ובדעת סתם משנה, וכן בדעת רבי אליעזר בן יעקב בתוספתא, יש ראשונים שכתבו שרביה והמשכה אינן מטהרות אלא כשהמים השאובים והכשרים התערבו קודם ההמשכה, והומשכו יחד<sup style="color: gray;">29</sup>.
הלכה ששאובים כשרים ברביה והמשכה אף כשהמים לא נתערבו קודם ההמשכה<sup style="color: gray;">30</sup>.
רביה והמשכה – לסוברים שהמשכה בלא רביה אינה מועילה<sup style="color: gray;">31</sup> - כתבו אחרונים בדעת ראשונים שאינן מכשירות אלא כשהרביה היתה לפני ההמשכה, כלומר שהכשרים היו תחלה במקוה, אבל היו הפסולים תחלה, אפילו באו דרך המשכה, ואחר כך נוספו עליהם רוב כשרים, כולם נפסלים<sup style="color: gray;">32</sup>. ויש חולקים וסוברים שהמשכה מועילה אף לפני הרביה<sup style="color: gray;">33</sup>.
שלשה לוגים מים שאובים שנפלו לפחות מארבעים סאה מים כשרים, ופסלום, כתבו אחרונים בדעת ראשונים שכשהרוב מים כשרים, ניתן להכשירם על ידי שיחזרו וימשיכו את כל המים למקום אחר, שאף על פי שבהמשכה אין רוב הכשרים ניכר ועומד לעצמו, כיון שגם השאובים אינם יורדים למקוה בפני עצמם, אלא מעורבים עם הכשרים, ובדרך המשכה, הם כשרים<sup style="color: gray;">34</sup>.
<h4>המשכה בכולו</h4>
מקוה שכולו מים שאובים שהמשיכום, יש ראשונים שכתבו בדעת אמוראים שהוא כשר<sup style="color: gray;">35</sup>, וכן יש ראשונים שכתבו בדעת תנאים<sup style="color: gray;">36</sup>, מהם יש שכתבו שכן הלכה<sup style="color: gray;">37</sup>, ויש שכתבו שאין הלכה כן<sup style="color: gray;">38</sup>. ויש ראשונים שחולקים וסוברים שהמשכה בכולה פסולה לדברי הכל<sup style="color: gray;">39</sup>. להלכה המשכה בכולה או ברובה פסולה<sup style="color: gray;">40</sup>.
מקוה שכולו מים שאובים שהמשיכום, לסוברים שהוא פסול, כתבו ראשונים שאמר רבין בשם רבי יוחנן שאם מוסיפים עליו ארבעים סאה מים כשרים, הוא כשר, שאחר שהמשיכו את השאובים, שוב אינם בדין שלשה לוגים שאובים, שפוסלים אפילו מקוה שלם שנוסף עליהם<sup style="color: gray;">41</sup>. מהם יש שכתבו שאף רבי אליעזר בן יעקב סובר כן<sup style="color: gray;">42</sup>, ויש שכתבו שרבי אליעזר בן יעקב חולק וסובר ששאובים שהמשיכום דינם כשאר שאובים אף לפסול ארבעים סאה מים כשרים שיתוספו עליהם<sup style="color: gray;">43</sup>.
<h4>שיעור המשכה</h4>
שיעור ההמשכה, כתבו ראשונים ואחרונים שהוא לפחות שלשה טפחים<sup style="color: gray;">44</sup>. ויש כתבו שאין לה שיעור, אלא אפילו שפך את המים סמוך למקוה, כל שלא נתן לתוכו, הרי זו המשכה<sup style="color: gray;">45</sup>.
<h4>גדר המשכה</h4>
בטעם שהמשכה מכשירה את המים, יש ראשונים שכתבו שכיון שהם עוברים על קרקע שראויה לבלוע אותם, הם מתבטלים אליה, וכאילו הם באים מתמצית לחלוחית הקרקע, לפיכך נתבטל מהם שם שאובים, ולדעתם המשכה אינה מועילה אלא על קרקע שיכולה לבלוע מים, ולא על גבי רצפת אבנים או נסרים, שאינם בולעים, שבהם המים נחשבים כמונחים בכלי, ולא כבאים מתמצית הקרקע, ולפיכך לא בטל מהם שם שאובים<sup style="color: gray;">46</sup>. ויש חולקים וסוברים שהמשכה מועילה אפילו על צינור - כל שאינו פוסל את המקוה, כגון שקבעו ולבסוף חקקו<sup style="color: gray;">47</sup> - אף על פי שאינו בולע<sup style="color: gray;">48</sup>, וכן יש שכתבו שהיא מועילה אף על רצפת אבנים, שאינה בולעת<sup style="color: gray;">49</sup>, ומהם יש שהסבירו, שהמשכה אינה מטעם בליעה בקרקע, אלא היא הלכה-למשה-מסיני*<sup style="color: gray;">50</sup>.
אף לסוברים שהמשכה מועילה במקום שאינו בולע, המשכה על גבי כלי אינה מועילה<sup style="color: gray;">51</sup>.
על המשכה בדבר המקבל טומאה ע"ע מקוה.
<h4>השקה</h4>
מים שאובים שנפלו לתוך מקוה כשר שיש בו ארבעים סאה, הוכשרו בהשקה*<sup style="color: gray;">52</sup>, וכן מקוה של מים שאובים, או שנפסל בשלשה לוגים מים שאובים, שנתחבר למקוה של מים כשרים, הוכשר בהשקה, והוא כשר לטבול בו<sup style="color: gray;">53</sup>.
על פרטי דיני השקה, ושיעור גודל החיבור, ודין השקה שנפסקה, ודין חבית מים שנפלה לים, ע"ע השקה.
על השקה למעין, אם היא מכשירה מים שאובים, ע"ע השקה<sup style="color: gray;">54</sup> וע' מעין.
על השקה למי מקוה זוחלים*, אם היא מכשירה מים שאובים ע"ע השקה<sup style="color: gray;">55</sup> וע' זוחלין.
היה מקוה המים הכשרים גבוה יותר ממקוה המים השאובים, או נמוך יותר ממנו, כגון שהיו שניהם במדרון ההר, זה למעלה מזה, נחלקו תנאים אם החיבור ביניהם מועיל להכשיר את השאובים בהשקה: תנא קמא סובר שהוא מכשיר, לפי שלדעתו אומרים "גוד-אסיק*" ואומרים "גוד-אחית*"<sup style="color: gray;">56</sup>. ורבי אלעזר בן עזריה סובר שכשהכשרים למטה הם אינם מכשירים את הפסולים שמעליהם, לפי שלדעתו אין אומרים "גוד-אסיק"<sup style="color: gray;">57</sup>, וצדדו ראשונים לומר שכמו כן כשהעליונים למטה הם אינם מכשירים את התחתונים, לפי שאין אומרים "גוד-אחית"<sup style="color: gray;">58</sup>, וכן כתבו אחרונים בדעת ראשונים להלכה<sup style="color: gray;">59</sup>.
<h4>השקה למים שבתוך כלי</h4>
כלי שמימיו מחוברים דרך פתחו למקוה, פעמים שמטבילים אפילו בתוכו, שכן שנינו שהמטביל כלי טמא בתוך כלי טהור, כשפתח החיצון הוא גדול כשפופרת הנוד, עלתה הטבילה לכלי הפנימי, וכשאף הכלי החיצוני טמא הטבילה עולה לפנימי אפילו כשהפתח פחות מכשפופרת הנוד<sup style="color: gray;">60</sup>, כשהפתח למעלה<sup style="color: gray;">61</sup>, וכן שנינו ששידה ותיבה שבים, מטבילים בתוכם כשהם נקובים<sup style="color: gray;">62</sup> - אלא שנחלקו תנאים בגודל הנקב, תנא קמא אמר כשפופרת הנוד, ורבי יהודה אומר שבכלי גדול צריך נקב ארבעה טפחים, ובקטן רובו<sup style="color: gray;">63</sup> - וכן עריבה שהיא מלאה כלים והשיקוה למקוה, כשיש בחיבור כשפופרת הנוד, הכלים שבתוכה נטהרים<sup style="color: gray;">64</sup>.
ופעמים שהטבילה בכלי אינה מועילה אפילו כשמימיו מחוברים דרך פתחו למקוה, שכן שנינו במעין שהעבירו על גבי השוקת, שאף על פי שהמים שבו מחוברים למעין בהשקה אין מטבילים בתוכו<sup style="color: gray;">65</sup>, ואף לא במים שיצאו ממנו, לפי שהם נשאבו<sup style="color: gray;">66</sup>, אלא אם כן חלק ממי המעין לא נכנסו לשוקת, אלא עברו על שפתו, ולא נשאבו, שאז טובלים בכל המים שחוצה לו, לפי שהמים שלא נשאבו מכשירים בהשקה את המים שנשאבו ויצאו מהכלי<sup style="color: gray;">67</sup>.
על טעם החילוק בין מעין שהעבירו על גבי השוקת, שהמים שבשוקת אינם מתכשרים בהשקה, לבין המקרים האחרים של השקה למים שבתוך כלי, שהמים מתכשרים בהשקה, ע"ע השקה<sup style="color: gray;">68</sup>.
על הים-של-שלמה* שהוא כלי גדול שהיה בבית המקדש, שהמים שבו היו מחוברים בהשקה למעין, והיו טובלים בו, ע"ע ים של שלמה.
על טבילת כלי בתוך כלי לקודש, שאינה מועילה, ע"ע טבילה<sup style="color: gray;">69</sup>.
<h4>נתן סאה ונטל סאה</h4>
מקוה שיש בו ארבעים סאה מים כשרים, ונתן בו סאה מים שאובים ונטל כנגדה סאה, ושוב נתן סאה ונטל סאה, או שהמים צפו מאליהם ויצאה סאה כנגד כל סאה שנכנסה, הרבה ראשונים סוברים שהמקוה כשר אפילו עשה כן פעמים רבות, עד שנעשו רוב המים שאובים, לפי שכל סאה שנכנסת נעשית כשרה על ידי השקה<sup style="color: gray;">70</sup>. ויש ראשונים שכתבו שנטל סאה ונתן סאה אינו כשר במים שאובים אלא עד רובו<sup style="color: gray;">71</sup>, מהם יש שכתבו שזה דוקא כשממש נתן סאה ונטל סאה, אבל כשהמים צפו ועלו ויצאה סאה כנגד סאה, כשר אף ברוב שאובים<sup style="color: gray;">72</sup>, ובטעם הדבר כתבו אחרונים שהפסול בנתן סאה ונטל סאה ברובו אינו אלא גזרה מפני מראית העין, שנראה כאילו ניטלו הכשרים ונכנסו תחתם שאובים, ויבואו להכשיר בכולם שאובים, ולפיכך כשהמים צפו ועלו מאליהם, שאינו נראה שניטלו הכשרים ונכנסו תחתם שאובים, לא גזרו<sup style="color: gray;">73</sup>.
<h4>החלפת מים שאובים</h4>
בור שהוא מלא מים שאובים, ואמה של מים – היינו מי גשמים, ולא מעיין<sup style="color: gray;">74</sup>, ואין בה ארבעים סאה בפני עצמה, ולפיכך אינה מכשירה את הבור בהשקה<sup style="color: gray;">75</sup> - נכנסת לו ויוצאה ממנו, לעולם הוא בפיסולו, עד שיתחשב שלא נשתייר מהמים הראשונים הפסולים שלשה לוגים<sup style="color: gray;">76</sup> - שהרי שלשה לוגים שאובים פוסלים את המקוה<sup style="color: gray;">77</sup> - וכיצד הוא החשבון, יש שכתבו שמחשבים ממש לפי האמת<sup style="color: gray;">78</sup>, כגון כשהכשרים שנכנסו היו חצי מהפסולים שהיו בתחילה, משערים במים היוצאים ששני שליש הם מהפסולים ושליש מהכשרים<sup style="color: gray;">79</sup>, ויש שכתבו שאין מחשבים ממש לפי חשבון, אלא לעולם מחשבים שהמים היוצאים, מחציתם מהמים שהיו בתחלה ומחציתם מהמים הנכנסים<sup style="color: gray;">80</sup>.
הטעם שמחשבים את המים הצפים ויצאים לפי חשבון, ואין מקילים ותולים שהמים החדשים דוחים את המים הישנים - כדרך שמצינו במים שנפסלו בשלשה לוגים שאובים, שהם כשרים כשיכנסו מים כשרים ויצאו כנגדם מהבור כדי מילואו ועוד, ואין צריך שיתחשב בהם שלא נשארו שלשה לוגים מהמים הפסולים<sup style="color: gray;">81</sup> - כתבו ראשונים ואחרונים שמים שהם שאובים בעצמם, דינם חמור יותר ממים שנפסלו בשלשה לוגים שאובים<sup style="color: gray;">82</sup>.
<h4>שאובים שנשפכו למעין שיבש</h4>
מקוה שהוא מעין נובע, שהתייבש בקיץ, והיה בור רחוק ממנו כמו חמשה בתים, ומלאוהו מים שאובים, ונתמלא המקוה מתחת הקרקע מאותם מים, כתבו ראשונים שהוא כשר, משום שלחלוחית גידי המים שתחת הקרקע ודאי לא יבשה לגמרי, אלא שאינה מספיקה למלא את הבור, וכשבאים עליהם מים הם מוסיפים מעצמם, והרי המים השאובים נטהרים ברביה והמשכה – עי' לעיל<sup style="color: gray;">83</sup> - וכן בהשקה למעין כל שהוא<sup style="color: gray;">84</sup>.
<h4>כלי שמי המקוה גרורים עליו</h4>
כלי שמי המקוה גרורים עליו, כלומר מוחזקים על ידו, אף על פי שאינם בתוכו, יש תנאים שסוברים שהוא עושה את כל המים שאובים<sup style="color: gray;">85</sup>, לפיכך גיסטרא – שבר כלי<sup style="color: gray;">86</sup> - שהיא משוקעת בקרקע בור של גת, וירדו גשמים ונתמלאת הגת, תנא קמא סובר שכל המים פסולים, מפני שהם גדורים על גבי כלים<sup style="color: gray;">87</sup>, כלומר שהמים גדורים ומוחזקים מחמת הגיסטרא, שהיא כלי, ולפיכך הם נחשבים שאובים<sup style="color: gray;">88</sup>. ורבי אליעזר חולק בגיסטרא וסובר שאינה פוסלת את כל המים, לפי שאין מים שאובים פוסלים את המקוה עד שיפלו לתוכו<sup style="color: gray;">89</sup>, כלומר שיפלו למקוה כשהם כבר שאובים, ולא כשנעשו שאובים אחרי שנפלו למקוה<sup style="color: gray;">90</sup>.
על הסוברים שגיסטרא שבמקוה כלל אינה פוסלת משום שאובים, אפילו את המים שבתוכה, עי' להלן<sup style="color: gray;">91</sup>.
וכן אביק שבמרחץ - אביק הוא כלי מתכת משוקע במקוה, ויש בו נקב סגור, וכשנמאסים המים מחמת טבילות פותחים את נקב האביק כדי להוציא את המים ולהחליפם<sup style="color: gray;">92</sup> - אמר רבי מאיר שבזמן שהאביק באמצע המקוה, הוא פוסל את כל המים<sup style="color: gray;">93</sup>, ופרשו ראשונים בטעמו שכל מי המקוה גרורים על גבי האביק<sup style="color: gray;">94</sup>. היה האביק מן הצד, רבי מאיר סובר שאינו פוסל את מי המקוה<sup style="color: gray;">95</sup>, לפי שאין כל המים גרורים על גביו, ואין כאן שאוב אלא מה שבתוכו, ושאר המים הם כמקוה כשר סמוך לשאוב, שאף כשהם נוגעים זה בזה, הכשר אינו נפסל<sup style="color: gray;">96</sup>. ורבי אלעזר בן רבי צדוק חולק וסובר שאף כשהאביק מן הצד, הוא פוסל את כל מי המקוה<sup style="color: gray;">97</sup>.
היה המקוה מקבל רביעית מים קודם שיגיעו מים לאביק, חכמים סוברים שאפילו כשהאביק באמצע, המקוה אינו נפסל<sup style="color: gray;">98</sup>, שמאחר ורביעית היא שיעור מקוה מדאורייתא לכלים<sup style="color: gray;">99</sup>, הרי זה כאילו יש כאן מקוה שלם שאינו גרור על גבי האביק, ומקוה שלם הרי שוב אינו נפסל במים שאובים<sup style="color: gray;">100</sup>. ורבי אלעזר בן רבי צדוק ורבי מאיר חולקים וסוברים שהאביק פוסל אפילו כשהמקוה מקבל רביעית לפניו<sup style="color: gray;">101</sup>. הלכה כחכמים<sup style="color: gray;">102</sup>.
<h4>סתם מקוה</h4>
על סתם מקוה, אם חוששים שמימיו שאובים, והחילוק בין מקוה שבארץ ישראל למקוה שבחוץ לארץ, ע"ע חוץ לארץ<sup style="color: gray;">103</sup> וע' מקוה וע' ספק טהרה.
<h4>ספק שאובים</h4>
ספק מים שאובים למקוה הוא אחד מן הספקות שטיהרו חכמים<sup style="color: gray;">104</sup>. כיצד, ספק נפלו מים שאובים ספק לא נפלו, או שודאי נפלו, אלא ספק אם יש ארבעים סאה במים קודם שנפלו בהם השאובים, או שאין בהם ארבעים סאה<sup style="color: gray;">105</sup>. בטעם שחכמים טיהרו ספק מים שאובים כתבו ראשונים שפסול שאובים אינו אלא מדרבנן<sup style="color: gray;">106</sup>.
שני מקואות, אחד יש בו ארבעים סאה – ששוב אין מים שאובים פוסלים אותו<sup style="color: gray;">107</sup> - ואחד אין בו ארבעים סאה, ונפלו שלשה לוגים מים שאובים לאחד מהם, ואינו יודע לאיזה מהם נפל, ספיקו טהור, לפי שיש לו במה יתלה, כלומר שתולים שנפל לזה שיש בו ארבעים סאה, ושניהם לא נפסלו, אבל אם היו שניהם פחותים מארבעים סאה, ששניהם נפסלים בשלשה לוגים, ונפל לאחד מהם, ואינו יודע לאיזה מהם נפל, ספיקו טמא, לפי שאין לו במה יתלה<sup style="color: gray;">108</sup>, שהרי בכל מקוה מהם שנפלו השאובים, הרי הם פוסלים<sup style="color: gray;">109</sup>.
מקוה שהניחו ריקן ובא ומצאו מלא, כשר<sup style="color: gray;">110</sup>.
צינור שמקלח למקוה והמכתשת, שהיא כלי, נתונה בצדו, ספק מן הצינור למקוה ספק מן המכתשת למקוה, הרי זה פסול, מפני שהפסול מוכיח, אבל אם יש במקוה רוב מים כשרים הרי זה כשר, שזה ספק מים שאובים הוא, שהרי יש שם מקוה כשר קבוע<sup style="color: gray;">111</sup>.
על פרטים נוספים בדין ספק מים שאובים ע"ע חזקה (דמעיקרא)<sup style="color: gray;">112</sup> וע' ספק טומאה.
<h4>גזירת טומאה</h4>
על הטומאה שגזרו על הבא ראשו ורובו במים שאובים ועל טהור שנפלו על ראשו ועל רובו שלשה לוגים מים שאובים<sup style="color: gray;">113</sup>, ע"ע טמאה<sup style="color: gray;">114</sup> וע' שמנה עשר דבר.
<h3>שלשה לוגים</h3>
<h4>שנפלו למקוה חסר</h4>
מקוה שנפלו בו מים שאובים – בשיעור מסוים ובאופן מסוים<sup style="color: gray;">115</sup> - קודם שהיו בו ארבעים סאה מים כשרים, כל המים הכשרים שבו נפסלים<sup style="color: gray;">116</sup>, מדרבנן<sup style="color: gray;">117</sup>, בין שקדמו הכשרים לשאובים ובין שקדמו השאובים לכשרים<sup style="color: gray;">118</sup>, ולעולם הוא נשאר בפסולו, אפילו כשיכנסו בו ארבעים סאה מים כשרים נוספים<sup style="color: gray;">119</sup>, עד שיחליפו את מימיו<sup style="color: gray;">120</sup>, או עד שישיקוהו למקוה כשר<sup style="color: gray;">121</sup>.
<h4>השיעור</h4>
ומה שיעור השאובים שפוסלים את המקוה החסר, נחלקו תנאים: א) חכמים אומרים, וכן העידו שני גרדיים משער האשפות בשם שמעיה ואבטליון, שהשיעור הוא שלשה לוגים<sup style="color: gray;">122</sup>, וכן סתמו במשנה במקומות רבים<sup style="color: gray;">123</sup>, וכן הלכה<sup style="color: gray;">124</sup>. בטעם השיעור הזה כתבו ראשונים שזה השיעור הקטן ביותר של נסכי קרבנות ציבור<sup style="color: gray;">125</sup>, או שזה שיעור חשוב, לפי שהוא ראוי לרחיצת אדם<sup style="color: gray;">126</sup>. ב) הלל אומר מלא הין*<sup style="color: gray;">127</sup>, וכתבו ראשונים בטעמו, שהיא המידה הגדולה ביותר שלימדה תורה בלח<sup style="color: gray;">128</sup>, עי' על כך בע' הין. ג) שמאי אומר תשעה קבים<sup style="color: gray;">129</sup>, וכתבו ראשונים בטעמו, שהם ראוים לטבילת בעל-קרי*, וכן יש בהם כדי להשתטף כל גופו, לפיכך הם שיעור חשוב<sup style="color: gray;">130</sup>. ד) ורבי אליעזר מחלק, שכשהשאובים באו למקוה לפני הכשרים, הם פוסלים ברביעית, אבל כשהכשרים באו תחלה למקוה, והשאובים באו על פני המים הכשרים, השאובים אינם פוסלים אלא בשלשה לוגים<sup style="color: gray;">131</sup>, בטעם הדבר כתבו ראשונים שרביעית היא שיעור מקוה מן התורה לטבילת מחטים וצינוריות<sup style="color: gray;">132</sup>, ולפיכך ברביעית מים שאובים בתחילה כבר יש שם מקוה פסול עליו<sup style="color: gray;">133</sup>.
<h4>במעין</h4>
מעין שאין בו ארבעים סאה, כתבו ראשונים ואחרונים שאינו נפסל בשלשה לוגים שאובים<sup style="color: gray;">134</sup>, שכן שנינו שמעיין שמימיו מועטים ורבו עליו מים שאובים כשר<sup style="color: gray;">135</sup>. ויש ראשונים ואחרונים שסוברים שאף מעיין נפסל בשלשה לוגים<sup style="color: gray;">136</sup>.
על פרטי דין שאובים במעין ע"ע השקה<sup style="color: gray;">137</sup> וע' מעין.
<h4>שלשה לוגים בחיבור שני מקואות</h4>
שני מקואות שאין בכל אחד מהם ארבעים סאה, ונפלו לזה לוג ומחצה ולזה לוג ומחצה מים שאובים, ונתערבו שני המקואות, וביחד יש בהם ארבעים סאה כשרים, אף על פי שעתה יש במקוה שלשה לוגים שאובים, הוא כשר, מפני שלא נקרא על המים שם פסול<sup style="color: gray;">138</sup>, שהרי לא היו שלשה לוגים שאובים יחד במקוה חסר<sup style="color: gray;">139</sup>.
<h4>שלשה לוגים שנתמעטו</h4>
מקוה חסר שנפלו לו שלשה לוגים, וחסר אפילו קרטוב – מדה קטנה<sup style="color: gray;">140</sup> – רבי יהושע סובר שהוא כשר<sup style="color: gray;">141</sup>, כלומר שניתן להוסיף עליו מים כשרים עד ארבעים סאה, והוא כשר<sup style="color: gray;">142</sup>, שלדעתו מקוה שנפסל בשלשה לוגים שאובים אינו פסול אלא כל עוד שלשת הלוגים נמצאים בתוכו<sup style="color: gray;">143</sup>, ומאחר והשאובים מעורבים בכשרים, כשחסר קורטוב אי אפשר שלא יחסר מעט מן השאובים<sup style="color: gray;">144</sup>, ולדעתו כמו כן מקוה שאין בו ארבעים סאה ונפלו בו שלשה לוגים שאובים ונחלק לשנים, שניהם כשרים<sup style="color: gray;">145</sup>, כלומר שמוסיפים עליהם עד ארבעים סאה מים כשרים, והם כשרים<sup style="color: gray;">146</sup>, לפי שעתה אין בכל אחד מהם שלשה לוגים<sup style="color: gray;">147</sup>. וכן בדעת סתם משנה ששנינו שמים שאובים אינם פוסלים אלא לפי חשבון<sup style="color: gray;">148</sup>, יש ראשונים שכתבו שמים שאובים אינם פוסלים אלא כל עוד הם שלשה לוגים, ולא כשנתמעטו אחר שנתערבו<sup style="color: gray;">149</sup>.
וחכמים חולקים וסוברים שמקוה חסר שנפלו לו שלשה לוגים, אפילו כשלאחר מכן חסרו מימיו, לעולם הוא בפסולו<sup style="color: gray;">150</sup> - עד שיצאו ממנו כדי מילואו ועוד<sup style="color: gray;">151</sup> - וכן סבר רבי יוסי<sup style="color: gray;">152</sup>, ולדעתם מקוה שאין בו ארבעים סאה ונפלו לו שלשה לוגים ונחלק לשנים, פסול להקוות עליו<sup style="color: gray;">153</sup>, וכן הלכה<sup style="color: gray;">154</sup>. וטעם הדבר הוא שנקרא על המקוה שם פסול<sup style="color: gray;">155</sup>, כלומר שאף המים הכשרים נפסלו בכניסת השאובים לתוכם, והרי זה כאילו כולם נשאבו<sup style="color: gray;">156</sup>.
אם מחלוקת התנאים תלויה בדין חתיכה-נעשית-נבלה*, ע"ע חתיכה נעשית נבילה<sup style="color: gray;">157</sup>.
<h4>החלפת מים שנפסלו בשלשה לוגים</h4>
אף לסוברים שמקוה שנפסל בשלשה לוגים שאובים אינו נכשר ביציאת חלק מן השאובים<sup style="color: gray;">158</sup>, אם יצאו ממנו מים כדי מילואו ועוד, כלומר שהמשיכו לתוכו מים אחרים כשרים, עד שצפו המים ויצאו ממנו כשיעור הכשרים שהיו בו מתחלה ועוד משהו, הוא כשר<sup style="color: gray;">159</sup>, כגון מקוה שהיו בו עשרים סאה מים כשרים, ונפלו לתוכו שלשה לוגים מים שאובים, ונתמלא אחר כך במי גשמים, ניתן להכשירו על ידי שיוציאו ממנו עשרים סאה, כמו שהיו בו תחילה, ועוד מעט יותר<sup style="color: gray;">160</sup>. בטעם הדבר כתבו ראשונים שתולים כאילו כל המים היוצאים הם מאותם שהיו בתחלה ונפסלו, שהמים האחרונים דוחים את הראשונים לצאת, ולפיכך כשיצאו כדי מילואו ועוד, הרי יצאו כל המים שנפסלו, וכן נחסר מעט משלשת הלוגים השאובים<sup style="color: gray;">161</sup>.
מקוה שנפסל בשלשה לוגים, ויצאו ממנו מים כדי מילואו ועוד, שלא מאליהם, על ידי שצפו ושטפו, אלא שדלו והציאו ממנו מים מעט יותר ממה שהיו בו בשעה שנפלו אליו שלשת הלוגים, צדדו ראשונים לומר שהמקוה עדיין פסול, שלא התירו כשיצאו מילואו ועוד אלא כשיצאו המים ושטפו מאליהם<sup style="color: gray;">162</sup>.
<h4>שאובים שבאו מכמה כלים</h4>
שלשה לוגים מים שאובים שבאו למקוה מכמה כלים, נחלקו תנאים אם הם פוסלים את המקוה: א) תנא קמא בברייתא סובר שאפילו כשנפלו מארבעה או חמשה כלים, פוסלים את המקוה<sup style="color: gray;">163</sup>. ב) יוסי בן חוני סובר שכשנפלו משנים או שלשה כלים, פוסלים את המקוה, אבל נפלו מארבעה וחמשה כלים, אינם פוסלים את המקוה<sup style="color: gray;">164</sup>, ואמר רבה שזהו ששנינו במשנה שמים שאובים אינם פוסלים אלא לפי חשבון<sup style="color: gray;">165</sup>, שהכוונה לפי חשבון כלים, שאינם פוסלים כשבאו מיותר משלשה כלים<sup style="color: gray;">166</sup>, וכן בדעת חכמים במשנה, שאמרו ששנים שהיו מטילים למקוה, זה לוג ומחצה וזה לוג ומחצה, וכן הסוחט את כסותו ומערה ממקומות הרבה, והמערה מן הצרצור ומטיל ממקומות הרבה, פוסלים את המקוה<sup style="color: gray;">167</sup>, כתבו ראשונים ששנים או שלשה כלים פוסלים, אבל ארבעה וחמשה כלים אינם פוסלים<sup style="color: gray;">168</sup>, וכן כתבו ראשונים להלכה<sup style="color: gray;">169</sup>. לסוברים כן, כלי אחד המוציא ממקומות הרבה, כגון הסוחט כסותו ומערה מן הצרצור, דינו כשנים ושלשה כלים, ולפיכך הוא פוסל<sup style="color: gray;">170</sup>. ג) ורבי עקיבא סובר ששלשה לוגים מים שאובים אינם פוסלים אלא כשהם באים מכלי אחד וממקום אחד, אבל שנים שהיו מטילים זה לוג ומחצה וזה לוג ומחצה, אינם פוסלים, וכן הסוחט כסותו ומערה מן הצרצור אינו פוסל<sup style="color: gray;">171</sup>.
במה דברים אמורים, ששנים או שלשה כלים מצטרפים לפסול בשאובים, לסוברים כן, כשהתחיל השני לשפוך עד שלא פסק הראשון<sup style="color: gray;">172</sup>.
<h4>כשהתכוין לרבות</h4>
במה דברים אמורים, שמים שאובים מארבעה או חמשה כלים כלים אינם מצטרפים לשלשה לוגים לפסול מקוה, לסוברים כן<sup style="color: gray;">173</sup>, בזמן שלא נתכוין לרבות, אבל נתכוין לרבות, אפילו קרטוב בכל השנה, היינו שנתן בכל פעם מדה מועטת מאד, ובמשך זמן רב נצטרפו המים לשלשה לוגים, הם מצטרפים ופוסלים<sup style="color: gray;">174</sup>. ומהו נתכוין לרבות, יש ראשונים שפרשו שהתכוין לרבות את מי המקוה<sup style="color: gray;">175</sup>, שיהיו בו מים בשפע, ולא יחסר על ידי טבילות<sup style="color: gray;">176</sup>. ויש מפרשים שהיה דעתו מתחלה לתת ולחזור ולתת עד שיגיע לשלשה לוגים<sup style="color: gray;">177</sup>.
<h4>שאובים בכמה גומות שהתחברו</h4>
מקוה שיש בו שלש גומות של מים שאובים של לוג לוג, אם ידוע שנפל לתוכו ארבעים סאין מים כשרים עד שלא הגיעו לגומא השלישית, כשר<sup style="color: gray;">178</sup>, שהרי מקוה שיש בו ארבעים סאה אינו נפסל בשאובים<sup style="color: gray;">179</sup>. ואם אין ידוע שנפלו לתוכו ארבעים סאה מים כשרים עד שלא הגיעו המים לגומא השלישית, נחלקו תנאים: תנא קמא פוסל<sup style="color: gray;">180</sup>, וכן הלכה<sup style="color: gray;">181</sup>. ורבי שמעון מכשיר, לפי שהוא כמקוה סמוך למקוה<sup style="color: gray;">182</sup>, כלומר שהוא מחשיב את המים שבגומא כאילו הם מובדלים מן המקוה, וכאילו הם מקוה כשר סמוך למקוה פסול, שהם נוגעים זה בזה ואינם מעורבים<sup style="color: gray;">183</sup>, שהדין הוא שזה עומד בפסלותו וזה עומד בכשרותו<sup style="color: gray;">184</sup>.
<h4>שאובים מן הצד</h4>
מים שאובים שהם בצד המקוה, ולא בתוכו, אף על פי שהם נוגעים במי המקוה, לא פסלוהו<sup style="color: gray;">185</sup>.
<h4>כשיש כנגד הנקב שלשה לוגים</h4>
שתי שקתות של מים, באחת מים כשרים – ואין בה ארבעים סאה<sup style="color: gray;">186</sup> - ובאחת שאובים, ויש נקב בכותל שביניהם, רבי יוסי אומר שאם יש כנגד הנקב שלשה לוגים מים שאובים – כלומר שחלל הנקב מחזיק שלשה לוגים<sup style="color: gray;">187</sup>, ויש מפרשים שיש כנגד הנקב עד הדופן הנגדי של הבריכה שלשה לוגים<sup style="color: gray;">188</sup> - המים הכשרים נפסלים<sup style="color: gray;">189</sup>, בין כששתי הבריכות באותו גובה, ובין כשאחת גבוהה מחברתה, ואפילו כשהפסולה נמוכה יותר, שאין דרך המים הפסולים לעלות לכשרים<sup style="color: gray;">190</sup>, וכן הלכה<sup style="color: gray;">191</sup>. וטעם הדבר, שכל המים שכנגד הנקב נחשבים כאילו הם באמצע בריכת המים הכשרים, ולא בצידה<sup style="color: gray;">192</sup>.
ורבי אלעזר חולק וסובר שאפילו יש כנגד הנקב שלשה לוגים, מאחר והשאובים נמצאים בצד הכשרים, ולא בתוכם, אינם פוסלים, בין כששתי הבריכות באותו גובה, ובין שאחת גבוהה מחברתה, ואפילו כשהפסולה גבוהה יותר, שדרך השאובים לבא לתוך הכשרים<sup style="color: gray;">193</sup>.
<h4>כשלא נתערבו במקוה</h4>
הספוג והדלי שהיו בהן שלשה לוגים מים שאובים ונפלו למקוה, לא פסלוהו, לפי שהמים השאובים שבהם אינם נחשבים שנפלו למקוה<sup style="color: gray;">194</sup>, בטעם הדבר יש מפרשים שמדובר כשפי הדלי צר, ואין כל המים יוצאים מתוכו ומתערבים במקוה, וכן הספוג, אין כל מימיו יוצאים ומתערבים<sup style="color: gray;">195</sup>, ויש שכתבו שמדובר אף בכלי שפיו רחב, אלא שאין שלשה לוגים בלא צירוף המים הדבוקים בכלי, ומאחר ושלשת הלוגים אינם בעין, אינו נחשב שנפלו למקוה, ולא גזרו בזה חכמים<sup style="color: gray;">196</sup>.
<h4>במקוה שנשתנה צבעו</h4>
מקוה שאין בו ארבעים סאה, ונפל לתוכו יין ונשתנו מראיו למראה יין, ונפלו לו שלשה לוגים מים שאובים, אינו נפסל, לפי שדינו כיין, שאינו נפסל בשלשה לוגים, ולפיכך אם חזר לאחר מכן למראה מים, הוא כשר להקוות עליו עד ארבעים סאה<sup style="color: gray;">197</sup>, אלא שנחלקו ראשונים: יש ראשונים שכתבו שכשחזר למראה מים, רק המים שבו כשרים, ולא היין, ולפיכך צריך להקוות עליו מים כשרים כשיעור המים החסרים עד לארבעים סאה<sup style="color: gray;">198</sup>, ויש סוברים שאף היין עולה לו להשלים לארבעים סאה, שמתוך שהמים שקבלו דין יין, מיטהרים, אף היין שנפל בהם מיטהר עימהם, שזה מושך את זה וזה מושך את זה<sup style="color: gray;">199</sup>.
<h4>הטבלת כלי במקוה מצומצם</h4>
המטביל כלי שיש לו בית קיבול במקוה שיש בו ארבעים סאה מצומצמות, כתבו ראשונים שלא יכניס את הכלי כדרך קבלתו, דרך שוליו, עד שיקלחו המים לתוכו, לפי שהמים שבתוכו ייעשו שאובים, ויפסלו את המקוה<sup style="color: gray;">200</sup>, ואף לסוברים שכשהמים שבכלי מחוברים בקילוח למי המקוה, הם אינם נעשים שאובים<sup style="color: gray;">201</sup>, יש ראשונים שכתבו שאין להכניסו דרך שוליו, לפי שחוששים שמא ייפסק הקילוח לרגע אחד, והמים ייעשו שאובים, ויפסלו ופיסלו את המקוה<sup style="color: gray;">202</sup>. ויש ראשונים שחולקים וסוברים שמאחר והמים הנכנסים מחוברים בקילוח למי המקוה, אין לחוש בהם משום שאובים, אלא שאף לדעתם, מטעם אחר אין להכניס את הכלי דרך שוליו, שמא על ידי כן ינתזו מים ויצאו חוץ למקוה, ויחסר מארבעים סאה<sup style="color: gray;">203</sup>.
על פרטים נוספים באופן טבילת כלי ע"ע טבילה<sup style="color: gray;">204</sup>.
בהוצאת הכלי ממקוה ששיעורו מצומצם, לדברי הכל יש להקפיד שלא להוציאו כדרך קבלתו, לפי שביציאתו המים שבו אינם מחוברים למי המקוה, והם נעשים שאובים, וכשיחזרו למקוה יפסלוהו, אלא יוציאנו דרך שוליו<sup style="color: gray;">205</sup>.
<h3>המים השאובים</h3>
<h4>שלג וברד וכפור וגליד ומלח וטיט הנרוק</h4>
השלג, והברד, והכפור והגליד – כפור הוא ברד דק דק היורד, וגליד הוא מים הנקרשים<sup style="color: gray;">206</sup> - והמלח, והטיט הנרוק - שהוא טיט דליל כרוק<sup style="color: gray;">207</sup> - אינם פוסלים את המקוה<sup style="color: gray;">208</sup>, משום שאובים<sup style="color: gray;">209</sup>, לפי שאין פסול שאובים אלא במים<sup style="color: gray;">210</sup>. אם שלג או ברד וכדו' שאובים אינם פוסלים אף כשכל המקוה מהם, או דוקא כשיש רוב מים אחרים כשרים, ע"ע מקוה וע' שלג.
ורבי יוחנן בן נורי סובר שאבן הברד כמים<sup style="color: gray;">211</sup>, והיא פוסלת בשלשה לוגים שאובים<sup style="color: gray;">212</sup>. ואין הלכה כדבריו<sup style="color: gray;">213</sup>.
ובדעת אנשי מידבא בשם רבי ישמעאל יש ראשונים שכתבו שהשלג דינו כמים לכל דבר, והוא פוסל בשאובים, ולדעתם כן הלכה<sup style="color: gray;">214</sup>.
אם השלג והברד ודומיו מצטרפים לשיעור מקוה, ואם טובלים בהם, וכיצד משערים את שיעוריהם, ע"ע מקוה.
מקוה מים שאובים שהגליד, טהור משום מים שאובים<sup style="color: gray;">215</sup>, ונחלקו ראשונים בדינו: יש סוברים שהוא כשר לטבילה<sup style="color: gray;">216</sup>. ויש סוברים שאינו כשר אלא להקוות עליו, כלומר שאינו פוסל כשלשה לוגים שאובים, וכשיוסיפו לו ארבעים סאה כשרים הוא יהיה כשר לטבילה<sup style="color: gray;">217</sup>.
<h4>חלב הנראה כמים</h4>
שלשה לוגים שאובים חסר קרטוב – מדה קטנה<sup style="color: gray;">218</sup> - שנפל לתוכם קרטוב חלב, ועדיין מראיהם כמראה המים, ונפלו למקוה, תנא קמא סובר שלא פסלוהו<sup style="color: gray;">219</sup>, שהרי אין כאן שלשה לוגים מים שאובים<sup style="color: gray;">220</sup>, וכן הלכה<sup style="color: gray;">221</sup>. ורבי יוחנן בן נורי אומר שהכל הולך אחר המראה<sup style="color: gray;">222</sup>, ומאחר ויש כאן שלשה לוגים שנראים כמים, חושבים אותם כאילו כולם מים, והם פוסלים<sup style="color: gray;">223</sup>.
<h4>שאובים שנשתנה מראיהם</h4>
שלשה לוגים מים שאובים שנפל לתוכם קרטוב יין, ומראיהם כמראה היין, ונפלו למקוה, לדעת רבי יוחנן בן נורי, שסובר שהולכים אחר המראה<sup style="color: gray;">224</sup>, לא פסלוהו<sup style="color: gray;">225</sup>. וכן אמר רב יהודה בשם רב, שלא פסלוהו<sup style="color: gray;">226</sup>. ובדעת תנא קמא - שאמר שאין הולכים אחר המראה לבדו<sup style="color: gray;">227</sup> – נחלקו אמוראים: יש גורסים בדעת תנא קמא, וכן הגירסא במשנה שלפנינו, שלא פסלוהו<sup style="color: gray;">228</sup>, לפי שהולכים אחר המראה והשיעור גם יחד, ואין פוסל אלא דבר שיש בו שיעור מים ומראה מים<sup style="color: gray;">229</sup>, ויש סוברים בדעת תנא קמא, וכן סבר רבי חייא, שהם פוסלים את המקוה, לפי שאין הולכים כלל אחר המראה, אלא אחר השיעור לבדו<sup style="color: gray;">230</sup>. להלכה הרבה ראשונים ואחרונים פסקו ששאובים שאינם נראים כמים אינם פוסלים את המקוה<sup style="color: gray;">231</sup>, ויש שפסקו שפוסל<sup style="color: gray;">232</sup>.
אף לסוברים ששלשה לוגים מים שנפל לתוכם יין ומראיהם כמראה יין אינם פוסלים את המקוה, לפי שהולכים אחר המראה<sup style="color: gray;">233</sup>, מי צבע, אף על פי שהם משונים ממראה מים, פוסלים את המקוה כמים<sup style="color: gray;">234</sup>, לפי שעדיין שם מים עליהם, שהרי הם נקראים "מי צבע", ולא כמים שיש בהם יין, שאינם נקראים מים אלא יין מזוג<sup style="color: gray;">235</sup>.
שלשה לוגים מים שאובים חסר קרטוב שנפל לתוכם קרטוב יין, ומראיהם כמראה יין, ונפלו למקוה, לדברי הכל לא פסלוהו, שהרי אין כאן לא שיעור מים ולא מראה מים<sup style="color: gray;">236</sup>.
<h4>מי כבשים ושלקות ותמד שלא החמיץ</h4>
מי כבשים ושלקות ותמד עד שלא החמיץ יש להם דין מים, ופוסלים את המקוה בשלשה לוגים שאובים<sup style="color: gray;">237</sup>.
על פרטים נוספים בדין מי כבשים ושלקות ע"ע טעם כעיקר<sup style="color: gray;">238</sup>; על פרטים נוספים בדין תמד ע"ע חזותא<sup style="color: gray;">239</sup> וע' תמד.
<h4>מי פירות ציר ומורייס ותמד שהחמיץ</h4>
מי פירות ציר ומורייס ותמד שהחמיץ אין להם דין מים, ואינם פוסלים את המקוה בשלשה לוגים שאובים<sup style="color: gray;">240</sup>.
<h4>מים בלועים בטיט</h4>
המסנק – כלומר מסלק<sup style="color: gray;">241</sup> או מאסף<sup style="color: gray;">242</sup> - את הטיט לצדדים, ומשכו ממנו שלשה לוגים, כלומר שאסף את הטיט מקרקעית המקוה לצדדים, אבל לא עקרו מן המים, ונתמצו מאותו הטיט שלשה לוגים מים, וחזרו ונתערבו במקוה, הרי זה כשר<sup style="color: gray;">243</sup>, שמאחר ולא הגביה את הטיט ולא סלקו מן המקוה, המים שבו לא נעשו שאובים<sup style="color: gray;">244</sup>. היה תולש ומשכו ממנו שלשה לוגים, כלומר שהגביה את הטיט והבדילו מן המקוה, ולאחר מכן נתמצו ממנו שלשה לוגים וחזרו למקוה, פסלוהו<sup style="color: gray;">245</sup> - כשאין במקוה ארבעים סאה מים כשרים<sup style="color: gray;">246</sup> - לפי שהמים שבטיט נעשו שאובים<sup style="color: gray;">247</sup>. ורבי שמעון מכשיר מפני שלא נתכוין לשאוב<sup style="color: gray;">248</sup>, אלא לסלק את הטיט למקום אחר<sup style="color: gray;">249</sup>, והלכה כתנא קמא<sup style="color: gray;">250</sup>.
על הסוברים שהמים שבטיט אינם נפסלים משום שאובים, אלא משום שבאו למקוה מתפיסת יד אדם, עי' להלן<sup style="color: gray;">251</sup>, וע"ע מקוה.
<h3>הכלי</h3>
<h4>הכלים</h4>
כל הכלים, המים שהלכו עליהם או שנפלו מתוכם נחשבים שאובים, אפילו כלים גדולים, שמחזיקים ארבעים סאה בלח, שאינם מקבלים טומאה, ואפילו כלים קטנים, פחות מכדי סיכת קטן, שאף הם אינם מקבלים טומאה, וכן אפילו כלי גללים וכלי אבנים וכלי אדמה, שלעולם במינם אין מקבלים טומאה<sup style="color: gray;">252</sup>.
<h4>שק או קופה</h4>
שק וקופה, שהמים מעורבים בהם דרך נקבי האריגה, ואינם מחזיקים מים כלל, אין תורת כלי עליהם לפסול מקוה משום שאובים<sup style="color: gray;">253</sup>, אפילו כשאין בפתח שלהם כשפופרת הנוד<sup style="color: gray;">254</sup>, לפיכך כשהם נתונים תחת הצינור והמים עוברים דרכם למקוה, אינם פוסלים אותו<sup style="color: gray;">255</sup>, וכן כשהם בתוך המקוה מטבילים כלים בתוכם<sup style="color: gray;">256</sup>, וכן כשמטבילים אותם, מכניסים אותם ומעלים אותם כדרכם<sup style="color: gray;">257</sup>, אפילו במקוה שיש בו ארבעים סאה מכוונות<sup style="color: gray;">258</sup>, ואין צריך לכפותם על פיהם, כדרך שעושים בכר וכסת של עור, כדי שלא לשאוב ממי המקוה ולפסלם<sup style="color: gray;">259</sup>.
<h4>שאובים בסגוס</h4>
הטביל את הסגוס – בגד עב של צמר<sup style="color: gray;">260</sup>, שנספגים בו מים מרובים<sup style="color: gray;">261</sup> - והעלהו, כל עוד מקצתו נוגע במים, טהור<sup style="color: gray;">262</sup>, ופרשו ראשונים שהכוונה שאין המים שיוצאים ממנו נחשבים שאובים<sup style="color: gray;">263</sup>. העלה את הסגוס, המים שבו נחשבים שאובים<sup style="color: gray;">264</sup>. ורבי שמעון סובר שאף כשהעלה את הסגוס המים כשרים, לפי שלא נתכוין לשאוב<sup style="color: gray;">265</sup>.
על הסוברים שכשהעלה את הסגוס המים אינם פסולים מדין שאובים אלא מחמת תפיסת יד אדם, עי' להלן<sup style="color: gray;">266</sup>, ע"ע מקוה.
<h4>שאובים בכר וכסת</h4>
הכר והכסת של עור, כיון שהגביה שפתותיהם מן המים, המים שבתוכם שאובים<sup style="color: gray;">267</sup>, ולפיכך כשאין במקוה אלא ארבעים סאה מכוונות, ויצאו לכר ולכסת שלשה לוגים, וחזרו למקוה, פסלוהו<sup style="color: gray;">268</sup>, כיצד יעשה, מטבילם ומעלה אותם דרך שוליהם<sup style="color: gray;">269</sup>, כלומר כשפיהם כלפי מטה<sup style="color: gray;">270</sup>.
<h4>טבלה</h4>
טבלה, אם יש לה לבזבז – מסגרת<sup style="color: gray;">271</sup> - היא נחשבת כלי, והמים שבתוכה נחשבים שאובים, ופוסלים את המקוה, ואם אין לה לבזבז, אינה נחשבת כלי, ואינה פוסלת את המקוה<sup style="color: gray;">272</sup>. והלבזבז, יש ראשונים שכתבו שהוא מחשיבה כלי דוקא כשהוא מקיפה מארבע רוחותיה, שעל ידי כן יש בה בית קיבול<sup style="color: gray;">273</sup>, ויש סוברים שהלבזבז מחשיבה כלי אפילו כשהוא מקיפה משלש רוחות בלבד<sup style="color: gray;">274</sup>.
זקפה לידוח, היינו שהניחה באופן משופע כדי שתודח, אפילו כשיש לה לבזבז אינה פוסלת את המקוה<sup style="color: gray;">275</sup>, לפי שאינה עומדת כדרך קבלתה<sup style="color: gray;">276</sup>.
<h4>חוטט בצינור</h4>
החוטט בצנור – שהוא פתוח משני צדדיו, ולולי החטיטה אינו נחשב כלי<sup style="color: gray;">277</sup> - לקבל צרורות, ועל ידי כן נעשה בו בית קיבול, כשהצינור הוא של עץ, אפילו בחטיטה כל שהיא הוא נעשה כלי, והמים שעוברים בצינור נחשבים שאובים ופוסלים את המקוה<sup style="color: gray;">278</sup>. וכשהצינור הוא של חרס, תנא קמא סובר שדוקא בחטיטה בשיעור רביעית הוא נעשה כלי<sup style="color: gray;">279</sup>, וכן הלכה<sup style="color: gray;">280</sup>, ורבי יוסי אומר שאף בחטיטה כל שהיא הוא נעשה כלי, ולדעתו לא אמרו רביעית אלא בשברי כלי חרס<sup style="color: gray;">281</sup>.
<h4>חטיטה שנסתמה</h4>
צינור שיש בו חטיטה, והוא נחשב כלי, והיו צרורות מתחלחלים בחלל החטיטה, עדיין הוא נחשב כלי ופוסל את המקוה<sup style="color: gray;">282</sup>, שמאחר והצרורות אינם מהודקים בתוכו, לא נתבטל קיבולו<sup style="color: gray;">283</sup>. ירד לחטיטה עפר ונכבש, היינו שהוא קבוע ומהודק יפה, מאחר ונתבטל קיבולו, אינו כלי, ואינו פוסל את המקוה<sup style="color: gray;">284</sup>.
<h4>חלל שלא נעשה לקבלה</h4>
סילון שהוא צר מכאן ומכאן ורחב מן האמצע, אף על פי שהמים מתקבצים באותו החלל, אינו נחשב כלי לענין שאובים, מפני שלא נעשה לקבלה<sup style="color: gray;">285</sup>. וכן רעפים שמכסים בהם את הגגות, אף על פי שיש בהם גומות וחקקים, מאחר והם לא נעשו כדי לקבל בהם, המים שעוברים בהם אינם פוסלים את המקוה<sup style="color: gray;">286</sup>. וכן שאר כלי שאינו עשוי לקבלה, אף על פי שהוא מקבל, המים שבו אינם נעשים שאובים, ואינם פוסלים את המקוה, ולפיכך אריות הנחושת וכדומה להן מן הצורות המקלחות מים, וכן המזרקות וצינורות העופרת שהמים זורמים בהם למרחצאות וכיוצא באלה, אף על פי שיש בהם בתי קיבול, כולם כשרים, מפני שלא נעשו לקבלה, אלא כדי שיזרמו בהם המים<sup style="color: gray;">287</sup>.
יש מן האחרונים שצדדו לומר בדעת ראשונים, שאף חלל שלא נעשה כדי לקבל, ואפילו כשנעשה מאליו, אם הוא ראוי לקבל צרורות הוא פוסל את המקוה<sup style="color: gray;">288</sup>, ולפיכך כתבו שיש לחוש בצינור שמוביל מים למקוה, שמא מחמת ריקבון נעשתה בו חטיטה וחלל, והוא נחשב כלי, שפוסל את המים משום שאובים<sup style="color: gray;">289</sup>. וכתבו אחרונים שאין הלכה כן, אלא חטטים שנעשו מאליהם בצינור שהרקיב אינם פוסלים<sup style="color: gray;">290</sup>.
<h4>כלי נקוב</h4>
כלי שניקב בשוליו, או שניקב בצידו למטה – על גודל הנקב עי' להלן - במקום שאינו יכול לקבל מים כל שהם תחת הנקב, כשר, כלומר אינו חשוב כלי לפסול את המקוה משום שאובים<sup style="color: gray;">291</sup>. ואם היה הנקב מן הצד גבוה מעט מן השולים, והכלי מקבל מים כל שהוא מן הנקב ולמטה, הכלי פוסל את המקוה<sup style="color: gray;">292</sup>.
כלי שיש בו נקב המבטלו מתורת כלי, שהמים שבתוכו אינם נחשבים שאובים – על גודל הנקב עי' להלן - יש אחרונים שכתבו בדעת ראשונים שבתוכו אין טובלים, מדרבנן<sup style="color: gray;">293</sup>. וראשונים אחרים חולקים וסוברים שבמותר אף לטבול בתוכו<sup style="color: gray;">294</sup>.
יש ראשונים שסוברים שאין די בנקב לבד כדי להכשיר כלי לטבול בתוכו, ושלא יפסול משום שאובים, אלא צריך אף שיקבע את הכלי בארץ, או שיעשה בו מעשה אחר של בנין, כדי שיראה כדבר של בנין, ולא כלי או שיורי כלי, לפיכך לאחר שנקבו את הכלי צריך לפקוק את הנקב בסיד ובבנין, כלומר בצרורות וכיוצא בהם כעין בנין, או לגרור את הכלי על הארץ או על גבי סיד עד שיסתם הנקב ואחר כך למרח בטיט מן הצדדים, סביבות הנקב, להעמיד מה שנדבק, שאף זה כבנין, ורק אז אינו פוסל מקוה, ואף טובלים בתוכו<sup style="color: gray;">295</sup>, ולדעתם אם סתם את הנקב בסיד או בגפסיס לבד, בלא אבנים או צרורות, עדיין שם כלי או שיורי כלי עליו, ופוסל את המקוה כמו שהיה קודם שסתמו<sup style="color: gray;">296</sup>.
על טבילה בכלי נקוב שמחובר למעין או למקוה דרך הנקב ע"ע השקה.
<h4>גודל הנקב</h4>
ומה הוא גודל הנקב שמבטל מתורת כלי, נחלקו תנאים, וראשונים בדעתם:
א) בסתם משנה אמרו כשפופרת הנוד<sup style="color: gray;">297</sup>, וכן אמר תנא קמא בתוספתא, שקסטלין המחלק מים בכרכים, אם היה נקוב כשפופרת הנוד, אינו פוסל את המקוה משום שאובים, ואם לאו הוא פוסל את המקוה<sup style="color: gray;">298</sup>, וכן יש ראשונים מפרשים בדברי רבי יהודה בן בתירא, שמעשה היה בשוקת יהוא שהיתה בירושלים, שמאחר והיתה נקובה כשפופרת הנוד, לא חששו למים שבה משום שאובים, וכל הטהרות שבירושלים היו נעשות על גבה<sup style="color: gray;">299</sup>.
ב) ובתוספתא אמרו שהורו ביבנה, וכן הורה רבי אליעזר ב"ר יוסי, שאפילו נקב כל שהוא מבטל מתורת כלי, ושוב אין המים נפסלים משום שאובים, לפיכך קסטלין המחלק מים בכרכים, אפילו היה נקוב כמחט, שוב אינו פוסל את המים משום שאובים<sup style="color: gray;">300</sup>, וכן כתבו ראשונים בדעת אמוראים, שאפילו נקב כל שהוא מכשיר את הכלי<sup style="color: gray;">301</sup>, וחבריו של רבי אליעזר בר רבי יוסי ביארו שחילוק יש בדבר, שדוקא כשהנקב מלמטה בתחתית הכלי די בנקב כל שהוא, אבל כשהוא מן הצד צריך שיהיה הנקב כשפופרת הנוד<sup style="color: gray;">302</sup>, וכן יש ראשונים שכתבו להלכה שנקב מלמטה מכשיר בכל שהוא, ומן הצד דוקא כשפופרת הנוד<sup style="color: gray;">303</sup>, ומהם יש שכתבו שמכל מקום לכתחלה אין להקל לעשות מקוה לכתחלה ולהביא מים בכלי מנוקב בשוליו בנקב כל שהוא<sup style="color: gray;">304</sup>.
ג) ובדעת בית שמאי יש ראשונים שכתבו שאין די בנקב כדי לבטלו מתורת כלי שלא יפסול משום שאובים, אלא צריך שיפחת רובה של השוקת<sup style="color: gray;">305</sup>.
ד) ויש ראשונים שחילקו בגודל הנקב בין כלים שונים, שיש כלים ששיעור הנקב שמבטלם מתורת כלי הוא כשיעור נקב המטהרם מטומאה, כגון בכלי חרס נקב כמוציא זית<sup style="color: gray;">306</sup>, ויש כלים שצריך דוקא נקב כשפופרת הנוד<sup style="color: gray;">307</sup>, וכמה פירושים נאמרו באחרונים, אימתי די בנקב המטהרו ואימתי צריך כשפופרת הנוד: יש מפרשים שבכלי תלוש, וכן כלי שנקבו ואחר כך חברו בקרקע, די בנקב המטהרו, אבל כלי שחיברוהו לקרקע ואחר כך נקבוהו, צריך נקב כשפופרת הנוד דוקא, שמאחר והיה שלם בשעה שנתחבר, לא נתבטלה שלימותו עד שינקב נקב גדול<sup style="color: gray;">308</sup>. ויש מפרשים שבכל כלי שנתחבר לקרקע צריך נקב כשפופרת הנוד, לפי שיש לחוש שיבואו להכשירו אף בלא נקב כלל, משום שיטעו וידמוהו לכלי שקבעו ולבסוף חקקו – שכשר אף בלא נקב<sup style="color: gray;">309</sup> - לפיכך הצריכו לעשות נקב גדול, כדי שיהיה היכר לדבר<sup style="color: gray;">310</sup>. ויש מפרשים שהחילוק הוא בין כלי המקבל טומאה לכלי שאינו מקבל טומאה, שהמקבל טומאה, שיעורו בכדי טהרתו, אבל כלי שאינו מקבל טומאה, שלא שייך לשער בו בכדי טהרתו, כשיעורו שפופרת הנוד<sup style="color: gray;">311</sup>, וכן כלי שהנקב המטהרו הוא גדול מאד, כגון כלי עץ, ששיעורם לטהרה בכמוציא רימון<sup style="color: gray;">312</sup>, כתבו אחרונים שראו חכמים שלבטלם מתורת כלי לענין מקוה די בכשפופרת הנוד<sup style="color: gray;">313</sup>.
ה) ויש ראשונים שמחלקים לענין גודל הנקב בין טבילה בתוך הכלי לבין טבילה במים היוצאים ממנו, שלענין המים היוצאים, כל שיש בכלי נקב המטהרו, המים אינם נחשבים שאובים, ואינם פוסלים את המקוה<sup style="color: gray;">314</sup>, אבל לענין לטבול בתוך כלי, אין די בנקב לבד, אלא צריך שהמים שבתוכו יהיו מחוברים למקוה דרך נקב, ולדעתם בגודל הנקב הזה נחלקו תנאים, תנא קמא סובר שהשיעור הוא כשפופרת הנוד, ורבי יהודה אומר בכלי גדול ארבעה טפחים, ובקטן רובו<sup style="color: gray;">315</sup>.
<h4>נקב שנסתם</h4>
היה הכלי נקוב בנקב שמבטלו מתורת כלי, ופקקו בסיד ובבנין, כלומר שהביא סיד וצרורות ופקק בהם את הנקב, אינה חשובה סתימה, ועדיין הכלי נחשב נקוב, ואינו פוסל את המקוה<sup style="color: gray;">316</sup>. וכן אם לא סתם את הנקב אלא הושיבו על גבי הארץ או על גבי סיד וגפסיס, או מירח מן הצדדים, אינה חשובה סתימה, והכלי אינו פוסל את המקוה<sup style="color: gray;">317</sup>. סתם את הנקב בסיד ובגפסיס יחד, סתימה מעולה היא, והכלי נחשב שלם, ומעתה הוא פוסל את המקוה<sup style="color: gray;">318</sup>.
<h4>מבנה מאבנים</h4>
מבנה מחיבור אבנים אינו נחשב כלי, ולפיכך ניתן לעשות מקוה מכינוס אבנים אפילו על ראש הגג<sup style="color: gray;">319</sup>.
<h4>כלי מחובר לקרקע</h4>
כלי שנתחבר לקרקע, כגון שוקת שחיברוה בסלע, וכגון צינור שחקקו ולבסוף קבעו, עדיין תורת כלי עליו, והוא פוסל את המקוה משום שאובים<sup style="color: gray;">320</sup>, ואף על פי שפסול שאובים אינו אלא מדרבנן<sup style="color: gray;">321</sup>, לא הקלו לומר שהכלי בטל מתורת כלי על ידי חיבורו לקרקע, לפי שמאחר והיתה עליו תורת כלי בתלוש, אין לך שאיבה גדולה מזו, ואם לא תחשיבהו כלי בטלה גזרתם לגמרי<sup style="color: gray;">322</sup>. ולדעת רבי אליעזר שסובר שלענין הלכות טומאה, חיבור לקרקע מבטל מתורת כלי<sup style="color: gray;">323</sup>, נראה בגמרא שאף לענין שאובים, חיבור הכלי לקרקע מבטלו מתורת כלי, ושוב הוא אינו פוסל את המקוה משום שאובים<sup style="color: gray;">324</sup>.
כלי שנוצר כשהוא כבר מחובר לקרקע, כגון השוקת שחקקוה בסלע, וכגון צינור שקבעו ולבסוף חקקו, אינו פוסל את המקוה משום שאובים<sup style="color: gray;">325</sup>, לפי שאינו נחשב כלי אלא קרקע<sup style="color: gray;">326</sup>, ואף על פי שנעשה בו שינוי השם – ע"ע שינוי - שהרי נשתנה שמו מקרקע לכלי, אין אומרים שנשתנה דינו להחשיבו ככלי, שמאחר ופסול שאובים אינו אלא מדרבנן<sup style="color: gray;">327</sup>, הקלו בו<sup style="color: gray;">328</sup>, וכן אף לסוברים שלענין הלכות טומאה, כלי שחקקוהו במחובר לקרקע יש לו דין כלי<sup style="color: gray;">329</sup>, לענין פסול שאובים, מאחר שאינו אלא מדרבנן, הקלו<sup style="color: gray;">330</sup>.
<h4>גיסטרא שבמקוה</h4>
גיסטרא – שבר כלי<sup style="color: gray;">331</sup> - שבמקוה, יש ראשונים שסוברים שהמים שבתוכה אינם נחשבים שאובים, ואף כלים שהוטבלו בתוכה טהרו מטומאתם<sup style="color: gray;">332</sup>, לפי שמאחר והיא שבר כלי, מימיה בטלים אגב המקוה<sup style="color: gray;">333</sup>.
ויש ראשונים שחולקים וסוברים שהמים שבגיסטרא נעשים שאובים, ולא אמרו שכלים שהוטבלו בתוכה טהרו מטומאתם אלא כשיש בשפתה פגימות, שאין מקום השבר שוה, והמים נכנסים דרך אותם פגימות, ובכך מי המקוה מחוברים למים שבתוכה, ומכשירים אותם בהשקה*<sup style="color: gray;">334</sup>.
<h4>שאובים שלא בכלי</h4>
מים שנשאבו על ידי דבר שאינו נחשב כלי, כגון שהיו בלועים בטיט שאדם הרים בידיו, או שהיו בלועים בסגוס שאדם הרים בידיו, או שהיו בלועים בשֹער אדם שיצא מן המים, או שהותזו ברגלי אדם, במשנה ובתוספתא אמרו שהם פסולים למקוה<sup style="color: gray;">335</sup>, ויש ראשונים שנראה מדבריהם שזה משום שהם נחשבים שאובים<sup style="color: gray;">336</sup>. ויש ראשונים שסוברים שכל שלא נשאבו בכלי אינם נחשבים שאובים, אלא שיש בהם פסול אחר, שבאו למקוה על ידי אדם<sup style="color: gray;">337</sup>, עי' על כך בע' מקוה.
<h3>כלים שנתמלאו מאליהם</h3>
<h4>כלים שתחת הצינור</h4>
כלים שהיו תחת הצינור שדרכו לקלח מי גשמים – באופן שהצינור עצמו אינו נחשב כלי, ומחמתו המים אינם חשובים שאובים<sup style="color: gray;">338</sup> – וירדו גשמים ונתמלאו הכלים, בית שמאי אומרים אחד המניח ואחד השוכח, המים פוסלים את המקוה, ובית הלל אומרים שבשוכח המים כשרים<sup style="color: gray;">339</sup>.
בבאור דברי בית שמאי ובית הלל נחלקו ראשונים בדעת אמוראים: א) יש ראשונים שפרשו שמדובר בין כשהכלים ניתנו תחת הצינור בזמן קישור עבים, ובין כשניתנו שם בזמן פיזור עבים, שמאחר והצינור מוחזק בהרקת מים, לעולם הנחה שם נחשבת מילוי בכוונה, ולפיכך במניח לדברי הכל המים נחשבים שאובים, ובשוכח, מעיקר הדין אינו נחשב מילוי בכוונה, ולפיכך בית הלל הכשירו בשוכח - שהרי שאיבה שלא בכוונה אינה פוסלת את המים למקוה<sup style="color: gray;">340</sup> - ובית שמאי פסלו אפילו בשוכח משום שגוזרים שוכח משום מניח<sup style="color: gray;">341</sup>. ב) ויש ראשונים שמפרשים שעל זה אמר רב משרשיא בשם דבי רב שכשהניח את הכלים בשעת קישור עבים, והעבים לא נתפזרו עד שירדו גשמים, אפילו כשעבר זמן רב, ושכח שהניח שם את הכלים, לא נחלקו בית שמאי ובית הלל, ולדברי הכל המים נחשבים שאובים, לפי שבהנחתו גילה דעתו שרצונו שהכלים יתמלאו, ודעתו אינה מתבטלת בשכחתו, וכן לדעתם לא נחלקו בית שמאי ובית הלל כשהניח את הכלים בשעת פיזור עבים, אפילו לא שכחם עד שירדו גשמים, שהמים אינם נחשבים שאובים, לפי שאין כאן גילוי דעת שרצונו שהכלים יתמלאו - ושאיבה שלא בכוונה אינה פוסלת את המים למקוה<sup style="color: gray;">342</sup> - ולא נחלקו בית שמאי ובית הלל אלא כשהניחם בזמן קישור עבים, כדי שיתמלאו, ונתפזרו העבים, וחזרו ונתקשרו, שבית הלל סוברים שמשנתפזרו העבים, הסיח דעתו, ובטלה מחשבתו, וזהו ששנינו שבית הלל מטהרים בשוכח, ובית שמאי סוברים שלא בטלה מחשבתו, וזהו ששנינו שבית שמאי אומרים שאחד המניח ואחד השוכח המים פסולים<sup style="color: gray;">343</sup>.
לאחר שנחלקו בית שמאי ובית הלל בשוכח כלים תחת הצינור, אמר רבי מאיר שנמנו ורבו בית שמאי על בית הלל<sup style="color: gray;">344</sup>. ורבי יוסי חולק וסובר שעדיין מחלוקת במקומה עומדת, כלומר שלא עמדו למנין על כך ולא רבו תלמידי בית שמאי<sup style="color: gray;">345</sup>. על מחלוקת זו ע"ע שמונה עשר דבר.
<h4>כלים שבחצר</h4>
הניח כלים בחצר בזמן קישור עבים, ונתפזרו וחזרו ונתקשרו, אף בית שמאי – שאמרו שבאופן זה במניח תחת הצינור המים פסולים<sup style="color: gray;">346</sup> – מודים שהמים כשרים<sup style="color: gray;">347</sup>, לפי שבהנחה בחצר, מחשבתו שיתמלאו הכלים אינה מוכחת, ולפיכך היא בטלה כשנתפזרו העבים<sup style="color: gray;">348</sup>. ובדעת רבי יוסי במשנה יש ראשונים שכתבו שאף בחצר נחלקו בית שמאי ובית הלל, כשהניחם או שכחם בזמן קישור עבים ונתפזרו וחזרו ונתקשרו, שבית הלל סוברים שבטלה מחשבתו והמים כשרים, ובית שמאי סוברים שלא בטלה מחשבתו, והמים פסולים, כמו במניח תחת הצינור<sup style="color: gray;">349</sup>, שכשם שהצינור מוחזק בהרקת מים, כך העבים בשעת קישורם מוחזקים להריק מים<sup style="color: gray;">350</sup>. להלכה בהניח בחצר בזמן קישור עבים ונתפזרו וחזרו ונתקשרו המים כשרים<sup style="color: gray;">351</sup>.
שכח כלים בחצר בשעת פיזור עבים, ונתקשרו עבים ונתמלאו הכלים, הכל מודים שהמים כשרים<sup style="color: gray;">352</sup>, וכתבו ראשונים שכן הדין כשהניח את הכלים ולא שכחם<sup style="color: gray;">353</sup>.
הניח כלים בחצר בזמן קישור עבים ולא נתפזרו העבים עד הגשמים, הכל מודים שהמים פסולים<sup style="color: gray;">354</sup>. וכתבו ראשונים שהוא הדין כשלא הניח את הכלים אלא שכחם, לפי שגוזרים שוכח משום מניח<sup style="color: gray;">355</sup>.
<h4>קנקנים שהונחו בגג</h4>
המניח קנקנים בראש הגג לנגבם, ונתמלאו מים, נחלקו תנאים באלו אופנים המים כשרים למקוה, וראשונים נחלקו בבאור דבריהם ובטעמיהם:
א) יש מפרשים שלדברי כל התנאים המים שבקנקנים אינם כשרים אלא על ידי המשכה<sup style="color: gray;">356</sup>, אלא שנחלקו בכמה פרטים בהמשכה, שרבי אליעזר סובר שצריך דוקא לשבור את הקנקנים, ועל ידי כן יימשכו מימיהם למקוה<sup style="color: gray;">357</sup>, ורבי יהושע התיר אף לכפות את הקנקנים, כלומר לשפכם על הגג לצד אחר, ומשם יפלו לבור בדרך המשכה<sup style="color: gray;">358</sup>, אבל לדברי הכל אין להגביה את הקנקנים ולערות את המים מהם<sup style="color: gray;">359</sup>, ועוד נחלקו בדין המשכה, שרבי אליעזר סובר שהמשכה אינה כשרה אלא במיעוט מי המקוה<sup style="color: gray;">360</sup>, ולפיכך המים אינם כשרים אלא בימות הגשמים, שאז מי הגשמים ירבו על מי הקנקנים<sup style="color: gray;">361</sup>, ורבי יהושע סובר שהמשכה כשרה אפילו בכל מי המקוה, ולפיכך המים כשרים אפילו שלא בימות הגשמים<sup style="color: gray;">362</sup>, ועוד נחלקו בהלכה אחרת, מהו שיעור המים השאובים הפוסלים את המקוה בתחילה, ששניהם סוברים שיש לחוש שכשיבא לשבור או לכפות את הכלי, יפלו ממנו מעט מים למקוה בלא המשכה, אלא שרבי אליעזר סובר שרביעית מים שאובים בתחלה פוסלת את המקוה<sup style="color: gray;">363</sup>, לפיכך אין לשבור את הכלים אלא אם יש בתחלה מעט מים כשרים אחרים בבור, כדי שהשאובים לא יהיו בו בתחילה<sup style="color: gray;">364</sup>, ורבי יהושע סובר שפחות משלשה לוגים אינם פוסלים את המקוה<sup style="color: gray;">365</sup>, ולזה אין לחוש שיפלו שלשה לוגים קודם ההמשכה, ולפיכך אין צריך להקפיד שיהיו מים כשרים בבור בתחילה<sup style="color: gray;">366</sup>.
ב) ויש מפרשים שלא משום שאובים נפסלים המים שבקנקנים, אלא שהם עלולים להפסל מחמת תפיסת יד אדם בהם, שכן דרשו בתורת כהנים: אילו נאמר ומקוה מים יהיה טהור<sup style="color: gray;">367</sup>, יכול אפילו מילא על כתיפו ועשה מקוה בתחלה יהיה טהור, תלמוד לומר מעיין<sup style="color: gray;">368</sup>, מה מעיין בידי שמים אף מקוה בידי שמים, אי מה מעיין שאין בו תפיסת יד אדם אף מקוה שאין בו תפיסת יד אדם, יצא המניח קנקנים בראש הגג ונתמלאו מים, תלמוד לומר בור<sup style="color: gray;">369</sup>, וסובר רבי אליעזר שמחמת הדרשות הללו, המים שבקנקנים, מאחר ויש בהם קצת תפיסת יד אדם, לא לגמרי התירום, אלא דוקא על ידי תערובת מים אחרים, לכן אין להשתמש בהם אלא בעונת הגשמים, שיתווספו עליהם מי הגשמים, או כשכבר יש מעט מים בבור<sup style="color: gray;">370</sup>, ועוד סבר רבי אליעזר שלא התירו אלא כששובר את הקנקנים, ולא כששם ידו בהם לכפותם או להגביהם לערות המים מהם, שזוהי תפיסת יד אדם<sup style="color: gray;">371</sup>, ורבי יהושע חולק בשני הדברים, הוא סובר שמותר להשתמש במי הקנקנים אפילו שלא בתערובת עם מים כשרים אחרים, לפיכך ניתן להשתמש בהם אפילו שלא בימות הגשמים, ואפילו כשאין מים אחרים בבור, ועוד הוא סובר שכל שאין מגביהים את הקנקנים לערות המים מהם, בין אם שוברים אותם ובין אם כופים אותם, אין לפסול את מימיהם משום תפיסת יד אדם<sup style="color: gray;">372</sup>, והלכה כרבי יהושע<sup style="color: gray;">373</sup>.
<h4>סייד ששכח עציץ בבור</h4>
הסייד ששכח עציץ בבור, והעציץ נתמלא מים, אם היו המים צפים על גביו כל שהו, ישבר<sup style="color: gray;">374</sup>, כלומר שמאחר והמים שבעציץ מחוברים למי הבור על ידי המים הצפים מעליו, הם אינם נחשבים שאובים, אלא שמאחר ואם יגביה את העציץ יתנתק החיבור, והמים ייעשו שאובים, צריך לשברו במקומו ולא להגביהו<sup style="color: gray;">375</sup>.
ואם אין המים צפים על גבי העציץ, רבי אליעזר אומר שלא ישבר<sup style="color: gray;">376</sup>, כלומר שאין לשבור את העציץ כדי שיישפכו המים למקוה, לפי שהם פסולים משום שאובים<sup style="color: gray;">377</sup>, ואף שעל ידי השבירה יבואו המים למקוה דרך המשכה<sup style="color: gray;">378</sup>, לדעתו אין להכשיר מים שאובים בהמשכה לבד, אלא ברביה והמשכה<sup style="color: gray;">379</sup>. ורבי יהושע אומר, וכן הלכה, שניתן לשבור את העציץ, ומימיו כשרים<sup style="color: gray;">380</sup>, בטעמו יש שכתבו שהוא משום המשכה, שלדעתו המשכה מכשירה אף את כל מי המקוה, ואין צריך רבייה עם ההמשכה<sup style="color: gray;">381</sup>, ויש שכתבו בטעמו, שלדעתו המים שבעציץ לא נעשו שאובים<sup style="color: gray;">382</sup>, לפי שלא נשאבו מדעת<sup style="color: gray;">383</sup>.
<h4>קנקנים שסודרו בתוך בור</h4>
המסדר קנקנים בתוך הבור, כדי שייבלעו המים בדפנות הקנקנים, ונתמלאו מים, כלומר שהמים עברו אף לתוך הקנקנים ומילאום, אף על פי שבלע הבור את מימיו, כלומר שהבור ריק עתה, ישברו הקנקנים<sup style="color: gray;">384</sup>, יש מפרשים שמימיהם כשרים למקוה<sup style="color: gray;">385</sup>, שמאחר ולא נתכוין שיכנסו המים לתוכם, המים אינם נעשים שאובים<sup style="color: gray;">386</sup>, ויש שנראה מדבריהם שהמים שבקנקנים פסולים למקוה, ולא אמרו שישברו הקנקנים אלא כשאין בהם שלשה לוגים, ודוקא לסוברים שפחות משלשה לוגים אינם פוסלים מקוה אפילו בתחילה<sup style="color: gray;">387</sup>.
<h2>שאור ודבש</h2>
<b>הגדרת הערך</b> - איסור הקטרתם לקרבן של שאור ודבש
<h3><b>האיסור וגדרו</b></h3>
<h4>הלאו</h4>
אסור להקטיר על המזבח שאור או דבש, שנאמר: כי כל שאר וכל דבש לא תקטירו ממנו אשה לד'<sup style="color: gray;">1</sup>, והיינו או שאור או דבש<sup style="color: gray;">2</sup>, ואף לסוברים שצריך שיכתב "או"-לחלק*<sup style="color: gray;">3</sup>, כיון שכתוב לא תקטירו "ממנו", לשון יחיד, משמע שחייבים על כל אחד בפני עצמו<sup style="color: gray;">4</sup>. עבר והקטיר שאור ודבש, כמה מלקות לוקה, ע"ע לאו-שבכללות*<sup style="color: gray;">5</sup>. כתוב זה הוא מצות לא-תעשה*, ונמנה במנין-המצוות*: יש שמנו לאו אחד לשאור ודבש, לפי שנכללו באותו לאו, ואין לוקים על שניהם אלא אחת, לדעתם<sup style="color: gray;">6</sup>, ויש שמנוהו לשתי מצוות<sup style="color: gray;">7</sup>, מפני שהם מעשים חלוקים<sup style="color: gray;">8</sup>, ועוד, שהם שני איסורים ולוקים עליהם שתים, לדעתם<sup style="color: gray;">9</sup>.
איסור הקטרת דבר שהוקטר מתירו, כגון בשר קדשים שקרבו מתיריו, הנלמד מלאו זה מרבוי הכתוב: לא תקטירו "ממנו", ע"ע אסורי-מזבח*<sup style="color: gray;">10</sup>. באיסור חימוץ מנחה, הנגרר מאיסור הקטרת קומצו למזבח, ע"ע מחמץ.
<h4>שאור</h4>
שאור, הוא עיסה המחמצת<sup style="color: gray;">11</sup>. ואף חמץ בכלל האיסור, שנאמר "לא תעשה חמץ, כי כל שאר" וגו'<sup style="color: gray;">12</sup>, והמקטיר משניהם לוקה אחת, לפי שנאמר לאו אחד לשניהם<sup style="color: gray;">13</sup>.
חמץ-נוקשה*, לדעת הסוברים שנתרבה בכלל חמץ* לענין איסור אכילתו בפסח<sup style="color: gray;">14</sup>, כתבו אחרונים שאסור להקטירו על המזבח<sup style="color: gray;">15</sup>, שאף כאן ניתן להלמד מהכתוב כי "כל" שאור, לרבות חמץ נוקשה<sup style="color: gray;">16</sup>. ויש חולקים וסוברים שלענין איסור הקטרת חמץ לא מצינו רבוי לענין הקטרת שאור, ופטור<sup style="color: gray;">17</sup>.
<h4>דבש</h4>
בביאור מהות "דבש" לענין הקטרתו לגבוה, נחלקו ראשונים: דעת הרבה ראשונים שהכוונה למוהל היוצא מכל הפירות המתוקים<sup style="color: gray;">18</sup>, וכן הפירות עצמם בכלל האיסור<sup style="color: gray;">19</sup>. וביארו אחרונים בדעתם, ש"דבש" האמור כאן, אין הכוונה לדבש דבורים או תמרים, אלא כינוי ל"מתיקות", ולכן כל המתוק בכלל האיסור<sup style="color: gray;">20</sup>, ולפי זה כל דבר מתוק אסור, אפילו אינו יוצא מפירות<sup style="color: gray;">21</sup>, וכגון דבש דבורים, האסור בהקטרה<sup style="color: gray;">22</sup>, שאף שאינו יוצא מפירות הרי הוא מתוק<sup style="color: gray;">23</sup>. ואחרונים אחרים כתבו בדעתם, שכוונת הכתוב לדבש תמרים, אלא שמרבוי הכתוב "וכל" דבש, יש לרבות אף שאר דברים מתוקים<sup style="color: gray;">24</sup>, ולפי זה דוקא מוהל היוצא מהפירות אסורים, בדומה לדבש<sup style="color: gray;">25</sup>, ומהם שהוסיפו שדוקא היוצא מפירות האילן אסורים, אבל מוהל מתוק שיוצא מפירות האדמה, מותרים<sup style="color: gray;">26</sup>, לפי שאינם דומים לדבש תמרים<sup style="color: gray;">27</sup>, ולדעתם דבש דבורים, כיון שאינו יוצא מפירות, מותר בהקטרה<sup style="color: gray;">28</sup>, אך יש שאסרוהו מדרבנן, לפי שדומה לדבש תמרים<sup style="color: gray;">29</sup>, ויש שאסרו דבש דבורים מן הדין, מפני שהדבורים יוצרות את הדבש מפרחי העשבים, והרי זה כמוהל הפירות<sup style="color: gray;">30</sup>, ויש שדרשו רבוי מיוחד לאסור דבש דבורים, מ"וכל" דבש<sup style="color: gray;">31</sup>. לדעת ראשונים אלו, כתבו אחרונים שאף מוהל שאינו מתוק, כיון שיצא מפירות מתוקים, הרי הם בכלל האיסור<sup style="color: gray;">32</sup>, אבל היוצא מפירות חמוצים, אינם בכלל דבש, ומותרים<sup style="color: gray;">33</sup>, ויש חולקים וסוברים שכל היוצא מהפירות אסורים בהקטרה<sup style="color: gray;">34</sup>, שפירות חמוצים שאינם כלולים ב"דבש", הרי הם בכלל "שאור", שכולל כל חימוץ, בין של עיסה בין של פירות<sup style="color: gray;">35</sup>.
ויש ראשונים שחולקים וסוברים ש"דבש" הכוונה לדבש תמרים<sup style="color: gray;">36</sup>. ויש שכתבו שכל שבעת-המינים* בכלל דבש, כפי משמעות הכתוב שלאחריו: קרבן ראשית תקריבו אותם וגו'<sup style="color: gray;">37</sup>. ויש שכתבו בדעת ראשונים, שכוונת הכתוב לדבש דבורים<sup style="color: gray;">38</sup>. וע"ע דבש*<sup style="color: gray;">39</sup>.
<h4>טעם האיסור</h4>
בטעם איסור הקטרת שאור ודבש, כתבו מפרשים טעמים רבים<sup style="color: gray;">40</sup>: מהם נתנו טעם ששאור ודבש מרמזים על מדות רעות, כמו הגאוה*, שהשאור מתנשא בעריבה, והדבש מתנשא בבישולו, שמעלה רתיחתו הרבה<sup style="color: gray;">41</sup>, וכן שאור מרמז על עצלות, שהשהיית העיסה הופכתו לשאור<sup style="color: gray;">42</sup>, והדבש מרמז על חנופה, שנראית מתוקה<sup style="color: gray;">43</sup>, ועוד שיש לנו ללמוד להתרחק מהמתוק<sup style="color: gray;">44</sup>, ויש שכתבו ששניהם מרמזים על יצר הרע, שנמשל לשאור<sup style="color: gray;">45</sup>, וממתיק לאדם את העבירה כדבש<sup style="color: gray;">46</sup>. ויש שביארו טעם האיסור, לפי שדרך הגויים* לצפות מנחותיהם לעבודה-זרה* בשאור ודבש, ויש לנו להתרחק ממנהגם<sup style="color: gray;">47</sup>, ועוד, לפי שכל הקרבנות טעונים מלח, והללו אין מקבלים מלח<sup style="color: gray;">48</sup>, וכן טעמים נוספים<sup style="color: gray;">49</sup>.
<h3><b>שעור ומקום האיסור</b></h3>
<h4>שיעור ההקטרה</h4>
מהכתוב כי "כל" שאור ו"כל" דבש, למדו חכמים שאף הקטרת מקצתו בכלל האיסור<sup style="color: gray;">50</sup>. בביאור מהו החשוב מקצתו, נחלקו אמוראים: לדעת אביי הכוונה לחצי כזית, שאף בהקטרת חצי כזית שאור או דבש עובר בלאו<sup style="color: gray;">51</sup>, והרבה אחרונים נקטו שאפילו בכל שהו חייב<sup style="color: gray;">52</sup>, ויש סוברים שדוקא בחצי כזית<sup style="color: gray;">53</sup>, ויש סוברים בדעתו, שדוקא כשקרב בפני עצמו, אבל כשהוא בתערובת – שאיסור הקטרת שאור ודבש הוא בתערובת<sup style="color: gray;">54</sup> - צריך שיהיה בין הכל כזית<sup style="color: gray;">55</sup>. לדעת רבא הכוונה לחצי קומץ*, שאף כשהקטיר רק חצי מהקומץ בשאור ודבש עובר בלאו<sup style="color: gray;">56</sup>, ולדעתו אינו חייב אלא אם כן הקטיר כזית שאור או דבש<sup style="color: gray;">57</sup>, ומכל מקום אף בחצי כזית שאור ודבש וחצי כזית מקרבן אחר, חייבים - לדעת הסוברים כן<sup style="color: gray;">58</sup> - ונחלקו אחרונים בטעם הדבר: יש שכתבו שלדעת רבא שיעור הקטרה לחייב עליו הוא בכזית, אלא שהיתר מצטרף לאיסור להשלים שיעורו<sup style="color: gray;">59</sup>, ויש סוברים שאיסור שאור ודבש הוא בכל שהו, אלא שאיסורו בהקטרה, ואין הקטרה פחות מכזית, וכיון שבהצטרף להיתר הרי הקטיר כזית שלמה, חייב על השאור ודבש המעורב בו<sup style="color: gray;">60</sup>. ויש ראשונים הסוברים בדעת זעירי, שמקצתו הכוונה לחצי כזית שאור ודבש, שמצטרפים לחצי כזית היתר, כשניכרים בפני עצמם, ומלבד זאת נתרבה "תערובת" שאור ודבש לאיסור<sup style="color: gray;">61</sup>, באופן שמעורבים ואינם ניכרים<sup style="color: gray;">62</sup>. נחלקו אחרונים להלכה אם צריך כזית<sup style="color: gray;">63</sup>.
אף לסוברים שאינו לוקה בפחות מכזית, מכל מקום יש סוברים שאסור להקטיר אף פחות מכזית, שחצי-שעור* האסור<sup style="color: gray;">64</sup>. ויש חולקים שאין בו איסור חצי שיעור<sup style="color: gray;">65</sup>, שדוקא באיסורי אכילה יש לאסור חצי שיעור, משום ש"חזי לאצטרופי", שיכול לאכול עוד ולהשלים לכזית, אבל בהקטרת שאור ודבש יש להקטיר כזית שלם בבת אחת<sup style="color: gray;">66</sup>, ועוד, שיש סוברים שדוקא באיסור שהוזכר בו לשון אכילה, נאסר חצי שעור<sup style="color: gray;">67</sup>.
כל שהו שאור ודבש שנפלו למנחה, פסלוה – לדעת הסוברים שמנחה שיש בה שאור ודבש נפסלה<sup style="color: gray;">68</sup> – אף לדעת רבא הסובר שאין מלקות בפחות מכזית<sup style="color: gray;">69</sup>, ועובר משום קטורת זרה, לדעת הסוברים כן<sup style="color: gray;">70</sup>, או משום ביאה ריקנית, לסוברים כן<sup style="color: gray;">71</sup>.
<h4>מקום ההקטרה</h4>
איסור הקטרת שאור ודבש, נוהג בהקטרתו על המזבח, שנאמר: ואל המזבח לא יעלו<sup style="color: gray;">72</sup>. כבש* המזבח, שנתרבה בכלל מזבח לענין איסור הקטרת שאור ודבש, ע"ע כבש<sup style="color: gray;">73</sup>. וכן רצפת העזרה* - לדעת ר' יהודה הסובר שנתקדשה<sup style="color: gray;">74</sup>, אם דעתו כן אף לענין הקטרות פסולות<sup style="color: gray;">75</sup> - משמע בראשונים שנתרבתה גם כן כמו כבש, לאיסור הקטרת שאור ודבש<sup style="color: gray;">76</sup>.
שאר מקומות הראויים להקטרה, שאינם מזבח, נחלקו בו אחרונים: יש סוברים שדוקא הקטרה על המזבח נאסרה, וכבש הוא בכלל מזבח<sup style="color: gray;">77</sup>, ויש סוברים שהאיסור אינו דוקא במזבח, אלא בכל מקום הראוי להקטרה<sup style="color: gray;">78</sup>, ואפילו הקטיר ביום הכפורים על המחתה, חייב<sup style="color: gray;">79</sup>, וכן כשנעקר מזבח ממקומו והקטיר שאור ודבש במקום המזבח – שמקום המזבח כשר להקטרה<sup style="color: gray;">80</sup> - עובר בלאו<sup style="color: gray;">81</sup>.
הקטיר קטורת עם שאור ודבש במזבח הזהב, עובר בלאו<sup style="color: gray;">82</sup>. הקטירו במזבח החיצון, יש סוברים שפטור, לפי שאינו מקום הראוי להקטרתו<sup style="color: gray;">83</sup>, ויש סוברים שחייב, לפי שהוא מקום הראוי להקטרת קרבן אחר, אף שאינו ראוי לקטורת זו<sup style="color: gray;">84</sup>.
במה* קטנה, יש סוברים שאין נוהג בו איסור הקטרת שאור ודבש<sup style="color: gray;">85</sup>, לפי שבבמה אין מזבח – לדעת הסוברים כן<sup style="color: gray;">86</sup> – ואיסור הקטרת שאור ודבש הוא דוקא במזבח, לדעתם<sup style="color: gray;">87</sup>, ועוד, שדוקא המעלה לריח ניחוח חייב, שנאמר: ואל המזבח לא יעלו לריח ניחח<sup style="color: gray;">88</sup>, ובבמה אין ריח ניחוח<sup style="color: gray;">89</sup>. ויש חולקים שנוהג בו האיסור<sup style="color: gray;">90</sup>.
<h4>המוזהרים</h4>
איסור הקטרת שאור ודבש, כתבו ראשונים שנוהגת דוקא בכהן* הכשר לעבודה, ולא בזר*<sup style="color: gray;">91</sup>, וכן דוקא בזכר<sup style="color: gray;">92</sup>, ובזמן הבית<sup style="color: gray;">93</sup>, וביארו אחרונים, שדוקא הקטרה שהיא לריח ניחוח – לולא איסור שאור ודבש - היא האסורה, ולא בזר<sup style="color: gray;">94</sup>. ויש שכתבו שכיון שדבש פסול להקטרה אף לכהן, כשחייבה עליו תורה אין לחלק בין כהן לזר<sup style="color: gray;">95</sup>.
<h3><b>ההקטרה וכוונתה</b></h3>
<h4>ההקטרה</h4>
שאור ודבש אסורים בהקטרה על אש* המזבח*, שנאמר: כי כל שאור וכל דבש לא תקטירו ממנו אשה לד'<sup style="color: gray;">96</sup>.
העלאת שאור ודבש בלא הקטרתם, יש ראשונים שסוברים שאף היא אסורה, לפי שלשון הכתוב "ואל המזבח לא יעלו", משמע אף העלאה<sup style="color: gray;">97</sup>, ונחלקו אחרונים בדעתם: יש שכתבו שדוקא העלאה על הכבש* - שנתרבה לאיסור שאור ודבש מכתוב זה<sup style="color: gray;">98</sup> - אסורה, אבל במזבח אינו חייב אלא על הקטרה שנאמר "לא תקטירו"<sup style="color: gray;">99</sup>, ויש סוברים בדעתם שאף העלאה על המזבח אסורה<sup style="color: gray;">100</sup>. ויש שכתבו בדעת ראשונים, שאף בכבש אינו חייב אלא בהקטרה ולא בהעלאה<sup style="color: gray;">101</sup>, ואחרים כתבו בדעתם, שהקטרה אסורה בכל שהו, והעלאה אינה אסורה אלא בכזית<sup style="color: gray;">102</sup>.
<h4>בתורת עצים</h4>
איסור הקטרת שאור ודבש, אינו אלא כשהקטירו בתורת קרבן, אבל העלהו למזבח בתורת עצים – ולאו דוקא בכוונה לשם עצים, אלא כל שאינו לשם ריח ניחוח הרי הוא כשורף עצים במזבח<sup style="color: gray;">103</sup> - פטור, שנאמר: ואל המזבח לא יעלו לריח ניחח<sup style="color: gray;">104</sup>, לריח ניחוח אי אתה מעלה אבל אתה מעלה לשם עצים<sup style="color: gray;">105</sup>. יש סוברים שמותר לכתחילה להקריבם לשם עצים<sup style="color: gray;">106</sup>, ויש סוברים שפטור אבל אסור<sup style="color: gray;">107</sup>, מדרבנן<sup style="color: gray;">108</sup>.
הקריבו סתם, דעת הרבה אחרונים שחייב<sup style="color: gray;">109</sup>, שסתם המקריב על המזבח כוונתו לשם קרבן<sup style="color: gray;">110</sup>, ועוד שכיון שקיבל עליו התראה, ודאי מכווין לחטוא<sup style="color: gray;">111</sup>. ויש פוטרים<sup style="color: gray;">112</sup>, שמסתמא כוונתו לשם היתר<sup style="color: gray;">113</sup>, ומקבלתו ההתראה אין ראיה שמא חזר בו<sup style="color: gray;">114</sup>, אלא אם כן הקריבו יחד עם קרבן, שמסתמא כוונתו אף בהקרבת השאור ודבש לשם קרבן<sup style="color: gray;">115</sup>.
המעלה שאור ודבש יחד עם קרבן, כתבו ראשונים שלוקה<sup style="color: gray;">116</sup>, ואפילו הקטירו עם קרבן שאינו עומד להקטרה, כגון בשר קרבנות או שיירי מנחה ומותר העומר וחטאת העוף ולחם הפנים ושתי הלחם ולוג שמן-של-מצורע* - מלבד שעובר עליהם משום "כל שממנו לאישים" שנתרבה לאיסור<sup style="color: gray;">117</sup> - שמכל מקום הם קרויים קרבן<sup style="color: gray;">118</sup>, ויש שהוסיפו אף המקטירם עם קטורת<sup style="color: gray;">119</sup>, ויש חולקים שקטורת אינו חשוב קרבן לחייב המקטירו עם שאור ודבש<sup style="color: gray;">120</sup>. וביארו אחרונים, שאף על פי שבלא הקרבן המצורף לשאור ודבש, לוקה עליהם<sup style="color: gray;">121</sup>, מכל מקום אינו חייב כשהקטירם לשם עצים, אבל כשמקריבם עם קרבן, אף שלא לשם קרבן חייב. ונחלקו בטעם הדבר: יש שביארו שאפילו הקטירו להדיא לשם עצים, חייב<sup style="color: gray;">122</sup>, שנחשב הקטרה מחמת הקרבן המצורף עמו<sup style="color: gray;">123</sup>, ולדעתם ישנם שני איסורים: הקטרת שאור ודבש בפני עצמם, ואיסור זה הוא דוקא כשמקטירם לשם קרבן, והקטרתם עם קרבן, שחייב בו אף לשם עצים<sup style="color: gray;">124</sup>. ויש שביארו שדוקא כשהקטירם בסתם, שמספק אינו לוקה - שמא הקטירם לשם עצים<sup style="color: gray;">125</sup> - אם הקריבם יחד עם קרבן מן הסתם כוונתו לשם הקטרה, וחייב<sup style="color: gray;">126</sup>, ולדעתם כשהיתה כוונתו לשם עצים, אכן פטור<sup style="color: gray;">127</sup>.
המקריב שתי-הלחם*, שהוא חמץ, לשם עצים, יש סוברים שחייב, לפי שהוא עצמו קרוי קרבן, והרי זה כמקריב שאור ודבש עם קרבן לשם עצים, שחייב לדעתם<sup style="color: gray;">128</sup>.
הקטרת שאור ודבש לשם עצים, שכשהקטירו עם קרבן חייב לדעת הסוברים כן, יש סוברים שחייב אף כשהקטירם על הכבש, כיון שנתרבה כמזבח לענין איסור שאור ודבש<sup style="color: gray;">129</sup>. ויש סוברים שנחלקו אמוראים בדבר<sup style="color: gray;">130</sup>.
הקריב דבר שקרב ממנו לאישים, כגון בשר חטאת וכדומה - שאיסורו נכלל באיסור הקטרת שאור ודבש<sup style="color: gray;">131</sup> - לשם עצים, ע"ע אסורי מזבח<sup style="color: gray;">132</sup>, וע' הקטרה<sup style="color: gray;">133</sup>.
<h4>שיירי מנחה</h4>
שיירי מנחה* שנאכלים לכהנים, יכולים לאוכלה בדבש, ואינו נאסר אלא חלק המזבח<sup style="color: gray;">134</sup>, משום שנאמר באכילת הכהנים: למשחה<sup style="color: gray;">135</sup>, אבל בשאור אסור לאוכלה<sup style="color: gray;">136</sup>. ויש שנתנו טעם לחלק בין דבש לשאור, שהדבש אינו משנה את הסולת מכמות שהיה, אלא מתערב עמו, אבל שאור נהפך לחלק מהעיסה עצמה, ולכן אסור, שחלק הכהנים הוא כחלק הגבוה שאסור בשאור<sup style="color: gray;">137</sup>. ויש שכתבו בדעת ראשונים, שאף כשאין השירים מחמיצים, אסור לאוכלם עם שאור המעורב עמהם<sup style="color: gray;">138</sup>.
<h3><b>עם קרבנות</b></h3>
<h4>בתערובת</h4>
איסור הקטרת שאור ודבש על המזבח, כתבו ראשונים שהוא אף כשמקטירם בפני עצמם, שלא עם קרבן<sup style="color: gray;">139</sup>.
שאור ודבש שנתערבו בדבר אחר, אסור להקטיר את התערובת על המזבח, שנאמר כי כל שאר וכל דבש<sup style="color: gray;">140</sup>, לרבות את התערובת<sup style="color: gray;">141</sup> – שתיבת "כי" מיותר<sup style="color: gray;">142</sup>, וכן וא"ו של "וכל" דבש<sup style="color: gray;">143</sup> - ולכן אין מכניסים לקטורת קורטוב של דבש – שאילו עושים כן אין אדם יכול לעמוד מפני ריחה<sup style="color: gray;">144</sup> – מפני שנפסלת בכך<sup style="color: gray;">145</sup>. ונחלקו ראשונים בדין זה: יש סוברים שדוקא ר' אליעזר מחייב על תערובת, אבל לדעת חכמים אין בו איסור<sup style="color: gray;">146</sup>, ומהם שפסקו כחכמים<sup style="color: gray;">147</sup>, ומהם שפסקו כר' אליעזר<sup style="color: gray;">148</sup>, ויש שכתבו בדעת ראשונים שלדברי הכל חייב<sup style="color: gray;">149</sup>, או שנחלקו לענין חיוב מלקות, אבל לדברי הכל אסור להקטירו<sup style="color: gray;">150</sup>. הקטיר חצי כזית שאור וחצי כזית דבש, יש סוברים שדינו כתערובת, שיש הפוטרים בו<sup style="color: gray;">151</sup>, ויש סוברים שכיון ששניהם נאמרו בלאו אחד, לדברי הכל מצטרפים לאיסור<sup style="color: gray;">152</sup>, ויש שהוסיפו שלוקה שתים, משום שאור ומשום דבש, לדעת הסוברים שבהקטרת שאור ודבש לוקים שתים<sup style="color: gray;">153</sup>.
לדעת הסוברים שאין צריך שיעור להקטרת שאור ודבש, וחייב אף בפחות מכזית<sup style="color: gray;">154</sup>, מכל מקום כשהוא בתערובת הוצרכו לרבות שחייב, משום שאין השאור ודבש ניכרים בו<sup style="color: gray;">155</sup>, שאין חשיבות לפחות מכזית, כשהוא בתערובת<sup style="color: gray;">156</sup>. ויש שכתבו שמדובר באופן שנתערב ברוב היתר, והרי הוא בטל ברוב<sup style="color: gray;">157</sup>.
לדעת הסוברים שדוקא הקטרת כזית שאור ודבש אסורה, ופשוט שכזית שאור ודבש שנתערבו בכזית של היתר חייב - שכזית הוא חשוב ואינו בטל בהיתר<sup style="color: gray;">158</sup> - החידוש בתערובת הוא, שאף בחצי כזית שאור או דבש וחצי כזית היתר, חייב, שהיתר-מצטרף-לאיסור*<sup style="color: gray;">159</sup>. על האופנים בהן מצטרף היתר לאיסור, אם כשניכרים בפני עצמם או כשמעורבים, ע"ע היתר מצטרף לאיסור<sup style="color: gray;">160</sup>.
<h4>כשבטל ברוב</h4>
שאור ודבש שאסורים כשנתערבו בהיתר, כתבו ראשונים שאפילו נתערב כל שהו שאור ודבש ברוב היתר, אסור – מדאורייתא<sup style="color: gray;">161</sup> - להקריבו<sup style="color: gray;">162</sup>, וכן בנסכים - שדבש פוסל בהן<sup style="color: gray;">163</sup> - אף טיפה אחת פוסלת חבית שלמה<sup style="color: gray;">164</sup>. והטעם שאינו בטל ברוב, ביארו אחרונים שאין האיסור בשאור והדבש לבדם, אלא איסור הקרבה בקרבן שמעורב בו שאור ודבש<sup style="color: gray;">165</sup>, ועוד, שבהקטרת כולו בבת אחת, הרי הוא מקטיר אף את האיסור<sup style="color: gray;">166</sup>. ויש שכתבו בדעת ראשונים, שכל שבטל ברוב, אינו פוסלו<sup style="color: gray;">167</sup>.
נתן מעט דבש בקטורת בכדי שיקלוט את הריח, ואח"כ מוציאו, יש סוברים שנאסר להקטרה מדרבנן<sup style="color: gray;">168</sup>.
<h4>בניסוך היין</h4>
ניסוך היין* כתבו ראשונים שהוא בכלל איסור הקטרת שאור ודבש, ואין לנסך יין* שנתערב בה דבש<sup style="color: gray;">169</sup>, ואף על פי שכתוב לא תקטירו, וניסוך אינה הקטרה, מכל מקום הרי הוא בכלל העלאה שאסורה, לדעת הסוברים כן<sup style="color: gray;">170</sup>, ועוד, שמהכתוב: קרבן ראשית תקריבו אותם וגו', משמע שמלבד בכורים נאסר הכל, וניסוך בכלל<sup style="color: gray;">171</sup>. ומכל מקום יין בפני עצמו, אף כשהוא מתוק אינו פסול לניסוך מטעם דבש<sup style="color: gray;">172</sup> – כדין שאר פירות מתוקים<sup style="color: gray;">173</sup> - שלא חלקה תורה בין יין ליין<sup style="color: gray;">174</sup>, ויש שכתבו שמדרבנן פסול למזבח משום איסור דבש<sup style="color: gray;">175</sup>. ויש שצדדו בדעת ראשונים שאין איסור לנסך יין עם דבש<sup style="color: gray;">176</sup>.
<h4>שתי הלחם ולחם הפנים</h4>
שנינו בספרא<sup style="color: gray;">177</sup>: יכול מנחות שהן במצה* תהיה יהו בבל תקטירו חמץ, מנחות שאינן במצה תהיה לא יהו בבל תקטירו חמץ, תלמוד לומר כי כל שאור וכל דבש לא תקטירו<sup style="color: gray;">178</sup>, הוקש שאור לדבש, שאין לחלק בשאור כשם שאין חילוק בדבש<sup style="color: gray;">179</sup>. בפירוש "מנחות שאינן במצה תהיה", שנתרבה לאיסור הקטרתו, נחלקו ראשונים: יש שפירשו, שהכוונה לשתי-הלחם*, שבאים חמץ<sup style="color: gray;">180</sup>, והמקטירו על המזבח עובר - מלבד מאיסור כל שממנו לאישים<sup style="color: gray;">181</sup> - אף באיסור הקטרת שאור<sup style="color: gray;">182</sup>, וכן לחמי-תודה*, שחלקם באים חמץ, הרי הם בכלל האיסור<sup style="color: gray;">183</sup>. ויש שפרשו, שהכוונה למנחות שאין מפורש בהם שבאות מצה, אלא נלמדות מדרשא<sup style="color: gray;">184</sup>, ולדעתם לחמי תודה אין עובר עליו משום שאור<sup style="color: gray;">185</sup>.
<h4>בקטרת</h4>
עוד שנינו בספרא<sup style="color: gray;">186</sup>: אין לי – לאסור תערובת דבש במנחות - אלא דברי' שאין הדבש יפה להן, דברים שהדבש יפה להם מנין, שהפטמין אומרין יפה הדבש לקטורת*, מנין, ת"ל וכל דבש<sup style="color: gray;">187</sup>. ופירושו, שאיסור דבש אינו דוקא כשפוגם את טעם המנחה, או שאינו משביחו, אלא אף בקטורת שהדבש יפה לו - כשנותן במדה מכוונת שמשביחו<sup style="color: gray;">188</sup> - אסור<sup style="color: gray;">189</sup>, ודרשוהו מוא"ו של וכל דבש שהוא לשון רבוי<sup style="color: gray;">190</sup>, או שהוא"ו מקישו לשאור, שאסור בכל אופן<sup style="color: gray;">191</sup>, ויש שפרשו שנלמד מ"לא תקטירו" לשון קטורת<sup style="color: gray;">192</sup>.
<h4>בחולין</h4>
איסור הקטרת שאור ודבש, הוא בין כשהוקדשו לגבוה, בין בחולין שלא הוקדשו<sup style="color: gray;">193</sup>.
<h4>פוסלת במנחה</h4>
מנחה* שנתערב בה שאור או דבש, יש סוברים שאין המנחה פסולה להקרבה, אלא שהמקריבה עובר בלאו משום השאור והדבש המעורבים בה<sup style="color: gray;">194</sup>, ולדעתם אם עבר והקריבה, יצא ידי חובתו<sup style="color: gray;">195</sup> - ויש סוברים שלא יצא, משום שהוא מצוה הבאה בעבירה<sup style="color: gray;">196</sup>, או משום שכל-מלתא-דאמר-רחמנא-לא-תעביד-אי-עביד-לא-מהני*<sup style="color: gray;">197</sup> - ונסתפקו במנחת חובה, כשאין לו מנחה אחרת אלא זו שנתערב בה שאור ודבש, אם יש להקריבה מדין עשה-דוחה-לא-תעשה*<sup style="color: gray;">198</sup>. ויש חולקים שמנחה שנתערב בה שאור ודבש, נפסלה<sup style="color: gray;">199</sup>.
<h4>פוסלת בקטורת</h4>
קטורת, יש שכתבו שלדברי הכל כשנתערב בה דבש פסולה, לפי שהדבש שייך לקטורת וראוי לו, והרי זה קטורת עם דבש, מה שאין כן במנחה שאינו חלק מהמנחה עצמה<sup style="color: gray;">200</sup>, או משום שהוסיף סממניה<sup style="color: gray;">201</sup>, ויש סוברים שאף בקטורת אינה נפסלת<sup style="color: gray;">202</sup>.
קטורת שנתערב בה דבש, יש סוברים שנחשבת קטורת זרה<sup style="color: gray;">203</sup> - שלדעתם הקטורת עצמה נפסלת<sup style="color: gray;">204</sup> - והמקטירה חייב מיתה בידי שמים, לדעת הסוברים בקטורת זרה שחייבים עליה מיתה<sup style="color: gray;">205</sup>. ויש סוברים שאינו נחשב קטורת זרה<sup style="color: gray;">206</sup>, משום שהקטורת עצמה כשרה לדעתם<sup style="color: gray;">207</sup>, ואף לסוברים שלא קיים בה מצוה, מכל מקום אם עלה לא ירד – לדעתם<sup style="color: gray;">208</sup> – ולכן אינו קטורת זרה<sup style="color: gray;">209</sup>, ויש שכתבו עוד שאין הקטורת עצמה פסולה, אלא הוא פסול במעשה ההקטרה, ולכן אינו קטורת זרה<sup style="color: gray;">210</sup>.
נכנס להיכל והקטיר קטורת עם דבש, יש סוברים שחייב מיתה משום ביאה ריקנית<sup style="color: gray;">211</sup>, ובקדש הקדשים חייב עליה מיתה<sup style="color: gray;">212</sup>, ויש חולקים<sup style="color: gray;">213</sup>.
עירב שאור בקטרת ועדיין לא נתערב בכתישה, כתבו אחרונים שיכול ליטלו משם וכשר, אבל עירב בה דבש, כיון שהוא לח ונדבק ונסרך בקטרת, אי אפשר ליטלו לגמרי, ופסול<sup style="color: gray;">214</sup>.
שאור ודבש שעלו למזבח, ירדו<sup style="color: gray;">215</sup>, כיון שלא נראו למזבח מעולם<sup style="color: gray;">216</sup>, וכן מנחה אפילו נתקדשה בכלי ואחר כך נתערב בה שאור או דבש, תרד<sup style="color: gray;">217</sup>, ואפילו נתערב בה פחות מכזית שאינו לוקה עליה משום דבש ומכל מקום המנחה נפסלת, צידדו אחרונים שאם עלתה תרד<sup style="color: gray;">218</sup>. ויש חולקים וסוברים שמנחה שנתקדשה בכלי מקודם שנפל בה שאור ודבש – לדעת הסוברים שכל שנפסל לאחר קידוש אם עלה לא ירד – לא תרד<sup style="color: gray;">219</sup>.
<h2>שאלת גשמים</h2>
<b>הגדרת הערך</b> - בקשה על הגשמים בתפילת שמונה עשרה.
<h3><b>השאלה</b></h3>
<h4>מקומה בתפילה</h4>
גשמים שואלים בברכת השנים<sup style="color: gray;">1</sup> – היינו הברכה התשיעית בתפילת שמונה-עשרה* – בטעם הדבר אמר רב יוסף, מתוך שהיא פרנסה – שהגשמים מביאים פרנסה<sup style="color: gray;">2</sup>, ויש גורסים מפני שהיא שקולה כפרנסה<sup style="color: gray;">3</sup> - קבעוה בברכת פרנסה<sup style="color: gray;">4</sup>.
<h4>נוסחה</h4>
בנוסח שאלת גשמים, מצינו מנהגים חלוקים: יש נוהגים שבברכת "ברך עלינו" מוסיפים "ותן טל ומטר לברכה"<sup style="color: gray;">5</sup> - על הזכרת טל, ע"ע טל<sup style="color: gray;">6</sup> - וכתבו ראשונים שכן משמע מלשון המשנה ששנינו שמזכירים שאלה בברכת השנים<sup style="color: gray;">7</sup>. ויש נוהגים לשנות את נוסח הברכה<sup style="color: gray;">8</sup>, שבימות הגשמים מברכים ברכת "ברך עלינו" ובימות החמה מברכים "ברכנו"<sup style="color: gray;">9</sup>.
<h4>גדרה</h4>
בגדר שאלת גשמים, כתבו אחרונים שהשאלה היא מסדר התפילה, וכאשר לא שאל בתפילתו, הרי הוא משנה ממטבע שטבעו חכמים בתפילה, וכאילו לא התפלל כלל, ואינה דומה להזכרות אחרות - כגון יעלה-ויבא* - שאינן אלא חיוב הזכרה, ואף כאשר לא הזכירן, אינו חשוב כאילו לא התפלל כלל, אלא שחיסר הזכרה, ואינו מתפלל שוב אלא בשביל שיוכל להזכיר את ההזכרה שהחסיר<sup style="color: gray;">10</sup>.
<h4>בתפילת היחיד</h4>
אף יחיד בתפילתו, שואל גשמים בברכת השנים<sup style="color: gray;">11</sup>, ומה שאמרו בגמרא שיחידים אין שואלים בברכת השנים<sup style="color: gray;">12</sup>, היינו כשאין צורך לגשמים אלא ליחידים, אבל בזמן שיש צורך לרבים, אף היחידים שואלים<sup style="color: gray;">13</sup>.
<h4>גרירת היחיד אחר הציבור</h4>
ציבור שהתפללו בשעה שאין שואלים את הגשמים, ויחיד איחר את תפילתו, ומתפלל בשעה הראויה להזכרת גשמים, כגון לדעת הסוברים שמחשבים את התקופה מעת לעת<sup style="color: gray;">14</sup>, ונפלה התקופה בשלוש שעות ביום, והציבור התפללו קודם שלש שעות ולא שאלו גשמים, והיחיד מתפלל לאחר שלש שעות<sup style="color: gray;">15</sup>, נגרר היחיד אחר רוב הציבור, ואינו שואל גשמים, שאין עושים תורה כשתי תורות וחבילות חבילות<sup style="color: gray;">16</sup>.
<h4>שאלה שלא לצורך</h4>
שאלת גשמים בימים שאין בהם צורך, אפילו בברכת שומע תפילה, כתבו אחרונים שיש סכנה בדבר, לפי שמטריח את הקדוש ברוך הוא שלא לצורך<sup style="color: gray;">17</sup>, וכמו שמצינו שרבא הסתכן כששאל גשמים בתקופת תמוז, כאשר לא היה בהם צורך<sup style="color: gray;">18</sup>, אלא בשביל להראות למלכות שיש בידו כח להתפלל על הנס<sup style="color: gray;">19</sup>, וכתבו אחרונים שהוא הדין במקום שיש צורך קצת בגשמים, אלא שאין בהם צורך גדול<sup style="color: gray;">20</sup>.
<h4>סכנה בשאלה שלא בזמן שתקנו חכמים</h4>
שאלת גשמים שלא בזמן שתקנו חכמים בברכת בשומע תפילה - כגון יחיד, או בני עיר הצריכים למטר בימות החמה, לסוברים כן<sup style="color: gray;">21</sup> -נחלקו אחרונים האם יש סכנה בדבר: יש שכתבו שקבלה בידם שיש להזהר שלא לשאול גשמים כלל, שלא בזמן שתקנו חכמים, אלא מרצים בתעניות ובסליחות, ובשלש עשרה מדות, ואומרים פסוקים ומזמורים של מטר, אבל אין שואלים בנוסח "ותן טל ומטר", שיש סכנה בדבר שמטריחים את המקום <sup style="color: gray;">22</sup>, וכעין מה שמצינו בחכמי התלמוד שהסתכנו כששאלו גשמים בתקופת תמוז שלא לצורך<sup style="color: gray;">23</sup>, כל שכן שיש סכנה בדבר בדורות שלנו אף כשמטריחים לצורך<sup style="color: gray;">24</sup>. ויש שתמהו על דבריהם, שאין חשש סכנה בכך<sup style="color: gray;">25</sup>, שאין הדבר גרוע משאר בקשות, שאדם שואל צרכיו בשומע תפילה<sup style="color: gray;">26</sup>, וכתבו שאין סכנה אלא דוקא בשליח ציבור ששואל בשומע תפילה, שלדעתם לא הותר אלא ליחיד<sup style="color: gray;">27</sup>, ושליח ציבור ששואל שלא כהוגן, מסתכן<sup style="color: gray;">28</sup>, או כשאין צורך גדול בגשמים, שאין שואלים בימות החמה, והשואל שלא כהוגן, מתסכן<sup style="color: gray;">29</sup>.
<h3><b>תחילת זמן השאלה</b></h3>
<h4>בארץ ישראל</h4>
תחילת זמן שאילת גשמים בארץ ישראל - שהיא ארץ גבוהה, הצריכה ביותר לגשמים, ובזמן שהבית קיים, שמצוייים עולי רגלים<sup style="color: gray;">30</sup> - נחלקו תנאים: לדעת תנא קמא - היינו רבי מאיר<sup style="color: gray;">31</sup> - בשלשה בחשון<sup style="color: gray;">32</sup>, שהוא זמן הגשמים<sup style="color: gray;">33</sup>, שלדעתו זהו זמן רביעה ראשונה<sup style="color: gray;">34</sup> – שגשמי היורה יש בהם שלושה זמנים<sup style="color: gray;">35</sup>, וזמן שאלת גשמים תלויים בזמן רביעה ראשונה<sup style="color: gray;">36</sup> - ויש ראשונים מפרשים שאף לדעת רבי מאיר, מן הראוי לשאול תיכף לאחר חג סוכות, שהוא זמן גשמים, אלא שמשום עולי רגלים, שלא יעצרם הגשם וימנעו מלבוא לעתיד, איחרו את השאלה עד שלושה בחשון, שלדעתו זהו זמן רביעה ראשונה<sup style="color: gray;">37</sup>, ולא חשש רבי מאיר, אלא לרוב ישראל שיחזרו לבתיהם, והם יכולים לחזור עד יום שלושה בחשון, והמיעוט הרחוקים יותר – שיש שחששו להם, ואיחרו מחמתם את השאלה לשבעה בחשון<sup style="color: gray;">38</sup> - יש להם תקנה שילכו ביום ובלילה<sup style="color: gray;">39</sup>, ויש שכתבו שלדעת רבי מאיר אין מאחרים את השאלה כלל מפני עולי רגלים, אלא זמן השאלה הוא בזמן רביעה ראשונה, שהיא לדעתו בשלושה בחשון<sup style="color: gray;">40</sup>. לדעת רבן גמליאל זמן שאילת גשמים בשבעה בחשון<sup style="color: gray;">41</sup>, וכן הלכה<sup style="color: gray;">42</sup>, שזהו חמשה עשר יום לאחר חג סוכות<sup style="color: gray;">43</sup>, כדי שיגיע אחרון שבישראל לנהר פרת<sup style="color: gray;">44</sup> –שמא ירבו מימי פרת כל כך, שלא יוכל לעבור<sup style="color: gray;">45</sup>, או שיעצרהו הגשם בחזרתו, וימנע לעלות שוב לרגל<sup style="color: gray;">46</sup> – וחשש רבן גמליאל לכל עולי הרגל, עד לאחרון שבהם<sup style="color: gray;">47</sup>, ואף על פי שלפי חשבון הליכת אדם בינוני, אין יכולים להגיע לבתיהם עד שבעה בחשון<sup style="color: gray;">48</sup>, הטילו עליהם ללכת מהר יותר, או ללכת קצת בלילה, כדי שיגיעו לבתיהם עד שבעה בחשון, שזהו זמן רביעה שניה<sup style="color: gray;">49</sup> – לסוברים כן<sup style="color: gray;">50</sup> - ואף על פי שזמן רביעה ראשונה לדעתו הוא בשלושה בחשון - לסוברים כן<sup style="color: gray;">51</sup> – והיה ראוי לשאול מזמן זה, משום עולי רגלים, מתאחרים לשבעה בחשון<sup style="color: gray;">52</sup>, או לפי שזהו זמן רביעה ראשונה, וכמו שאמרו ראשונה לשאול<sup style="color: gray;">53</sup>. ויש סוברים שזמן שאלת גשמים, כזמן הזכרת גשמים בברכת גבורות*<sup style="color: gray;">54</sup>: ולכן אמר רב אסי בדעת רבי יוחנן שלרבי יהודה, שזמן ההזכרה מיום שמיני של חג<sup style="color: gray;">55</sup>, מזמן זה מתחילים לשאול<sup style="color: gray;">56</sup>, וכן בדעת רבא יש אומרים שסובר שלרבי יהושע, שזמן ההזכרה מיום שביעי של חג סוכות<sup style="color: gray;">57</sup>, מזמן זה מתחילים לשאול<sup style="color: gray;">58</sup>. בדעת רבי יוסי הסובר שזמן רביעה ראשונה הוא בשבעה עשר בחשון, יש שכתבו שלדעתו אין שואלים את הגשמים, עד ליום זה, שלדעתם זמן שאלה תלוי בזמן רביעה ראשונה<sup style="color: gray;">59</sup>.
<h4>לאחר החורבן</h4>
זמן שאלת גשמים לאחר החורבן, נחלקו בו תנאים: רבי יהודה אמר שבזמן הזה שאין השנים כתיקנן, ואין ישראל על אדמתם, שואלים גשמים לפי השנים והמקום<sup style="color: gray;">60</sup>, שאם צריכים באותה שנה גשמים, שהיא שחונה - ששנה שחונה צריכה גשמים הרבה<sup style="color: gray;">61</sup> - וכן במקום שצריכים גשמים כמו בני נינוה - שהיו זקוקים לגשמים בימות החמה<sup style="color: gray;">62</sup> - שואלים ותן טל ומטר בברכת השנים<sup style="color: gray;">63</sup>. לדעת רבי אף בזמן הזה שואלים לפי סדר השאלה שתקנו חכמים<sup style="color: gray;">64</sup>.
<h4>בארץ ישראל לאחר החורבן</h4>
שאילת גשמים בארץ ישראל לאחר החורבן - לדעת הסוברים שבזמן המקדש מאחרים את השאלה, משום עולי רגלים<sup style="color: gray;">65</sup> - נחלקו אמוראים וראשונים בדעתם: בדעת רבי יוחנן שאמר שזמן שאלת גשמים מתחיל בזמן שבו מזכירים גבורות גשמים<sup style="color: gray;">66</sup>, היינו לאחר חג הסוכות<sup style="color: gray;">67</sup>, אמרו בגמרא שהיינו בזמן הזה, שאף שבזמן הבית סובר שהלכה כרבן גמליאל ששואלים בשבעה בחשון, משום עולי רגלים<sup style="color: gray;">68</sup>, בזמן הזה שואלים תיכף לאחר סוכות<sup style="color: gray;">69</sup>, שזהו זמן הגשמים, וכמו שמצינו שמזמן זה מזכירים את הגשמים<sup style="color: gray;">70</sup>, ויש שכתבו כן אף בדעת רבי מאיר, הסובר שזמן שאלה בשלושה בחשון<sup style="color: gray;">71</sup>, ופירשו שלדעתו מאחרים את השאלה, משום עולי רגלים<sup style="color: gray;">72</sup>, אבל לאחר החורבן שואלים בזמן הגשמים, שהוא תיכף לאחר הסוכות<sup style="color: gray;">73</sup>, וכן יש ראשונים שפסקו להלכה, שמזכירים תיכף לאחר חג סוכות<sup style="color: gray;">74</sup>, ויש שכתבו כן אף לענין חוץ לארץ, שבכל מקום שאין להם היזק בגשמים, והם צריכים לגשמים, כמו ארץ ישראל, שואלים תיכף אחר החג<sup style="color: gray;">75</sup>. ויש סוברים שגם בזמן הזה, זמן שאלה בארץ ישראל הוא בשבעה בחשון<sup style="color: gray;">76</sup>, ואף על פי שאין עולי רגלים בזמן הזה, משום שאף לאחר החורבן מתאספים ברגלים בירושלים, ומשום מתאספים אלו ראוי לאחר את השאלה כפי עיקר התקנה בארץ ישראל<sup style="color: gray;">77</sup>, ומן האחרונים יש שפרשו הטעם, שהיינו לדעת הסוברים שהטעם ששואלים משבעה בחשון, הוא משום שזהו זמן רביעה, ולא משום עולי רגלים<sup style="color: gray;">78</sup>, ולכן אף בזמן הזה שואלים משבעה בחשון<sup style="color: gray;">79</sup>. ויש מצדדים שלדעת רבן גמליאל זמן השאלה לאחר החורבן הוא בשלושה בחשון, שלדעתם סובר רבן גמליאל שזהו זמן רביעה ראשונה, אלא שבזמן הבית משום עולי רגלים דוחים לשבעה בחשון<sup style="color: gray;">80</sup>, וכיון שאין עולי רגלים שואלים בזמן רביעה ראשונה<sup style="color: gray;">81</sup>.
<h4>במקומות שטבעם כארץ ישראל</h4>
מקומות שטבעם כטבע ארץ ישראל, בעונת הגשמים והזרע והקציר, ושצריכים הרבה לגשמים, כגון במקומות הסמוכים לארץ ישראל, דינם לענין שאלת גשמים כארץ ישראל, ששואלים בשבעה בחשון<sup style="color: gray;">82</sup>, שאין הדבר תלוי בקדושת ארץ ישראל, אלא בטבע הארצות<sup style="color: gray;">83</sup>.
<h4>במקומות שאין צריכים כל כך מטר</h4>
במקומות שאין צריכים כל כך מטר – כגון בבל, שהיא מקום נמוך<sup style="color: gray;">84</sup>, או שזמן הזרע אצלם מאוחר<sup style="color: gray;">85</sup> - כתבו ראשונים שעל מקומות אלו אמר חנניא שבגולה עד שישים בתקופה<sup style="color: gray;">86</sup>, שאין שואלים את הגשמים עד שישים<sup style="color: gray;">87</sup>, לתקופת תשרי<sup style="color: gray;">88</sup> - על חשבון יום שישים, עי' להלן<sup style="color: gray;">89</sup> - שבגולה זמן רביעה ראשונה הוא ביום שישים לתקופה<sup style="color: gray;">90</sup>, וזמן שאלה תלוי ברביעה ראשונה<sup style="color: gray;">91</sup>, לסוברים כן<sup style="color: gray;">92</sup>, ואין אומרים בזה שנתנו חכמים דבריהם לשיעורים, אף על פי שתקופת תשרי אין לה יום קבוע בחודש תשרי<sup style="color: gray;">93</sup>, שזמן התבואה לעולם הולך אחר זמן התקופה, לפיכך קבעוה לפי חשבון התקופה<sup style="color: gray;">94</sup>, ויש שכתבו שאין הכרח לשאול את הגשמים דוקא מיום זה, אלא שמיום זה ואילך, טוב שירד מטר ברוב השנים, ולא רצו לעשות חילוק בין השנים<sup style="color: gray;">95</sup>. בביאור ענין יום שישים לתקופה אמרו בגמרא שהוא הזמן שהיו מכניסים בו עצים<sup style="color: gray;">96</sup>, לאוצר<sup style="color: gray;">97</sup>, שהיו יודעים שזמן גשמים הוא מכאן ואילך, ואין יכולים לחטוב עצים ביער<sup style="color: gray;">98</sup>, או שעד זמן זה היו מניחים את העצים בשדות לייבשם<sup style="color: gray;">99</sup>, ונתנו סימן שכאשר יראו את הבקיאים בזמן הרביעה מכניסים את העצים, ידעו שהוא יום שישים לתקופה<sup style="color: gray;">100</sup>.
<h4>במקומות שהגשמים מזיקים</h4>
במקום בהן הגשמים מזיקים - כגון במקומות שבתחילת החורף הפירות מצויים בשדות, או שהארץ רטובה והגשמים מזיקים<sup style="color: gray;">101</sup> - נחלקו אמוראים וראשונים בדעתם: יש סוברים שמטעם זה אמרו בגמרא שלדעת רבי יוחנן בבבל אין שואלים אלא עד שבעה בחשון, לפי שיש להם פירות בשדות<sup style="color: gray;">102</sup>, כל חודש תשרי<sup style="color: gray;">103</sup>, אף על פי שלדעתו בארץ ישראל, מתחילים לשאול מיד לאחר חג הסוכות, שאין להם בזמן זה פירות בשדות<sup style="color: gray;">104</sup>, ואף על פי שלפעמים אין צריכים לדחות את השאלה משום הפירות עד לשבעה בחשון, כיון שמאחרים את זמן השאלה, נתנו חכמים זמן שאלה אחד, בשבעה בחשון<sup style="color: gray;">105</sup>, ומטעם זה יש מפרשים כן בדעת חנניה, שאמר שבגולה אין שואלים עד יום שישים לתקופה<sup style="color: gray;">106</sup>, אף על פי שבארץ ישראל שואלים קודם לכן - לסוברים כן<sup style="color: gray;">107</sup> - משום שלדעתו עד לזמן זה הגשמים מזיקים בבבל<sup style="color: gray;">108</sup>, שפירותיהם מצויים בשדות<sup style="color: gray;">109</sup>, ואם ירדו גשמים יפסדו<sup style="color: gray;">110</sup>, ואינם חפצים בגשמים כל כך<sup style="color: gray;">111</sup>, או שהארץ שם רטובה, ועד לזמן זה הגשמים מזיקים<sup style="color: gray;">112</sup>, ויש שנראה מדבריהם שהיינו דוקא לדעת רבן גמליאל שמשום עולי רגלים דוחים בארץ ישראל את השאלה לשבעה בחשון, ולדעתו הוא הדין בכל מקום שיש היזק בגשמים מאחרים את השאלה לשבעה בחשון<sup style="color: gray;">113</sup>. ויש חולקים וסוברים שמשום חשש קלקול הפירות בשדות אין דוחים את השאלה, לפי שאין דוחים את השאלה אלא משום עולי רגלים, או משום סימן קללה לכל ישראל, כגון בחג הסוכות, ולא משום צורך למיעוט ישראל, שיש להם פירות בשדות, ועוד שאפשר להם לאסוף את הפירות קודם שיתקלקלו, ומשום חשש קטן אין דוחים שאלת גשמים<sup style="color: gray;">114</sup>, ומטעם זה כתבו ראשונים שבארצות שבחודש חשון קיץ, ואין הגשמים בו לברכה, אלא מאבד ומשמיד, אין שואלים גשמים, שזהו דבר שקר<sup style="color: gray;">115</sup>. על מקומות שהגשמים מזיקים כל ימות החורף עי' להלן<sup style="color: gray;">116</sup>.
<h4>זמנים נוספים</h4>
איחור שאלת גשמים לזמן שלישי, שלא כזמן בני ארץ ישראל ולא כזמן בני בבל, כגון במקומות שיש להם פירות בשדות, והזמן הראוי להם הוא בשבעה בחשון<sup style="color: gray;">117</sup>, ובזמן שלאחר החורבן שבארץ ישראל שואלים תיכף לאחר סוכות – לסוברים כן<sup style="color: gray;">118</sup> – ובבבל שואלים בשישים יום לאחר התקופה<sup style="color: gray;">119</sup> נחלקו בו ראשונים: יש שכתבו שלא קבעו חז"ל אלא שני זמנים בלבד: לבני ארץ ישראל ולבני בבל, ששאר כל המקומות נמשכים אחריהם בכלל ענייני התורה והתלמוד<sup style="color: gray;">120</sup>, ולכן באותם מקומות שיש להם פירות בשדות, ואין יכולים לשאול תיכף לאחר חג סוכות, שבזמן הבית היו שואלים בשבעה בחשון, כמנהג ארץ ישראל<sup style="color: gray;">121</sup>, לאחר החורבן, שבארץ ישראל שואלים תיכף לאחר החג – לסוברים כן <sup style="color: gray;">122</sup>– דוחים את השאלה כמנהג בני בבל, לשישים יום לאחר התקופה<sup style="color: gray;">123</sup>, ואם צריכים לגשמים לאחר אסיפת הפירות, ישאלו כיחידים הזקוקים למטר, בברכת שומע תפילה<sup style="color: gray;">124</sup>. ויש סוברים שמקומות אלו שואלים בזמן הראוי להם בשבעה בחשון, אף על פי שאינו זמן שאלה לא לבני ארץ ישראל,ולא לבני בבל<sup style="color: gray;">125</sup>, ולדעתם זהו שפסק רב אלעזר שהלכה כרבן גמליאל ששואלים בשבעה בחשון<sup style="color: gray;">126</sup>, אף על פי שדברי רבן גמליאל נאמרו בארץ ישראל ומשום עולי רגלים, ולאחר החורבן אף בארץ ישראל שואלים תיכף לאחר החג – לסוברים כן<sup style="color: gray;">127</sup> – מכל מקום פסקו להלכה כמותו, שבכל מקום שהגשמים מזיקים מאחרים את השאלה לשבעה בחשון<sup style="color: gray;">128</sup>.
<h4>חשבון התקופה</h4>
יום שישים לחשבון התקופה - שבמקומות מסויימים הוא תחילת זמן שאלה<sup style="color: gray;">129</sup> - מחשבים לפי דעת שמואל בחשבון התקופות*<sup style="color: gray;">130</sup>, ואף על פי שחשבון התקופה של רב אדא מדוייק יותר, ולענין כמה דברים מחשבים להלכה כדעתו<sup style="color: gray;">131</sup>, לענין שאלת גשמים מחשבים כפי חשבון שמואל, לפי שתקופת ר' אדא נתנה בצנעה, ולא רצו לגלותה<sup style="color: gray;">132</sup>, ולפי שאין בדבר מצוה גדולה לחוש לה<sup style="color: gray;">133</sup>, ואין הכרח לשאול את הגשמים דוקא מיום זה, אלא שמיום זה ואילך טוב שירד מטר ברוב השנים<sup style="color: gray;">134</sup>, וכיון שחשבון התקופה לשמואל הוא יותר קל<sup style="color: gray;">135</sup>, הולכים לפי חשבון זה<sup style="color: gray;">136</sup>. ויש מי שכתב שיום שישים לתקופה לענין שאלת גשמים, מחשבים לפי דעת רב אדא<sup style="color: gray;">137</sup>.
<h4>יום שחלה בו התקופה</h4>
יום שחלה בו התקופה - לדעת הסוברים ששישים יום מחשבים בימים שלמים, ולא מעת לעת<sup style="color: gray;">138</sup> - כתבו ראשונים שהוא בכלל מנין יום השישים<sup style="color: gray;">139</sup>, לפי שהלכה כרבי יוסי, שיום תקופה מתחיל<sup style="color: gray;">140</sup>, היינו שהיום שהתקופה נופלת בו, הוא מתחיל להימנות מהתקופה חדשה<sup style="color: gray;">141</sup>, ויש מן הראשונים שכתבו שהיה מנהג מקום ידוע שלא חשבו את יום התקופה למנין שישים יום, וכתבו שטעות היא בידם<sup style="color: gray;">142</sup>. חלה תקופת תשרי לאחר שעבר רובו של היום, יש מן הראשונים שמשמע מדבריהם שאינו נמנה לתקופה החדשה, ואינו בכלל מנין שישים יום<sup style="color: gray;">143</sup>, ובאחרונים כתבו שכל שחלה התקופה קודם הלילה, הרי הוא היום הראשון לתקופה החדשה, ובכלל מנין שישים יום<sup style="color: gray;">144</sup>.
<h4>חצאי ימים</h4>
חשבון שישים יום לתקופה, אם מחשבים אותו מעת לעת, נחלקו בו אמוראים וראשונים: בשם הירושלמי כתבו ראשונים - ולדעתם כן הוא דעת הבבלי<sup style="color: gray;">145</sup> - שמחשבים מעת לעת<sup style="color: gray;">146</sup>, ולפעמים מתחילים בשאלה בתפילת שחרית - כאשר חלה התקופה בלילה<sup style="color: gray;">147</sup> - ולפעמים בתפילת מנחה<sup style="color: gray;">148</sup> - כאשר חלה התקופה קודם שעת התפילה<sup style="color: gray;">149</sup> - ויש סוברים - ויש שכתבו שכן משמעות הבבלי<sup style="color: gray;">150</sup>, ושכן המנהג<sup style="color: gray;">151</sup> - שלעולם שואלים מתפילת ערבית של יום שישים לתקופה<sup style="color: gray;">152</sup>.
<h4>יום שישים</h4>
יום שישים - במקומות ששואלים גשמים משישים לתקופה<sup style="color: gray;">153</sup> - נחלקו בו אמוראים: רב אמר יום שישים כלפני שישים<sup style="color: gray;">154</sup>, ואין שואלים עד שימלאו כל הששים, דהיינו ביום ששים ואחד<sup style="color: gray;">155</sup>. שמואל אמר - ואמר רב פפא שכן הלכה<sup style="color: gray;">156</sup> - יום שישים כלאחר שישים<sup style="color: gray;">157</sup>, ושואלים בו את הגשמים<sup style="color: gray;">158</sup>.
<h4>לנמצא שלא במקומו הקבוע</h4>
בן ארץ ישראל, שבה מתחילים בשאלת גשמים משבעה בחשון, שהלך למקום שאין שואלים עד שישים יום לאחר התקופה, יש שכתבו שאם לא השאיר אשה וילדים בארץ ישראל, אם דעתו לחזור בזמן שאלת הגשמים, שואל כבני ארץ ישראל בשבעה בחשון, ואם אין דעתו לחזור אלא לאחר שיעבור זמן הגשמים, שואל כבני המקום שהוא שם, שאין לו להקדים להתפלל על הגשמים, והוא אינו צריך להם<sup style="color: gray;">159</sup>, וכדרך שמצינו כעין זה, לענין ההולך בימי הפורים ממקום למקום<sup style="color: gray;">160</sup>, ואם הניח אשה וילדים בארץ ישראל, אף על פי שאין שאין דעתו לחזור אלא לאחר שיעבור זמן הגשמים שואל כבני ארץ ישראל, שהרי הוא צריך להם, ובזמן זה אף בשאר מקומות אין הגשמים סימן קללה, שהרי זו עונת גשמים, אלא שאין בהם צורך<sup style="color: gray;">161</sup>. ויש סוברים שלעולם שואל כבני המקום שנמצא שם<sup style="color: gray;">162</sup>. ויש סוברים שלעולם שואל כבני ארץ ישראל<sup style="color: gray;">163</sup>.
<h3><b>סוף זמן שאלה</b></h3>
<h4>סוף זמן שאלה</h4>
סוף זמן שאילת גשמים נחלקו בו תנאים ואמוראים בדעתם: יש סוברים בדעת רבי יהודה ששואלים עד יום טוב ראשון של חג הפסח<sup style="color: gray;">164</sup>, ששוב אין צורך בגשמים<sup style="color: gray;">165</sup>. לדעת רבי יהודה, שואלים עד שיעבור הפסח<sup style="color: gray;">166</sup>. לדעת רבי מאיר - ויש גורסים רבי יוסי<sup style="color: gray;">167</sup> - שואלים עד שיעבור ניסן<sup style="color: gray;">168</sup>, שנאמר ויורד לכם גשם מורה ומלקוש בראשון<sup style="color: gray;">169</sup>, שלדעתו כל חודש ניסן, הוא זמן גשמים<sup style="color: gray;">170</sup>, שבמקום שלא ירד גשם עד עכשיו, זהו זמן גשמים<sup style="color: gray;">171</sup>, ולכן בכל המקומות שייך לשאול על הגשמים<sup style="color: gray;">172</sup>, או שאפשר שתמיד נמצא מקום שלא ירד בו הגשם עד עכשיו, ויכול עוד לירד בו<sup style="color: gray;">173</sup>.
<h4>כשנראה שאין צריך גשמים</h4>
אף כאשר נראה שאין הגשמים צריכים לעולם, אין נמנעים מלשאול עד סוף זמן שאילת גשמים<sup style="color: gray;">174</sup>.
<h4>שאלה על ידי מתורגמן</h4>
שאלת גשמים על ידי מתורגמן - בדרשה שהוא דורש<sup style="color: gray;">175</sup>, או שבית דין היו מעמידים מתורגמן לשאול דברים שהציבור צריכים<sup style="color: gray;">176</sup>, שהיה אומר ברכת השנים לבדה<sup style="color: gray;">177</sup>, או שהיה אומר יהי רצון מלפניך ה' אלהינו שתתן טל ומטר על פני האדמה<sup style="color: gray;">178</sup> - ביום טוב הראשון של פסח, לדעת רבי יהודה הסובר שהציבור בתפילתם מזכירים גשמים עד הפסח - לסוברים כן<sup style="color: gray;">179</sup> - נחלקו אמוראים: לדעת רב יוסף המתורגמן שואל עד שיעבור שליח צבור הראשון<sup style="color: gray;">180</sup>, המתפלל תפילת שחרית<sup style="color: gray;">181</sup>, ולדעתו זוהי ששנינו רבי יהודה אומר, העובר לפני התיבה ביום טוב ראשון של פסח, הראשון מזכיר, האחרון אינו מזכיר<sup style="color: gray;">182</sup>, ונחלק עליו אביי שאין המתורגמן שואל דבר שאינו צריך לציבור<sup style="color: gray;">183</sup>, שכיון שאין זה זמן שאילת גשמים<sup style="color: gray;">184</sup>, אין דרך לשאול בציבור דבר שאינו צריך<sup style="color: gray;">185</sup>, וביאר את דברי רבי יהודה בענין אחר<sup style="color: gray;">186</sup>.
<h3><b>כשזקוקים למטר בימות החמה</b></h3>
<h4>יחידים שזקוקים</h4>
יחידים שצריכים גשמים בימות החמה, אין שואלים בברכת השנים, אלא בשומע תפילה<sup style="color: gray;">187</sup>. ונחלקו ראשונים בדבר: יש סוברים שהיינו דוקא לדעת הסוברים שאין היחיד מוסיף בקשות בברכות שבשמונה עשרה, ואפילו מעין הברכה, אלא בשומע תפילה<sup style="color: gray;">188</sup>. ויש סוברים שהיינו אף לדעת הסוברים שהיחיד מוסיף בקשות מעין הברכה בברכת שמונה עשרה, כגון הצריך לפרנסה מבקש עליה בברכת השנים<sup style="color: gray;">189</sup>, שהיינו דוקא בכגון זה, ששואל פרנסה לעצמו, ולא לענין שאלת גשמים, שהיא צרכי רבים ופרנסתם, והוקבעה בציבור בימות הגשמים בברכת השנים, ולא בימות הקיץ<sup style="color: gray;">190</sup>, ואינו בדין שנשוה היחידים לציבור<sup style="color: gray;">191</sup>, ואין שואלים אלא בזמן שהוא הגון לכל, ולא בזמן שהוא קשה לרוב העולם<sup style="color: gray;">192</sup>, או לפי שאין לשאול בברכת השנים משום שבימות החמה המטר מזיק לרוב העולם<sup style="color: gray;">193</sup>, כמו שנאמר בפסוק הלוא קציר חיטים היום אקרא אל ה' ויתן קולות ומטר ודעו וראו כי רעתכם רבה<sup style="color: gray;">194</sup>, ולפיכך אסור לשנות בזה מטבע ברכה<sup style="color: gray;">195</sup>, שנראה כמקלל לשאר הארצות<sup style="color: gray;">196</sup>, אלא שואל בברכת שומע תפלה, שבברכה זו שואל כל דבר שרוצה לשאול עליו<sup style="color: gray;">197</sup>, ואינו נראה כמקלל לשאר הארצות<sup style="color: gray;">198</sup>, או לפי שאין היחיד מוסיף בברכה אלא כאשר אינו משנה ממטבע הברכה שאומרים הציבור, אלא שמוסיף מעין מה ששואלים הציבור<sup style="color: gray;">199</sup>, אבל יחיד השואל גשמים בימות החמה הרי הוא משנה ממטבע הציבור, שהם אינם שואלים מטר, ואם שאלו, הם צריכים לחזור על התפילה<sup style="color: gray;">200</sup>, ואינו בדין שיהיו היחידים משנים מטבע הברכה, מפני צורך עצמם וישאלו מטר באותה ברכה<sup style="color: gray;">201</sup>
<h4>עיר שזקוקה</h4>
עיר הזקוקה לגשמים בימות החמה - ואפילו עיר גדולה<sup style="color: gray;">202</sup> - נחלקו תנאים ואמוראים מתי שואלים את הגשמים: רבי שלח לבני נינוה, שהיו זקוקים למטר אף בתקופת תמוז, שישאלו בשומע תפילה<sup style="color: gray;">203</sup>, כדין יחידים שזקוקים למטר בימות החמה<sup style="color: gray;">204</sup>, וכן דעת רב ששת<sup style="color: gray;">205</sup>, וכן להלכה<sup style="color: gray;">206</sup>. לדעת רבי יהודה - וכן דעת רב נחמן<sup style="color: gray;">207</sup> - שואלים בברכת השנים<sup style="color: gray;">208</sup>, שבשאלת גשמים הכל לפי המקומות, והכל לפי הזמן<sup style="color: gray;">209</sup> .
<h4>ארץ שזקוקה</h4>
ארץ הזקוקה לגשמים בימות החמה - כגון ארץ אשכנז, שהיא רחבת ידים, ועיקר קיום התבואה היא על ידי הגשמים שבין פסח לעצרת<sup style="color: gray;">210</sup> - נחלקו ראשונים האם שואלים גשמים בברכת השנים: יש סוברים ששואלים גשמים בברכת השנים, שדוקא במקומות שבימות החמה הם ימי הקציר, והתבואה צריכה להתייבש ולהתבשל בשדות, הגשמים הם סימן קללה, אבל במקומות שאי אפשר לתבואה להתקיים בלי מטר בימות החמה, סימן ברכה הוא להם<sup style="color: gray;">211</sup>, וכמו שמצינו שארץ ישראל ובבל חלוקים במנהגם בשאלה, ובכל מקום עושים לפי צרכם<sup style="color: gray;">212</sup>, כן הוא הדין בשאר ארצות ששואלים לפי צרכם<sup style="color: gray;">213</sup>, ודוקא יחידים או בני עיר אחת שדינם כיחידים, אין שואלים שלא בזמן הקבוע<sup style="color: gray;">214</sup>, אבל בני ארץ כולה שואלים לפי צרכם<sup style="color: gray;">215</sup>. ויש סוברים שלא קבעו חז"ל אלא שני זמנים בלבד, לבני ארץ ישראל ולבני בבל, ששאר כל המקומות נמשכים אחריהם בכלל ענייני התורה והתלמוד<sup style="color: gray;">216</sup>.
<h4>בחזרת הש"צ</h4>
שאלת גשמים בחזרת הש"צ בימות החמה בברכת בשומע תפילה - כגון בעיר שצריכים בה מטר בימות החמה, שהיחידים שואלים מטר בברכת שומע תפילה, לסוברים כן<sup style="color: gray;">217</sup> -נחלקו אחרונים בדעת אמוראים: יש סוברים שלא התירו לשאול גשמים בימות החמה, אלא ליחידים, ואף על פי שהם מתפללים בציבור, כיון שכל יחיד מתפלל בלחש, ולא לשליח ציבור המתפלל בקול רם, לפי שאין שואלים גשמים בציבור אלא בזמן שתקנו חכמים<sup style="color: gray;">218</sup>, ואין מזכיר אלא פסוקים ושאר לשונות, ולא מזכיר מזכירים בפירוש תיבות "ותן טל ומטר"<sup style="color: gray;">219</sup>, וכתבו אחרונים שכך סובר רב יוסי בירושלמי, שאין שליח ציבור שואל גשמים בשומע תפילה, אלא בתפילת תענית גשמים שמוסיפים בה ברכות בתפילת שמונה עשרה – במקומות ובזמנים שנוהגים כן<sup style="color: gray;">220</sup> – כולל בהן גם שאלת גשמים<sup style="color: gray;">221</sup>. ויש שכתבו שמשמע בתלמוד בבלי שאף שליח ציבור שואל בברכת שומע תפילה<sup style="color: gray;">222</sup> , וכן כתבו אחרונים בדעת רבי ירמיה בירושלמי<sup style="color: gray;">223</sup>, שלדעתם אף שליח ציבור יכול להוסיף בקשות הצריכים לציבור בברכת שומע תפילה<sup style="color: gray;">224</sup>
<h4>במקומות שהאקלים הפוך משאר העולם</h4>
במקומות הרחוקים שהאקלים שם הפוך משאר העולם, שימות החורף אצלם בזמן שבשאר מקומות קיץ, ולהפך, כתבו אחרונים שבחודשי הקיץ של שאר העולם אין שואלים, אלא בשומע תפילה<sup style="color: gray;">225</sup>, ובימות החורף של כל העולם, אם אין הגשמים מזיקים להם, ישאלו כמו שאר העולם<sup style="color: gray;">226</sup>, היו הגשמים מזיקים להם בזמן זה, עי' להלן<sup style="color: gray;">227</sup>.
<h4>במקומות שהגשמים מזיקים</h4>
מקומות שהגשמים מזיקים להם בכל ימות החורף - כגון במקומות הרחוקים שהאקלים שלהם הפוך משאר העולם, והגשם היורד שם בזמן החורף של שאר המקומות, אינו לברכה, אלא מאבד ומשמיד<sup style="color: gray;">228</sup>, או מזיק להם ונהפך לחלאים רעים<sup style="color: gray;">229</sup> - אין שואלים גשמים<sup style="color: gray;">230</sup>, שכיון שאין הגשמים יורדים שם לברכה, איך ישאלו דבר שקר<sup style="color: gray;">231</sup>.
<h3><b>טעות בימות הגשמים</b></h3>
<h4>נזכר בתוך ברכת השנים</h4>
טעה בימות הגשמים ולא שאל, ונזכר קודם שסיים את הברכה, שואל במקום שנזכר, וממשיך במקום שבו הוא אוחז<sup style="color: gray;">232</sup>. נזכר לאחר חתימת הברכה - היינו המילים האחרונות שאומרים קודם "ברוך אתה השם", קודם להזכרת השם שבאמירת "ברוך אתה השם" - יחזור ויחתום בנוסח החתימה, שצריך לחתום מעין חתימה סמוך לחתימה<sup style="color: gray;">233</sup>, ויש שכתבו שטוב שיתחיל לומר "ותן טל ומטר" ויגמור כסדר הברכה<sup style="color: gray;">234</sup>. נזכר לאחר אמירת ברוך אתה השם, יסיים "למדני חוקיך"<sup style="color: gray;">235</sup>, כדי שלא תהא ברכה לבטלה, ויחזור לתחילת הברכה<sup style="color: gray;">236</sup>. נזכר לאחר שסיים ברכת השנים, קודם שהתחיל ברכה שלאחריה, דינו תלוי במחלוקת ראשונים, בדין המסיים ברכה, ולא התחיל ברכה שלאחריה, האם חשוב כאילו לא סיים את הברכה, וישאל גשמים קודם שיתחיל בברכה שלאחריה, או שחשוב כאילו סיים את הברכה, ושואל בשומע תפילה, עיין על כך בערך שמנה-עשרה*<sup style="color: gray;">237</sup>.
<h4>נזכר קודם שומע תפילה</h4>
טעה ולא הזכיר שאלה בברכת השנים - ונזכר לאחר שעבר את ברכת השנים<sup style="color: gray;">238</sup> - אמר רבי תנחום בשם רב אסי, אין מחזירים אותו, מפני שיכול לאומרה בשומע תפלה<sup style="color: gray;">239</sup>, ופרשו בגמרא, שהיינו כשנזכר קודם שומע תפילה<sup style="color: gray;">240</sup>. על סדר ההוספה בברכת שומע תפילה כאשר צריך להוסיף בה דברים נוספים, כגון שהוא בתענית שאומר בה עננו*, ע"ע שמנה עשרה.
<h4>נזכר לאחר שומע תפילה</h4>
טעה ולא הזכיר שאלה בברכת השנים, ונזכר לאחר שומע תפילה, שנינו בברייתא שמחזירים אותו<sup style="color: gray;">241</sup>, ונחלקו אמוראים וראשונים להיכן חוזר, כשנזכר קודם שעקר רגליו: יש סוברים שחוזר לברכת השנים<sup style="color: gray;">242</sup> - ויש שכתבו שכן משמע בדעת הבבלי<sup style="color: gray;">243</sup> - שהוא המקום הראוי לשאלה מתחילה<sup style="color: gray;">244</sup>, וכיון שחוזר, חוזר למקום הראוי ממש<sup style="color: gray;">245</sup>, שכל שנתנו מקום לתשלומין וטעה בו, חוזר למקומו הראשון<sup style="color: gray;">246</sup>. ויש אומרים - וכך אמר אמר רבי שמעון בשם ר' יוחנן בתלמוד ירושלמי<sup style="color: gray;">247</sup> - שחוזר לשומע תפילה<sup style="color: gray;">248</sup>, ושואל בה מטר<sup style="color: gray;">249</sup>, שכיון שיכול לאמרה בשומע תפילה, למה יחזור לברכת השנים<sup style="color: gray;">250</sup>, ומאחר שכל השמנה עשרה ברכות הן כתפלה אחת הן, לא הטריחוהו חכמים לחזור למקומו הראוי<sup style="color: gray;">251</sup>. נזכר לאחר שסיים את ברכת שומע תפילה, קודם שהתחיל ברכה שלאחריה, דינו תלוי במחלוקת ראשונים, בדין המסיים ברכה, ולא התחיל ברכה שלאחריה, האם חשוב כאילו לא סיים את הברכה, ושואל במקומו, או שחשוב כאילו סיים את הברכה, ודינו כמי שנזכר לאחר שומע תפילה, עיין על כך בערך שמנה-עשרה*.
<h4>נזכר לאחר עקירת רגליו</h4>
נזכר לאחר שעקר רגליו - על גדר עקירת רגלים, עיין ערך שמנה-עשרה* - חוזר לראש התפילה<sup style="color: gray;">252</sup>.
<h4>נזכר לאחר שעבר זמן התפילה</h4>
טעה ולא הזכיר שאלה בברכת השנים, ולא נזכר עד שעבר זמן התפילה, דינו כמי שלא קיים חובת תפילה - באופנים מסויימים<sup style="color: gray;">253</sup> - שמשלים ומתפלל תפילה שלאחריה פעמיים, לתשלומים עבור התפילה הקודמת שהחסיר<sup style="color: gray;">254</sup>. וכן הוא הדין אף באופן שבתפילה שלאחריה אין שאלת גשמים, כגון ששכח במנחה של ערב שבת, ובשבת אין שואלים גשמים<sup style="color: gray;">255</sup>, והיינו משום ששאלת גשמים היא מסדר הברכה, וכשאינו שואל הרי הוא משנה ממטבע הברכה, וכאילו לא התפלל כלל<sup style="color: gray;">256</sup>. על הטועה בתפילת שבת, והמשיך בתפילת שמנה עשרה של חול, וטעה בשאלה, באופן שבימות החול מחזירים אותו משום כן, האם אף בשבת חוזר, או שמאחר שמלכתחילה בשבת אין מתפללים תפילה של חול, אף כשטעה אינו חוזר, ע"ע שמנה-עשרה*.
<h4>שאל טל ולא מטר</h4>
טעה ולא שאל מטר, אבל שאל טל, אין מועילה לו שאלת טל<sup style="color: gray;">257</sup>, אף על פי שלענין הזכרה, אם הזכיר טל ולא הזכיר מטר, אין מחזירים אותו - לסוברים כן<sup style="color: gray;">258</sup> - היינו דוקא לענין הזכרה<sup style="color: gray;">259</sup> - שאינה אלא שבח בלבד<sup style="color: gray;">260</sup> - שמאחר ויש שבח והודאה בשבח על הטל שאינו נעצר<sup style="color: gray;">261</sup>, כמו שיש במטר שהוא נעצר, לפיכך הזכרת ריצוי וגבורת הטל עומדת במקום גשמים<sup style="color: gray;">262</sup>, אבל לענין שאלה, שאלת טל שאין צריך לשאול<sup style="color: gray;">263</sup>, אינה עולה במקום שאלת מטר, שצריך לשאול<sup style="color: gray;">264</sup>, ואין תועלת בשאלתו, שהרי הטל אינו נעצר ויורד אף בלא שאלה<sup style="color: gray;">265</sup>, ועוד שבשאלה צריך לשאול כל דבר המביא לידי ברכה, הן טל והן גשם, ואין שאלת טל עולה במקום שאלת גשם<sup style="color: gray;">266</sup>, ויש מן הראשונים בדעת אמוראים שכתב שהשואל טל, אף שלא שאל מטר, אין מחזירים אותו<sup style="color: gray;">267</sup>, ולדעתם זו היא שאמר רבי זעירא בשם רבי חנינא, היה עומד בגשם והזכיר של טל, אין מחזירין אותו<sup style="color: gray;">268</sup>, היינו בשאלה<sup style="color: gray;">269</sup>.
<h4>המתפלל בציבור</h4>
המתפלל בציבור וטעה ולא הזכיר שאלה בברכת השנים, אין מחזירים אותו, לפי ששומע משליח ציבור<sup style="color: gray;">270</sup>, ואף על פי שאין שליח ציבור מוציא את הבקי ידי חובה, כשאינו אנוס - לסוברים כן<sup style="color: gray;">271</sup> - מכל מקום לאחר שהתפלל, והוצרך לחזור על תפילתו, הקלו בו שיוכל לצאת ידי חובתו על ידי שמיעה מהשליח ציבור<sup style="color: gray;">272</sup>, ובלבד שישמע את תפילת הש"צ מתחילתה ועד סופה<sup style="color: gray;">273</sup>.
<h3><b>טעות בימות החמה</b></h3>
<h4>שאל מטר בימות החמה</h4>
טעה ושאל מטר בימות החמה, מחזירים אותו<sup style="color: gray;">274</sup>, שהרי לא התפלל תפילתו כהוגן, שהגשמים בקיץ, הם סימן קללה, מפני הקציר<sup style="color: gray;">275</sup>, ואף על פי ששאל גם טל וגם מטר - שלענין הזכרה יש סוברים שאם הזכיר שניהם בימות החמה, אין מחזירים אותו<sup style="color: gray;">276</sup> - מחזירים אותו<sup style="color: gray;">277</sup>, ונחלקו אחרונים בדעת ראשונים בפירוש מחזירים אותו שאמרו כאן: יש אומרים שלא ממש מחזירים אותו, שהרי כבר שאל שלא כהוגן, ואין תועלת במה שחוזר, אלא מלמדים אותו ומחזירים אותו מזה הענין שיזהר בפעם האחרת ומוחים וגוערים בו שלא יעשה כן<sup style="color: gray;">278</sup>, אבל רוב הראשונים סוברים שחוזר ומתפלל כהוגן<sup style="color: gray;">279</sup> - על המקום שאליו הוא חוזר, עי' להלן<sup style="color: gray;">280</sup> - שבכך שחוזר ואומר את הברכה כתיקונה, מתקן את הברכה, שהרי הוא חוזר ועוקר את דיבורו הראשון<sup style="color: gray;">281</sup>.
<h4>המקום שאליו חוזרים</h4>
נזכר קודם שסיים הברכה, חוזר לראש הברכה<sup style="color: gray;">282</sup>, כדי שיהיה היכר<sup style="color: gray;">283</sup>. נזכר לאחר סיום הברכה ועדיין לא עקר את רגליו, חוזר לברכת השנים, ומשם חוזר על שאר הברכות<sup style="color: gray;">284</sup>, לפי שסדר הברכות מעכב<sup style="color: gray;">285</sup>. עקר את רגליו, חוזר ומתפלל<sup style="color: gray;">286</sup>.
<h4>תיקון הטעות</h4>
טעה ושאל מטר בימות החמה, ותיקן ואמר "ותן ברכה" בתוך-כדי-דיבור*, בדיעבד אינו צריך לחזור, שתוך כדי דיבור חשוב כדיבור<sup style="color: gray;">287</sup>, ובמה שחוזר, עוקר את דבריו הראשונים<sup style="color: gray;">288</sup>, ואפילו אם תיקן שלא בתוך כדי דיבור, יצא בדיעבד ידי חובתו, שבדיעבד יוצאים ידי חובת הברכה אף כאשר מקצרים בנוסחה<sup style="color: gray;">289</sup>.
<h4>לאחר שבעה בחשון</h4>
טעה ושאל גשמים לאחר שבעה בחשון - שהוא זמן שאילת גשמים בארץ ישראל, לסוברים כן<sup style="color: gray;">290</sup> - במקום שאין שואלים גשמים עד שישים יום לאחר התקופה<sup style="color: gray;">291</sup>, נחלקו בו אחרונים: יש סוברים שאין צריך לחזור<sup style="color: gray;">292</sup>, שהטעם שהשואל בימות החמה צריך לחזור, הוא משום שבימות החמה הגשמים הם סימן קללה<sup style="color: gray;">293</sup>, ואילו בימים אלו, אף בגולה אין הגשמים סימן קללה, אלא שאין בהם צורך<sup style="color: gray;">294</sup>, וכמו שמצינו לענין הזכרת גשמים בברכת גבורות*, שאף במקומות אלו מזכירים מיום טוב אחרון של חג סוכות, לפי שאינם סימן קללה<sup style="color: gray;">295</sup> .
<h4>בארץ הזקוקה למטר בימות החמה</h4>
בארץ הזקוקה למטר בימות החמה שלהלכה אין שואלים גשמים<sup style="color: gray;">296</sup>, שלא כדעת ראשונים הסוברים ששואלים<sup style="color: gray;">297</sup>, וטעה יחיד ושאל, נחלקו אחרונים: יש סוברים שבדיעבד אינו חוזר<sup style="color: gray;">298</sup>. ויש סוברים שצריך לחזור<sup style="color: gray;">299</sup>, אלא שראוי לצאת מידי ספק ולחזור ולהתפלל בתורת נדבה<sup style="color: gray;">300</sup>.
<h4>קודם מעת לעת של תקופה</h4>
ביום שישים לתקופה, קודם שעבר מעת לעת מן התקופה, במקומות שזמן שאלת גשמים ביום שישים לתקופה - שלהלכה שואלים את הגשמים, ויש סוברים שאין שואלים<sup style="color: gray;">301</sup> - נחלקו אחרונים לענין דיעבד האם חוזר כאשר לא שאל: יש שכתבו שמי שלא שאל גשמים אינו חוזר<sup style="color: gray;">302</sup>, לפי שלענין דיעבד יש לסמוך על הדעות שאין שואלים<sup style="color: gray;">303</sup>, ואינו דומה לשאר ספק אם מחוייב בתפילה, שיכול להתפלל ולהתנות שאם אינו חייב תהא התפילה לנדבה<sup style="color: gray;">304</sup>, לפי שאם יחזור וישאל גשמים, הרי יש כאן "תרתי דסתרי" שבתחילה התפלל כימות החמה, וחוזר ומתפלל כימות הגשמים<sup style="color: gray;">305</sup>. ויש שכתבו שחייב לחזור, לפי שהדעה שאין שואלים את הגשמים בזמן זה דחויה מההלכה<sup style="color: gray;">306</sup>. ויש שכתבו שהדבר ספק, ויחזור ויתפלל ויתנה בנדבה<sup style="color: gray;">307</sup>.
<h2>שאלת שלום</h2>
<b>הגדרת הערך</b> - דיני שאלה בשלום חבירו.
<h3><b>גדרה ומהותה</b></h3>
<h4>מהותה</h4>
בשאלת שלום, מצינו כמה ענינים: יש בה משום כבוד לבריות<sup style="color: gray;">1</sup>, ויש בה משום קירוב וחיבה<sup style="color: gray;">2</sup>, ויש בה משום ברכה שיהיה שרוי בשלום<sup style="color: gray;">3</sup>.
שאלה בשלום חבירו, כתבו אחרונים שיש בה משום מצות גמילות חסד ומשום ואהבת לרעך כמוך<sup style="color: gray;">4</sup>.
<h4>נתינת שלום</h4>
יש מן האחרונים שכתבו לחלק בין שאלת שלום לנתינת שלום, כגון באורח ובעל הבית, ששאלת שלום היינו שבעל הבית שואל את האורח אם היה לו שלום בדרך, ולדעתם שייכת גם בתלמיד לרב, שהתלמיד ישאל בשלום רבו, אבל נתינת שלום שהאורח נותן לבעל הבית, וזה אינו שייך בתלמיד לרב<sup style="color: gray;">5</sup>. ויש מן האחרונים שכתבו שאין לחלק, וכל שאלת שלום היא גם נתינת וברכת שלום<sup style="color: gray;">6</sup>.
<h4>שאלת שלום בשם</h4>
בועז ובית דינו תיקנו שישאל אדם בשלום חבירו בשם, שנאמר: והנה בועז בא מבית לחם ויאמר לקוצרים ה' עמכם<sup style="color: gray;">7</sup>, ומן השמים הסכימו על ידו, שנאמר: וירא אליו מלאך ה' ויאמר אליו ה' עמך גבור החיל<sup style="color: gray;">8</sup>, והיינו שמאמירת המלאך לגדעון שאילת שלום בשם משמע שהסכימו בשמים<sup style="color: gray;">9</sup>.
בגדר התקנה לשאול בשלום חבירו בשם, יש מן הראשונים שכתבו שהתקנה היא שמותר לשאול בשם ה' ואין בו משום מוציא שם שמים לבטלה<sup style="color: gray;">10</sup>, כגון: ישים לך ה' שלום<sup style="color: gray;">11</sup>. ויש מן האחרונים שכתבו שהתירו לשאול בשלום ולהזכיר שם ה' אפילו כשאינו אומר שלום, וכגון שאומר ה' עמך<sup style="color: gray;">12</sup>. ויש מן הראשונים שכתבו, וכן כתבו אחרונים בדעת ראשונים, שהתקנה היא שחייב אדם לשאול בשלום חבירו בשם<sup style="color: gray;">13</sup>.
השם ששואלים בו, יש מן הראשונים שכתבו, שהוא שם מהשמות שבאמירתם יש משום איסור הוצאת שם שמים לבטלה<sup style="color: gray;">14</sup> - על השמות שבכלל איסור זה ע"ע כינויי ה'<sup style="color: gray;">15</sup> - וכן כתבו אחרונים, שהוא אף שם הוי"ה שהוא שם העצם<sup style="color: gray;">16</sup>. ויש מן הראשונים שכתבו, וכן כתבו אחרונים בדעת ראשונים, שהתקנה היתה לומר "שלום", ששלום הוא משמותיו של הקב"ה<sup style="color: gray;">17</sup>. וכן יש מן הראשונים שכתבו שאנו מקיימים התקנה באמירת שלום<sup style="color: gray;">18</sup>.
וכתבו ראשונים, שהשואל בשלום חבירו יאמר "שלום עליכם", והמשיב יאמר "עליכם שלום", שיהיה שם ה' בראש ובסוף, וכמו שבועז ברך לקוצרים "ה' עמכם" והם השיבוהו "יברכך ה'" והיה השם בראש ובסוף<sup style="color: gray;">19</sup>.
בטעם התקנה, אמרו במדרש, וכן כתבו ראשונים, שהוא כדי שלא ישכחו שם שמים ויהא שם עבודה זרה שגור על פיהם<sup style="color: gray;">20</sup>. ויש מן האחרונים שכתבו שהוא כדי לאמת ולחזק האמונה בתחיית המתים על ידי הקב"ה<sup style="color: gray;">21</sup>, שמקלקלו המינים וכפרו בעולם הבא וכחשו בה', תיקנו שיהא אדם שואל לשלום חבירו בשם כדי שיהיה שם שמים שגור בפי הבריות<sup style="color: gray;">22</sup>. ויש מן הראשונים שנראה מדבריהם שהוא משום כבוד הבריות<sup style="color: gray;">23</sup>, היינו כבוד הנשאל<sup style="color: gray;">24</sup>.
האישים שהתירו לשאול בשלומם בשם, יש מן האחרונים שכתבו שתקנת בועז לא היתה אלא בישראל ולא בגוי<sup style="color: gray;">25</sup>.
יש מן האחרונים שכתבו שהתקנה לשאול בשם נדחתה מהלכה, שחכמים קבעו שלא יאמר אדם שם ה' בתחילת משפט - כגון "לה' קרבן" - שמא יפסיק ונמצא שלא אמר אלא את שם ה' לחוד<sup style="color: gray;">26</sup>.
בזמן הזה, יש מן האחרונים שכתבו בדעת ראשונים שבטלה התקנה לשאול בשלום חבירו בשם, וחזר האיסור להזכיר את השם, שלדעתם טעם התקנה הוא משום המינים שהיו כופרים בתחיית המתים<sup style="color: gray;">27</sup>, ועכשיו בטלה תרעומת המינים<sup style="color: gray;">28</sup>. ויש שכתבו שבטלה התקנה מטעם אחר, שכדי שלא יוציא שם שמים על שקר ששואל בשלום חבירו ולבו בל עמו, ותקנו לומר רק "בוקר טוב" וכיוצא בזה<sup style="color: gray;">29</sup>.
<h4>תלמיד חכם השואל</h4>
תלמיד חכם, יש מן האחרונים שכתבו שרבי מתיא בן חרש הוסיף על תקנת בועז שתלמיד חכם עליו להקדים לשאול בכל אדם כדי שהיה דעת הבריות רוחה הימנו, ומצוה וחסידות לעשות כן<sup style="color: gray;">30</sup>.
<h4>הקדמת שלום</h4>
היודע בחבירו שהוא רגיל ליתן לו שלום, יקדים לו שלום, שנאמר: בקש שלום ורדפהו<sup style="color: gray;">31</sup>. ויש מן האחרונים שכתבו, שדוקא כשיודע שחבירו רגיל ליתן לו שלום, יש להקדים לו שלום, אבל למי שאינו רגיל, אין להקדים לו שלום שמא יחשיבהו למתחנף, או שמא הוא רשע ולא יחפוץ בזה<sup style="color: gray;">32</sup>.
<h4>שאלת שלום מדרך ארץ</h4>
מדרך ארץ שישאל אדם בשלום אכסניה שלו<sup style="color: gray;">33</sup>, לאיש על האשה ולאשה על האיש<sup style="color: gray;">34</sup>.
צריך אדם לשאול בשלום דבר שיש לו הנאה ממנו, כדרך שמצינו ביעקב ששלח את יוסף לשאול בשלום אחיו ובשלום הצאן<sup style="color: gray;">35</sup>. תלמידי חכמים שנפגשים, ואחד מהם עומד והשני יושב, המהלך שואל בשלום היושב<sup style="color: gray;">36</sup>.
<h4>חיוב החזרת שלום</h4>
מי שנתן לו חבירו שלום, ולא החזיר לו שלום, נקרא גזלן, שנאמר: ואתם בערתם הכרם גזלת העני בבתיכם<sup style="color: gray;">37</sup>, גזלת העני שאין לו כלום לגזול ממנו אלא שלא להשיב על שלומו<sup style="color: gray;">38</sup>, או ש"עני" מלשון עניה, שאינו עונה לו<sup style="color: gray;">39</sup>. ומטעם זה שהמקבל שלום ואינו מחזיר נקרא גזלן, כתבו אחרונים שכאשר יש חשש שחבירו לא ישיב לו שלום, אזי לא יקדים לו שלום, שמא לא ישיב לו וייקרא גזלן<sup style="color: gray;">40</sup>.
<h4>לשונות שונים של אמירת "שלום"</h4>
בכלל שאילת שלום, אמירת "שלום לכם"<sup style="color: gray;">41</sup> או "שלום עליכם"<sup style="color: gray;">42</sup>. אמירת "שלום" בלבד, בלא לומר "שלום עליך", יש שכתבו שאינה חשובה שאלת שלום, ולכן לדעתם, באיסור שאלת שלום לאשה<sup style="color: gray;">43</sup>, לא נאסר אלא כשאומר לה "שלום עליך", שמזכיר שם שלום עליה, אבל כשאינו אומר אלא תיבת "שלום" לחוד, וכן כשמברכה בנוסח אחר, כגון "בוקר טוב" או "ערב טוב" אין זה בכלל שאלת שלום שאסורה<sup style="color: gray;">44</sup>.
<h4>אמירת "לשלום"</h4>
המברך את חבירו "לשלום", כגון שאומר לו "לך לשלום", יש מן האחרונים שכתבו שהיא בכלל שאלת שלום<sup style="color: gray;">45</sup>. ויש מן האחרונים שכתבו שאמירת "לכו לבתיכם לשלום" אינה חשובה שאלת שלום<sup style="color: gray;">46</sup>, מהם שביארו הטעם, שאין כוונתו להזכרת שם "שלום" של ה', אלא מברכו שיהיה הדבר בלי נזק והפסד, ולדעתם, מטעם זה, אף על פי שאסור להשכים לפתחו של חבירו ולשאול בשלומו, כאשר מברכו בנוסח של "לשלום" יכול להשכים לפתחו ולברכו<sup style="color: gray;">47</sup>.
<h4>ברכה לפי הזמן</h4>
אמירת "לילה טוב" או "שבת טוב" או "יום טוב טוב", יש מן הראשונים שכתבו שאינן חשובות שאלת שלום<sup style="color: gray;">48</sup>. ויש מן האחרונים שכתבו שאמירת "בוקר טוב" היא בכלל שאלת שלום<sup style="color: gray;">49</sup>.
<h4>אמירת "שלום עליכם" בקידוש לבנה</h4>
אמירת "שלום עליכם" בקידוש לבנה<sup style="color: gray;">50</sup>, יש מן הראשונים שנראה מדבריהם שאינה חשובה שאלת שלום<sup style="color: gray;">51</sup>. וכן כתבו אחרונים לענין אבל*, שיכול לומר "שלום עליכם" בקידוש לבנה, ואין בזה משום שאלת שלום<sup style="color: gray;">52</sup>. ויש שכתבו שאסור לאבל לומר שלום עליכם בקידוש לבנה<sup style="color: gray;">53</sup>.
<h4>נענוע בראש; לחיצת יד</h4>
לשחות או לנענע בראשו לאות שלום, כתבו ראשונים שאינם בכלל שאלת שלום<sup style="color: gray;">54</sup>. לחיצת יד וברכה בחיים ארוכים, כגון באבל, כתבו אחרונים שאינה בכלל שאלת שלום<sup style="color: gray;">55</sup>.
<h4>דין תוך כדי דיבור</h4>
בדין תוך-כדי-דיבור*, שהפסקה בענין בשיעור זמן של שאילת שלום לחבירו "שלום עליך", לסוברים כן, או כדי שיעור זמן של שאילת שלום של תלמיד לרבו "שלום עליך רבי ומורי", לסוברים כן, אינה חשובה הפסק<sup style="color: gray;">56</sup>, יש מן האחרונים שביארו, שכיון שתיקנו לשאול בשלום אדם, והנמנע מלהשיב שלום למברכו חשוב גזלן, הרי שהפסקה לצורך אמירת שלום אינה חשובה הפסקה מן התורה, ואפילו הרבה פעמים, וחכמים השוו מידותיהם שאפילו אין כאן שאילת שלום או השבת שלום, כל שמפסיק בשיעור הזה לא יחשב הפסק, שלא יהיו שנים עומדים על המקח לזה שהות לחזור מפני שהשיב שלום ולזה אין שהות לחזור, אלא בכל אופן כדי שיעור זמן שאילת שלום אינו חשוב הפסק<sup style="color: gray;">57</sup>.
<h3><b>באישים, זמנים ומקומות מיוחדים</b></h3>
אישים שונים, דנו בהם אם שואלים בהם לשלום:
<h4>באבל</h4>
אבל* אסור בשאילת שלום, ונלמד מהנאמר ליחזקאל: האנק דם<sup style="color: gray;">58</sup>. ואחרים אינם שואלים בשלומו, שאינו שרוי בשלום<sup style="color: gray;">59</sup>. ג' ימים הראשונים אינו שואל בשלום כל אדם, ואם אחרים שאלו בשלומו לא ישיבם, אלא יודיעם שהוא אבל, אבל לרבים שבאו להספיד או לנחמו, אומר להם: לכו לבתיכם לשלום ושכרכם כפול, שמשום כבוד הרבים מותר לשאול בשלומם; מג' ועד ז' אינו שואל, אבל משיב לאחרים שלא ידעו שהוא אבל ושאלו בשלומו<sup style="color: gray;">60</sup>. ואם ידעו שהוא אבל ובכל זאת שאלו בשלומו, יש ראשונים שכתבו שמשיב להם בשפה רפה כתבו ראשונים שאינו משיב להם, אף אחר שבעה<sup style="color: gray;">61</sup> מקצת יום ג' בזה ככולו<sup style="color: gray;">62</sup>.
משבעה עד שלשים האבל שואל בשלום אחרים, אבל אין אחרים שואלים בשלומו<sup style="color: gray;">63</sup>.
לאחר שלשים, באבלות על שאר קרובים הרי הוא ככל אדם, באבלות של אביו ואמו, הוא שואל בשלום אחרים אבל אחרים אינם שואלים בשלומו עד י"ב חודש<sup style="color: gray;">64</sup>. ויש מקילים לאחר שלשים בשאלת שלום לאבל, וכתבו אחרונים שלדעתם השאלת שלום שבימינו אינה שאלת שלום שבימיהם<sup style="color: gray;">65</sup>, ולהלכה כתבו אחרונים שאין להקל<sup style="color: gray;">66</sup>, אבל לומר "צפרא דמרי טב" מותר<sup style="color: gray;">67</sup>.
שאלת שלום לאבל בשבת, כתבו ראשונים שהאבל נותן שלום לכל אדם בשבת, שלא יהיה אבלות שבפרהסיא<sup style="color: gray;">68</sup>. שאלה בשלום האבל בשבת, מקום שנהגו לשאול בשלום האבל שואלים<sup style="color: gray;">69</sup>.
שליחת מנות לאבל, אסורה משום שדומה לשאלת שלום<sup style="color: gray;">70</sup>, ולכן בפורים* אסור לשלוח מנות לאבל, אבל אם אין בעיר אלא האבל עם אחר חייב לשלוח לאבל כדי לקיים המצוה, אלא אם כן האבל מוחל מנתו<sup style="color: gray;">71</sup>.
<h4>באשה</h4>
לשאול אשה בשלומה, אסור<sup style="color: gray;">72</sup>, שלא יבואו לידי חיבה<sup style="color: gray;">73</sup>, וכתבו אחרונים שלפי טעם זה שלא יבואו לידי חיבה, אינה אסורה אלא שאלת שלום שיש בה קירוב, ולכן אמירת "צפרא טבא" וכדומה אין בה איסור<sup style="color: gray;">74</sup>. וכן אסור לשלוח לה שלום אפילו על ידי בעלה<sup style="color: gray;">75</sup>. לשאול את הבעל בשלום אשתו, מותר<sup style="color: gray;">76</sup>. לשאול אחר בשלום אשה, יש סוברים שאסור<sup style="color: gray;">77</sup>, ויש סוברים שמותר<sup style="color: gray;">78</sup>. ויש מן הראשונים שכתבו, שמי שיודע בעצמו שלא יבוא לידי הרהור, מותר לשאול בשלום אשה<sup style="color: gray;">79</sup>. ויש מן האחרונים שכתבו להמליץ על מנהג העולם שאין נזהרים שלא לשאול בשלום אשה, על פי אותה שכתבו הפוסקים שכל שעושה שאינו לשם חיבה אלא לשם שמים מותר<sup style="color: gray;">80</sup>.
להשיב שלום לאשה אחרי שהיא הקדימה לשאול בשלומו, יש שכתבו שמותר<sup style="color: gray;">81</sup>.
<h4>באדם שראשו מגולה</h4>
נתינת שלום לאדם שהוא בגילוי ראש, יש מן האחרונים שכתבו שאין ליתן לו שלום, שמא יחזיר לו שלום בגילוי הראש<sup style="color: gray;">82</sup>. ויש מן האחרונים שכתבו להתיר, מחשש איבה<sup style="color: gray;">83</sup>.
<h4>בגוי</h4>
שואלים בשלום גוי* מפני דרכי שלום<sup style="color: gray;">84</sup>, אף על פי שמטיל עליו שם שמים<sup style="color: gray;">85</sup>. אבל אין כופלים להם שלום<sup style="color: gray;">86</sup>, ולפיכך טוב להקדים לו שלום, כדי שלא יתחיל העכו"ם ויצטרך לכפול לו שלום<sup style="color: gray;">87</sup>. על שאלת שלום לגוי ביום אידם, ע"ע אידיהן של עכו"ם: שאלת שלום<sup style="color: gray;">88</sup>.
<h4>בלווה ומלוה</h4>
החייב לחבירו מנה, ואינו רגיל להקדים לו שלום, אסור להקדים לו שלום, שנאמר: נשך כל דבר אשר ישך<sup style="color: gray;">89</sup>, ואפילו דיבור אסור<sup style="color: gray;">90</sup>.
<h4>המוליך מת או ס"ת</h4>
המוליך מת או ספר תורה, כתבו ראשונים שלא יתן שלום ולא יענה שלום<sup style="color: gray;">91</sup>.
<h4>במנודה</h4>
מנודה* לשמים, אסור בשאילת שלום<sup style="color: gray;">92</sup>. מנודה, נסתפקו בתלמוד אם אסור בשאלת שלום<sup style="color: gray;">93</sup>. להלכה, כתבו אחרונים שמותר<sup style="color: gray;">94</sup>. ויש מן הראשונים סוברים שאסור<sup style="color: gray;">95</sup>, מהם שכתבו הטעם משום שנפשט הספק לאסור<sup style="color: gray;">96</sup>. וכתבו אחרונים, שלצד ששאלת שלום מותרת במנודה, הרי שמותר אף לשאול בשלומו, ואף על פי שהוא אינו שרוי בשלום ומרוחק מן העדה, מכל מקום כיון שביד המנודה לשמוע דברי חביריו ויקרבוהו וייצא מנידויו, חשוב שאינו מחוסר מעשה, ושייכת בו ברכת שלום<sup style="color: gray;">97</sup>.
<h4>במצורע</h4>
מצורע*, אסור בשאלת שלום, שנאמר: ועל שפם יעטה<sup style="color: gray;">98</sup>, שיהיו שפתותיו מדובקות זו בזו<sup style="color: gray;">99</sup>.
<h4>כשיש לחוש למזיקים</h4>
כאשר יש לחוש למזיקים, שמא הבא כנגדו הוא מזיק, כגון בלילה מחוץ לעיר, אסור ליתן שלום לאדם<sup style="color: gray;">100</sup>, שאין מוציאים שם שמים על המזיק ושלום שם שמים הוא<sup style="color: gray;">101</sup>, או שכשאומר לו שלום הרי זה כמשתחוה לשעירים<sup style="color: gray;">102</sup>. אבל בעיר, שבני אדם מצויים, אין לחוש למזיקים ומותר ליתן שלום בלילה<sup style="color: gray;">103</sup>. ויש מן האחרונים שכתבו, שאף בעיר, בלילה, אין ליתן שלום אלא לחבירו המכירו, שאם לא כן, יש לחוש שמא הבא נגדו הוא גזלן או רוצח ויש סכנה להתקרב אליו<sup style="color: gray;">104</sup>.
על שאלת תלמיד בשלום רבו, ע"ע כבוד רבו; מורא רבו<sup style="color: gray;">105</sup>.
על איסור דרישה בשלומם של מואבי ועמוני, ע"ע מואבי; עמוני: דרישת שלומם<sup style="color: gray;">106</sup>
זמנים שונים, דנו יש בהם שאלת שלום:
על נתינת שלום לחבירו בלילה, ע"ע לילה<sup style="color: gray;">107</sup>.
<h4>קודם התפילה</h4>
משהגיע זמן תפילה - היינו מעמוד השחר<sup style="color: gray;">108</sup>, ויש סוברים מהנץ החמה<sup style="color: gray;">109</sup> - אסור לאדם להשכים לפתח חבירו קודם התפילה כדי ליתן לו שלום<sup style="color: gray;">110</sup>, וכן אסור ללכת ממקומו הקבוע בבית הכנסת למקום חבירו שם כדי ליתן לו שלום<sup style="color: gray;">111</sup>, שאין ראוי להזכיר שמו של הקב"ה על האדם קודם שמכבד לקב"ה עצמו<sup style="color: gray;">112</sup>. ואפילו אמר כבר הברכות, אסור<sup style="color: gray;">113</sup>, ויש מן הראשונים סוברים שאם אמר הברכות, מותר<sup style="color: gray;">114</sup>. ויש מן הראשונים שכתבו שאמירת "שלום" בפה מותרת, ואינה אסורה אלא כריעה בלבד<sup style="color: gray;">115</sup>.
יש מן הראשונים שכתבו שאף בהגיע זמן קריאת שמע או תפילת ערבית, אסור להשכים לפתחו לשאול בשלומו<sup style="color: gray;">116</sup>, וכתבו אחרונים שאין נוהגים כן<sup style="color: gray;">117</sup>. וקודם מוסף או מנחה מותר<sup style="color: gray;">118</sup>.
באדונו או רבו, יש מן האחרונים שכתבו שמותר להשכים לפתחם לשאול בשלומם<sup style="color: gray;">119</sup>, ויש מן האחרונים שכתבו שאף באביו ורבו אסור<sup style="color: gray;">120</sup>.
כאשר פגע בחבירו בדרך, מותר ליתן לו שלום<sup style="color: gray;">121</sup>. ויש מן הראשונים שכתבו להחמיר שלא יאמר לו שלום אלא רק צפרא דמרי טב, כדי שיתן לב שלא יתעכב בדברים אחרים עד שיתפלל<sup style="color: gray;">122</sup>. וכתבו אחרונים שאם התחיל כבר הברכות אין לחוש כל כך ומותר ליתן שלום<sup style="color: gray;">123</sup>.
כאשר חבירו נותן לו שלום, מותר להשיבו בכל ענין<sup style="color: gray;">124</sup>.
מי שכבר התפלל, מותר לו ללכת אצל חבירו שלא התפלל וליתן לו שלום, ואף על פי שעל ידי כך חבירו יצטרך להשיב לו שלום<sup style="color: gray;">125</sup>.
אמירת "צפרא דמריה טב" קודם התפילה, כתבו ראשונים שמותרת, שלא אסרו אלא כשמזכיר לו שלום שהוא שמו של הקב"ה<sup style="color: gray;">126</sup>.
<h4>בק"ש</h4>
שאלת שלום בקריאת-שמע*, נחלקו בה תנאים: לדעת ר' מאיר, בפרקים שואל ומשיב מפני הכבוד<sup style="color: gray;">127</sup>, היינו בשלום אדם נכבד שראוי להקדים לו שלום<sup style="color: gray;">128</sup>, כגון זקן או תלמיד חכם או עשיר<sup style="color: gray;">129</sup>, ובאמצע, שואל ומשיב מפני היראה<sup style="color: gray;">130</sup>. ולדעת ר' יהודה, בפרקים, שואל מפני הכבוד ומשיב שלום לכל אדם, ובאמצע, שואל מפני היראה ומשיב מפני הכבוד<sup style="color: gray;">131</sup>. והלכה כר' יהודה<sup style="color: gray;">132</sup>.
מפני הכבוד, כתבו אחרונים שהוא דוקא בפנים חדשות שאם לא ישיב יבוא לידי שנאה<sup style="color: gray;">133</sup>.
מפני היראה, יש מן הראשונים סוברים שהיינו מפני אדם שירא מפניו שלא יהרגהו<sup style="color: gray;">134</sup>, כגון מלך או אנס<sup style="color: gray;">135</sup>, וביארו אחרונים בדעתם, שאין הכוונה שמתכוון להורגו מיד, אלא שירא שמא אחר שלא יפסיק מפניו וינסה להסביר לו טעם הדבר, לא יקבל ממנו ויהרגנו<sup style="color: gray;">136</sup>. ויש מן הראשונים ואחרונים סוברים שהוא כל מי שירא ממנו, כגון אביו או רבו<sup style="color: gray;">137</sup>, או מי שהוא גדול ממנו בחכמה<sup style="color: gray;">138</sup>.
וכתבו ראשונים, שלא ראינו מי שיקפיד על חבירו כלל אם לא יפסיק לשאול בשלומו ואפילו בין הפרקים<sup style="color: gray;">139</sup>. ואחרונים כתבו, שלפי מנהגינו כיום שאין שואלים בשלום בשעת התפילה, חלילה לשאול או להשיב לא בין הפרקים ולא בפסוקי דזמרה<sup style="color: gray;">140</sup>.
<h4>בהלל</h4>
בקריאת הלל*, בימים שגומרים בהם את ההלל מותר להפסיק בהלל בין פרק לפרק, אבל באמצע הפרק לא יפסיק, ובימים שאין גומרים בהם את ההלל, אפילו באמצע הפרק מותר להפסיק<sup style="color: gray;">141</sup>. על גדר ההפסקה והמקומות שבהם מותר להפסיק, ע"ע הלל<sup style="color: gray;">142</sup>.
<h4>בתעניות גשמים</h4>
תעניות גשמים, כשמתענים על הגשמים ועברו י"ג תעניות שהתענו ולא נענו, שממעטים בכמה ענינים<sup style="color: gray;">143</sup>, בין הדברים שממעטים בהם, אף שאלת שלום בין אדם לחבירו, ותלמידי חכמים לא ישאלו שלום אלא כנזופים למקום, ועם הארץ שנתן להם שלום משיבים בשפה רפה וכובד ראש<sup style="color: gray;">144</sup>.
<h4>בתשעה באב</h4>
בתשעה-באב*, שאלת שלום אסורה<sup style="color: gray;">145</sup>, שאינו יום של שלום<sup style="color: gray;">146</sup>, ואפילו לומר "צפרא דמרי טב" כתבו אחרונים שאסור<sup style="color: gray;">147</sup>, והדיוטות שאינם יודעים ונותנים שלום, משיבים להם בשפה רפה ובכובד ראש<sup style="color: gray;">148</sup>.
מקומות שונים, דנו בהם אם יש בהם שאלת שלום:
<h4>בבית הכנסת</h4>
בבית כנסת, יש מן הראשונים והאחרונים שכתבו שמותר לשאול בשלום אדם<sup style="color: gray;">149</sup>. ויש מן האחרונים שכתבו שיש להחמיר ככל האפשר שלא לשאול בשלום אדם בבית הכנסת<sup style="color: gray;">150</sup>.
<h4>בבית הקברות</h4>
בבית הקברות אין שואלים בשלום כשמונח שם מת או בתוך ד' אמות של קבר<sup style="color: gray;">151</sup>.
<h4>במקום מאוס</h4>
אסור ליתן שלום במקום שהוא מאוס<sup style="color: gray;">152</sup>, ששלום שמו של הקב"ה<sup style="color: gray;">153</sup>, ולכן בבית המרחץ, במקום שאינם עומדים אלא ערומים - ואפילו רובם ערומים<sup style="color: gray;">154</sup> - אסור ליתן שלום<sup style="color: gray;">155</sup>, ואפילו אין שם אדם<sup style="color: gray;">156</sup>. וכן אסורה שאלת שלום בכל מקום שיש בו טינוף<sup style="color: gray;">157</sup>. אבל בחלק שבמרחץ שעומדים בו לבושים, מותרת שאלת שלום<sup style="color: gray;">158</sup>. יש מן האחרונים סוברים שהטעם לאסור שאלת שלום במרחץ הוא משום הזוהמא והבל שבו מחמת השימוש בחמים, ולכן לדעתם במקוואות שהמים בהם צונננים בלבד, מותר לשאול שלום<sup style="color: gray;">159</sup>. ויש מן האחרונים שכתבו בדעת ראשונים שלהלכה מותר ליתן שלום בבית המרחץ<sup style="color: gray;">160</sup>.
<h4>כשיש מת בעיר</h4>
כפר קטן שיש בו מת, אין שואלים בשלום<sup style="color: gray;">161</sup>.
<h2>שאר כסות ועונה</h2>
<b>הגדרת הערך</b> - מחיובי הבעל* לאשתו.
<h3><b>מהותם וחיובם</b></h3>
<h4>מקורם</h4>
שאֵר כסות ועונה, שהם מחיובי הבעל* לאשתו, נכתבו בתורה באמה-העבריה* שנתיעדה – ע"ע יעוד - שנאמר: כמשפט הבנות יעשה לה, וגו' שאֵרה כסותה ועֹנתה לא יגרע<sup style="color: gray;">1</sup>, וממנה למדו אף לשאר נשים, שדרשו: כמשפט הבנות, וכי מה למדנו על משפט הבנות, הרי זה בא ללמד ונמצא למד, מה זו שארה כסותה ועונתה לא יגרע, אף בת ישראל שארה כסותה ועונתה לא יגרע<sup style="color: gray;">2</sup>.
<h4>מהותם</h4>
שאר כסות ועונה, נחלקו תנאים, וראשונים בדעתם, מה הם:
א) יש סוברים שהם שלשה חיובים שונים: א) שאֵר, ונחלקו תנאים מה הוא: יש סוברים שהוא חיוב הבעל במזונות אשתו<sup style="color: gray;">3</sup>, שכן מצינו שמזון נקרא שאר, שנאמר: ואשר אכלו שאֵר עמי<sup style="color: gray;">4</sup>, וכן כתוב: וימטר עליהם כעפר שאֵר<sup style="color: gray;">5</sup>. ויש סוברים ששאר הוא דרך ארץ<sup style="color: gray;">6</sup>, היינו תשמיש, וכן מצאנו ששאר הוא לשון תשמיש, שנאמר: איש איש אל כל שאר בשרו לא תקרבו לגלות ערוה<sup style="color: gray;">7</sup>, וכתוב: שאר אביך וגו' שאר אמך וגו'<sup style="color: gray;">8</sup>. ב) כסות הוא כמשמעו, חיוב הבעל בבגדי אשתו<sup style="color: gray;">9</sup>. ג) עונה, נחלקו תנאים מה היא: יש סוברים שהיא חיוב דרך ארץ<sup style="color: gray;">10</sup>, היינו לבא עליה כדרך כל הארץ<sup style="color: gray;">11</sup>, וכן מצאנו לשון עונה בענין תשמיש, שנאמר: אם תענה את בנותי<sup style="color: gray;">12</sup>, וכן נאמר: וישכב אותה ויענֶהָ<sup style="color: gray;">13</sup>. ויש סוברים שעונה היא חיוב מזונות<sup style="color: gray;">14</sup>, וכן מצאנו לשון עונה בענין מזון, שנאמר: ויענך וירעיבך<sup style="color: gray;">15</sup>. ויש מן הראשונים שפרשו שעונה היא חיוב הבעל לתת בית דירה לאשתו, עונה מלשון מעון<sup style="color: gray;">16</sup>.
ב) ויש תנאים שסוברים ששאר כסות ועונה, כולם פרטי חיוב הבעל בכסות אשתו הם, ודרשו: שארה כסותה וגו'<sup style="color: gray;">17</sup>, לפי שארה תן כסותה, שלא יתן לה לא של ילדה לזקנה ולא של זקנה לילדה<sup style="color: gray;">18</sup>, שהזקנה, משא קשה לה, ואינה יכולה לסבול בגדים רחבים, וילדה צריכה בגדים רחבים להתנאות בהם<sup style="color: gray;">19</sup>, וכן דרשו כסותה ועֹנתה וגו'<sup style="color: gray;">20</sup>, לפי עונתה, כלומר לפי העת, אם חמה או צינה, תן כסותה, שלא יתן חדשים בימות החמה, ולא שחקים בימות הגשמים, שהחדשים חמים יותר מן השחקים<sup style="color: gray;">21</sup>.
ג) ויש סוברים ששאר כסות ועונה כולם פרטי חיוב תשמיש הם, ששארה הוא קרוב בשר, שלא ינהג בה מנהג פרסיים, שמשמשים מטותיהם בלבושיהם<sup style="color: gray;">22</sup>, וכסותה היינו שלא ישמש על גבי קרקע, אלא על גבי מטה מוצעת<sup style="color: gray;">23</sup>, ועונה היא כמשמעה<sup style="color: gray;">24</sup>.
על פרטי החיובים, עי' להלן.
<h4>האיסור במניעתם</h4>
אסור מן התורה לבעל למנוע מאשתו שאר כסות ועונה על מנת להכאיבה ולצערה, שנאמר: שארה כסותה ועֹנתה לא יגרע<sup style="color: gray;">25</sup>, והעובר על לאו זה אינו לוקה, מאחר והוא לאו-שאין-בו-מעשה*<sup style="color: gray;">26</sup>.
<h4>במנין המצוות</h4>
איסור "לא יגרע", אף על פי שכלולים בו שלשה איסורים: בשאר בכסות ובעונה, נמנה במנין מצוות לא תעשה כמצוה אחת<sup style="color: gray;">27</sup>, אם משום שהאיסורים נכללים בלאו אחד, "לא יגרע"<sup style="color: gray;">28</sup>, או משום ששלשת האיסורים שהוזכרו בו אינם אלא פרטים באיסור אחד, לסוברים כן<sup style="color: gray;">29</sup>.
<h4>חיובם לקטנה</h4>
שאר כסות ועונה, חייבים בהם אף לאשה קטנה<sup style="color: gray;">30</sup>. וקטנה בת פחות משלש שנים ויום אחד, שאינה ראויה לביאה*<sup style="color: gray;">31</sup>, כתבו אחרונים שבעלה אינו חייב בתשמיש, אבל חייב במזונות וכסות<sup style="color: gray;">32</sup>.
<h4>באשה האסורה על בעלה</h4>
על הנושא אשה האסורה עליו, אם חייב בשאר כסות ועונה, עי' להלן<sup style="color: gray;">33</sup>.
<h4>נשיאת כמה נשים</h4>
מי שיש לו אשה, רבי אמי סובר שאשתו יכולה לעכב עליו שלא לישא אשה נוספת<sup style="color: gray;">34</sup>. ורבא סובר שאינה יכולה לעכב, ומותר לו לשאת אפילו כמה נשים נוספות, אם יש בידו לזון את כולן<sup style="color: gray;">35</sup>, וכן הלכה<sup style="color: gray;">36</sup>, וכתבו ראשונים ואחרונים שכמו כן צריך שיהיה בידו לתת לכולן כסות ועונה<sup style="color: gray;">37</sup>. במקום שנהגו שלא לישא אלא אשה אחת, כתבו ראשונים שאין לבעל רשות לישא אשה על אשתו, שאומדנא מוכחת היא שנישאה על דעת שלא ישא אחרת<sup style="color: gray;">38</sup>.
על עונת מי שיש לו כמה נשים, ועל העצה שנתנו חכמים שלא לישא יותר מארבע נשים, עי' להלן<sup style="color: gray;">39</sup>; על החרם* שהחרימו לנושא שתי נשים, ע"ע חרם דרבנו גרשום<sup style="color: gray;">40</sup>.
<h4>בארוסה</h4>
ארוסה אין לה שאר כסות ועונה<sup style="color: gray;">41</sup>.
על אופנים שיש חיוב מזונות לארוסה*, ע"ע<sup style="color: gray;">42</sup>.
<h4>בעל שאינו מקיים חיובו</h4>
על בעל שאינו מקיים חיוביו, אם כופים אותו לקיימם – כגון על ידי שישכיר עצמו להרויח למזונות וכסות - או להוציא, ע"ע גירושין<sup style="color: gray;">43</sup> וע' מורד<sup style="color: gray;">44</sup>.
<h4>הרוצה לגרש</h4>
בעל הרוצה לגרש את אשתו, ואינו יכול לגרשה לפי שהיא אינה רוצה - ואסור לגרשה בעל כרחה משם חרם-דרבנו-גרשום* - יש מן האחרונים שכתבו שמאחר והעיכוב אינו אלא מחמתה, אינו חייב בשאר כסות ועונה<sup style="color: gray;">45</sup>. ויש שכתבו שחייב בשאר כסות ועונה<sup style="color: gray;">46</sup>, לפי שאחר תקנת רבנו גרשום, כל הנושא אשה מתחייב לה שאר כסות ועונה כל זמן שלא תתרצה להתגרש<sup style="color: gray;">47</sup>. וע"ע חרם דרבנו גרשום<sup style="color: gray;">48</sup>, וע' מורד<sup style="color: gray;">49</sup>.
<h4>מורדת</h4>
על מורדת*, אם יש לה שאר כסות ועונה, ע"ע מורדת<sup style="color: gray;">50</sup>.
<h3><b>חיוב מזונות</b></h3>
<h4>מקורו</h4>
במקור חיוב הבעל במזונות אשתו נחלקו תנאים: יש סוברים שהוא מן התורה<sup style="color: gray;">51</sup>, מן הכתוב: שארה וגו' לא יגרע<sup style="color: gray;">52</sup>, או מן הכתוב ועֹנתה לא יגרע<sup style="color: gray;">53</sup>, או שנלמד בקל-וחומר* מחיוב כסות – המפורש בתורה, לסוברים כן<sup style="color: gray;">54</sup> - מה דברים שאינם קיום נפש, אי אתה רשאי למנוע ממנה, דברים שהם קיום נפש, דין הוא שלא תהא רשאי למנוע הימנה<sup style="color: gray;">55</sup>. ויש סוברים שהוא מתקנת חכמים<sup style="color: gray;">56</sup>. להלכה יש מן הראשונים שכתבו שחיוב מזונות הוא מן התורה<sup style="color: gray;">57</sup>, ויש שכתבו שהוא מדרבנן<sup style="color: gray;">58</sup>.
<h4>שיעורו</h4>
בעל שאשתו אינה אוכלת עמו, אלא הוא משרה אותה על ידי שליש, כלומר שמספק לה מזונות – עי' להלן אימתי מותר לעשות כן<sup style="color: gray;">59</sup> - כמה מזונות צריך לספק, לא יפחות משיעור שתי סעודות פת ליום<sup style="color: gray;">60</sup>, לפי אכילת אדם בינוני<sup style="color: gray;">61</sup>, ולשבת מוסיף עוד סעודה<sup style="color: gray;">62</sup>, ויש סוברים עוד שתי סעודות<sup style="color: gray;">63</sup>, וכן צריך לתת לה סעודה נוספת – ויש סוברים שתים או שלש סעודות נוספות<sup style="color: gray;">64</sup> – בשבוע לאורחים<sup style="color: gray;">65</sup>. וכל הסעודות נותן אותן מחיטים או משעורים<sup style="color: gray;">66</sup>, או מאורז או מדוחן או משאר מינים, כפי מאכל אנשי אותה העיר<sup style="color: gray;">67</sup>. חכמים שיערו בזמן המשנה, ואמרו ששיעור החיטים לכל הסעודות הללו הוא שני קבים<sup style="color: gray;">68</sup>, ובשעורים, במקום מסוים השיעור היה ארבעה קבים<sup style="color: gray;">69</sup>, וכתבו ראשונים שהשיעורים הללו נאמרו לפי ענין הארץ שהיו גרים בה<sup style="color: gray;">70</sup>, ובכל מקום ובכל זמן דנים לפי מצב האיש והאשה, ומנהג אנשי המדינה<sup style="color: gray;">71</sup>.
בנוסף לפת, צריך הבעל לתת לאשתו פרפרת לאכול בה הפת, כגון קטנית או ירקות וכיוצא בהם<sup style="color: gray;">72</sup>, ושיערום במשנה לפי מקומם וזמנם בחצי קב<sup style="color: gray;">73</sup>, וכן נותן שמן<sup style="color: gray;">74</sup>, לאכילה ולהדלקת הנר<sup style="color: gray;">75</sup>, ושיערוהו במשנה בחצי לג<sup style="color: gray;">76</sup>, וכן נותן פירות<sup style="color: gray;">77</sup>, ושיערום במשנה בקב גרוגרות או מנה דבלה, או פירות אחרים כנגדם<sup style="color: gray;">78</sup>, וכשנותן לה סעודות שבת, נותן בשר או דגים כמנהג המקום<sup style="color: gray;">79</sup>. וכתבו ראשונים שנותן לה אף עצים לבשל מאכלה<sup style="color: gray;">80</sup>.
במקור שיעורי המזונות, כתבו אחרונים בדעת הסוברים שחיוב מזונות מן התורה<sup style="color: gray;">81</sup>, שמסר הכתוב לחכמים, לקבוע את השיעור<sup style="color: gray;">82</sup>.
על מעה כסף שהבעל נותן לאשתו בכל שבוע לצרכים קטנים, ע"ע בעל<sup style="color: gray;">83</sup>.
<h4>במניקה</h4>
היתה מניקה, מוסיפים לה על מזונותיה<sup style="color: gray;">84</sup>, ונסתפקו בגמרא אם הכוונה מניקה ממש, וטעם ההוספה הוא שסתם מניקה חולה היא, וצריכה מזונות יתרים, או שהכוונה שיש לה ולד, אף כשאינה מניקתו, וטעם ההוספה הוא משום מזונותיו של הולד<sup style="color: gray;">85</sup>.
מניקה מוסיפים לה יין – אף על פי שאין נותנים יין לשאר נשים, לסוברים כן<sup style="color: gray;">86</sup> - לפי שהיין יפה לחלב<sup style="color: gray;">87</sup>, וע"ע יין<sup style="color: gray;">88</sup> וע' מנקת, וכן מוסיפים שאר דברים שיפים לחלב<sup style="color: gray;">89</sup>.
<h4>יין</h4>
אשה שבעלה מספק לה מזונות, ואינה אוכלת עמו, אמר ר' אלעזר שאין פוסקים לה יין<sup style="color: gray;">90</sup>, לפי שהיין מרגיל לתאות תשמיש<sup style="color: gray;">91</sup>. היתה רגילה לשתות יין בפני בעלה, ואינו חידוש לה, שכבר דשה בו, ואינו מזיח לבה<sup style="color: gray;">92</sup>, נחלקו אמוראים, וראשונים בדעתם, אם נותנים לה יין, וכמה: א) יש סוברים בגמרא שנותנים לה יין, אלא שמפחיתים מרגילותה, שאם בפני בעלה רגילה לשתות שתי כוסות, נותנים לה כוס אחת, ואם רגילה בפני בעלה בכוס אחת, שלא בפניו אין נותנים לה כלל<sup style="color: gray;">93</sup>, וכן כתבו ראשונים ואחרונים להלכה שבמקום שמנהג הנשים לשתות יין, פוסקים לאשה מעט יין<sup style="color: gray;">94</sup>. ב) ויש מן הראשונים והאחרונים שנראה מדבריהם בדעת רב נחמיה בנו של רב יוסף, שהרגילה ביין פוסקים לה יין כרגילותה, וכן דעתם להלכה<sup style="color: gray;">95</sup>. ג) ויש סוברים בגמרא שאף הרגילה לשתות בפני בעלה, שלא בפניו אין נותנים לה יין לשתיה כלל, אלא שהרגילה לתת יין בתבשיל, להטעימו, נותנים לה יין לשם כך<sup style="color: gray;">96</sup>.
על מניקה, שנותנים לה יין, עי' לעיל.
<h4>בעשיר</h4>
כל השיעורים שאמרו, לא אמרו אלא בעני שבישראל, אבל במכובד, היינו עשיר, הכל לפי עשרו<sup style="color: gray;">97</sup>, אפילו היה ממונו ראוי לעשות לה כמה תבשילי בשר בכל יום, כופים אותו, ופוסקים לה מזונות כפי ממונו<sup style="color: gray;">98</sup>. במקור הדין יש מן האחרונים שנראה מדבריהם שהתורה מסרה לחכמים לקבוע שיעור מזונות, והם שחילקו בין עני לעשיר<sup style="color: gray;">99</sup>. ויש שכתבו שמחלוקת תנאים היא במקור הדין, שלסוברים שחיוב מזונות נלמד מן הכתוב: שארה וגו' לא יגרע<sup style="color: gray;">100</sup>, אף הדין שמספק מזון לפי עשרו הוא מן התורה, אבל לסוברים שחיוב מזונות נלמד מקל וחומר מחיוב כסות, שאם דברים שאינם קיום נפש, אי אתה רשאי למנוע ממנה, דברים שהם קיום נפש, דין הוא שלא תהא רשאי למנוע הימנה<sup style="color: gray;">101</sup>, אין חייבים מן התורה אלא במזונות שהם לקיום נפשה, אבל הדין שיתן לפי עושרו אינו אלא מדרבנן<sup style="color: gray;">102</sup>.
<h4>כשאוכלת עמו</h4>
היתה האשה אוכלת עם בעלה, והוא אוכל פת חרבה, יש סוברים שהיא אוכלת ממה שהוא אוכל, ולא נאמרו שיעורי מזונותיה אלא כשמספק לה מזונות ואינה אוכלת עמו<sup style="color: gray;">103</sup>. ויש סוברים שאף כשאוכלת עמו, חייב לתת לה אף יותר מאכילתו, כשיעור האמור<sup style="color: gray;">104</sup>.
<h4>כשבני משפחתה רגילים בגדולות</h4>
אשה שמשפחתה ובית אביה, מנהגם בגדולות, ואוכלים יותר מבעלה, אם כל בני משפחתה, בין אותם שהן עשירים, בין שאינם עשירים אלא הם כבעלה, מבקשים אותם הגדולות, צריך להנהיגה כדרך שנוהגין בני משפחתה - שכלל הוא באשה, שעולה עמו ואינה יורדת<sup style="color: gray;">105</sup> - אבל אם אין כל משפחתה מבקשים אותם הגדולות, חילוק יש בדבר, שכשאוכלת עמו, אוכלת ממה שהוא אוכל, ואינו חייב להנהיגה בגדולות, אבל כשאינה אוכלת עמו, צריך להנהיגה כדרך שהיתה נוהגת בבית אביה<sup style="color: gray;">106</sup>.
<h4>אכילתה עמו</h4>
בעל שרצה ליתן לאשתו מזונות הראוים לה, ותהיה אוכלת ושותה לעצמה, והוא אוכל ושותה לעצמו, בירושלמי נראה, וכן יש מן הראשונים והאחרונים סוברים שאינו רשאי לעשות כן, וחייב להאכילה עמו<sup style="color: gray;">107</sup>, אלא אם כן קבלה עליה<sup style="color: gray;">108</sup>, או שהבעל עושה מלאכה או לומד בעיר אחרת<sup style="color: gray;">109</sup>. ויש חולקים וסוברים שהרשות בידו שלא תאכל עמו<sup style="color: gray;">110</sup>.
<h4>בשבת</h4>
אף כשאשתו אינה אוכלת עמו, אלא מספק לה מזונות, אמר רב נחמן שאוכלת עמו מלילי שבת ללילי שבת<sup style="color: gray;">111</sup>, לפי שהוא ליל תשמיש<sup style="color: gray;">112</sup>, ואם תאכל בבית אחר גנאי הוא לה לבא לאחר אכילה, ועוד, שמתוך סעודה מתפייסים ומרגילים זה עם זו<sup style="color: gray;">113</sup>. ובדעת רבן שמעון בן גמליאל סובר רב נחמן שאוכלת עמו אף ביום השבת<sup style="color: gray;">114</sup>. הלכה שאוכלת עמו מלילי שבת ללילי שבת<sup style="color: gray;">115</sup>.
<h4>תרומה</h4>
היה בעלה כהן*, שדינה שאוכלת בתרומה*<sup style="color: gray;">116</sup>, אינו נותן לה כל מזונותיה תרומה<sup style="color: gray;">117</sup>, מפני שטורח גדול הוא לה לשמרן מדברים המטמאין ולאכלן בטהרה<sup style="color: gray;">118</sup>, אלא נותן לה מחצה חולין ומחצה תרומה<sup style="color: gray;">119</sup>. ויש מן הראשונים שמצדדים לומר שמחלוקת תנאים היא, שרבי עקיבא ורבי טרפון סוברים שנותן מחצה חולין ומחצה תרומה, ורבי יהודה בן בתירא סובר שנותן לה שתי ידות של תרומה ואחת של חולין, ורבי יהודה ורבן שמעון בן גמליאל סוברים שנותן לה הכל תרומה<sup style="color: gray;">120</sup>. כשנותן לה הכל תרומה, אמר רבן שמעון בן גמליאל, שנותן לה הרבה, כפלים ממה שצריך לתת לה מחולין כדי שתוכל למכור את התרומה בזול, שבכך מוכרת בקלות ובלי טירחה, ויספיקו הדמים לקנות כדי מאכלה מחולין<sup style="color: gray;">121</sup>. וע"ע אשה<sup style="color: gray;">122</sup>.
<h4>מותר המזונות</h4>
מותר המזונות לבעל<sup style="color: gray;">123</sup>. קימצה ופחתה מפיה, ולא אכלה כדי שובעה, יש מן הראשונים שכתבו שאותו מותר הוא של האשה, ולא אמרו שהמותר לבעל אלא כשאכלה כל שבעה והותירה, כגון שפסקו סכום מעות, והמזונות הוזלו<sup style="color: gray;">124</sup>. ומדברי אחרונים נראה שאף כשקמצה מפיה, המותר לבעל<sup style="color: gray;">125</sup>.
<h4>רפואה</h4>
על חיוב הבעל ברפואת אשתו, שיש שהוא כלול בחיוב מזונות, ע"ע בעל<sup style="color: gray;">126</sup>.
<h4>כסף גולגלתה</h4>
בכלל חיוב מזונות, תשלום כסף גולגלתה, שהבעל חייב לשלם עבורה<sup style="color: gray;">127</sup>.
<h4>באשה האסורה לבעלה</h4>
אשה האסורה על בעלה באיסור שניות* לעריות, כשם שאין לה כתובה*<sup style="color: gray;">128</sup>, כך אין לה מזונות<sup style="color: gray;">129</sup>, שלסוברים שחיוב מזונות הוא מדרבנן<sup style="color: gray;">130</sup>, חכמים לא תקנוהו לאשה האסורה, ולסוברים שהוא מן התורה<sup style="color: gray;">131</sup>, חכמים הפקיעוהו באשה האסורה<sup style="color: gray;">132</sup>, ומכל מקום לסוברים שחיוב מזונות הוא מן התורה, אם נמנע מלגרשה, ואינו מספק לה מזונות, כתבו אחרונים שהוא עובר בלאו של לא יגרע, שהרי מן התורה הוא חייב במזונותיה<sup style="color: gray;">133</sup>.
על אשה האסורה על בעלה באיסור לאו*, שיש לה כתובה<sup style="color: gray;">134</sup>, אם יש לה מזונות, ע"ע חיבי-לאוין<sup style="color: gray;">135</sup>; על אשה האסורה לבעלה, אם יש לה מזונות לאחר מותו, ע"ע מזונות אלמנה.
<h4>יצאה מביתו</h4>
אשה שיצאה מבית בעלה, כתבו ראשונים שאם נתנה טעם לדבר, חייב לתת לה מזונות במקום שהיא, אבל אם לא נתנה טעם, לסוברים שחיוב מזונות אינו אלא מדרבנן<sup style="color: gray;">136</sup>, אינו חייב לה מזונות, לפי שלא תקנו חיוב מזונות אלא כשהיא עמו על שולחנו<sup style="color: gray;">137</sup>.
<h4>המוחלת כתובתה</h4>
על המוחלת כתובתה, אם יש בעלה חייב במזונותיה, ע"ע תנאי כתובה.
<h4>ירידה לנכסי הבעל</h4>
בעל שהלך למדינה אחרת, ואשתו תובעת מזונות, נחלקו אמוראים אם יורדים לנכסיו עבור מזונותיה: רב סובר שיורדים לנכסיו, לפי שהוא משועבד לה<sup style="color: gray;">138</sup>. ושמואל סבר שאין יורדים<sup style="color: gray;">139</sup>, שמא נתן בידה כספים למזונותיה<sup style="color: gray;">140</sup>, או שמא אמר לה צאי מעשה ידיך במזונותיך<sup style="color: gray;">141</sup>, וקבלה עליה<sup style="color: gray;">142</sup>, שבכך נפטר ממזונותיה<sup style="color: gray;">143</sup>. הלכה שיורדים לנכסיו<sup style="color: gray;">144</sup>. שלשה חדשים הראשונים מיום הליכתו, לדברי הכל אין יורדים לנכסיו, לפי שחזקה היא שאין אדם מניח ביתו ריקן<sup style="color: gray;">145</sup>. הלך ממנה מתוך קטטה, ונתכוון לעגנה, כתבו ראשונים שנוטלת מזונות לאלתר, אפילו תוך שלשה חדשים, לפי שודאי הבריח ממנה הכל<sup style="color: gray;">146</sup>.
לסוברים שיורדים לנכסי הבעל, נחלקו תנאים אם צריכה להשבע שלא השאיר לה כספים למזונות: חנן סובר שאינה צריכה להשבע, ובני כהנים גדולים סוברים שצריכה להשבע<sup style="color: gray;">147</sup>. הלכה שאינה צריכה להשבע<sup style="color: gray;">148</sup>, ויש שפסקו שצריכה<sup style="color: gray;">149</sup>.
כשיורדים לנכסי הבעל למזונות האשה, אם מחשבים מעשה ידיה, ע"ע מעשה ידים; אם צריך הכרזה* במכירת נכסי הבעל, ע"ע הכרזה<sup style="color: gray;">150</sup>; אם גובים למזונות האשה מנכסים-משועבדים*, ע"ע; על פסיקת מזונות כשמת הבעל, ע"ע מזונות אלמנה.
<h4>כשאין בידה כתובה</h4>
אשה שהלך בעלה למדינת הים, לסוברים שיורדים לנכסיו למזונותיה, כשאין בידה כתובה, יש מן הגאונים שהורו שאין יורדים לנכסיו, שמא נטלה כתובתה, או שמא מחלה לו עליה, והמוחלת או גובה כתובתה אין לה מזונות<sup style="color: gray;">151</sup>. ויש חולקים וסוברים שמאחר וחיוב מזונות הוא מן התורה – לסוברים כן<sup style="color: gray;">152</sup> - פוסקים לה מזונות בחזקת שלא נטלה ולא מחלה<sup style="color: gray;">153</sup>, וכן הלכה<sup style="color: gray;">154</sup>.
<h4>מכרה מנכסיו</h4>
בעל שהלך למדינת הים, ואשתו מכרה מעצמה מנכסיו, מכרה קיים<sup style="color: gray;">155</sup>.
<h4>הבעל טוען שהשאיר מזונות</h4>
אשה שהלך בעלה למדינת הים, ופסקו לה מזונות מנכסיו, וחזר הבעל וטען שהשאיר לה מזונות, נאמן<sup style="color: gray;">156</sup>, בשבועה<sup style="color: gray;">157</sup>, אף להוציא ממנה<sup style="color: gray;">158</sup>, לפי שמן הסתם השאיר לה כסף למזונותיה<sup style="color: gray;">159</sup>. ויש חולקים וסוברים שאינו נאמן להוציא ממנה, אלא שנאמן להצריכה שבועה<sup style="color: gray;">160</sup>, לסוברים שבלא טענתו אינה צריכה להשבע<sup style="color: gray;">161</sup>.
<h4>לותה ואכלה</h4>
הלך בעלה למדינת הים, ולותה ואכלה, כשיבא בעלה חייב לפרוע את ההלואה<sup style="color: gray;">162</sup>.
<h4>פירנסה אחר</h4>
על מי שהלך למדינת הים, ועמד אחר ופרנס את אשתו, אם איבד מעותיו, או שהבעל חייב לפרוע לו, ע"ע מבריח ארי מנכסי חברו<sup style="color: gray;">163</sup>.
על תקנת מעשה ידים, שתקנו תחת מזונות, ע"ע בעל<sup style="color: gray;">164</sup> וע' מעשה ידים; על חיוב מזונות באומר צאי מעשה ידיך במזונותיך, או כשהאשה אומרת איני ניזונת ואיני עושה, או שאינה יכולה לעשות מעשה ידים, ע"ע בעל<sup style="color: gray;">165</sup> וע' מעשה ידים.
<h3><b>חיוב כסות</b></h3>
<h4>מקורו</h4>
חיוב כסות, מקורו מן התורה, שנאמר: כסותה וגו' לא יגרע<sup style="color: gray;">166</sup>. ויש מן הראשונים שנראה מדבריהם בדעת תנאים, וכן יש מן הראשונים שסוברים שאינו אלא מדרבנן<sup style="color: gray;">167</sup>.
<h4>גדרו</h4>
חיוב כסות כולל מלבד בגדים ומנעלים, אף כלי בית לישיבה ולשכיבה, וכלי אכילה ושתיה, ותכשיטים, וכן מדור לגור בו<sup style="color: gray;">168</sup>.
<h4>שיעורו</h4>
שיעור חיוב כסות הוא שיתן לה בגדים הראויים לה<sup style="color: gray;">169</sup>, ככסות הפחותה שלובשת כל אשה בעלת בית באותה המדינה<sup style="color: gray;">170</sup>, וצריך שיתן לה בימות החמה בגדים הראוים לימות החמה, ובימות הגשמים בגדים הראוים לימות הגשמים<sup style="color: gray;">171</sup>, ושיערו חכמים בזמן המשנה לפי זמנם ומקומם, שיתן בגדים של חמישים זוז – מזוזי מדינה<sup style="color: gray;">172</sup> - משנה לשנה<sup style="color: gray;">173</sup>, ושיתן אותם בימות הגשמים, לפי שבגדים חדשים חמים הם, ויפים לימות הגשמים, ובימות החמה תתכסה בבלאות של אותם הבגדים<sup style="color: gray;">174</sup>, ושיתן לה חגור למתניה וכפה לראשה<sup style="color: gray;">175</sup>, וכן שיערו במקום הרים, שיש בו אבנים המקלקלות את המנעלים, שצריך לתת לה מנעלים חדשים שלש פעמים בשנה<sup style="color: gray;">176</sup>, ויתנם לה ממועד למועד<sup style="color: gray;">177</sup>, כדי שתהא לה שמחה בהם<sup style="color: gray;">178</sup>.
במקור השיעור, לסוברים שחיוב כסות מן התורה<sup style="color: gray;">179</sup>, כתבו אחרונים שהכתוב מסר לחכמים לקבוע את השיעור<sup style="color: gray;">180</sup>.
<h4>כלי ישיבה ושכיבה</h4>
בכלל חיוב כסות, שיתן לה כלי בית<sup style="color: gray;">181</sup>, והם מטה<sup style="color: gray;">182</sup> מוצעת<sup style="color: gray;">183</sup>, ובמקום שהמיטה אינה נוחה לשכיבה בלא מפץ ומחצלת, נותן לה אף מפץ ומחצלת לשכיבה<sup style="color: gray;">184</sup>. ויש מן הראשונים שכתבו שנותן אף מפץ ומחצלת לישיבה<sup style="color: gray;">185</sup>. אשה שדרך בנות משפחתה לישן על כרים וכסתות, צריך בעלה לתת לה כרים וכסתות<sup style="color: gray;">186</sup>. אין דרך משפחתה בכרים וכסתות, אם היה הבעל רגיל לישון בכרים וכסתות, כשאשתו ישנה עמו, צריך לספק אף לה כרים וכסתות<sup style="color: gray;">187</sup>, וכשאינה ישנה עמו, אינו צריך לספק לה<sup style="color: gray;">188</sup>, ורבי נתן סובר שאף כשאינה ישנה עמו צריך לספק לה, שמא יבא אליה בליל שבת, ולא יוכל להביא עמו כרים וכסתות, ויקח מכרים וכסתות שקנתה היא לעצמה, או שיקח את המפץ שלה, וישכיבנה על הארץ<sup style="color: gray;">189</sup>.
<h4>כלי אכילה ושתיה</h4>
בכלל חיוב כסות, שיתן לה כלי אכילה ושתיה<sup style="color: gray;">190</sup>, כגון קערה ובקבוק וכיוצא בהם<sup style="color: gray;">191</sup>, וכן שנינו שנותן לה כוס וקדירה<sup style="color: gray;">192</sup> וחבית<sup style="color: gray;">193</sup> ופך<sup style="color: gray;">194</sup> ונר<sup style="color: gray;">195</sup> ופתילה<sup style="color: gray;">196</sup>.
<h4>מדור</h4>
בכלל חיוב כסות, ששוכר לה בית<sup style="color: gray;">197</sup>, ושיעורו ארבע אמות על ארבע אמות<sup style="color: gray;">198</sup>, שאין בית* פחות מזה<sup style="color: gray;">199</sup>, ותהיה רחבה חוצה לו, כדי להשתמש בה<sup style="color: gray;">200</sup>, ויהיה לו בית הכסא חוץ ממנו<sup style="color: gray;">201</sup>. מי שיש לו כמה נשים, אינו יכול לכוף אותן לשכון בחצר אחת, אלא כל אחת ואחת לעצמה<sup style="color: gray;">202</sup>.
<h4>תכשיטים</h4>
וכן מחייבין אותו ליתן לה תכשיטיה, כגון בגדי צבעונים להקיף על ראשה ופדחתה, ופוך ושרק וכיוצא בהן, כדי שלא תתגנה עליו<sup style="color: gray;">203</sup>. אשה שהלך בעלה למדינת הים, נחלקו אמוראים אם נותנים לה תכשיטים מממונו: ר' יוסף אמר שנותנים לה, שאין נח לו שתתנוול, ור' חסדא אמר שאין נותנים לה, שהרי אין לה בעל שתתקשט לו<sup style="color: gray;">204</sup>. הלכה שאין נותנים לה תכשיטים<sup style="color: gray;">205</sup>. אשה שנשתטה בעלה, נותנים לה תכשיטים<sup style="color: gray;">206</sup>.
<h4>בעשיר</h4>
כל השיעורים שאמרו בכסות ומדור וכלים ותכשיטים, לא אמרו אלא בעני שבישראל, אבל אם היה עשיר, הכל לפי עשרו<sup style="color: gray;">207</sup>, ואפילו היה ראוי לקנות לה כלי משי ורקמה וכלי זהב, נותן לפי עשרו<sup style="color: gray;">208</sup>.
<h4>מותר הכסות</h4>
מותר הכסות, היינו שחקי הבגדים, לאשה<sup style="color: gray;">209</sup>.
<h4>באשה האסורה לבעלה</h4>
הנושא אשה האסורה לו, בין באיסור מן התורה, כגון שהיא מחייבי-לאוין* או מחייבי-עשה*, ובין מדרבנן, כגון שהיא מן השניות* לעריות, כתבו אחרונים שמאחר ועליו להוציאה, אינו חייב בכסותה<sup style="color: gray;">210</sup>, שלסוברים שחיוב כסות הוא מדרבנן<sup style="color: gray;">211</sup>, חכמים לא תקנוהו לאשה האסורה, ולסוברים שהוא מן התורה<sup style="color: gray;">212</sup>, חכמים הפקיעוהו באשה האסורה<sup style="color: gray;">213</sup>, ומכל מקום לסוברים שחיוב כסות הוא מן התורה, אם נמנע מלגרשה, ואינו מספק לה כסות, כתבו אחרונים שהוא עובר בלאו של לא יגרע, שהרי מן התורה הוא חייב בכסותה<sup style="color: gray;">214</sup>.
על הדין שכסות היא בכלל מזונות, לענין שהאומרת איני ניזונת ואיני עושה, כשם שאין לה מזונות כך אין לה כסות<sup style="color: gray;">215</sup>, ע"ע מעשה ידים וע' תנאי בית דין.
<h3><b>חיוב תשמיש</b></h3>
<h4>מקורו</h4>
חיוב הבעל בתשמיש הוא מן התורה<sup style="color: gray;">216</sup>, יש תנאים שסוברים שהוא מפורש בתורה, שנאמר: שארה וגו' לא יגרע<sup style="color: gray;">217</sup>, ושאר הוא תשמיש<sup style="color: gray;">218</sup>, או שנאמר: עונתה לא יגרע<sup style="color: gray;">219</sup>, ועונה היא תשמיש<sup style="color: gray;">220</sup>, ויש סוברים שאינו מפורש בתורה, אלא נלמד בקל וחומר מחיוב כסות – המפורש בתורה, לסוברים כן<sup style="color: gray;">221</sup> - מה דברים שלא נשאת עליהם מתחלה, אינו רשאי למנע הימנה, דברים שנשאת עליהם מתחלה, דין הוא שלא יהא רשאי למנע הימנה<sup style="color: gray;">222</sup>. ויש מן הראשונים שכתבו בדעת תנאים שחיוב הבעל בתשמיש אינו אלא מדרבנן<sup style="color: gray;">223</sup>.
<h4>זמנים קבועים</h4>
חיוב תשמיש, קראתו התורה עונה – לסוברים כן<sup style="color: gray;">224</sup> - מלשון עת וזמן<sup style="color: gray;">225</sup>, ללמד שיש לדבר זמנים קבועים, שבהם הבעל חייב לשמש עם אשתו<sup style="color: gray;">226</sup>. ואימתי הוא הזמן, התורה מסרתו לחכמים, לקבוע לכל אדם זמן קיום חובתו<sup style="color: gray;">227</sup>. וחייב לקיים עונתו אף כשאשתו מעוברת<sup style="color: gray;">228</sup>, או מניקה<sup style="color: gray;">229</sup>. ויש לאשה לעכב על בעלה, שלא יצא מביתו באופן שימנע מקיום חובתו, אלא ברשותה<sup style="color: gray;">230</sup>.
<h4>לפי הטורח</h4>
חיוב תשמיש, אמרו חכמים שאינו שוה בכל אדם, אלא לפי טורח המוטל עליו, שהפנוי ממלאכה, דרכו להרבות בתשמיש יותר מן העוסק במלאכה, וההולך בדרך רחוקה, דרכו למעט יותר מן היושב במקומו<sup style="color: gray;">231</sup>, ומאחר שעונה סתומה כתובה בתורה, פרשוה חכמים לפי הנראה לפי האומנות, שכל אשה על דעת אומנות בעלה נישאת<sup style="color: gray;">232</sup>.
<h4>עונת הטיילים</h4>
הטיילים, שהם בני אדם הבריאים הרכים והענוגים, שאין להם מלאכה שמכשלת כחם, אלא אוכלים ושותים ויושבים בבתיהם<sup style="color: gray;">233</sup>, ואינם פורעים מס<sup style="color: gray;">234</sup>, כגון התלמידים שהרב מצוי להם בעירם, ושונים פרקם ולנים בביתם<sup style="color: gray;">235</sup>, או כגון רב שמואל בר שילת<sup style="color: gray;">236</sup>, שהיה מלמד תינוקות<sup style="color: gray;">237</sup>, והיה אוכל ושותה משלו, וישן בביתו, ואין גובים ממנו מס לעבודת המלך<sup style="color: gray;">238</sup>, או כגון בני ארץ ישראל בזמן התלמוד, שמחמת שהיו מעונגים במאכל ומשתה, היו בריאים ובעלי כח לתשמיש<sup style="color: gray;">239</sup>, עונתם בכל יום<sup style="color: gray;">240</sup>.
<h4>עונת הפועלים</h4>
הפועלים, כגון החייטים והאורגים והבונים, אם היו עושים מלאכתם בעירם, עונתם פעמיים בשבת<sup style="color: gray;">241</sup>, לפי שפעמים שאין חוזרים לבתיהם שלשה ימים<sup style="color: gray;">242</sup>. היו עושים מלאכה בעיר אחרת, עונתם אחת בשבת<sup style="color: gray;">243</sup>, לפי שאין דרכם לחזור לבתיהם אלא פעם אחת בשבוע<sup style="color: gray;">244</sup>, או משום שאף כשחוזרים לביתם בכל יום, יש להם טורח מן הדרך<sup style="color: gray;">245</sup>. ויש מן הראשונים סוברים שפועלים שאין דרכם לחזור לבתיהם אלא אחר שבעה ימים, עונתם בכל יום שמיני<sup style="color: gray;">246</sup>. פועלים שמנהגם לעשות מלאכה בעירם, יכולים לשנות ממנהגם ולצאת לשבת שלמה<sup style="color: gray;">247</sup>.
<h4>עונת החמרים</h4>
החמרים, שיוצאים לכפרים להביא תבואה למכור<sup style="color: gray;">248</sup>, עונתם פעם אחת בשבת<sup style="color: gray;">249</sup>, לפי שדרכם לילך מהלך שלשה ימים לסחורה, ונמצא ששה ימים עם חזרתם<sup style="color: gray;">250</sup>.
<h4>עונת הגמלים</h4>
הגמלים, שמביאין חבילות על הגמלים ממקום רחוק<sup style="color: gray;">251</sup>, עונתם אחת לשלשים יום<sup style="color: gray;">252</sup>, לפי שדרכם לילך לסחורה מהלך חמשה עשר יום, ונמצא שלשים יום עם חזרתם<sup style="color: gray;">253</sup>.
<h4>עונת הספנים</h4>
הספנים, שפורשים לים הגדול לקצווי ארץ<sup style="color: gray;">254</sup>, עונתם אחת לששה חודשים<sup style="color: gray;">255</sup>, לפי שדרכם לצאת מהלך שלשה חודשים, והם ששה חודשים עם חזרתם<sup style="color: gray;">256</sup>.
<h4>עונת תלמידי חכמים</h4>
תלמידי חכמים, שבכל ימות החול הוגים בתורה יומם ולילה<sup style="color: gray;">257</sup>, והתורה מתשת כחם<sup style="color: gray;">258</sup>, עונתם מערב שבת לערב שבת<sup style="color: gray;">259</sup>, כלומר שעונתם פעם אחת בשבוע, ואותה הפעם בליל שבת<sup style="color: gray;">260</sup>. בטעם שאותה הפעם בלילי שבת, כתבו ראשונים שהוא ליל תענוג ושביתה והנאת הגוף<sup style="color: gray;">261</sup>, ואין בו ביטול תורה כל כך, שהרי אסור לקרות לאור הנר<sup style="color: gray;">262</sup>, וכן דרשו: אשר פריו יתן בעתו<sup style="color: gray;">263</sup>, זה המשמש מטתו מערב שבת לערב שבת<sup style="color: gray;">264</sup>. ראש-חודש* ויום-טוב*, יש מן האחרונים שכתבו שדינם כשבת לענין עונת תלמידי חכמים<sup style="color: gray;">265</sup>, ויש חולקים<sup style="color: gray;">266</sup>.
עונת תלמידי חכמים, יש מן הראשונים שכתבו שאינה שוה בכל הזמנים, אלא היא משתנה לפי צרכי לימודם, שכשמתחדש להם דבר, והם צריכים לנדד שינה מעיניהם ולטרוח בו, אינם חייבים לקיים עונתם בזמנה<sup style="color: gray;">267</sup>.
<h4>יציאת תלמידים שלא ברשות</h4>
תלמידי חכמים, שעונתם משבת לשבת<sup style="color: gray;">268</sup>, רבי אליעזר סובר, שמותר להם לצאת מביתם ללמוד תורה, ולבטל עונתם אף שלא ברשות, עד שלשים יום<sup style="color: gray;">269</sup>, לפי שודאי נוח לנשותיהם בכך<sup style="color: gray;">270</sup>, וחכמים סוברים שיוצאים אפילו לשתים ושלש שנים שלא ברשות<sup style="color: gray;">271</sup>, שאף בכך נוח לנשותיהם<sup style="color: gray;">272</sup>. להלכה נחלקו אמוראים, וכן נחלקו ראשונים: יש שפסקו כרבי אליעזר<sup style="color: gray;">273</sup>, ויש שפסקו כחכמים<sup style="color: gray;">274</sup>, וכן יש מן התנאים והאמוראים שעשו כדברי חכמים<sup style="color: gray;">275</sup>, אלא שיש מהם שנענשו ומתו<sup style="color: gray;">276</sup>.
<h4>יום טבילה</h4>
ביום שהאשה טובלת מטומאתה, בעלה צריך לפקדה<sup style="color: gray;">277</sup>. ויש מן האחרונים שצדדו לומר שאינו אלא דרך ארץ, אבל אין בדבר חיוב או מצוה<sup style="color: gray;">278</sup>.
<h4>יוצא לדרך</h4>
בשעה שאדם יוצא לדרך, חייב לפקוד את אשתו<sup style="color: gray;">279</sup>, שנאמר: ואל אישך תשוקתך<sup style="color: gray;">280</sup>, מלמד שהאשה משתוקקת על בעלה בשעה שהוא יוצא לדרך<sup style="color: gray;">281</sup>. יצא לדבר מצוה, פטור, מפני הטירדה<sup style="color: gray;">282</sup>, כלומר שטירדתו במצוה פוטרתו<sup style="color: gray;">283</sup>, או שפטור שמא יטרד בתשמיש ויבטל מן המצוה<sup style="color: gray;">284</sup>.
על היוצא לדרך סמוך לוסת* אשתו, אם צריך לשמש, ע"ע וסת<sup style="color: gray;">285</sup>.
<h4>כשאשתו מתאוית</h4>
ראה שאשתו מתאוית לו, אפילו שלא בשעת עונתה, חייב לשמח אותה בתשמיש<sup style="color: gray;">286</sup>, מן התורה<sup style="color: gray;">287</sup>.
<h4>כשאינה אוכלת עמו</h4>
המספק לאשתו מזונות על ידי שליש, ואינה אוכלת עמו – עי' לעיל אימתי מותר לעשות כן<sup style="color: gray;">288</sup> - נחלקו ראשונים בדעת אמוראים בחיוב עונתו: א) יש מן הראשונים שכתבו בדעת רב אשי, שאפילו מי שעונתו לזמן מרובה - כגון גמל, שעונתו לשלושים יום<sup style="color: gray;">289</sup>, או ספן, שעונתו לששה חודשים<sup style="color: gray;">290</sup> - כשאינה אוכלת עמו חייב לשמש בכל שבת, לדעת תנא קמא פעם אחת, בליל שבת<sup style="color: gray;">291</sup>, ולדעת רבן שמעון בן גמליאל פעם נוספת ביום השבת<sup style="color: gray;">292</sup>. ב) ויש שכתבו בדעת רב אשי להפך, שאפילו מי שעונתו תכופה, כגון פועל שעונתו פעמיים בשבוע, כשאינה אוכלת עמו, משמש בשבת בלבד, שמאחר וקבלה עליה שלא תאכל עמו – שבלא קבלתה חייב להאכילה עמו, לסוברים כן<sup style="color: gray;">293</sup> - הרי זה כאילו נתרצתה שלא תהא עונתה אלא בשבת<sup style="color: gray;">294</sup>, אלא שנחלקו תנאים כמה פעמים משמש בשבת, שלתנא קמא משמש פעם אחת בלבד, בליל שבת, ומחסר עונה אחת בכל שבוע, ולרבן שמעון בן גמליאל משמש פעם נוספת ביום השבת, כדי להשלים עונתו לשתי פעמים בשבוע<sup style="color: gray;">295</sup>. ג) ויש מן הראשונים חולקים בדעת רב אשי, וסוברים שעונתה כשאינה אוכלת עמו שוה לעונתה כשאוכלת עמו<sup style="color: gray;">296</sup>, וכן דעת ר' נחמן<sup style="color: gray;">297</sup>, וכן הלכה<sup style="color: gray;">298</sup>.
<h4>יבמה</h4>
יבמה*, יש מן הראשונים שכתבו שמאחר והקנו אותה לבעלה מן השמים, בעלה אינו חייב לבעול בכל עונה, ודי לו בעונה כל שהיא, ומכל מקום אמרו חכמים עצה טובה, שלא יפחות מעונה אחת בחודש<sup style="color: gray;">299</sup>.
<h4>יציאה ברשות</h4>
ברשות אשתו, יכול אדם לצאת מביתו ולבטל עונתו אף לזמן ארוך, ככל שירצה<sup style="color: gray;">300</sup>, ומכל מקום אין ראוי לעשות כן<sup style="color: gray;">301</sup>, שאף על פי שיכול לפתותה שתתן לו רשות, יש בדבר חטא<sup style="color: gray;">302</sup>, אלא אמר רב שדרך ארץ הוא שיהא חודש* מחוץ לביתו וחודש בביתו, שכן מצאנו בעבדי דוד המלך, שהיו חודש בביתם וחודש בעבודתם<sup style="color: gray;">303</sup>, ור' יוחנן אמר שיהא חודש מחוץ לביתו ושני חודשים בביתו, שכן מצאנו באנשים ששלח שלמה ללבנון לכרות עצים, שהיו חודש בלבנון, ושני חודשים בביתם<sup style="color: gray;">304</sup>. להלכה פסקו ראשונים ואחרונים כרב<sup style="color: gray;">305</sup>, ויש שפסקו כר' יוחנן<sup style="color: gray;">306</sup>.
תלמיד היוצא ללמוד תורה, יש מן הראשונים שכתבו שברשות אשתו מותר אף לכתחלה לצאת אף לזמן מרובה, שכן מצאנו שעשו תנאים<sup style="color: gray;">307</sup>. ויש שכתבו כן דוקא במי שתורתו אומנותו<sup style="color: gray;">308</sup>. ויש שכתבו שאף לתלמיד אין ראוי לצאת לזמן מרובה, אלא אם כן היתה האשה שמחה שבעלה הולך ללמוד תורה ולהיות תלמיד חכם, ורוצה בדבר בלא פיתוי, ועל דעת כן נישאה, ודוקא באופן זה יצאו תנאים ואמוראים לזמן מרובה<sup style="color: gray;">309</sup>.
<h4>לשנות אומנותו</h4>
היה רוצה לשנות אומנותו, באופן שיפטר ממקצת חיוב עונתו, כגון שהיה חמר, שעונתו אחת בשבת, ורוצה להעשות גמל, שעונתו אחת לשלושים יום, אף על פי שיתעשר על ידי כן, ואף לאשתו תהיה הרווחה, אסור לו לעשות כן שלא ברשותה<sup style="color: gray;">310</sup>, לפי שאשה רוצה בקב ותפלות, מעשרה קבין ופרישות<sup style="color: gray;">311</sup>, כלומר רוצה האשה יותר שיהיה בעלה חמר, ויבא תדיר לעיר, ותטפל עמו באותה המעט שמרויח, משיהיה גמל וירויח תשעה חלקים יותר, ולא תוכל לראותו עד שלשה חדשים, הילכך יכולה לעכב עליו<sup style="color: gray;">312</sup>. רצה לשנות אומנותו לאומנות שירויח ממנה הרווחה יתירה, יש מן הראשונים שצדדו שמותר, לפי שבהרווחה כזו נוח לאשה אף כשבעלה יוצא לזמן ממושך<sup style="color: gray;">313</sup>.
רצה להיעשות תלמיד חכם, אף על פי שבכך מתמעט חיוב עונתו, כגון שהיה טייל, שעונתו בכל יום<sup style="color: gray;">314</sup>, ונעשה תלמיד חכם, שעונתו פעם אחת בשבוע<sup style="color: gray;">315</sup>, אין אשתו יכולה לעכב<sup style="color: gray;">316</sup>, לפי שאף כשהוא תלמיד חכם הוא מצוי אצלה תמיד בעיר, וכן נח לה שהוא לומד תורה, ולפיכך אינה מקפדת<sup style="color: gray;">317</sup>.
<h4>חולה</h4>
מי שגופו אינו בריא, ואינו יכול לקיים העונה הקצובה לו, אינו חייב אלא לפי מה שאומדים אותו שיכול לקיים<sup style="color: gray;">318</sup>.
דין בעל שאינו יכול לקיים עונתו מחמת מחלה, ע"ע מומי איש<sup style="color: gray;">319</sup> וע' מורד<sup style="color: gray;">320</sup>.
<h4>העראה</h4>
העראה, אף על פי שהיא כביאה* לכל דבר, אין מקיימים בה חיוב עונת תשמיש<sup style="color: gray;">321</sup>.
<h4>ביאה שלא כדרכה</h4>
ביאה* שלא כדרכה, לסוברים שמותרת<sup style="color: gray;">322</sup>, יש מן האחרונים שנראה מדבריהם שמקיימים בה חיוב תשמיש<sup style="color: gray;">323</sup>. ויש מן האחרונים שמצדדים לומר שמחלוקת תנאים היא, שלסוברים שחיוב תשמיש נלמד מן הכתוב: עונתה לא יגרע<sup style="color: gray;">324</sup>, שהוא מלשון עינוי, שלא יגרע ממנה דבר שהוא עינוי כשמונעו ממנה<sup style="color: gray;">325</sup>, תשמיש שלא כדרכה, שחשוב אף הוא עינוי, אינו מקיים בו את חיובו, ועובר על לא יגרע<sup style="color: gray;">326</sup>, וכן לסוברים שחיוב תשמיש נלמד מקל וחומר, שאם חייב בכסות, שהוא דבר שלא נשאת עבורו, כל שכן שחייב בתשמיש, שעבורו נשאת<sup style="color: gray;">327</sup>, בתשמיש שלא כדרכה, שודאי לא על דעתו נשאת, אינו יוצא ידי חובתו<sup style="color: gray;">328</sup>, אבל לסוברים שחיוב תשמיש נלמד מן הכתוב: שארה<sup style="color: gray;">329</sup>, מצדדים לומר שיוצא ידי חובתו אף בביאה שלא כדרכה<sup style="color: gray;">330</sup>.
<h4>קירוב בשר</h4>
בתשמיש המטה, אין הבעל רשאי לומר אי אפשי אלא אני בבגדי והיא בבגדה<sup style="color: gray;">331</sup>, אפילו אומר כן לצניעות<sup style="color: gray;">332</sup>, לפי שאין זה דרך חבה<sup style="color: gray;">333</sup>, אלא צריך לשמש בקירוב בשר, וכן דרשו בברייתא: שארה וגו' לא יגרע<sup style="color: gray;">334</sup>, שארה זו קירוב בשר, שלא שלא ינהג בה מנהג פרסיים, שמשמשים מיטותיהם בלבושיהם<sup style="color: gray;">335</sup>.
על דינו של האומר אי אפשי אלא אני בבגדי והיא בבגדה, ע"ע מורד<sup style="color: gray;">336</sup>.
<h4>באבר מת</h4>
בעילה באבר מת, אף על פי שחשובה ביאה לענין הלכות מסוימות, לסוברים כן<sup style="color: gray;">337</sup>, כתבו אחרונים שאין מקיימים בה חיוב תשמיש<sup style="color: gray;">338</sup>.
<h4>מיטה מוצעת</h4>
בכלל חיוב תשמיש המטה, כתבו ראשונים בדעת תנאים שהבעל אינו רשאי לשמש עם אשתו על הרצפה, אלא צריך לשמש על גבי מטה מוצעת, שנאמר: כסותה וגו' לא יגרע<sup style="color: gray;">339</sup>, היינו כסות מיטתה<sup style="color: gray;">340</sup>.
<h4>מחילת האשה</h4>
האשה שהרשתה לבעלה אחר הנישואין למנוע עונתה, הרי זה מותר<sup style="color: gray;">341</sup>.
על מי שלא קיים פריה-ורביה*, שחייב לבעול בכל עונה משום מצות פרו ורבו, ע"ע פריה ורביה.
<h4>עונה לכמה נשים</h4>
מי שיש לו כמה נשים – עי' לעיל, אם מותר לשאת כמה נשים<sup style="color: gray;">342</sup> - נחלקו ראשונים בחיוב עונתו: א) יש סוברים שחייב בכל עונה לשמש עם כל נשותיו<sup style="color: gray;">343</sup>. ב) ויש סוברים שמשמש בכל עונה עם אשה אחרת<sup style="color: gray;">344</sup>, ולדעתם מי שעונתו פעם בששה חודשים, ויש לו ארבע נשים, ישמש עם כל אחת מהם פעם בשתי שנים<sup style="color: gray;">345</sup>, ולדעתם אמרו חכמים עצה טובה, שיגיע תשמיש לכל אשה לפחות פעם אחת בחודש, ולפיכך מי שעונתו פעם בשבוע, לא ישא יותר מארבע נשים<sup style="color: gray;">346</sup>, ומי שעונתו תכופה יותר, יכול לישא יותר נשים, ובלבד שלא יהיו יותר ממספר עונותיו שבחודש, כדי שתגיע לכל אשה עונה בחודש<sup style="color: gray;">347</sup>. וכן הלכה<sup style="color: gray;">348</sup>.
<h4>באשה האסורה לבעלה</h4>
הנושא אשה האסורה לו, אפילו באיסור מדרבנן, מאחר ואינו רשאי לבא עליה, אינו חייב בעונתה ואינו עובר בלאו של: עונתה לא יגרע<sup style="color: gray;">349</sup>.
על המתנה עם אשתו שאין לה עליו שאר כסות ועונה, ע"ע דבר שאינו קצוב<sup style="color: gray;">350</sup>, וע' חכמים עשו חזוק לדבריהם<sup style="color: gray;">351</sup>, וע' מתנה על מה שכתוב בתורה; על אשה שחציה שפחה וחציה בת חורין, שנשאה לעבד עברי, אם יש לה שאר כסות ועונה, ע"ע חציו עבד וחציו בן חורין<sup style="color: gray;">352</sup>.
<h2>שאת</h2>
<b>הגדרת הערך -</b> מראה לבן של נגע בעור בשרו של אדם
<h3>מראיתה</h3>
שאת היא אחד מארבעה מראות-נגעים* של האדם<sup style="color: gray;">1</sup> - שמטמאים בנגעי עור בשר ובנגעי שחין ומכוה ובנגעי גבחת וקרחת<sup style="color: gray;">2</sup> - והיא כהה יותר מבהרת*<sup style="color: gray;">3</sup> - שהיא מראה עז כשלג<sup style="color: gray;">4</sup> - שאין שאת אלא לשון גבוה<sup style="color: gray;">5</sup>, שנאמר: על כל ההרים הרמים ועל כל הגבעות הנִשאות<sup style="color: gray;">6</sup>, והיינו מראה כהה יותר בלבנוניתו, שכל מראה כהה נראה גבוה יותר ממראה חזק, כמו מראה צל שגבוה מן החמה<sup style="color: gray;">7</sup>. במראית השאת נחלקו תנאים: ר' מאיר אומר שהיא כקרום ביצה<sup style="color: gray;">8</sup>, היינו הלובן של הקרום הדק שדבוק בקליפת הביצה מבפנים<sup style="color: gray;">9</sup>, וחכמים אומרים שהיא כצמר לבן<sup style="color: gray;">10</sup>, היינו צמר נקי בן יומו<sup style="color: gray;">11</sup>, שהוא יום לידת הכבש<sup style="color: gray;">12</sup>, לפני שיתלכלך<sup style="color: gray;">13</sup>, שמכסים אותו כדי לשמור עליו<sup style="color: gray;">14</sup>, או שרוחצים ומלבנים אותו<sup style="color: gray;">15</sup>. ומכל מקום, יש מן הראשונים סוברים שכמה מראות יש בצמר לבן שהם לבנים זה מזה – שיש צמר נקי ויש צמר שאינו כל כך נקי<sup style="color: gray;">16</sup> - וכולם בכלל מראה צמר לבן, וכן כמה מראות יש בקרום ביצה, וכולם בכלל קרום ביצה<sup style="color: gray;">17</sup>. הלכה כחכמים<sup style="color: gray;">18</sup>.
<h3>תולדתה</h3>
תולדה יש לשאת<sup style="color: gray;">19</sup>, שנאמר: אדם כי יהיה בעור בשרו שאת או ספחת<sup style="color: gray;">20</sup>, ואין ספחת אלא לשון טפילה<sup style="color: gray;">21</sup>, שנאמר: ספחני נא אל אחת הכהֻנות<sup style="color: gray;">22</sup>, או שנאמר: ומראה הנגע עמֹק<sup style="color: gray;">23</sup>, שני לשאת<sup style="color: gray;">24</sup>. ובמראיתה נחלקו תנאים, וראשונים בדעתם: א) חכמים, שאומרים שמראית השאת היא כצמר לבן<sup style="color: gray;">25</sup>, אומרים שמראית תולדת השאת היא כקרום ביצה<sup style="color: gray;">26</sup>, שהוא כהה יותר מצמר לבן<sup style="color: gray;">27</sup>, שטפילה משמעותה שהיא כהה יותר מהאב שלה<sup style="color: gray;">28</sup>. ב) ובדעת ר' מאיר, שאמר שמראית השאת היא כקרום ביצה<sup style="color: gray;">29</sup>, ומראית תולדת השאת היא כצמר לבן<sup style="color: gray;">30</sup>, יש מן הראשונים סוברים שתולדת השאת חזקה בלבנוניתה מהשאת עצמה<sup style="color: gray;">31</sup>, שכיון שהשאת נדרשת ללשון מראה גבוה<sup style="color: gray;">32</sup>, הרי היא המראה הכהה שבמראות הנגעים<sup style="color: gray;">33</sup>. ומכל מקום, במראיתה המדויק של תולדת השאת לדעה זו, נחלקו ראשונים: יש סוברים שצמר לבן הוא של כבש בן יומו, שתולדת השאת לדעת ר' מאיר היא השאת לדעת חכמים<sup style="color: gray;">34</sup>. ויש סוברים שאף על פי שלדעה זו מראית תולדת השאת חזקה יותר מקרום ביצה, מכל מקום היא אינה חזקה כצמר לבן נקי של כבש בן יומו, אלא היא כצמר לבן שאינו נקי שנהיה כהה יותר<sup style="color: gray;">35</sup>. ג) ויש מן הראשונים סוברים בדעת ר' מאיר שאף הוא מודה לחכמים שתולדת השאת כהה יותר בלבנוניתה מהשאת עצמה, ולדעתו תולדת השאת כהה יותר מקרום ביצה<sup style="color: gray;">36</sup>. ד) ובדעת ר' עקיבא, שחולק על משנת מראות נגעים<sup style="color: gray;">37</sup>, יש מן הראשונים סוברים שיש לשאת שתי תולדות, האחת מראיתה כסיד ההיכל והאחרת מראיתה כקרום ביצה<sup style="color: gray;">38</sup>. הלכה כחכמים<sup style="color: gray;">39</sup>.
על היחס בין השאת ותולדתה לבין הבהרת ותולדתה, ע"ע מראות נגעים.
על נגע במראה שאת שמצטרף לנגע במראה של תולדת השאת להיות נגע אחד, ועל נגעים אלו, שנחלקו אם הם מצטרפים לנגע במראה של בהרת ולנגע במראה של תולדת הבהרת להיות נגע אחד, ע"ע הנ"ל.
<h3>מראה פתוך</h3>
שאת שמעורב בה מראה אדום, אף היא בכלל שאת<sup style="color: gray;">40</sup>, שנאמר בבהרת: בהרת לבנה אדמדמת<sup style="color: gray;">41</sup>, מלמד שהיא מטמאה בפתוך<sup style="color: gray;">42</sup>, היינו מעורב<sup style="color: gray;">43</sup>, ויש לתת האמור בבהרת אף בשאת, שנאמר: נגע צרעת<sup style="color: gray;">44</sup>, שכלל את שניהם בשם אחד לומר לך שהם שווים, ושניהם מטמאים חלק ופתוך<sup style="color: gray;">45</sup>, או שכיון שנאמר "נגע צרעת הוא" לאחר בהרת<sup style="color: gray;">46</sup>, ונאמר "צרעת הִוא" לאחר שאת<sup style="color: gray;">47</sup>, בא הכתוב להקיש אותם זה לזה שבשניהם מטמאים לבן ופתוך<sup style="color: gray;">48</sup>, ועוד נאמר: או לבנה<sup style="color: gray;">49</sup>, לרבות שאר המראות<sup style="color: gray;">50</sup>, שאף הם מטמאים חלק ופתוך<sup style="color: gray;">51</sup>. ויש מן האחרונים שלמדו לטמא למראה שאת פתוך מהכתוב: שאת לבנה או בהרת לבנה אדמדמת<sup style="color: gray;">52</sup>, שיש לפרש שהמילה "אדמדמת" מתייחסת לא רק ל"בהרת לבנה" שנאמרה לפניה אלא אף ל"שאת לבנה" שנאמרה קודם לכן<sup style="color: gray;">53</sup>. ועוד נאמר בנגעי גבחת וקרחת: שאת לבנה אדמדמת<sup style="color: gray;">54</sup>, מלמד שהשאת מטמאת בפתוך<sup style="color: gray;">55</sup>.
על מראית השאת הפתוכה ועל מראית תולדת השאת הפתוכה, ע"ע מראות נגעים.
<h2>שבוי</h2>
<b>הגדרת הערך</b> - אדם שנשבה אם מורידים אדם לנכסיו.
<h3><b>הכלל</b></h3>
אדם שנשבה, והניח נכסים, נחלקו תנאים ואמוראים אם בית דין מורידים אדם לטפל בנכסיו: חכמים סוברים שאין מורידים<sup style="color: gray;">1</sup>, וכן אמר ר' ששת בדעת רבי אליעזר<sup style="color: gray;">2</sup>, וכן אמר רב<sup style="color: gray;">3</sup>, שמא יפסיד את הנכסים<sup style="color: gray;">4</sup>, שמא הבעלים מקפידים בזה, ומוטב שיפסדו מאיליהם הרבה ולא נפסידם מעט<sup style="color: gray;">5</sup>. ר' שמעון בן גמליאל סובר שמורידים<sup style="color: gray;">6</sup>, וכן סוברים רב נחמן ושמואל<sup style="color: gray;">7</sup>, שכיון שאם בא הבעלים נוטל כאריס, לא יפסיד הנכסים<sup style="color: gray;">8</sup>, לפי שחייבים בית דין להתעסק בנכסיו<sup style="color: gray;">9</sup>, שלא יפסידו<sup style="color: gray;">10</sup>, שהבית דין מצווים לפקח בעסקי כל העם<sup style="color: gray;">11</sup>. בטעם שמורידים אדם לנכסים ואין חוששים שמא יפסיד הפירות, שכיון שנוטל היורד חלק בפירות<sup style="color: gray;">12</sup>, אין חוששים שיפסידם<sup style="color: gray;">13</sup>.
<h3><b>הראוים לירש</b></h3>
מורידין לקרקעות קרוב הראוי לירש, שאין קרוב ממנו<sup style="color: gray;">14</sup>, כדי לעבוד הקרקעות ולהתעסק בהם, שכיון שראוי לירש ישביח הנכסים שמא ימותו הבעלים ויהיה הנכסים שלו, ואף אם יחזור הבעלים, יטול כאריס<sup style="color: gray;">15</sup>. היו שנים או שלשה הראוים לירש, יחלקו הנכסים ביניהם, ואם מקצתם עובדי אדמה והאחרים אינם עובדי אדמה, יורדים עובדי האדמה<sup style="color: gray;">16</sup>.
<h3><b>אריס</b></h3>
אריס*, אין מורידים לנכסים<sup style="color: gray;">17</sup>, שחוששים להפסד הקרקע<sup style="color: gray;">18</sup>, שכיון שאין מי שיעיין עליו, לא יכווין אלא להרבות בפירות ולא יחוש אם מפסיד הקרקע<sup style="color: gray;">19</sup>. ויש מפרשים לפי שקרוב הראוי לירש את השבוי מעכב, שמא ימות השבוי ויורש הנכסים, ומפסיד באכילת האריס, ואין עושים תקנה לשבוי כשיש בו חשש הפסד לאחר<sup style="color: gray;">20</sup>. ויש סוברים שמורידים אריס, אלא שקרוב קודם לאריס<sup style="color: gray;">21</sup>, שכיון שיש לו שייכות ותקוה בנכסים ישמרם יותר, ועוד, שאם ימות השבוי, יעמוד הקרוב בנכסיו, ואם יהיו אצל האריס, מטריחים בית דין שוב לטפל בנכסים להוציאו מהאריס ליתנו ליורש<sup style="color: gray;">22</sup>.
<h3><b>במטלטלים</b></h3>
מטלטלים שהניח השבוי, מפקידים אותם בית דין ביד אדם נאמן<sup style="color: gray;">23</sup>, או שיהיו מופקדים בידי הבית דין<sup style="color: gray;">24</sup>.
<h3><b>בשמעו שמת</b></h3>
שבוי שנשבה, ושמעו בו שמת, הקרוב הראוי לירש יכול לעכב מאפוטרופוס - לסוברים שאפוטרופוס יורד לנכסי שבוי<sup style="color: gray;">25</sup> - לירד לנכסים, שכיון ששמעו בו שמת כיורש ממש חשוב, ומעמידים הנכסים ברשות הקרוב<sup style="color: gray;">26</sup>. ודוקא בקרקעות, שאינם מתכלים, ואם ישוב השבוי יחזרו לרשותו, אבל במטלטלים שיכולים לכלותם אין מעמידים אותם ברשות הקרובים, שמא יפסידו את השבוי, ויעמידו ברשות אפטרופוס<sup style="color: gray;">27</sup>. ירדו היורשים לנכסים על דעת שמת והוא שלהם, ע"ע ירושה<sup style="color: gray;">28</sup>.
על שאר פרטי הדינים, ע"ע נכסים נטושים ורטושים.
<h2>שבויה</h2>
<b>הגדרת הערך</b> - אשה שנשבתה לגוים שחוששים שטימאו אותה.
<h3><b>דיניה</b></h3>
אשה שנשבית לבין הגוים, והיא בת ג' שנים ויום אחד – שביאתה ביאה<sup style="color: gray;">1</sup> - היא ספק זונה ואסורה לכהן, שמא נבעלה לגוי<sup style="color: gray;">2</sup>, שרוב גוים פרוצים בעריות<sup style="color: gray;">3</sup>. יש מן הראשונים מפרשים שמן התורה אינה אסורה<sup style="color: gray;">4</sup>, שהיא בחזקת כשרה שלא נבעלה<sup style="color: gray;">5</sup>. ויש סוברים שמן התורה הוי ספק<sup style="color: gray;">6</sup>, שכיון שרוב הנכרים פרוצים, הורע חזקת היתרה, ומאידך יש לומר שלא נבעלה, לפי שהשבויות מנוולת את עצמם בפני השבאים, ודינו כבכל ספק דאורייתא שהוא לחומרא<sup style="color: gray;">7</sup>. יש מן הראשונים שכתבו בדעת ר' יהודה שאמר לענין קנס שהשבויה בקדושתה עומדת<sup style="color: gray;">8</sup>, שחולק וסובר ששבויה מותרת לכהן<sup style="color: gray;">9</sup>. ויש מן האחרונים שפירשו בדעת ר' יהודה שאינו חולק ואף לדעתו שבויה אסורה לכהן<sup style="color: gray;">10</sup>.
<h4>כהן המעיד</h4>
כהן המעיד על השבויה שהיא טהורה, לא ישאנה<sup style="color: gray;">11</sup>, שחוששים שמא עינו נתן בה ולפיכך העיד שקר<sup style="color: gray;">12</sup>. פדאה והעיד בה, מותר לישא אותה<sup style="color: gray;">13</sup>, שאילו לא ידע שהיא טהורה לא היה נותן מעותיו לפדותה<sup style="color: gray;">14</sup>, שהרי כדי לישאנה פדאה<sup style="color: gray;">15</sup>.
<h4>לדור בחצר אחת</h4>
אשת כהן שנאסרה על בעלה משום שבויה, הואיל ואין האיסור אלא מחמת ספק<sup style="color: gray;">16</sup>, הרי זו מותרת לדור עמו בחצר אחד<sup style="color: gray;">17</sup>, ובלבד שיהיו עמו בני ביתו תמיד לשמרו<sup style="color: gray;">18</sup>.
על כהנים בזמן הזה שיש סוברים שאינם אלא ספק כהנים<sup style="color: gray;">19</sup>, ולפיכך אשה שהיא ספק אם נשבית, יש סוברים שמותרת לכהן, ע"ע כהן<sup style="color: gray;">20</sup>.
<h4>אכילת תרומה</h4>
שבויה, אם מותרת באכילת תרומה נחלקו תנאים: חכמים אומרים שאסורה<sup style="color: gray;">21</sup>, שמא נבעלה לגוי והנבעלת לגוי אסורה בתרומה<sup style="color: gray;">22</sup>. ור' דוסא אומר - וכן יש מן האמוראים סוברים בדעת ר' יהודה<sup style="color: gray;">23</sup> - שמותרת, לפי שאין השבאים אונסים את השבויות<sup style="color: gray;">24</sup>, ויש מן האמוראים סוברים בדעתו שהשבויה מותרת בתורת ודאי, ואוכלת אף בתרומה של תורה<sup style="color: gray;">25</sup>. ויש מן האמוראים שאמרו בדעתו, שאפשר שלא התיר אלא מחמת הספק ודוקא בתרומה דרבנן<sup style="color: gray;">26</sup>. הלכה כחכמים<sup style="color: gray;">27</sup>.
<h4>קנס</h4>
שבויה, שנפדתה אחר שהיתה בת שלש שנים, ונאנסה<sup style="color: gray;">28</sup> או נתפתתה<sup style="color: gray;">29</sup>, חכמים אומרים שאין לה קנס של אונס* ומפתה*<sup style="color: gray;">30</sup>, שהואיל ובת שלש שנים ביאתה ביאה<sup style="color: gray;">31</sup>, הרי היא כבעולה<sup style="color: gray;">32</sup>, ואף על פי שמן התורה אינה בחזקת בעולה<sup style="color: gray;">33</sup>, מכל מקום כיון שהיא ספק בעולה, אינה יכולה להוציא ממון מחזקת בעליה<sup style="color: gray;">34</sup>, או שמשום גזירה שלא תינשא לכהן עשאוה כבעולה לכל דבריה<sup style="color: gray;">35</sup>. על אם הודה הבועל שהיתה בתולה, שנחלקו אחרונים אם חייב קנס, ע"ע אונס<sup style="color: gray;">36</sup>. ר' יהודה חולק וסובר שהשבויה בקדושתה עומדת<sup style="color: gray;">37</sup>, לפי שלא יהא חוטא נשכר<sup style="color: gray;">38</sup>, או לפי שסובר שלא הורע חזקתה כלל והרי היא כשאר בנות ישראל הכשרות<sup style="color: gray;">39</sup>. הלכה כחכמים<sup style="color: gray;">40</sup>.
שבויה שנפדתה פחותה מבת שלש שנים ויום אחד יש לה קנס<sup style="color: gray;">41</sup>, מפני שהיא בחזקת בתולה, שאפילו נבעלה בתוליה חוזרים<sup style="color: gray;">42</sup>.
<h4>כתובתה</h4>
שבויה שנפדתה כשהיא פחותה מבת שלש שנים ויום אחד, כתובתה מאתים<sup style="color: gray;">43</sup>, ואם נפדתה מבת שלש שנים ויום אחד כתובתה מנה<sup style="color: gray;">44</sup>, שהיא בחזקת בעולה<sup style="color: gray;">45</sup>. ר' יהודה חולק ואומר: קטנה בת ישראל שנשבית, אפילו היא בת עשר שנים הרי היא בקדושתה, וכתובתה מאתים<sup style="color: gray;">46</sup>, לפי שהוא חולק על עיקר האיסור של שבויה לכהן, וסובר שהיא בחזקת בתולה<sup style="color: gray;">47</sup>, או שמודה הוא בעיקר האיסור של שבויה לכהן, אבל לדעתו לענין כתובה לא גזרו, שמא יימנעו ולא ישאו אותה<sup style="color: gray;">48</sup>, שאם יפחתו מכתובתה תהיה בחזקת בעולה, וירחקו אותה אפילו ישראל<sup style="color: gray;">49</sup>. הלכה שכתובתה מנה<sup style="color: gray;">50</sup>. שבויה שהעיד עליה עד אחד שהיא טהורה, שמותרת לכהן<sup style="color: gray;">51</sup>, כתבו אחרונים שכתובתה מאתים, שכיון שלא גזרו חכמים עליה לאוסרה לכהן אינה בכלל שבויה<sup style="color: gray;">52</sup>.
<h4>טענת בתולים</h4>
הכונס אשה שהייתה שבויה ונפדית גדולה משלש שנים, אין לו עליה טענת-בתולים*<sup style="color: gray;">53</sup>, להפסידן כתובתן ולטעון עליהן טענת מקח טעות<sup style="color: gray;">54</sup>.
על שבויה שנפדית, שבאה להינשא, שנחלקו תנאים אם צריכה להמתין ימי הבחנה*, ע"ע הבחנה<sup style="color: gray;">55</sup>.
על שבויה שנתעברה, שיש שכתבו שתולים את הולד בבעלה, ע"ע יחס<sup style="color: gray;">56</sup>.
<h4>נשבית לישראל</h4>
שבויה שנשבית לבין פסולי ישראל, נאמנת לומר שהיא טהורה, שדוקא בנשבית לגוים אינה נאמנת, שרוב גוים פרוצים בעריות<sup style="color: gray;">57</sup>.
<h4>עיר שנכבשה</h4>
עיר שנכבשה והגוים מקיפים אותה מכל רוחותיה, כל כהנות שבתוכה אסורות כשבויות<sup style="color: gray;">58</sup>. ואם אפשר שתימלט אשה אחת, או שהיה בעיר מחבוא, אפילו אינו מחזיק אלא אשה אחת, כל הנשים שבעיר האומרות שהם טהורות, נאמנות<sup style="color: gray;">59</sup>. ונחלקו אמוראים: ר' יצחק בר אלעזר בשם חזקיה אמר שאינם אסורות אלא בשכבשוה גדוד מלכות של אותו מקום, שהם יושבים בטוחים שאין אחריהם מחנה, ויש להם פנאי לטמאות, אבל בגדוד של מלכות אחרת, אימת מלכות שבאו בגבולה עליהם ואין להם פנאי לטמאות<sup style="color: gray;">60</sup>. ור' מרי סובר שאף בגדוד של מלכות אחרת, נאסרות<sup style="color: gray;">61</sup>. להלכה יש פוסקים כדעה ראשונה<sup style="color: gray;">62</sup>. ויש פוסקים כדעה שניה<sup style="color: gray;">63</sup>.
<h4>נחבשה</h4>
אשה שנחבשה בידי גוים מחמת ממון – שחייבת להם ממון<sup style="color: gray;">64</sup> - מותרת<sup style="color: gray;">65</sup>, שאין נוהגים בה הפקר לפי שיראים להפסיד ממונם<sup style="color: gray;">66</sup>. ודוקא כשאין ידם תקיפה על ישראל, אבל בשידם תקיפה, אסורה<sup style="color: gray;">67</sup>. נחבשה מחמת נפשות, אסורה<sup style="color: gray;">68</sup>, ונחלקו בדבר: יש סוברים שהוא כשדנו את האשה למיתה<sup style="color: gray;">69</sup>. ויש סוברים שהוא כשדנו את בעלה למיתה – ונגמר דינו<sup style="color: gray;">70</sup>, ויש סוברים אפילו לא נגמר דינו<sup style="color: gray;">71</sup> - מחמת גניבה<sup style="color: gray;">72</sup>, ודרכם להפקיר אשתו<sup style="color: gray;">73</sup>. ויש סוברים דוקא כשדנו את בעלה למיתה – ונגמר דינו<sup style="color: gray;">74</sup>, ויש סוברים אפילו לא נגמר דינו<sup style="color: gray;">75</sup> - מחמת רציחה<sup style="color: gray;">76</sup>, שבזה מפקירים אשתו, אבל במחמת גניבה אין מפקירים אשתו<sup style="color: gray;">77</sup>. אם אשה שנחבשה אסורה אף לישראל ע"ע חזקת כשרות<sup style="color: gray;">78</sup>.
<h3><b>העדות לאוסרה</b></h3>
<h4>עדות שנשבתה</h4>
אשה שיש עדים המעידים שנשבתה, אינה נאמנת לומר שהיא טהורה<sup style="color: gray;">79</sup>, ואפילו מסיחה לפי תומה<sup style="color: gray;">80</sup>. לא היו עדים המעידים שנשבתה, ואמרה נשביתי וטהורה אני והתירוה<sup style="color: gray;">81</sup> - או שנשאת בפני בית דין שהיא כאומרת טהורה אני, ולא מיחו בה, שהוא כמו שהתירוה<sup style="color: gray;">82</sup> - ואחר כך באו עדים שנשבתה, לא תצא מהתירה הראשון, ותנשא לכתחילה<sup style="color: gray;">83</sup>. ואפילו נכנס אחריה השבאי והרי היא שבויה לפנינו, לא תצא מהיתירה הראשון<sup style="color: gray;">84</sup>, ומשמרים אותה שלא תיטמא עד שתיפדה<sup style="color: gray;">85</sup>. עד אחד המסיח לפי תומו, על אשה שנשבית, אינו נאמן לאוסרה<sup style="color: gray;">86</sup>.
<h4>עדות שנטמאה</h4>
שבויה שהותרה על פי עד אחד<sup style="color: gray;">87</sup>, ובאו עדים והעידו שנטמאת, אפילו אם נשאת ונולדו לה בנים, תצא<sup style="color: gray;">88</sup>.
<h4>עדות השבויה</h4>
שבויה שאומרת שנטמאה, נאמנת לאסור את עצמה לבעלה, אף אם עד אחד מתירה<sup style="color: gray;">89</sup>, לפי ששויה-אנפשיה-חתיכה-דאיסורא*<sup style="color: gray;">90</sup>. העידו עדים שהיא טהורה, אינה נאמנת לאסור את עצמה לבעלה כהן<sup style="color: gray;">91</sup>. ואם אינה נשואה לכהן, נאמנת לאסור את עצמה לכהונה, שאדם נאמן לאסור את עצמו יותר ממאה איש<sup style="color: gray;">92</sup>.
<h4>עדים המכחישים</h4>
שנים המעידים שהיא טהורה, ושנים אחרים מכחישים ומעידים היא טמאה, לא תינשא ואם נישאת לא תצא<sup style="color: gray;">93</sup>, שמעמידים אותה על חזקת כשרות, שאף אם נשבית אין אנו יודעים אם נטמאת, שאינה אסורה מן התורה<sup style="color: gray;">94</sup>. שנים אומרים נשבית ושנים אומרים לא נשבית, אנו חיים מפיה<sup style="color: gray;">95</sup>, שהרי זה כאילו אין כאן עדים כלל, מאחר שמכחישים אלו את אלו, ונאמנת לומר נשבית וטהורה אני<sup style="color: gray;">96</sup>.
<h4>עד מכחיש</h4>
עד אחד, אפילו אשה או שפחה, המעיד שטהורה, ועד אחר מכחישה ומעיד שנטמאת, אינו נאמן לפוסלה<sup style="color: gray;">97</sup>, שבכל מקום שהאמינו עד אחד הרי הוא כשנים<sup style="color: gray;">98</sup>, ואין אחד במקום שניים<sup style="color: gray;">99</sup>.
<h3><b>העדות להתירה</b></h3>
<h4>עד אחד</h4>
עד אחד נאמן להעיד שלא נטמאה<sup style="color: gray;">100</sup>, שהקילו בשבויה<sup style="color: gray;">101</sup>. ואף אשה שפסולה לעדות<sup style="color: gray;">102</sup>, נאמנת<sup style="color: gray;">103</sup>.
<h4>הפסולה לעדות אשה</h4>
אשה הפסולה בעדות-אשה*, כגון חמותה, כתבו ראשונים שנאמנת בשבויה, שדוקא בעדות אשה יש לחוש שרוצה לקלקלה, אבל בשבויה אין לחוש לקלקול<sup style="color: gray;">104</sup>.
<h4>עבד ושפחה</h4>
עבד או שפחה – אף על שפסולים לכל עדות שבתורה<sup style="color: gray;">105</sup> – נאמנים<sup style="color: gray;">106</sup>, ואף שפחת בעלה נאמנת<sup style="color: gray;">107</sup>. שפחת השבויה, נחלקו תנאים ואמוראים בדעתם: יש סוברים שאינה נאמנת<sup style="color: gray;">108</sup>, והיא כשבויה עצמה שאינה נאמנת<sup style="color: gray;">109</sup>, שדרכה של שפחה שאינה מספרת על גבירתה<sup style="color: gray;">110</sup>, ואם מסיחה לפי תומה נאמנת<sup style="color: gray;">111</sup>. ויש סוברים שנאמנת<sup style="color: gray;">112</sup>, שהקילו בשבויה<sup style="color: gray;">113</sup>. להלכה, יש פוסקים כדעה ראשונה<sup style="color: gray;">114</sup>. ויש פוסקים כדעה שניה<sup style="color: gray;">115</sup>. עבדה, נחלקו תנאים בדבר: יש סוברים שאינו נאמן<sup style="color: gray;">116</sup>. ויש סוברים שנאמן<sup style="color: gray;">117</sup>. להלכה, יש מן הראשונים פוסקים שאינו נאמן, אלא אם כן מסיח לפי תומו<sup style="color: gray;">118</sup>. ויש מן הראשונים שנראה בדעתם שנאמן<sup style="color: gray;">119</sup>.
<h4>גוי מסיח לפי תומו</h4>
גוי מסיח לפי תומו שלא נטמאה, נחלקו ראשונים בדבר: יש סוברים שטהורה<sup style="color: gray;">120</sup>. ויש סוברים שטמאה<sup style="color: gray;">121</sup>.
<h4>קרוב</h4>
קרוב, כגון אביה ואמה אחיה ואחותה, נאמנים להעיד<sup style="color: gray;">122</sup>. בנה ובתה, נחלקו תנאים בדבר: יש סוברים שאינם נאמנים<sup style="color: gray;">123</sup>. ויש סוברים שנאמנים<sup style="color: gray;">124</sup>. להלכה נחלקו ראשונים: יש פוסקים שנאמנים<sup style="color: gray;">125</sup>. ויש פוסקים שאינם נאמנים<sup style="color: gray;">126</sup>.
<h4>בעל</h4>
בעל – שהוא כהן<sup style="color: gray;">127</sup> - אינו נאמן להעיד על אשתו, שאין אדם מעיד על עצמו<sup style="color: gray;">128</sup>, ואפילו מסיח לפי תומו<sup style="color: gray;">129</sup>.
<h4>קטן</h4>
קטן, נאמן להעיד שטהורה<sup style="color: gray;">130</sup>. ויש מן הראשונים שסוברים שדוקא בקטן המסיח לפי תומו<sup style="color: gray;">131</sup>, ומן האחרונים יש שפירשו שקטן אינו יכול להעיד שאין לו דעת להעיד, ואין מקבלים דבריו אלא במסיח לפי תומו<sup style="color: gray;">132</sup>. ויש סוברים שאפילו באינו מסיח לפי תומו נאמן<sup style="color: gray;">133</sup>.
<h4>פסולי עבירה</h4>
הפסולים לעדות מחמת פסולי עבירה, כגון גזלן, יש מן הראשונים שכתבו שאינם נאמנים להתירה<sup style="color: gray;">134</sup>, שלא התירו אלא בפסולים מחמת יחוסם<sup style="color: gray;">135</sup>. ואם מסיחים לפי תומם, יש מצדדים שכשרים<sup style="color: gray;">136</sup>.
<h4>עדות השבויה</h4>
אשה שיש עדים שנשבתה, אינה נאמנת להעיד על עצמה<sup style="color: gray;">137</sup>, אפילו מסיחה לפי תומה<sup style="color: gray;">138</sup>. אין עדים שנשבתה, ואמרה האשה נשביתי וטהורה אני, נאמנת, שהפה-שאסר-הוא-הפה-שהתיר*<sup style="color: gray;">139</sup>, ואף אם אומרת שיש עדים שהיא טהורה, אין ממתינים עד שיבואו העדים, אלא מתירים אותה מיד<sup style="color: gray;">140</sup>. ואפילו עד אחד מעיד שהיא שבויה, נאמנת<sup style="color: gray;">141</sup>, שאין מחזיקים בשבויה על פי עד אחד<sup style="color: gray;">142</sup>. ואפילו אם יצא הקול – ואתחזק בבית דין<sup style="color: gray;">143</sup> – שיש עדי טומאה, מתירים אותה עד שיבואו<sup style="color: gray;">144</sup>, שבשבויה הקילו<sup style="color: gray;">145</sup>, היה ידוע שיש עדים אין מתירים אותה<sup style="color: gray;">146</sup>. על אם אמרה שהיא טהורה אחר כדי דיבור לאמירתה שנשבית, ע"ע הפה שאסר הפה שהתיר<sup style="color: gray;">147</sup>.
<h4>שבויות המעידות זו לזו</h4>
שתי נשים שנשבו, וכל אחת אומרת חברתי טהורה, הרי אלו נאמנות<sup style="color: gray;">148</sup>, ואין חוששים לגומלין*<sup style="color: gray;">149</sup>, לפי שהקילו בשבויה<sup style="color: gray;">150</sup>.
<h4>עד מפי עד</h4>
עד מפי עד, יש מן האחרונים שכתבו שכשר כשם שכשר בעדות-אשה*<sup style="color: gray;">151</sup>.
<h4>בידוע לבעלה</h4>
אשה שיודע בעלה שנשבית, ואין עדים שנשבתה, נחלקו אחרונים בדבר: יש סוברים שנאמנת לומר שטהורה, לפי שיש לה מגו שהיתה נשאת לכהן אחר<sup style="color: gray;">152</sup>. ויש סוברים שאסורה לבעלה<sup style="color: gray;">153</sup>.
<h2>שבועה</h2>
<b>הגדרת הערך</b> - המבטיח בשם ה' שיעשה בעתיד דבר מסויים, או אף - לסוברים כן - המבטיח שדבר מסויים שאירע בעבר הוא אמת.
<h3>מהותה</h3>
שבועה היא כשנשבע, או משביעים אחרים אותו<sup style="color: gray;">1</sup> בשם ה'<sup style="color: gray;">2</sup>, שדבר מסויים שהיה בעבר הוא אמת - לסוברים כן<sup style="color: gray;">3</sup>, וכן הלכה<sup style="color: gray;">4</sup> - או שיעשה בעתיד דבר מסויים<sup style="color: gray;">5</sup>. והשם: שבועה<sup style="color: gray;">6</sup>, כמו: כי השבועה הגדולה<sup style="color: gray;">7</sup>, יתן ה' אותָך לאלה ולשבֻעה<sup style="color: gray;">8</sup>, וממנו<sup style="color: gray;">9</sup>: נשבע לי<sup style="color: gray;">10</sup>, וישבע לו<sup style="color: gray;">11</sup>, ובשמו תִּשָּׁבֵֽעַ<sup style="color: gray;">12</sup>, וכשגורם לאחר להישבע<sup style="color: gray;">13</sup>: והשביע הכהן<sup style="color: gray;">14</sup>, ואשביעך בה'<sup style="color: gray;">15</sup>, וישבִּעני אדנִי<sup style="color: gray;">16</sup>.
יש, שבלשון חכמים<sup style="color: gray;">17</sup>, שבועת-בטוי* נקראת סתם: שבועה<sup style="color: gray;">18</sup>, ובלשון רבים: שבועות<sup style="color: gray;">19</sup>.
<h3>מיני שבועה</h3>
ארבעה מיני שבועות הן - שהאדם נשבע מעצמו - שבועת-בטוי* ושבועת-שוא* ושבועת-הפקדון* ושבועת-העדות*<sup style="color: gray;">20</sup>, ועליהם עי' כל אחד ואחד בערכו. ושבועה שמשביעים הדיינים למי שנתחייב שבועה, היא הנקראת שבועת-הדינים*<sup style="color: gray;">21</sup>, ועליה ע"ע. שלושה מיני שבועות הן - בשבועת הדיינים - שחייבים בהם מן התורה, ואלו הן<sup style="color: gray;">22</sup>: מודה-במקצת*<sup style="color: gray;">23</sup>, שטענו חבירו מטלטלים* והודה במקצתן וכפר במקצתן<sup style="color: gray;">24</sup>, שנאמר: כי הוא זה<sup style="color: gray;">25</sup>, שזה אומר זה הוא, וזה אומר אינו הוא<sup style="color: gray;">26</sup>; ועד-אחד*<sup style="color: gray;">27</sup>, דהיינו כופר בכל שעד אחד מכחישו<sup style="color: gray;">28</sup>, שכפר בכל המטלטלים שטענו ועד אחד מעיד עליו ומכחישו<sup style="color: gray;">29</sup>, שנאמר: לא יקום עד אחד באיש לכל עון ולכל חטאת<sup style="color: gray;">30</sup>, לכל עוון ולכל חטאת אינו קם, אבל קם הוא לשבועה<sup style="color: gray;">31</sup>; ושבועת-השומרים*<sup style="color: gray;">32</sup>, שומר שטוען שאבד דבר שהפקידו אצלו או נגנב או מת וכיוצא בזה, הרי זה נשבע מספק, שאין בעל הפקדון יודע אם אמת טוען זה השומר או שקר<sup style="color: gray;">33</sup>, שנאמר: כי יתן איש אל רעהו כסף או כלים לשמֹר<sup style="color: gray;">34</sup>, ונאמר על זה: ונקרב בעל הבית אל האלהים אם לא שלח ידו<sup style="color: gray;">35</sup>, דהיינו שבועה<sup style="color: gray;">36</sup>. כל שבועה שמשביעים אותה הדיינים חוץ משלושה מיני שבועות אלו, הרי הוא מדברי-סופרים*, וגם היא הנקראת שבועת הדיינים<sup style="color: gray;">37</sup>, וגם שבועות אלו מדבריהם שני מיני שבועות הם, יש מהן שבועות על ידי טענת ודאי וכפירה כגון שבועת שכיר ופוגם שטרו וכיוצא בהן, ויש מהן שבועות בטענת ספק כגון שבועת השותפים* והאריסים<sup style="color: gray;">38</sup> וכיוצא בהן<sup style="color: gray;">39</sup>, ועל כל זה ע"ע שבועת הדינים. ויש שבועה אחרת שנתקנה בדורות אחרונים מחכמי התלמוד, והיא שבועת-הסת*<sup style="color: gray;">40</sup>, ועליה ע"ע.
על שבועות ודאי וספק, ע"ע שבועת המשנה. על שבועה שנוטלים על ידה ממון מאחרים, ע"ע שבועת הנוטלין.
<h3>על העתיד ועל העבר</h3>
שבועה על העתיד לבוא מפורשת בכתוב<sup style="color: gray;">41</sup> - לגבי שבועת-בטוי* - או נפש כי תשבע לבטא בשפתים<sup style="color: gray;">42</sup> להרע או להיטיב<sup style="color: gray;">43</sup>, שמשמע להבא<sup style="color: gray;">44</sup>, והן שבועה שאוכל ושלא אוכל<sup style="color: gray;">45</sup>, להרע<sup style="color: gray;">46</sup>, היינו שבועה שלא אוכל<sup style="color: gray;">47</sup>, שמענה את עצמו<sup style="color: gray;">48</sup>, ולהיטיב<sup style="color: gray;">49</sup>, היינו שבועה שאוכל<sup style="color: gray;">50</sup>, דבר וחילופו<sup style="color: gray;">51</sup>, הין ולאו<sup style="color: gray;">52</sup>.
שבועה, אם היא אף על העבר, נחלקו תנאים - בנוגע לשבועת ביטוי - א) לדעת ר' עקיבא - וסתם משנה<sup style="color: gray;">53</sup> - חייב אף על שבועה של עבר<sup style="color: gray;">54</sup>, והדבר נלמד מריבוי הכתוב<sup style="color: gray;">55</sup>: לכל אשר יבטא<sup style="color: gray;">56</sup>, שהמילה "לכל" מרבה בין להבא בין לשעבר<sup style="color: gray;">57</sup>. ולדעתו: שבועות שתים שהן ארבע<sup style="color: gray;">58</sup>, כלומר: שבועות שתים המפורשות בכתוב: להרע או להיטיב<sup style="color: gray;">59</sup>, שמשמע להבא<sup style="color: gray;">60</sup>, שאוכל ושלא אוכל<sup style="color: gray;">61</sup>, ואף על פי שאנו מרבים מהכתוב אף דברים שאין בהם הטבה או הרעה<sup style="color: gray;">62</sup>, מכל מקום שתים הן, ולא עוד, דבר וחילופו<sup style="color: gray;">63</sup>, ונוספו עליהם עוד שתים<sup style="color: gray;">64</sup>, שיש לרבות מריבוי הכתובים<sup style="color: gray;">65</sup> במדרש חכמים<sup style="color: gray;">66</sup> אף דבר וחילופו לשעבר<sup style="color: gray;">67</sup>, הין ולאו שלשעבר<sup style="color: gray;">68</sup>, שאכלתי ושלא אכלתי<sup style="color: gray;">69</sup>, שנשבע: אכלתי, והוא לא אכל, או שנשבע: לא אכלתי, והוא אכל<sup style="color: gray;">70</sup>. ב) ולדעת ר' ישמעאל, אינו חייב אלא על העתיד לבוא<sup style="color: gray;">71</sup>, שנאמר: להרע או להיטיב<sup style="color: gray;">72</sup>, ומשמע להבא ולא לשעבר<sup style="color: gray;">73</sup>, ואין לנו לזוז ממשמעותו, ועל שבועה שלעבר אינו חייב<sup style="color: gray;">74</sup>.
להלכה שבועה היא בין על דבר שעבר ובין על דבר שהוא להבא<sup style="color: gray;">75</sup>, שכן הלכה כר' עקיבא מחבירו<sup style="color: gray;">76</sup>.
<h3>כשאוסר דבר על עצמו</h3>
שבועה, כשהיא באה לקבל על עצמו דבר מה, היא איסור שבו האדם אוסר את עצמו מהחפץ ("איסור גברא")<sup style="color: gray;">77</sup> והיא חלה על גוף האדם<sup style="color: gray;">78</sup>, שכשאומר: שבועה שלא אוכל דבר זה, או שאיני נהנה מדבר זה, לא אסר החפץ עליו, אלא אסר עצמו מאותו החפץ<sup style="color: gray;">79</sup>, שאף על פי שנאמר: או השבע שבועה<sup style="color: gray;">80</sup>, נאמר: נפש כי תשבע<sup style="color: gray;">81</sup>, שנשבע שלא יעשה דבר זה<sup style="color: gray;">82</sup>, וכן: ולא תשבעו<sup style="color: gray;">83</sup>, שהאדם הוא שמוזהר על זה<sup style="color: gray;">84</sup>. ובזה הוא חלוק מנדר*, שבה אוסר החפץ עליו<sup style="color: gray;">85</sup>, שאוסר הכיכר עליו, ואומר: אכילת כיכר זה עלי<sup style="color: gray;">86</sup>, והנדר חל על החפץ ואין לו שום שייכות לאדם הנודר<sup style="color: gray;">87</sup>, ועל זה ע"ע אסור חפצא; אסור גברא<sup style="color: gray;">88</sup> וע' נדר<sup style="color: gray;">89</sup>.
בטעם הדבר שהנדרים הם "איסור חפצא" ושבועות הם "איסור גברא", כתבו אחרונים - בדעת הסוברים ששאר איסורי תורה הם "איסור גברא"<sup style="color: gray;">90</sup> - כי "איסור גברא" נאמר על מעשה אשר פוגם מעלת האדם, כמו שקצים ורמשים, כמו שנאמר: ולא תשקצו את נפשֹׁתיכם<sup style="color: gray;">91</sup>, ונבלות, כמו שנאמר: ואנשי קדש תהיון לי ובשר בשדה טרפה לא תאכֵלו<sup style="color: gray;">92</sup>, כי לפי מעלת ישראל אין נבלות ושקצים ראוים להם, זה "איסור גברא"<sup style="color: gray;">93</sup>, אבל נהנה מהקדש או זר שאכל תרומה הוא להיפוך שמתקרב אל דבר שהוא למעלה ממדרגתו, כי איך יקרב זר אל תרומה והדיוט אל קדשי שמים, זה "איסור חפצא", שפוגם בחפץ, ועל כן קונם, שמתפיס בקרבן ויש מעילה* בקונמות<sup style="color: gray;">94</sup>, נקרא "איסור חפצא", אבל שבועה אין שום קדושה נתפס בחפץ, רק שמחלל דיבורו ושבועתו ופוגם נפשו, הוא "איסור גברא"<sup style="color: gray;">95</sup>.
<h3>שם ה'</h3>
הנשבע, צריך להזכיר שם ה' בנדרו<sup style="color: gray;">96</sup>, שנאמר: ובשמו תִּשָּׁבֵעַ<sup style="color: gray;">97</sup>, ואשביעך בה'<sup style="color: gray;">98</sup>, כאשר נשבעתי לך בה' אלהי ישראל לאמר כי שלמה בנך ימלֹך אחרי<sup style="color: gray;">99</sup>, השבעה לי באלהים הנה<sup style="color: gray;">100</sup>, שבשבועות הוא כנודר במלך עצמו<sup style="color: gray;">101</sup>.
על נדר, שהנודר אינו צריך להזכיר שם ה', ע"ע נדר.
<h3>על דבר מצוה</h3>
שבועה על העתיד אינה חלה על דבר מצוה<sup style="color: gray;">102</sup>, אלא על דברי הרשות בלבד<sup style="color: gray;">103</sup>, שאם נשבע לקיים את המצוה ולא קיים פטור משום שבועת ביטוי<sup style="color: gray;">104</sup>. כיצד, כגון שנשבע שיעשה לולב או סוכה או שיתן צדקה לעני או שיעיד לו אם ידע לו עדות ולא עשה ולא נתן ולא העיד, הרי זה פטור משום שבועת ביטוי<sup style="color: gray;">105</sup>, שאין שבועת ביטוי חלה אלא על דברי הרשות, שאם רצה עושה ואם לא רצה אינו עושה<sup style="color: gray;">106</sup>, שנאמר: להרע או להיטיב<sup style="color: gray;">107</sup>, מה הטבה רשות, אף הרעה רשות, יצא נשבע לבטל את המצוה ולא ביטל, שאין הרשות בידו<sup style="color: gray;">108</sup>. ועוד, שנאמר: לא יחל דברו<sup style="color: gray;">109</sup>, דברו לא יחל אבל מיחל הוא לחפצי שמים<sup style="color: gray;">110</sup>. ונצרכו שני הלימודים, שאחד בא לפוטרו מקרבן שבועה<sup style="color: gray;">111</sup>, ואחד בא לפוטרו מהלאו של שבועה<sup style="color: gray;">112</sup>. ופירשו ראשונים, שהכתוב של להרע או להיטיב<sup style="color: gray;">113</sup>, בא לפוטרו מקרבן שבועה<sup style="color: gray;">114</sup>, שהרי הכתוב מדבר על קרבן<sup style="color: gray;">115</sup>, ואילו הכתוב של לא יחל דברו<sup style="color: gray;">116</sup>, המדבר על הלאו<sup style="color: gray;">117</sup>, בא לפוטרו מהלאו של שבועה<sup style="color: gray;">118</sup>. וטעם גדול יש בדבר<sup style="color: gray;">119</sup>, ששבועה היא "איסור גברא"<sup style="color: gray;">120</sup>, שבשבועות כיון שסתם שבועות אוסר עצמו על החפץ ואינו אוסר החפץ על עצמו<sup style="color: gray;">121</sup>.
שבועה זו שאינה חלה על דבר מצוה<sup style="color: gray;">122</sup>, אין בה חילוק בין אם הוציאה בלשון שבועה, שאמר: שבועה שלא אשב בסוכה, בין שהוציאה בלשון נדר, שאמר: ישיבת סוכה עלי שבועה<sup style="color: gray;">123</sup>, שאף אז אנו מתרצים שבועתו וחוזרת על עצמו, והוא כאילו אמר: שבועה שלא אשב בסוכה<sup style="color: gray;">124</sup>, שלשון שבועה לא שייך אלא על עצמו<sup style="color: gray;">125</sup>, וזה שאמר: ישיבת סוכה עלי שבועה, לא משום שאסר החפץ עליו, שבודאי לא שייך בשבועות, אלא הוא יד<sup style="color: gray;">126</sup> שבועה, ולעולם אוסר עצמו מהחפץ<sup style="color: gray;">127</sup>. ויש מהראשונים החולק וסובר שכשאמר: ישיבת סוכה עלי שבועה, אין השבועה חלה<sup style="color: gray;">128</sup>.
יש מהראשונים שפירשו בספרי טעם נוסף לכך ששבועות חלות על דבר מצוה, בניגוד לנדרים שאינם חלים על דבר מצוה<sup style="color: gray;">129</sup>, שבנדרים הוא כנודר בחיי המלך, ובשבועות הוא כנודר במלך עצמו<sup style="color: gray;">130</sup>, ואף על פי שכלפי המקום ברוך הוא הוא וחייו הכל אחד, גדול הוא חיי המלך ממלך עצמו<sup style="color: gray;">131</sup>.
על נדרים<sup style="color: gray;">132</sup>, שהן "איסור חפצא"<sup style="color: gray;">133</sup>, ולכן הנשבע שלא לקיים דבר מצוה, נדרו חל, ע"ע אסור חפצא; אסור גברא<sup style="color: gray;">134</sup> וע' נדר<sup style="color: gray;">135</sup>.
<h3>דבר שאין בו ממש</h3>
שבועות חלות על דבר שאין בו ממש<sup style="color: gray;">136</sup>, כגון דיבור, שאין בו ממש<sup style="color: gray;">137</sup>, והאומר: שבועה שאיני מדבר, אסור<sup style="color: gray;">138</sup> מדאורייתא<sup style="color: gray;">139</sup>, כפי שהשבועות חלות על דבר שיש בו ממש<sup style="color: gray;">140</sup>, והטעם בזה<sup style="color: gray;">141</sup>, שכיון שהשבועה היא "איסור גברא"<sup style="color: gray;">142</sup>, היא חלה על גוף האדם, והגוף יש בו ממש<sup style="color: gray;">143</sup>, ולכן אף אם אין בחפץ ממש, השבועה חלה<sup style="color: gray;">144</sup>.
על נדרים<sup style="color: gray;">145</sup>, שהן "איסור חפצא"<sup style="color: gray;">146</sup>, ולכן הנשבע על דבר שאין בו ממש, אין נדרו חל, ע"ע אסור חפצא; אסור גברא<sup style="color: gray;">147</sup> וע' נדר.
<h3>שבועה על שבועה</h3>
אין שבועה חלה על שבועה<sup style="color: gray;">148</sup>, לחייבו בשני לאוים ושני קרבנות<sup style="color: gray;">149</sup> ומלקות*<sup style="color: gray;">150</sup>, שהאומר: שבועה שאוכל כיכר זו, שבועה שאוכלנה, אין השניה חלה עליו לשעתה<sup style="color: gray;">151</sup>, וכן אם אמר: שבועה שלא אוכל כיכר זו, שבועה שלא אוכלנה, אינו חייב אלא אחת<sup style="color: gray;">152</sup>, אלא שאם נשאל על הראשונה שניה חלה עליו, אבל אם לא נשאל על הראשונה לוקה על השניה משום שבועת-שוא*<sup style="color: gray;">153</sup>.
<h3>שבועה על נדר</h3>
אין השבועות חלות על הנדרים<sup style="color: gray;">154</sup>, לא לבטל ולא לקיים, שאם אסר על עצמו כיכר וחזר ונשבע עליו שיאכלנו, אינו רשאי לאוכלו - כשם שאין השבועה חלה לעבור על שאר איסורים<sup style="color: gray;">155</sup> - וכן אם נשבע עליו שלא יאכלנו אינו עובר<sup style="color: gray;">156</sup> אלא משום איסור הנדר, ואין לומר שכאן איסור חל על איסור, כיון שהוא מוסיף על הראשון, וכשהאיסור השני המוסיף על האיסור הראשון, חל - לסוברים כן<sup style="color: gray;">157</sup>, וכן הלכה<sup style="color: gray;">158</sup> - אף השני, שכיון שהנדר הוא "איסור חפצא", ויש בו אף - לסוברים כן<sup style="color: gray;">159</sup> - "איסור גברא", אין מקום לשבועה לחול עליו<sup style="color: gray;">160</sup>.
על נדרים<sup style="color: gray;">161</sup>, שהן "איסור חפצא"<sup style="color: gray;">162</sup>, ולכן הנודר על שבועתו, שהיא "איסור גברא"<sup style="color: gray;">163</sup>, נדרו חל, ע"ע אסור חפצא; אסור גברא<sup style="color: gray;">164</sup> וע' נדר.
<h3>כשנאנס</h3>
הנשבע לעשות דבר ביום פלוני, ונאנס, כגון שנשבע לשלם וכשהגיע הזמן אין לו לשלם, פטור משבועתו, ואם יכול לקיימה אחר כך, דינו כאילו עבר על שבועתו במזיד<sup style="color: gray;">165</sup>.
<h3>שבועות סותרות על פריעת חוב</h3>
הנשבע שלא למכור משלו לפרוע שום חוב, ואחר כך נשבע לפרוע לבעל חובו לזמן פלוני, וכשהגיע הזמן טוען: אין לי מעות, וכבר נשבעתי שלא למכור משלי לפרוע שום חוב, כתבו ראשונים, שכיון ששתי שבועות הללו מכחישות זו את זו, שהרי כשנשבע שנית שיפרע לזמן פלוני היה בכלל שאם לא יהיה לו מעות לזמן שימכור משלו כדי לפרוע לו, והוא נשבע כבר שלא למכור, לפיכך אם לא ימכור כדי לקיים שבועה ראשונה נמצאת השניה שבועת-שוא* ומכים עליה מכת-מרדות*<sup style="color: gray;">166</sup>, ואם יתחרט מתוך המלקות וימצא פתח* לשבועה הראשונה, יתירו לו, וימכור, ויקיים שבועה שניה<sup style="color: gray;">167</sup>.
במה דברים אמורים, שקדמה שבועה ראשונה לחוב שמעון כגון שנשבע סתם שלא למכור משלו בשביל שום חוב שיתחייב, אבל אם קדם חוב שמעון לשבועת ראובן לא חלה השבועה כלל, שהוא נשבע לבטל המצוה - ושבועה אינה חלה לבטל המצוה<sup style="color: gray;">168</sup> - שמושבע ועומד הוא מהר סיני לפרוע חוב שלו - שכן פריעת בעל חוב, מצוה מן התורה היא, לסוברים כן<sup style="color: gray;">169</sup>, וכן הלכה<sup style="color: gray;">170</sup> - ומכים אותו עד שתצא נפשו אם אינו רוצה לפרוע<sup style="color: gray;">171</sup>.
על פריעת בעל-חוב*, אם היא מצוה, ע"ע הלואה<sup style="color: gray;">172</sup>.
<h3>השבועה בבית דין</h3>
הנשבע בבית-דין*, נשבע בשבועה - שהדבר אמת<sup style="color: gray;">173</sup> -או באלה<sup style="color: gray;">174</sup>, דהיינו שמקבל על עצמו קללה<sup style="color: gray;">175</sup>. ומנין שאלה דינה כשבועה<sup style="color: gray;">176</sup>, שנאמר: ויבֵא אֹתו - נבוכדנצר<sup style="color: gray;">177</sup> את צדקיהו<sup style="color: gray;">178</sup> - באָלה<sup style="color: gray;">179</sup>, ונאמר: וגם במלך נבוכדנאצר מרד אשר השביעו באלהים<sup style="color: gray;">180</sup>, כי אלה היא שבועה שיש בה קללה, שנשבע: יעבור עלי כך וכך אם אעשה, לכן נקרא אלה, מלשון יש לאל ידי<sup style="color: gray;">181</sup>, על שם הכח והתוקף שנותן הנשבע לקיים דבריו על ידי שמוסר נפשו אל עונש הקללה<sup style="color: gray;">182</sup>. והיא גדולה משבועה<sup style="color: gray;">183</sup>, שהיא כשנשבע סתם, שאינו תולה אמיתת דבריו בעונש קללה, ואין בה תוקף כל כך כמו באלה<sup style="color: gray;">184</sup>.
שבועה זו היא מפיו או מפי הדיינים<sup style="color: gray;">185</sup>. כיצד מפיו, אומר: הריני נשבע בשם אלהי ישראל<sup style="color: gray;">186</sup>, או: בשם ה' אלהי ישראל<sup style="color: gray;">187</sup>, או: בה' אלהי ישראל<sup style="color: gray;">188</sup>, או - לסוברים שאין השבועה בשם המיוחד דוקא<sup style="color: gray;">189</sup>, וכן הלכה<sup style="color: gray;">190</sup> - הריני נשבע במי ששמו רחום, או: במי ששמו חנון<sup style="color: gray;">191</sup>, ומסיים: שאיני חייב לזה כלום<sup style="color: gray;">192</sup>. וכן אם אמר: הרי הוא ארור לה' אלהי ישראל<sup style="color: gray;">193</sup>, או: הרי הוא ארור למי ששמו רחום<sup style="color: gray;">194</sup>, או: למי ששמו חנון, אם יש לזה אצלי כלום<sup style="color: gray;">195</sup>. וכיצד מפי הדיינים<sup style="color: gray;">196</sup>, משביעים אנו אותך בה' אלהי ישראל<sup style="color: gray;">197</sup>, או: בשם אלהי ישראל<sup style="color: gray;">198</sup>, או: במי ששמו חנון, שאין לזה בידך כלום, והוא עונה אמן*<sup style="color: gray;">199</sup>, שכל העונה אמן אחר שבועה, כמוציא שבועה מפיו דומה<sup style="color: gray;">200</sup>. או שאמרו: הרי פלוני בן פלוני ארור לה' אלהי ישראל, או למי ששמו חנון, אם יש לפלוני אצלו ממון ולא יודה לו, והוא עונה: אמן<sup style="color: gray;">201</sup>.
ראשונים כתבו, שתיקנו הגאונים<sup style="color: gray;">202</sup>, החכמים שאחר התלמוד<sup style="color: gray;">203</sup> הראשונים<sup style="color: gray;">204</sup> שבטלה בדורותינו שבועה<sup style="color: gray;">205</sup>, דהיינו שאין משביעים עכשיו לא בשם ולא בכינוי<sup style="color: gray;">206</sup>, לפי שעונשה גדול<sup style="color: gray;">207</sup>, כדי שלא יהא העולם חרב על ידי החוטאים שרבו<sup style="color: gray;">208</sup>, ותיקנו לגזור עליו ארור בעשרה<sup style="color: gray;">209</sup>, שמחרימים<sup style="color: gray;">210</sup> אותו ומקללים אותו ומחרימים עליו בשופרות וכיבוי נרות ומיטות כפויות לאיים עליו, שאם יחטא לעצמו יחטא<sup style="color: gray;">211</sup>. ויש מהראשונים שנראה מדבריהם שמשביעים אף בזמן הזה<sup style="color: gray;">212</sup>.
על עניית אמן* לאחר שבועה, שדינה כשבועה, ע"ע אמן: בשבועה. בשבועת-העדות* ושבועת-הדינים*, אם צריך להישבע בשם המיוחד או שדי להישבע באחד מכנויי-ה'*, נחלקו תנאים, ועל כך ע"ע כנויי ה'<sup style="color: gray;">213</sup>. ושם<sup style="color: gray;">214</sup>, שלהלכה די להישבע באחד הכינויים<sup style="color: gray;">215</sup>. בשבועת-בטוי*, אם צריך להישבע דוקא בשם המיוחד, או שדי שישבע באחד הכינויים, ע"ע שבועת בטוי. על העונש על שבועה שאינה על אמת, ע"ע שבועת שוא.
<h3>צורת השבועה</h3>
הנשבע נשבע מעומד<sup style="color: gray;">216</sup> לכתחילה<sup style="color: gray;">217</sup>, ואם השביעוהו מיושב, אינו חוזר ונשבע<sup style="color: gray;">218</sup>, ואם תלמיד-חכם* הוא נשבע לכתחילה מיושב<sup style="color: gray;">219</sup>, שמשום כבודו<sup style="color: gray;">220</sup> עשאוהו כדיעבד<sup style="color: gray;">221</sup>.
על האיומים שמאיימים הדיינים את הנשבע בשבועת-הדינים*, ע"ע.
<h3>נקיטת חפץ</h3>
כיצד משביעים את המתחייב שבועה בבית-דין*<sup style="color: gray;">222</sup>, משביעים אותו בשבועה האמורה בתורה, שנאמר: ואשביעך בה' אלהי השמים<sup style="color: gray;">223</sup>, שצריך להישבע בנקיטת חפץ<sup style="color: gray;">224</sup> של מצוה<sup style="color: gray;">225</sup>, ולאוחזו בידו<sup style="color: gray;">226</sup>, כאברהם שהשביע את אליעזר בברית המילה<sup style="color: gray;">227</sup>, שנאמר: שים נא ידך תחת ירכי<sup style="color: gray;">228</sup>. ודיין המשביע בה' אלהי השמים, ולא התפיסו חפץ, הוא כטועה בדבר משנה, וחוזר<sup style="color: gray;">229</sup>. ולכתחילה צריך להשביעו בספר-תורה*<sup style="color: gray;">230</sup>, אף על פי שהשביע אברהם את אליעזר במילה<sup style="color: gray;">231</sup>, כיון שעדיין לא נצטוו על יותר, היא כספר תורה לגביהם<sup style="color: gray;">232</sup>. ולא יאמר: אני נשבע בספר תורה זה, אלא יאחוז הספר תורה בידו ויאמר: אני נשבע בה'<sup style="color: gray;">233</sup>.
יש מהאמוראים הסובר שדיין שמשביע בתפילין, הוא כטועה בדבר משנה, וחוזר<sup style="color: gray;">234</sup>. ואין הלכה כדבריו<sup style="color: gray;">235</sup>, ואם אחז תפילין בידו והשביעוהו, אינו חוזר ונשבע, שהרי אחז תורה בידו וכמו ספר הן<sup style="color: gray;">236</sup>.
תלמיד-חכם* נשבע לכתחילה בתפלין*<sup style="color: gray;">237</sup>, שגם הוא חפץ הוא<sup style="color: gray;">238</sup>, כי לכתחילה די לו בתפילין משום כבודו<sup style="color: gray;">239</sup>, כמו שהקילו עליו שנשבע מיושב<sup style="color: gray;">240</sup>.
יש מהראשונים הסובר שלא אמרו שתלמיד חכם יכול להישבע בתפילין אלא בפעם הראשונה שנשבע, אבל מכאן ואילך צריך להישבע בספר תורה<sup style="color: gray;">241</sup>, שבתלמיד חכם, אם נצרך שבועה, הרי זה באקראי<sup style="color: gray;">242</sup>, ולכן אין צריך לאיים עליו, אבל אם נשבע יותר מפעם אחת, אינו באקראי<sup style="color: gray;">243</sup>.
ציצית ושאר כלי מצוה אין אחיזתם נקיטת חפץ כלל<sup style="color: gray;">244</sup>. ויש החולקים על זה<sup style="color: gray;">245</sup>. ונדחו דבריהם<sup style="color: gray;">246</sup>.
אף על פי שצריך להישבע בספר תורה<sup style="color: gray;">247</sup>, מכל מקום יש מהראשונים סוברים ששאר ספרים שיש בהם שמות הקודש - חומשים* - דינם כספר תורה, ונשבעים בהם<sup style="color: gray;">248</sup>, שהקילו בזה בדורות האחרונים להישבע בהם, כמו שהקילו שלא להישבע בשם<sup style="color: gray;">249</sup>. וכן אף על פי שצריך להישבע בנקיטת חפץ בידו<sup style="color: gray;">250</sup>, יש מהראשונים שכתבו שנהגו להשביע כשספר התורה מונח לפניו ומניח ידו עליה, אבל אינו נוטלו בזרועו<sup style="color: gray;">251</sup>, שהקילו בזה בדורות האחרונים להישבע כך<sup style="color: gray;">252</sup>.
כשנשבעים לקהל בעניני מיסים, נוהגים להשביעו כעין שבועת התורה<sup style="color: gray;">253</sup>, ולכן - לסוברים שנהגו להשביע כשספר התורה מונח לפניו<sup style="color: gray;">254</sup> - כשנשבעים בעניני מיסים משביעים אותו כספר התורה מונח לפניו ומניח ידו עליה, אבל בשאר שבועות, כגון אישה שנשבעתה על כתובתה, נשבעת על ספר אחר<sup style="color: gray;">255</sup>.
חיוב זה של נקיטת חפץ, נחלקו בו ראשונים: יש הסוברים שהוא מדאורייתא, שנאמר: שים נא ידך תחת ירכי<sup style="color: gray;">256</sup>. ויש הסוברים שהוא מתקנת-חכמים*, להטיל אימה על הנשבע<sup style="color: gray;">257</sup>, והלימוד מהכתוב באברהם, אינו אלא אסמכתא*<sup style="color: gray;">258</sup>.
במה דברים אמורים ששבועה צריכה נקיטת חפץ, בשבועת-דינים*<sup style="color: gray;">259</sup>, ובשבועות של תורה<sup style="color: gray;">260</sup>, אבל בשבועות שאינן אלא תקנת-חכמים*, נחלקו ראשונים: א) יש סוברים שאין צריך בהן נקיטת חפץ, שאינו אלא שמקבל עליו קללה<sup style="color: gray;">261</sup>. ב) ויש סוברים שצריך בהם נקיטת חפץ<sup style="color: gray;">262</sup>, שכן נשבעים ונוטלים<sup style="color: gray;">263</sup>, אבל שבועת-היסת* אינה צריכה נקיטת חפץ<sup style="color: gray;">264</sup>, וכן שבועה שהיא חוץ לבית דין אינה צריכה נקיטת חפץ<sup style="color: gray;">265</sup>, ואפילו שבועת-השותפים*, הבאה על ספק<sup style="color: gray;">266</sup>. וכן הלכה<sup style="color: gray;">267</sup>. ומכל מקום נהגו שבשעה שנשבעים שבועת היסת, יהיה ספר תורה ביד חזן הכנסת או אחד משאר העם, כדי לאיים עליו<sup style="color: gray;">268</sup>.
בשבועת-העדות* ושבועת-בטוי* ושבועת-הפקדון*, אין צורך בנקיטת חפץ<sup style="color: gray;">269</sup>, אף כשהוא מושבע מאחרים<sup style="color: gray;">270</sup>, שלא תיקנו בהם חכמים - לסוברים שנקיטת חפץ היא מתקנת חכמים<sup style="color: gray;">271</sup> - תקנה זו<sup style="color: gray;">272</sup>.
אף במקום שאין צורך להשביע בנקיטת חפץ, יש רשות לדיין להשביעו בנקיטת חפץ, כדי לאיים עליו<sup style="color: gray;">273</sup>.
<h3>חרם כדי שלא יגיע לידי שבועה</h3>
מתקנות-הגאונים*<sup style="color: gray;">274</sup>, שכל מי שנתחייב שבועה, בין של תורה בין של דבריהם, אפילו היסת, יש לו להחרים<sup style="color: gray;">275</sup> סתם, קודם שישבע, על כל מי שטוען עליו דבר שאינו חייב בו כדי להשביעו חינם, ויענה המשביעו: אמן<sup style="color: gray;">276</sup>, ותקנה טובה לבעלי דינים כדי שימנעו מטענת שקר ולא יגרמו להוציא שם שמים לבטלה ולא ישיאו שמע שוא<sup style="color: gray;">277</sup>.
<h2>שבועות (חג)</h2>
<b>הגדרת הערך</b> - יום-טוב* אחד משלש-רגלים*.
<h3><b>גדרו ומהותו</b></h3>
<h4>קדושתו</h4>
יום חמשים של ספירת העומר, הוא חג השבועות<sup style="color: gray;">1</sup>, כמו שנאמר: שבעה שבועות תספור לך מהחל חרמש בקמה, תחל לספור שבעה שבועות, ועשית חג שבועות להשם אלוקיך<sup style="color: gray;">2</sup>. שבועות הוא יום-טוב לענין איסור מלאכה, ומקרא קודש, ולענין דינים נוספים, כמו שנאמר: מקרא קדש יהיה לכם, כל מלאכת עבודה לא תעשו<sup style="color: gray;">3</sup>, על פרטי הלכות יום טוב, עיין בערך יום טוב. שבועות הוא אחד משלש-רגלים, שמצוה לעלות בהם לרגל לבית המקדש, עיין על כך בערכים עולת ראיה, ראיה, שלש רגלים. חג שבועות אינו אלא יום אחד, שלא כמו פסח* וסוכות*, ואמרו במדרש, שהיינו משום ששבועות חל בעונת המלאכה, חסך הכתוב על ישראל<sup style="color: gray;">4</sup>, שלא יבטלו ממלאכתם, כי התורה חסה-על-ממונם-של-ישראל*<sup style="color: gray;">5</sup>.
<h4>זמנו</h4>
חג השבועות הוא יום חמישים לספירת העומר<sup style="color: gray;">6</sup>, ולפי חשבון קביעות החדשים המסור בידינו, שחודש ניסן מלא, וחודש אייר חסר<sup style="color: gray;">7</sup>, חג שבועות חל לעולם בששה בסיון<sup style="color: gray;">8</sup>. אבל בזמן שהיו מקדשים את החודשים על פי הראיה, אמר רב שמעיה ששבועות חל לפעמים בחמשה בסיון, כאשר חודשי ניסן ואייר הם חודשים מלאים, ולפעמים בששה בו, כאשר שני החודשים חסרים, ולפעמים בשבעה, כאשר אחד מהחודשים מלא, והשני חסר<sup style="color: gray;">9</sup>. לדעת אחרים אף בזמן הבית היו מקדשים לפי חשבון, ושבועות היה חל ביום קבוע<sup style="color: gray;">10</sup>. בטעם הדבר ששבועות אינו תלוי ביום החודש, אלא במנין ספירת העומר, אמרו במדרש לפי שכשנתבשרו ישראל לצאת ממצרים, נתבשרו שהן עתידים לקבל את התורה לסוף חמישים יום, ומרוב חיבה היו מונים בכל יום ויום, מתוך חיבתם הגדולה, לכך הספירה נקבעה לדורות<sup style="color: gray;">11</sup>. ויש מן הראשונים שכתבו שהיינו לפי שבשבועות לא היו מצויים בעיירות, שהיה כל אחד בשדהו אצל תבואתו, ולא ידעו מתי חודש סיון, לכך שבועות לא נקבע לששה בסיון, אלא למנין ימי העומר שידעו בכל מקום מתי שבועות<sup style="color: gray;">12</sup>. ויש שכתבו שהטעם ששבועות אין לו זמן קבוע בחדשי השנה, הוא משום שאין קדושת חג שבועות ומעלתו בעבור מתן תורה לבד, אלא בעבור קדושת היובל, ולכן לא נתייחד לו זמן, אלא עשאתו התורה סניף לחג הפסח<sup style="color: gray;">13</sup>. ויש מן הראשונים שכתב, שלדעת אמוראים זמנו של חג שבועות תלוי במחלוקת תנאים, ששבועות הוא יום מתן תורה<sup style="color: gray;">14</sup>, ולכן זמנו קבוע ביום זה, כשאר מועדות הקבועים ביום מסויים בחודש, ולכן לדעת חכמים שתורה ניתנה בששה בסיון, חג השבועות בששה בסיון, ולדעת רבי יוסי שתורה ניתנה בשבעה בסיון, חג השבועות בשבעה בסיון<sup style="color: gray;">15</sup>. הצדוקים היו אומרים ששבועות חל לעולם באחד בשבת, שטעו במה שנאמר בתורה: וספרתם לכם ממחרת השבת<sup style="color: gray;">16</sup>, שהיא שבת בראשית, ונמצא ששבועות חל לעולם באחד בשבת, אבל לפי קבלת חכמים "ממחרת השבת" היינו יום טוב ראשון של חג הפסח<sup style="color: gray;">17</sup>, ובשביל להוציא מדעתם תקנו שביום-טבוח* שהוא אחר החג, אין כהן גדול מתלבש בכליו, עיין על כך בערך יום טבוח<sup style="color: gray;">18</sup>.
<h4>מהותו</h4>
חג השבועות נקרא בתורה בכמה שמות: "חג שבועות", שאמר הכתוב: שבעה שבועות תספר לך וכו' ועשית חג שבועות<sup style="color: gray;">19</sup>. חג השבועות נקרא בתורה אף בשם "חג הקציר"<sup style="color: gray;">20</sup>, ואמרו חכמים שהוא חג שבועות הבא בזמן קצירה<sup style="color: gray;">21</sup>, וכתבו ראשונים שענין חג הקציר הוא - כשאר החגים התלויים במועדי גידול היבול ואסיפתו - לתת בהם הודאה לאלוקים<sup style="color: gray;">22</sup>, על טוב הקציר<sup style="color: gray;">23</sup>, שמנהג כל האומות לחגוג בקציר, אבל ישראל נזהרו שיהיה חגיהם לשמו יתברך<sup style="color: gray;">24</sup>. חג השבועות נקרא בתורה אף "יום הביכורים<sup style="color: gray;">25</sup>", וכתבו ראשונים שנקרא כן, על שם שתי-הלחם* - הקרבים ביום זה<sup style="color: gray;">26</sup> - שהם ראשונים למנחת חטים הבאים מן החדש<sup style="color: gray;">27</sup>. ויש מפרשים על שם שמיום זה ואילך מביאים ביכורים* למקדש<sup style="color: gray;">28</sup>. בלשון חכמים חג השבועות קרוי עצרת<sup style="color: gray;">29</sup>, וכתבו ראשונים שמפסח מונים שבעה שבועות, והשמיני הוא שבועות, וקדוש כשמיני של חג סוכות, ולכן קרוי עצרת כשמיני של סוכות, שקראו הכתוב עצרת<sup style="color: gray;">30</sup>.
<h4>יום דין</h4>
חג השבועות הוא אחד מארבעה פרקים בהם העולם נידון, וכך אמרו במשנה, בעצרת על פירות האילן<sup style="color: gray;">31</sup>, ואמרו בגמרא שזו דעת תנא דבי רבי ישמעאל<sup style="color: gray;">32</sup>. לדעת רבי יהודה הכל נידונים בראש השנה, אלא שגזר דין של כל אחד ואחד נחתם בזמנו, כגון בעצרת על פירות האילן<sup style="color: gray;">33</sup>. וכן אמר רבי יהודה בשם רבי עקיבא, מפני מה אמרה תורה, הביאו שתי הלחם בעצרת<sup style="color: gray;">34</sup>, מפני שעצרת זמן פירות האילן הוא, אמר הקדוש ברוך הוא הביאו לפני שתי הלחם בעצרת, כדי שיתברכו לכם פירות האילן<sup style="color: gray;">35</sup>.
<h4>זמן מתן תורה</h4>
שבועות, נחלקו בו אם הוא זמן מתן תורה: א) יש סוברים שהוא זמן מתן תורה<sup style="color: gray;">36</sup> - אף על פי שהדבר לא נזכר בתורה<sup style="color: gray;">37</sup> - וכן אומרים בנוסח התפילה, זמן מתן תורתנו. ולכן לדברי הכל חייבים לנהוג "לכם" בשבועות<sup style="color: gray;">38</sup>, וכן קריאת התורה בשבועות היא מענין מתן תורה<sup style="color: gray;">39</sup>, ולכן בערב שבועות מחמירים בהקזת דם, מפני שהוא ערב מתן תורה<sup style="color: gray;">40</sup>. ואף על פי שבזמן הזה שבועות חל בשישי בסיון<sup style="color: gray;">41</sup>, ויש סוברים שמתן תורה היה בשבעה בסיון<sup style="color: gray;">42</sup>, ועוד שאף לסוברים שמתן תורה היה בששה בסיון<sup style="color: gray;">43</sup>, הלא בזמן שמקדשים על פי הראיה אין שבועות קבוע בששה בסיון<sup style="color: gray;">44</sup>, כיון שאין הפרש אלא יום אחד, אפשר להזכיר זמן מתן תורתנו<sup style="color: gray;">45</sup>. ויש שכתבו שזמן מתן תורה מתייחס לשלושה ימים, שבחמשה בסיון קבלו ישראל "נעשה ונשמע"<sup style="color: gray;">46</sup>, בששה בו חשוב זמן מתן תורה, משום שהיתה התורה ראויה להנתן בו ביום - אף לסוברים שהתורה ניתנה בשביעי<sup style="color: gray;">47</sup> - ובשביעי היתה קבלת התורה בפועל, לסוברים כן<sup style="color: gray;">48</sup>. ויש שכתבו שלפי שאין עיקר קדושת שבועות משום מתן תורה, אלא משום קדושת היובל<sup style="color: gray;">49</sup>, לפיכך נוסח התפילה הוא זמן מתן תורתנו, ולא יום מתן תורתנו<sup style="color: gray;">50</sup>. ולדעתם שבועות הוא זמן מתן תורה, אף על פי ששבועות הוא ביום חמישים לספירת העומר<sup style="color: gray;">51</sup>. ויש סוברים שמתן תורה לא היה אלא ביום חמישים ואחד לספירת העומר<sup style="color: gray;">52</sup>, לפי שאין עיקר קדושת שבועות משום מתן תורה, אלא משום קדושת היובל<sup style="color: gray;">53</sup>. ויש שכתבו בטעם שנקבע יום חמישים לספירה לחג שבועות, אף על פי שלא ניתנה תורה, עד יום חמישים ואחד, לפי שלא היו ישראל ראויים לחכמת התורה, עד שיטהרו ויקדשו עצמם מכל טומאת מצרים שיצאו משם, ולפי שביום חמישים לעומר נגמרה הטהרה, שעל ידה זכינו אחר כך ביום חמישים ואחד לקבל את התורה, נקבע יום חמשים לחג שבועות, כי יראת חטא קודמת לחכמה במעלה ובזמן<sup style="color: gray;">54</sup>. ויש שכתבו שבא לרמוז על יום טוב שני של גלויות<sup style="color: gray;">55</sup>, לפי שמתן תורה היה בחוץ לארץ, והסכימה דעת עליון לחוג ביום טוב שני של גלויות<sup style="color: gray;">56</sup>. ויש מן הראשונים שכתב, שלדעת אמוראים זמנו של חג שבועות, קבוע ליום בחודש, שלעולם הוא ביום מתן תורה, בששה לחודש, לסוברים שביום זה ניתנה תורה, או בשבעה לחודש, לסוברים כן<sup style="color: gray;">57</sup>. ב) ויש שכתבו שלא תלה הכתוב את חג שבועות ביום מתן תורה, אלא ביום חמישים לעומר, ובזמן שקדשו על פי הראיה לא היו מקפידים ששבועות יהא ביום מתן תורה<sup style="color: gray;">58</sup>, אלא שבזמן הזה, שלוח השנה קבוע, חל שבועות בשישי בסיון<sup style="color: gray;">59</sup>, שבו ניתנה תורה, לדעת חכמים, ולכן אנו אומרים בתפילה זמן מתן תורתנו<sup style="color: gray;">60</sup>. ג) ויש שכתבו בדעת ראשונים, שתליית חג השבועות במתן תורה, שנוי במחלוקת תנאים, שדוקא לדעת חכמים, הסוברים שבששה בסיון ניתנה תורה, קביעות חג השבועות הוא מפני נתינת התורה, ולדעתם ניתנה תורה ביום חמישים לספירת העומר, אבל לדעת רבי יוסי, שתורה ניתנה בשבעה בסיון, ביום חמישים ואחד לעומר, חג שבועות לא נקבע מפני נתינת התורה<sup style="color: gray;">61</sup>. וכן משמע בדעת אחרונים, שכתבו שמה שאנו אומרים בתפילה זמן מתן תורתנו, היינו משום שהעיקר להלכה כדעת חכמים, הסוברים שתורה ניתנה בשישי בסיון<sup style="color: gray;">62</sup>.
<h4>בזמן שאין ספירת העומר</h4>
אף על פי שזמנו של שבועות הוא ביום חמישים לספירת העומר<sup style="color: gray;">63</sup>, אף בזמן שאין נוהגת מצות ספירת העומר מן התורה, כגון בזמן הזה, לסוברים כן<sup style="color: gray;">64</sup>, חג השבועות קדוש מן התורה<sup style="color: gray;">65</sup>. ויש מן הראשונים שכתבו שהכתוב "בעצם היום הזה"<sup style="color: gray;">66</sup>, בא ללמד שאף על פי שנאמר "מיום הביאכם את עומר התנופה וגו'<sup style="color: gray;">67</sup> ", מכל מקום "וקראתם בעצם היום הזה מקרא קדש", כי גוף היום הוא קדוש ואסור בעשיית מלאכה, ואינו תלוי בעומר, ולא בקרבנות<sup style="color: gray;">68</sup>. ויש מי שכתב שבזמן שספירת העומר מדרבנן, אף שבועות אינו אלא מדרבנן<sup style="color: gray;">69</sup>.
<h4>קטן שהגדיל בימי העומר</h4>
מי שלא היה מחוייב במצות ספירת העומר, כגון שהיה קטן, והגדיל קודם שבועות או בשבועות, יש מן האחרונים שכתבו שלא חלה עליו קדושת שבועות, ששבועות הוא יום חמישים לעומר, והוא לא היה בכלל מצוה זו<sup style="color: gray;">70</sup>.
<h4>יום טוב שני</h4>
יום-טוב-שני* - שבחוץ לארץ עושים יום טוב נוסף, לאחר ימים טובים, ועיקרו משום ספק, האם החודש שעבר היה מלא או חסר - נוהג אף בשבועות<sup style="color: gray;">71</sup>, כדי שלא לחלוק במועדות<sup style="color: gray;">72</sup>, אף על פי שאין בו ספק, שהרי אינו תלוי בקידוש החודש ובשלוחים, אלא בספירת ימי העומר, מיום שני של פסח<sup style="color: gray;">73</sup>, ועד שבועות כבר נודע בכל המקומות קביעות ראש חודש ניסן<sup style="color: gray;">74</sup>. ואף בזמן הזה, שלענין ספירת העומר אין סופרים אלא מיום שני של פסח, ואין חוששים לספור אף מיום שלישי, משום "ספיקא דיומא"<sup style="color: gray;">75</sup>, מכל מקום שבועות עושים שני ימים, גזירה משום שאר המועדות<sup style="color: gray;">76</sup>. ומטעם זה יש מן האחרונים שכתב שיום טוב שני של שבועות, חמור משאר יום טוב שני, שיסוד תקנתו אינה משום ספק<sup style="color: gray;">77</sup>, ויש שתמהו על דבריו<sup style="color: gray;">78</sup>.
<h3><b>הלכותיו</b></h3>
<h4>קרבנותיו</h4>
בשבועות מקריבים - יתר על הקרבנות שמקריבים כל יום<sup style="color: gray;">79</sup> - קרבן מוסף, שני פרים ואיל ושבעה כבשים, כולם עולות, ושעיר חטאת<sup style="color: gray;">80</sup>, על פרטי הקרבנות והקרבתם, ע"ע קרבן מוסף. עוד מביאים שתי-הלחם*, מנחה חדשה - המתירה את החדש* במקדש - ומקריבים עמם פר ושני אילים ושבעה כבשים, הכל עולות, ושעיר חטאת<sup style="color: gray;">81</sup>, ושני כבשים זבח שלמים<sup style="color: gray;">82</sup>. על הזכרת שעיר חטאת הבא עם שתי הלחם, בתפילת מוסף, ע"ע מוסף<sup style="color: gray;">83</sup>. על קרבנות חגיגה ועולת ראיה, עיין בערכיהם.
<h4>לה' ולכם</h4>
הנהגת האדם בחג השבועות - שבשאר ימים טובים, רבי אליעזר אומר אין לו לאדם ביום טוב אלא או אוכל ושותה, או יושב ושונה, ורבי יהושע אומר חלקהו, חציו לאכילה ושתיה, וחציו לבית המדרש<sup style="color: gray;">84</sup> - אמר רבי אלעזר שהכל מודים שבשבועות צריך לנהוג גם "לכם"<sup style="color: gray;">85</sup>, היינו לשמוח בו במאכל ובמשתה<sup style="color: gray;">86</sup>, ואסור להתענות בו<sup style="color: gray;">87</sup> - על תענית חלום בשבועות עי' להלן<sup style="color: gray;">88</sup> - משום ששבועות הוא יום שניתנה בו תורה<sup style="color: gray;">89</sup>, וצריך להראות את שמחת התורה<sup style="color: gray;">90</sup>, ולשמח את הגוף שעוסק בתורה ובמצות שניתנו ביום הזה, שבאמצעות הגוף התורה מתקיימת, וראוי לשמחו ולענגו בשמחת התורה יותר משאר חגים<sup style="color: gray;">91</sup>. ולכן מר בריה דרבינא, אף על פי שבשאר ימות השנה היה יושב בתענית, בשבועות - ובעוד כמה ימים<sup style="color: gray;">92</sup> - לא היה יושב בתענית, משום שניתנה בו תורה<sup style="color: gray;">93</sup>. ומצינו שרב יוסף אמר - לאנשי ביתו<sup style="color: gray;">94</sup> - בשבועות, שיעשו לו עגלה משולשת<sup style="color: gray;">95</sup>, לסעודה<sup style="color: gray;">96</sup>. וכן צריך לנהוג בשבועות "להשם"<sup style="color: gray;">97</sup>, היינו לעסוק בו בדברי תורה<sup style="color: gray;">98</sup>. ואף על פי שלא נאמר בשבועות לא "להשם" ולא "לכם", מסברא צריך לנהוג בו לכם<sup style="color: gray;">99</sup>, וכן להשם<sup style="color: gray;">100</sup>, שיעסוק בתורה ביום נתינתה<sup style="color: gray;">101</sup>. על תקנת משה לשאול ולדרוש בכל מועד ומועד מענין החג, כגון הלכות עצרת בעצרת - מענין מתן תורה<sup style="color: gray;">102</sup> - ע"ע יום טוב<sup style="color: gray;">103</sup>.
<h4>תענית חלום</h4>
תענית-חלום* בשבועות - שבשאר ימים טובים מתענים בהם תענית חלום<sup style="color: gray;">104</sup> - נחלקו ראשונים ואחרונים בדעת אמוראים: יש סוברים שאין מתענים תענית חלום בשבועות<sup style="color: gray;">105</sup>, ולדעתם מה שמצינו שמר בריה דרבינא התענה כל השנה, מלבד שבועות<sup style="color: gray;">106</sup> - וימים נוספים<sup style="color: gray;">107</sup> - משום שהוא יום שניתנה בו תורה<sup style="color: gray;">108</sup> - וצריך לאכול ולשמוח בו, להראות שנוח ומקובל לישראל יום שנתנה בו התורה, לפיכך אינו דומה לשאר יום טוב ושבתות, שמותר להתענות בהם תענית חלום<sup style="color: gray;">109</sup> - היינו תענית חלום<sup style="color: gray;">110</sup>, ואין שבועות דומה לימים טובים, שמתענים בהם תענית חלום - לסוברים כן<sup style="color: gray;">111</sup> - לפי שבשבועות צריך לקיים את הסעודה ביום<sup style="color: gray;">112</sup>, שהתורה ניתנה ביום, ואילו בשאר ימים טובים מצוותן גם בלילות<sup style="color: gray;">113</sup>. ויש סוברים שאף שבועות כשאר ימים טובים, שמתענים בהם תענית חלום<sup style="color: gray;">114</sup>, ולדעתם מה שמצינו שמר בריה דרבינא לא התענה בשבועות<sup style="color: gray;">115</sup>, היינו שלא בתענית חלום<sup style="color: gray;">116</sup>.
<h4>קריאת התורה</h4>
קריאת התורה בשבועות, לדעת תנא קמא, קוראים שבעה שבועות שבפרשת ראה<sup style="color: gray;">117</sup>, היינו פרשת כל הבכור<sup style="color: gray;">118</sup>, לפי שכבר קראו בפסח בפרשת מועדות שבתורת כהנים<sup style="color: gray;">119</sup>, קוראים בעצרת בפרשת מועדות שבמשנה תורה<sup style="color: gray;">120</sup>. לדעת אחרים, הקריאה היא פרשת בחודש השלישי שבפרשת יתרו<sup style="color: gray;">121</sup>, שמתן תורה היה בששה בסיון<sup style="color: gray;">122</sup>, ואף על פי שאין שבועות קבוע ביום שישי בסיון<sup style="color: gray;">123</sup>, שהוא יום מתן תורה - לסוברים כן<sup style="color: gray;">124</sup> - שמאחר שברוב השנים שבועות חל ביום מתן תורה, הולכים אחר רוב שנים<sup style="color: gray;">125</sup>, הלכה כדברי חכמים<sup style="color: gray;">126</sup>. ביום טוב שני של גלויות<sup style="color: gray;">127</sup>, קוראים ביום הראשון פרשת בחודש השלישי, וביום השני פרשת שבעה שבועות<sup style="color: gray;">128</sup>, משום שמתן תורה היה בששה בסיון<sup style="color: gray;">129</sup>. בקריאת עשרת הדברות, יש נוהגים לקראם בטעם עליון<sup style="color: gray;">130</sup>. על מנהג עמידה בשמיעת עשרת הדברות, ע"ע קריאת התורה.
<h4>מפטיר</h4>
קריאת מפטיר* - שקוראים בספר תורה שני<sup style="color: gray;">131</sup> - היא "ביום הבכורים"<sup style="color: gray;">132</sup>, בשני הימים<sup style="color: gray;">133</sup>.
<h4>הפטרה</h4>
הפטרה שקוראים בשבועות, לדעת תנא קמא מפטירים בחבקוק<sup style="color: gray;">134</sup>, שמדבר במתן תורה כמו שדרשו: "אלוה מתימן יבוא"<sup style="color: gray;">135</sup>, במתן תורה<sup style="color: gray;">136</sup>. לדעת אחרים מפטירים במרכבה<sup style="color: gray;">137</sup>, שביחזקאל, על שם שנגלה בסיני, ברבוא רבבות אלפי שנאן<sup style="color: gray;">138</sup>, ובאותו היום במעמד מתן תורה, השיגו כולם את מעלת הנבואה, ומעשה מרכבה, כמו שהשיג יחזקאל<sup style="color: gray;">139</sup>, את ההפטרה אומרים בעמידה<sup style="color: gray;">140</sup>, היינו שאף הקורא אותה עם המפטיר בלחש, קורא אותה מעומד, מפני כבודה<sup style="color: gray;">141</sup>. הפטרה זו, נהגו שקורא אותה גדול וחכם<sup style="color: gray;">142</sup>. על דעת תנאים הסוברים שאין מפטירים במרכבה, ע"ע הפטרה<sup style="color: gray;">143</sup>. הלכה כדברי חכמים<sup style="color: gray;">144</sup>. ביום טוב שני של גלויות<sup style="color: gray;">145</sup>, מפטירים ביום הראשון במרכבה, וביום השני בחבקוק<sup style="color: gray;">146</sup>.
<h4>אבלות</h4>
שבועות לענין אבלות - שבשאר רגלים, ימי הרגל עולים למנין שלושים<sup style="color: gray;">147</sup> - נחלקו תנאים על הקובר את מתו שעה אחת לפני חג השבועות: לדעת רבי אליעזר, משחרב בית המקדש עצרת כשבת<sup style="color: gray;">148</sup>, שעולה ואינה מפסקת<sup style="color: gray;">149</sup>, לפי שאין לו תשלומים כל שבעה, ואינו אלא יום אחד<sup style="color: gray;">150</sup>. לדעת חכמים, - וכן הלכה<sup style="color: gray;">151</sup> - עצרת כרגלים<sup style="color: gray;">152</sup>, ושעה זו שלפני החג חשובה כשבעה, והחג חשוב כשבעה נוספים, ומחשבים למנין שלשים כאילו עברו ארבעה עשר יום, ומשלים עוד ששה עשר ימים לאבלות שלשים<sup style="color: gray;">153</sup>, שמכיון שבזמן בית המקדש היו לו תשלומים, גם עכשיו יש לו דין רגלים<sup style="color: gray;">154</sup>.
<h3><b>מבעוד יום</b></h3>
<h4>תוספת יום טוב</h4>
תוספת יום טוב - שבשאר ימים טובים ושבתות, יש דין תוספת מחול על הקודש מבעוד יום<sup style="color: gray;">155</sup> - יש מן האחרונים שכתב שבשבועות אין נוהג דין תוספת, לפי שכתוב בו: בעצם היום הזה"<sup style="color: gray;">156</sup>. למעטו מדין תוספת, שאין לעשותו מקרא קודש, אלא בלילה ולא מבעוד יום<sup style="color: gray;">157</sup>. אבל בשאר הראשונים והאחרונים לא מצינו חידוש זה<sup style="color: gray;">158</sup>, ואף על פי שאין מקדשים ומתפללים ערבית מבעוד יום, משום "תמימות" - לסוברים כן<sup style="color: gray;">159</sup> - בתוספת יום טוב לענין איסור מלאכה, אין חסרון של תמימות<sup style="color: gray;">160</sup>.
<h4>קידוש</h4>
עשיית קידוש* מבעוד יום - שבשאר ימים טובים ושבתות, אפשר לעשות קידוש מבעוד יום, לסוברים כן<sup style="color: gray;">161</sup> - נחלקו בו אחרונים: יש שכתבו שאין לעשות קידוש וסעודה מבעוד יום, עד צאת הכוכבים<sup style="color: gray;">162</sup>, מפני שבספירת העומר נאמר "שבע שבתות תמימות תהיינה"<sup style="color: gray;">163</sup>, וכאשר מקדש מבעוד יום, מחסר אותו המקצת מימי הספירה, שבקידוש מקבל על עצמו את החג, ונמצא מחסר מימי הספירה, ואינם שבע שבתות תמימות<sup style="color: gray;">164</sup>. ויש שמשמע מדבריהם שהטעם שנהגו לאחר את הקידוש, הוא משום שלדעתם אין נוהג דין תוספת יום טוב בשבועות<sup style="color: gray;">165</sup>. ויש שכתבו שיכולים לקדש ולסעוד מבעוד יום<sup style="color: gray;">166</sup>.
<h4>קידוש בבית כנסת</h4>
קידוש שיש נוהגים לעשות בבית הכנסת לאחר תפילת ערבית<sup style="color: gray;">167</sup>, כתבו אחרונים שעושים מבעוד יום<sup style="color: gray;">168</sup>, אף על פי שקידוש בבית, אין עושים מבעוד יום, משום "תמימות" - לסוברים כן<sup style="color: gray;">169</sup> - שכיון שאין עושים את הקידוש אלא בשביל האורחים<sup style="color: gray;">170</sup>, אינו נראה כמחסר מ"תמימות"<sup style="color: gray;">171</sup>.
<h4>תפילה</h4>
תפילת ערבית מבעוד יום - שבשאר ימים אפשר להתפלל ערבית מבעוד יום, לסוברים כן<sup style="color: gray;">172</sup>, ולענין קידוש יש סוברים שבשבועות אין מקדשים מבעוד יום<sup style="color: gray;">173</sup> - נחלקו אחרונים: יש סוברים שמתפללים מבעוד יום<sup style="color: gray;">174</sup>, שתפילה אינה דומה לקידוש, שהרי מצינו שמתפללים תפילת ערבית של מוצאי שבת מבעוד יום<sup style="color: gray;">175</sup>, אף שהוא זמן של שבת<sup style="color: gray;">176</sup>, ויש שהוסיפו שמצוה להקדים ולהתפלל, כדי להוסיף מחול על הקודש, והוא זריז ונשכר, שעיקר ההקפדה היא רק שלא לאכול קודם הלילה<sup style="color: gray;">177</sup>. ויש שכתבו שאף לענין תפילה, מאחרים להתפלל<sup style="color: gray;">178</sup>, כדי שיהיו ימי הספירה "תמימות"<sup style="color: gray;">179</sup>, שכאשר הקהל מתפללים ערבית, הם עושים אותו לילה<sup style="color: gray;">180</sup>, וכשמתפללים מבעוד יום תפילת ערבית ומזכירים בתפילה "יום השבועות" הרי מחסרים מארבעים ותשע יום<sup style="color: gray;">181</sup>. ויש שכתבו שהטעם שנהגו לאחר להתפלל, הוא משום שלדעתם אין נוהג דין תוספת יום טוב בשבועות<sup style="color: gray;">182</sup>.
<h4>הדלקת נרות</h4>
הדלקת נרות יום טוב - שבשאר ימים טובים ושבתות, מדליקים בהם נרות מבעוד יום<sup style="color: gray;">183</sup> - יש שכתבו שאף בשבועות, מדליקים נרות מבעוד יום, שלענין זה אין לחוש ל"תמימות"<sup style="color: gray;">184</sup>. ויש שכתבו שאין מדליקים אלא משתחשך, משום "תמימות"<sup style="color: gray;">185</sup>.
<h3><b>מנהגיו</b></h3>
<h4>קריאת מגילת רות</h4>
בחג השבועות יש נוהגים לקרוא את מגילת רות<sup style="color: gray;">186</sup>, קודם קריאת התורה<sup style="color: gray;">187</sup>, בחוץ לארץ נוהגים לקרותה ביום השני<sup style="color: gray;">188</sup>, ויש נוהגים לקרותה בשני הימים<sup style="color: gray;">189</sup>, ויש נוהגים לקרוא חציה ביום הראשון וחציה ביום השני<sup style="color: gray;">190</sup>. ויש שלא נהגו בקריאת המגילה<sup style="color: gray;">191</sup>. ויש שנהגו לקרותה בבתי כנסיות אחר הצהרים, לפני מנחה<sup style="color: gray;">192</sup>. באופן קריאת המגילה וברכתה - שיש קוראים אותה ביחידות מתוך החומש, ויש נוהגים לקראה בציבור ומתוך הקלף, ויש נוהגים לברך לפניה, על מקרא מגילה ושהחיינו, מצינו כמה מנהגים<sup style="color: gray;">193</sup>. מן הטעמים לקריאת מגילת רות בשבועות: לפי ששבועות הוא זמן מתן תורה<sup style="color: gray;">194</sup>, ללמדך שלא ניתנה תורה אלא על ידי יסורים ועוני<sup style="color: gray;">195</sup>, שכשיצאו ישראל ממצרים, על ידי יסורים נגאלו, וכן אצל רות נאמר ויהי רעב בארץ<sup style="color: gray;">196</sup>, וקיבלה תורה כשנתגיירה<sup style="color: gray;">197</sup>. ועוד שמגילת רות מדברת בחסד, והתורה חסד בתחילתה ובאמצעיתה ובסופה<sup style="color: gray;">198</sup>. ועוד שבועז התחתן עם רות בקצירת תבואתו, ושבועות הוא בזמן קציר חיטים כמו שנאמר: ובקצרכם את קציר ארצכם וכו'<sup style="color: gray;">199</sup>. ועוד שאבותינו קבלו את התורה בשבועות על ידי גרות, וכן רות נתגיירה<sup style="color: gray;">200</sup>. ועוד שבפרשת שבועות, נאמר: ובקצרכם את קציר ארצכם וכו' לעני ולגר תעזוב וכו'<sup style="color: gray;">201</sup>, ורות הייתה עניה וגיורת, ובועז הניח לה מתנות עניים<sup style="color: gray;">202</sup>. ועוד שדוד נולד בשבועות<sup style="color: gray;">203</sup>, ועיקר מגילת רות באה לייחס את דוד, לפיכך קוראים את המגילה ביום לידתו<sup style="color: gray;">204</sup>.
<h4>תרגום התורה</h4>
תרגום* בקריאת התורה - שמימות עזרא נהגו שיהא בקריאת התורה תורגמן, מתרגם לעם את מה שהקורא קורא בתורה, כדי שיבינו ענין הדברים<sup style="color: gray;">205</sup>, וכתבו ראשונים שבימינו אין דרך לתרגם, כיון שאין מבינים לשון תרגום<sup style="color: gray;">206</sup> - בתקופת הראשונים נהגו במועדים מיוחדים לתרגם את הקריאה<sup style="color: gray;">207</sup>, כגון קריאת מתן תורה בשבועות<sup style="color: gray;">208</sup>, לכבוד מתן תורה<sup style="color: gray;">209</sup>. ויש שכתבו שפיוט אקדמות שהיו נוהגים לאמרו לאחר קריאת פסוק ראשון של קריאת התורה, נשתייר ממנהג זה, זכר למתורגמן<sup style="color: gray;">210</sup>.
<h4>פיוטים</h4>
פיוטים* רבים נהגו לומר בקהלות ישראל בחג השבועות. בקריאת התורה יש נוהגים לומר פיוט "אקדמות"<sup style="color: gray;">211</sup>, שהוא שבח על בחירת השם יתברך בישראל, ועל שנתן לנו את התורה<sup style="color: gray;">212</sup>, ויש שכתבו שהוא פיוט של רשות לתרגום הפרשה, שעוד בתקופת הראשונים נהגו לתרגם פרשת מתן תורה בשבועות, ושיירו מן המנהג פיוט זה לזכרון מנהג המתורגמן<sup style="color: gray;">213</sup>, עיקר המנהג היה לומר אקדמות לאחר קריאת הפסוק הראשון<sup style="color: gray;">214</sup>, וכתבו ראשונים שאין לאמרו בין ברכה לקריאה, משום הפסק<sup style="color: gray;">215</sup>, ויש שערערו על מנהג אמירתו לאחר קריאת הפסוק הראשון, משום הפסק, והנהיגו לאמרו קודם הקריאה<sup style="color: gray;">216</sup>, שקודם שמברך הכהן, פותחים את הספר תורה, ומכסים אותו במעיל, וקוראים אקדמות<sup style="color: gray;">217</sup>. לאחר פסוק ראשון של ההפטרה בחבקוק, ביום שני של שבועות<sup style="color: gray;">218</sup>, יש נהגו לומר פיוט "יציב פתגם"<sup style="color: gray;">219</sup>, ויש שערערו על אמירתו לאחר קריאת הפסוק הראשון משום הפסק, והנהיגו לאמרו קודם הקריאה<sup style="color: gray;">220</sup>. על פיוטי "אזהרות" הכוללים כל עשה ולא תעשה שבתורה, שיש שנהגו לאמרם בתפילת מוסף של שבועות, או לאחריה, ע"ע מוסף<sup style="color: gray;">221</sup>.
<h4>לימוד בלילה</h4>
מנהג לימוד תורה בליל שבועות, חסידים הראשונים היו נעורים כל הלילה, ועוסקים בתורה<sup style="color: gray;">222</sup>. וכבר נהגו רוב הלומדים לעשות כן<sup style="color: gray;">223</sup>. בטעם הדבר - על פי הפשט - כתבו אחרונים, לפי שבלילה שקודם מתן תורה, היו ישראל ישנים כל הלילה, והוצרך הקדוש ברוך הוא להעירם, ואנו צריכים לתקן דבר זה<sup style="color: gray;">224</sup>. אופן הלימוד: יש נוהגים ללמוד יחד בעשרה, ולומר "תקון", ויש נוהגים שכל אחד ואחד לומד ביחידות, וכתבו שעיקר התקון לא תקנו אלא לעמי הארץ, שאין יודעים ללמוד<sup style="color: gray;">225</sup>. בליל שבועות אסור הזיווג, אם לא בליל טבילה של מצוה<sup style="color: gray;">226</sup>. יש נוהגים לטבול כשיאיר היום<sup style="color: gray;">227</sup>.
<h4>ריבוי סעודה</h4>
בחג השבועות מרבים בסעודה, וכן מצינו בזמן התלמוד, שהיו נוהגים לשחוט לכבוד יום טוב<sup style="color: gray;">228</sup>, לפי שאינו אלא יום אחד, וחביב בעיניהם<sup style="color: gray;">229</sup>, ומשום כבוד התורה<sup style="color: gray;">230</sup>, וכן מצינו שאמרו, הכל מודים שבעצרת צריכים לנהוג בו "לכם"<sup style="color: gray;">231</sup>, וכן מצינו שרב יוסף אמר - לאנשי ביתו<sup style="color: gray;">232</sup> - בשבועות, שיעשו לו עגלה משולשת<sup style="color: gray;">233</sup>, לסעודה<sup style="color: gray;">234</sup>.
<h4>אכילת חלב ודבש</h4>
בשבועות יש נוהגים לאכול מאכלי חלב<sup style="color: gray;">235</sup>, ויש שעושים תבשיל גדול וקורים לו "סיני"<sup style="color: gray;">236</sup>, ויש שכתבו רמז לדבר שנאמר: וביום הבכורים וכו' מנחה "חדשה לה' בשבועתיכם"<sup style="color: gray;">237</sup>. ראשי תיבות חלב<sup style="color: gray;">238</sup>. ויש שכתבו הטעם לאכילת מאכלי חלב, שעושים זכרון לשתי הלחם שהיו מקריבים בשבועות<sup style="color: gray;">239</sup>, ואוכלים מאכל חלב, ואחר כך מאכל בשר, וצריכים להביא עמהם שתי לחם על השולחן, שהוא במקום המזבח<sup style="color: gray;">240</sup>. ויש שנתנו טעם על פי הסוד, ששבעה שבועות של ספירת העומר הם דוגמת אשה המיטהרת מנדתה, וידוע שדם נעכר ונעשה חלב<sup style="color: gray;">241</sup>. ויש שכתבו שהוא משום שכאשר קבלו את התורה בשבועות, לא מצאו תיכף לאכול, אלא מאכלי חלב, כי לבשר צריך הכנה רבה<sup style="color: gray;">242</sup> - על חובת אכילת בשר ביום טוב, ע"ע שמחה<sup style="color: gray;">243</sup> - ויש שכתבו שעדיף למנוע את מנהג אכילת חלב, לפי שמשמעות המשנה היא שעיקר הסעודה בשבועות היא בבשר<sup style="color: gray;">244</sup>, ולא כנוהגים שעיקר הסעודה חלב, ויש שאין אוכלים בשר כלל<sup style="color: gray;">245</sup>. ויש נהגו לאכול דבש וחלב<sup style="color: gray;">246</sup>, מפני שהתורה נמשלה לדבש ולחלב, שנאמר: דבש וחלב תחת לשונך<sup style="color: gray;">247</sup>, וכן יש שכתבו שנהגו לאכול מיני מאכלים מתוקים, כגון דבש וחלב, משום שנאמר: דבש וחלב תחת לשונך<sup style="color: gray;">248</sup>, ונדרש על מתן תורה<sup style="color: gray;">249</sup>. על ההיתר ללוש פת בחלב לכבוד חג השבועות, אף על פי שאין לשים את העיסה בחלב, מפני הרגל עבירה<sup style="color: gray;">250</sup>, ע"ע בשר בחלב<sup style="color: gray;">251</sup>.
<h4>זמן האכילה</h4>
מנהג אכילת חלב ודבש<sup style="color: gray;">252</sup>, יש שכתבו שנהגו כן ביום ראשון של שבועות<sup style="color: gray;">253</sup>, ויש שכתבו שנהגו כן אף ביום טוב שני של גלויות<sup style="color: gray;">254</sup>.
<h4>מאכלים נוספים</h4>
בשבועות מצינו בראשונים שיש שנהגו לאכול מצה שהצניעו מפסח<sup style="color: gray;">255</sup>, זכר למצות שהוציאו ממצרים, שאכלו מהם עד שירד המן<sup style="color: gray;">256</sup>, או לרמוז ששבועות הוא עצרת של פסח<sup style="color: gray;">257</sup>, וטובלים אותם במי הזעפראן - היינו כרכום<sup style="color: gray;">258</sup> - המשמח את הלב<sup style="color: gray;">259</sup>. ויש שכתבו שנהגו הנשים לעשות בשבועות לחם ארוך, ולו ארבעה ראשים, זכר לשתי הלחם הקרב בעצרת<sup style="color: gray;">260</sup>, או מפני מזל תאומים המשמש בסיון<sup style="color: gray;">261</sup>. לתנוקות המתחילים ללמוד בשבועות<sup style="color: gray;">262</sup>, כתבו ראשונים שנהגו לעשות עוגות, וכותבים עליהם אותיות<sup style="color: gray;">263</sup>.
<h4>קישוט בפירות ועשבים</h4>
מנהג קישוט על ידי פירות ועשבים בשבועות מצינו בכמה אופנים: במדרש מוזכר שהיו נוהגים בימי מרדכי ואסתר, לפזר שושנים ותפוחים על גג בית הכנסת, וללקטם, ואומרים כשם שאנו מלקטים השושנים, כך יתלקטו בניהם מבנינו<sup style="color: gray;">264</sup>. כעין זה מובא בראשונים מנהג להשליך תפוחים מגג בית הכנסת, והתנוקות לוקטים אותם<sup style="color: gray;">265</sup>. בראשונים ובאחרונים הביאו מנהג שטיחת עשבים - בשמים של עשבים ושושנים<sup style="color: gray;">266</sup> - ברצפת בית הכנסת<sup style="color: gray;">267</sup>, והבתים<sup style="color: gray;">268</sup>. ויש שכתבו שנהגו כן ביום ראשון של שבועות בשחרית<sup style="color: gray;">269</sup>. ויש שכתבו מנהג לקשט צדי ארון הקודש - והעמוד, לפני החזן<sup style="color: gray;">270</sup> - והבימה, בשושנים ופרחים הנותנים ריח טוב, ובמקום המכובדים שבעם בבית כנסת, מניחים מספר שושנים לפי כבודו של כל אחד מהם<sup style="color: gray;">271</sup>. ויש שכתבו ששמש בית הכנסת מחלק עשבים המריחים לכל איש ואיש, בשעה שמנגן שליח הצבור "הא-ל בתעצומות"<sup style="color: gray;">272</sup>. ויש נוהגים לעטר את הכתרים של ספרי התורה<sup style="color: gray;">273</sup>. ויש נוהגים להשליך שושנים על ספר התורה בהוצאתו ובחזרתו מן ההיכל<sup style="color: gray;">274</sup>. בטעם המנהג, כתבו שעושים כן לשמחת הרגל<sup style="color: gray;">275</sup>, וזכר לשמחת מתן תורה<sup style="color: gray;">276</sup>, שהיו עשבים סביב הר סיני, כמו שנאמר: גם הצאן והבקר אל ירעו<sup style="color: gray;">277</sup>. משמע שהיה מקום מרעה<sup style="color: gray;">278</sup>. ויש שכתבו שבטלו אחרונים את המנהג משום חקות-הגויים*, שנהגו כן בחג שלהם<sup style="color: gray;">279</sup>. ויש שכתבו שלא את מנהג זה בטלו<sup style="color: gray;">280</sup>.
<h4>העמדת אילנות</h4>
העמדת אילנות, מצינו באחרונים שיש נוהגים להעמיד אילנות בבתי כנסת ובבתים<sup style="color: gray;">281</sup>, וכתבו הטעם לפי שבעצרת נדונים על פרות האילן<sup style="color: gray;">282</sup>, ועל ידי העמדת האילנות יזכרום ויתפללו<sup style="color: gray;">283</sup>. ויש שבטלו את המנהג, משום חקות-הגויים*, מאחר שאינו אלא מנהג בעלמא, ועכשיו חוק העמים הוא, שנהגו כן בחג שלהם<sup style="color: gray;">284</sup>.
<h4>הכנסת תינוקות לתורה</h4>
בשבועות, יש מן הראשונים שכתבו מנהג שמושיבים את התינוקות ללמוד בו תורה, לפי שניתנה בו תורה<sup style="color: gray;">285</sup>.
<h4>חזרה על הלימוד</h4>
בשבועות, יש מן הראשונים שכתבו שמנהג בני הישיבה לחזור בו תלמודם, מה שלמדו מתחילת הזמן עד עתה<sup style="color: gray;">286</sup>.
<h4>הכנסת ספר תורה</h4>
נתינת ספר תורה חדש בשבועות, יש מן האחרונים שכתבו מנהג להכניס ספר תורה חדש בשבועות לבית הכנסת, וכתבו שנחשב כאילו הקריבו מנחה חדשה בזמנה<sup style="color: gray;">287</sup>.
<h3><b>ימים שלפניו ושלאחריו</b></h3>
<h4>דרישה בהלכות הרגל</h4>
דרישה בהלכות הרגל - שבפסח מצינו שדורשים ושואלים בהלכותיו שלושים יום, ויש אומרים שתי שבתות קודם החג<sup style="color: gray;">288</sup> - נחלקו אחרונים: יש סוברים ששואלים ודורשים שלושים יום קודם עצרת, ואף על פי שעיקר התקנה לדרוש שלושים יום קודם החג, היתה לענין פסח<sup style="color: gray;">289</sup>, נוהגים כן אף בשאר מועדים, כדי שלא לחלוק<sup style="color: gray;">290</sup>. ויש שכתבו שקודם שבועות אין צריך לדרוש שלושים יום, כיון שאין הלכותיו מרובות, וכתבו שמכל מקום יש להקדים מא' סיון<sup style="color: gray;">291</sup>
<h4>הזמנה לבית דין</h4>
הזמנה* לבית דין - שמנהג קדום שלא להזמין בימי ניסן ותשרי, משום שהעם טרודים במועדות, לסוברים כן<sup style="color: gray;">292</sup> - בסיון מזמינים<sup style="color: gray;">293</sup>, כיון שהחג אינו אלא יום אחד או שני ימים אין העם טרודים בשבילו<sup style="color: gray;">294</sup>. ועוד שניסן ותשרי יש בהם דינים מרובים, מה שאין כן בחג השבועות<sup style="color: gray;">295</sup>. ויש שכתבו בדעת ראשונים שאף בסיון אין קובעים, מפני טרדת החג<sup style="color: gray;">296</sup>
<h4>ערב החג</h4>
הקזת דם בערב שבועות היא סכנה, משום שיצא בו "זיקא" - שד<sup style="color: gray;">297</sup> - ושמו טבוח, שאם ישראל לא היו מקבלים את התורה, היה טובח את בשרם ודמם<sup style="color: gray;">298</sup>, שבכל הזמנים שאירע לאבותינו ענין מה, כשיגיע שוב הזמן ההוא, מתעורר קצת מעין אותו דבר וענין ההוא<sup style="color: gray;">299</sup>. גזירה משום כך אסרו אף בשאר ערבי ימים טובים<sup style="color: gray;">300</sup>, אלא שבערב שבועות מחמירים יותר משאר ערבי ימים טובים<sup style="color: gray;">301</sup>. ערב חג השבועות הוא אחד מארבעה פרקים בשנה ששנינו במשנה, שצריך מוכר בהמה להודיע אם מכר את אמה, או את ולדה<sup style="color: gray;">302</sup>, שדרך ישראל לעשות סעודות בפרקים אלו - היינו ביום טוב, וקונים לצורך שחיטה ביום טוב<sup style="color: gray;">303</sup> - וסתם הלוקח בהמה לוקח בשביל לשוחטה מיד, לפיכך המוכר בהמה לחבירו ומכר תחילה את אמה או בתה בו ביום, צריך שיאמר לשני, דע לך שהיום מכרתי אמה לשחוט, או בתה מכרתי לשחוט, שמא כבר נשחטה<sup style="color: gray;">304</sup>. ויש שכתבו הטעם שקונים בהם בהמות לקרבנות ראיה וחגיגה<sup style="color: gray;">305</sup>. בארבעה פרקים אלו, שנינו במשנה, שמשחיטים את הטבח בעל כרחו, ואפילו שור שוה אלף דינרים, ואין ללוקח אלא דינר, כופים אותו לשחוט<sup style="color: gray;">306</sup>, עיין על כך בערך זכין-לאדם-שלא-בפניו<sup style="color: gray;">307</sup>, וערך כסף<sup style="color: gray;">308</sup>. על טבילה בערב הרגל ע"ע שלשה רגלים<sup style="color: gray;">309</sup>.
<h4>לינה</h4>
על חיוב לינה* בירושלים בלילה שאחר הרגל, ע"ע לינה<sup style="color: gray;">310</sup>.
<h4>אסרו חג</h4>
היום שאחר החג, נקרא אסרו חג, על מהותו והלכותיו ע"ע. אסרו חג של חג השבועות אסור מן הדין להתענות בו, ע"ע הנ"ל<sup style="color: gray;">311</sup>, וע' יום טבוח<sup style="color: gray;">312</sup>.
<h4>יום טבוח</h4>
בשם יום-טבוח* נקרא במשנה ובברייתא היום שבו מקריבים את קרבנות חג השבועות, שהיה אסור להקריבם בחג. על מהותו ודיניו, ע"ע.
<h4>ימי התשלומים</h4>
על תשלומים כל שבעה לקרבן חגיגה, עיין ערכו<sup style="color: gray;">313</sup>. בגדר התשלומים - שלענין פסח וסוכות, נחלקו האם כל הימים הם תשלומים לראשון, או שכולם תשלומים זה לזה<sup style="color: gray;">314</sup> - כתבו ראשונים שלדברי הכל אינו אלא תשלומים לראשון, שלא מסתבר לומר תשלומים זה לזה, כיון שבשאר הימים הם חול גמור<sup style="color: gray;">315</sup>.
<h4>באיסור מלאכה</h4>
ימי התשלומים של חג השבועות, נקראים ימי חג, אף על פי שמותרים במלאכה, שכן דרשו דבי ר' אליעזר בן יעקב: וקראתם בעצם היום הזה מקרא קדש יהיה לכם וגו' ובקצרכם את קציר ארצכם וגו'<sup style="color: gray;">316</sup>, איזהו חג שאתה קורא - מקרא קודש<sup style="color: gray;">317</sup> - וקוצר בו, הוי אומר זה חג עצרת, והרי אי אפשר לומר כן ביום טוב עצמו, שהרי קצירה אסורה בו, אלא לימי התשלומים<sup style="color: gray;">318</sup>, ומוסב על הימים שלאחר יום טוב, וקורא אותם מקרא קודש לענין תשלומים ומותרים במלאכה<sup style="color: gray;">319</sup>. לדעת ריש לקיש נדרש כן מהכתוב: וחג הקציר<sup style="color: gray;">320</sup>, איזהו חג שאתה חוגג וקוצר בו, הוי אומר זה עצרת, והיינו בימי התשלומים<sup style="color: gray;">321</sup>.
<h4>ברכת הזמן</h4>
ברכת-הזמן* - שבפסח וסוכות, אם לא בירך בלילה הראשון, מברך בשאר ימי החג<sup style="color: gray;">322</sup> - יש שכתב שבשבועות אם לא בירך בלילה הראשון, יש לו תשלומים כל שבעה, כשם שיש תשלומים לקרבנותיו כל שבעה<sup style="color: gray;">323</sup>, אבל נחלקו עליו אחרונים וכתבו שאין תשלומים לברכת הזמן אלא עד סוף החג<sup style="color: gray;">324</sup>, שהרי העושה זמן זה לרגל, עובר על בל- תוסיף*<sup style="color: gray;">325</sup>, ואיך יברך שהחיינו על זמן זה<sup style="color: gray;">326</sup>.
<h4>הקבלת פני רבו</h4>
הקבלת פני הרב - שחייב אדם להקביל פני רבו ברגל<sup style="color: gray;">327</sup> - משמע מדברי אחרונים שאינו נוהג בימי התשלומים<sup style="color: gray;">328</sup>. ויש שכתב להסתפק בדבר<sup style="color: gray;">329</sup>.
<h4>;</h4>
תענית-בה"ב* - שלאחר חג הסוכות וחג הפסח, יש נוהגים להתענות<sup style="color: gray;">330</sup> - אחר שבועות לא נהגו להתענות<sup style="color: gray;">331</sup>, שכל הטעמים האמורים בתענית בה"ב<sup style="color: gray;">332</sup>, אין שייכים בשבועות, ואפילו הטעם של קלקול בשמחת החג לא שייך, לפי ששבועות הוא רק יום אחד - בארץ ישראל - או שנים - בחוץ לארץ - אין שמחה יתרה מצויה בו<sup style="color: gray;">333</sup>. ויש מהראשונים שכתבו שיש נוהגים להתענות בה"ב אף לאחר שבועות<sup style="color: gray;">334</sup>, משום הטעם שבמועדים עלולים לבוא לידי חטא, והיינו אף בשבועות<sup style="color: gray;">335</sup>, והנוהגים כן ימתינו מלהתענות, עד לאחר ימי התשלומים שלאחר שבועות<sup style="color: gray;">336</sup>.
<h2>שבועת היורשים</h2>
<b>הגדרת הערך</b> - שבועה שהטילו חכמים באופנים שונים על היורשים הבאים לגבות חוב שירשו ממורישם.
<h3>הדין</h3>
יורשים שירשו שטר-חוב*, בעת שבאים לגבותו עליהם להשבע: שלא פקדנו אבא ושלא ציוה לנו אבא ששטר זה פרוע – יש מפרשים, שלא פקדנו בשעת מיתה, ולא ציוה לנו קודם לכן<sup style="color: gray;">1</sup>, ויש מפרשים, שלא פקדנו על ידי אחר, ולא ציוה לנו בפיו<sup style="color: gray;">2</sup> – ושלא מצאנו בין שטרותיו שובר* על פרעון שטר זה<sup style="color: gray;">3</sup> – שאם נמצא שובר בין שטרות המלוה, והיה השטר בין שטרות קרועים, הרי הוא בחזקת פרוע ואין גובים בו<sup style="color: gray;">4</sup> – וכתבו ראשונים, שיכללו בשבועה זו שלא אמר להם אביהם שיש לו שטר פרוע בין שטרותיו<sup style="color: gray;">5</sup>.
<h4>בחיי הלוה ובמותו</h4>
שבועה זו מוטלת על היורשים בין כשהלוה קיים והיורשים באים לגבות ממנו, ובין כשבעת שבאים לגבות כבר מת הלוה והם באים לגבות מהנכסים שהניח ליורשיו<sup style="color: gray;">6</sup> - על דין מת הלוה בחיי המלוה ונתחייב המלוה ליורשי הלוה שבועה שלא פרעו מורישם, שיש סוברים שהואיל ואין יורשי המלוה אינם יכולים להשבע שבועה זו אינם גובים אף בשבועת היורשים, עי' להלן<sup style="color: gray;">7</sup> - אלא שכשגובים מהלוה עצמו אין עליהם להשבע אלא כשתובע הלוה שישבעו<sup style="color: gray;">8</sup>, כשם שהמלוה עצמו הגובה מהלוה, אם תובע הלוה שישבע שלא פרעו, על המלוה להשבע קודם שיגבה<sup style="color: gray;">9</sup>, אבל אם אינו תובע שישבעו, אף על פי שטוען פרוע, אומרים לו לשלם ואין מצריכים את היורשים שבועה<sup style="color: gray;">10</sup>, שאף המלוה עצמו הנפרע מן הלוה, אם אין הלוה תובע שישבע גובה ללא שבועה<sup style="color: gray;">11</sup>, וכשבאים לגבות מיורשי הלוה הרי הם נשבעים אפילו לא טענו היורשים שישבעו<sup style="color: gray;">12</sup>.
<h4>שבועת יורשי המלוה ליורשי הלוה שלא נפרעו הם מהלוה</h4>
יורשי המלוה הגובים מיורשי הלוה בשבועת היורשים, אם טוענים יורשי הלוה שאביהם אמר להם שפרע ליורשי המלוה, יש ליורשי המלוה להשבע בכלל שבועת היורשים אף שלא נפרעו הם עצמם מהלוה<sup style="color: gray;">13</sup>, ואם אינם טוענים כן, נחלקו ראשונים אם יש להם להשבע על כך: יש סוברים שיש להם להשבע על כך, ואף על פי שאינם טוענים שאביהם פרע ליורשים, שטוענים ליורש<sup style="color: gray;">14</sup>, ויש סוברים שאינם צריכים להשבע על כך, שאין טוענים ליורש במקום שיש חובה בדבר ליורש אחר<sup style="color: gray;">15</sup>.
<h4>בנקיטת חפץ</h4>
שבועה זו, כתבו ראשונים שהיא בנקיטת חפץ<sup style="color: gray;">16</sup>, כדין שבועת-המשנה*<sup style="color: gray;">17</sup>, ועל כך ע"ע שבועת המשנה.
<h4>כשטוענים שאביהם לא לוה</h4>
יורשי המלוה הגובים מיורשי הלוה, וטוענים יורשי הלוה: אמר לנו אבא לא לויתי, יורשי המלוה גובים בלא שבועה, שהרי אין הלוה יכול לטעון לא לויתי, שהשטר ביד היורשים, וכל האומר לא לויתי כאומר לא פרעתי<sup style="color: gray;">18</sup>, ואפילו האמין המלוה את הלוה בטענת פרוע – ונאמנות* זו מועילה אף ליורשיו, לסוברים כן<sup style="color: gray;">19</sup>, או שהאמין אף את יורשי הלוה<sup style="color: gray;">20</sup> - הדין כן, שהרי אין היורשים טוענים פרוע אלא לא לוה, והשטר מוכיח שלוה<sup style="color: gray;">21</sup>.
<h4>כשהאמין הלוה את המלוה</h4>
האמין הלוה על עצמו את המלוה ואת יורשיו לענין פרעון החוב, כתבו ראשונים שאין יורשי המלוה צריכים להשבע שבועת היורשים, שהרי לא נתחייבו להשבע אלא שלא פקדם אביהם ששטר זה פרוע, והרי פטרם משבועה זו<sup style="color: gray;">22</sup>.
<h4>יורש קטן</h4>
יורש הנשבע שבועת היורשים היינו אפילו הניחו מורישו כשהוא קטן ומוטל בעריסה<sup style="color: gray;">23</sup>, ומכל מקום כתבו ראשונים שאינו נשבע אלא שלא מצא בין שטרותיו של מורישו שובר, אבל אינו נשבע שלא פקדו אבא ושלא ציוה לו ששטר זה פרוע, שקטן אינו בר צוואה<sup style="color: gray;">24</sup>.
<h4>נולד הבן אחר מיתת האב</h4>
נולד הבן אחר מיתת האב, אמר ר' יוחנן בן ברוקא שאף הוא אינו נוטל אלא בשבועה<sup style="color: gray;">25</sup>, ונחלקו ראשונים: יש סוברים שתנא קמא חולק וסובר שאינו חייב להשבע, ולדעתם הלכה כתנא קמא<sup style="color: gray;">26</sup>, ויש סוברים שאין חולק בדבר, ולדעתם כן הלכה<sup style="color: gray;">27</sup>.
<h4>אפוטרופוס</h4>
אפוטרופוס* שמינהו אבי היתומים ובא לגבות את חובם, צריך להשבע שלא פקדו ולא ציוה עליו אביהם של יתומים ולא מצא בין שטרותיו שובר<sup style="color: gray;">28</sup>. אפוטרופוס שמינוהו בית דין, נשבע שלא מצא שובר בין שטרות אבי היתומים<sup style="color: gray;">29</sup>, ואין חוששים שמחמת חובת השבועה אנשים ימנעו מלקבל על עצמם אפוטרופסות, שמצוה עושה האפוטרופוס בשבועה זו, שלא יפסידו היתומים את חובם<sup style="color: gray;">30</sup>.
<h4>יורשים רבים ובהם קטן</h4>
יורשים רבים ובהם קטן, כתבו ראשונים שהגדולים נשבעים שבועת היורשים ודי בכך לגבות את החוב כולו, שאין השבועה מוטלת באופן זה על הקטן כלל, שהרי אם היה המוריש מצוה ליורשיו שנפרע החוב, לגדולים היה מצוה, ואף הם אלו שביקשו שובר בין שטרותיו ולא מצאו<sup style="color: gray;">31</sup>, ומטעם זה אם מת הקטן גובים שאר היורשים את חלקם וחלקו, ואף על פי שיורשים שמתו ולא נשבעו שבועת היורשים אין יורשיהם גובים את חובם אף בשבועה – לסוברים כן<sup style="color: gray;">32</sup> - שקטן זה אינו מחויב שבועה<sup style="color: gray;">33</sup>.
<h4>בעדים ששטר זה אינו פרוע</h4>
העידו עדים שאמר המוריש בשעת מיתתו ששטר זה אינו פרוע, אין היורשים צריכים להשבע שבועת היורשים אלא גובים בלא שבועה<sup style="color: gray;">34</sup>.
<h4>מתו יורשי המלוה</h4>
מתו יורשי המלוה קודם שנשבעו שבועת היורשים, נחלקו ראשונים: יש סוברים שאינם גובים כלל<sup style="color: gray;">35</sup>, שהרי אינם יכולים להשבע את השבועה שמורישם היה מחויב בה, שאינם יודעים שהמלוה לא פקדו ולא ציוהו ששטר זה פרוע<sup style="color: gray;">36</sup>, ויש סוברים שיורשיהם נשבעים שלא ציוה להם מורישם ששטר זה פרוע ושלא מצאו שובר בין שטרות המלוה וגובים<sup style="color: gray;">37</sup>, ויש מן הראשונים שכתבו, ששתי דעות אלו נחלקו בטעם הדין שאין אדם מוריש לבניו ממון שאינו גובהו אלא בשבועה – לסוברים כן<sup style="color: gray;">38</sup> – שלדעת הסוברים שהיורשים נשבעים שלא פקדם מורישם הטעם שאין אדם מוריש שבועה לבניו הוא משום שאינם יכולים להשבע את השבועה שמחויב בה<sup style="color: gray;">39</sup>, והמחויב שבועת היורשים שמת, כשם שעליו היה להשבע שלא פקדו מורישו ששטר זה פרוע, כך יורשיו נשבעים שלא פקדם מורישם ששטר זה פרוע, ולדעת הסוברים שאינם גובים את החוב הטעם שאין אדם מוריש שבועה לבניו הוא משום שאינו זוכה בממון עד שישבע והואיל ומת קודם שנשבע לא זכה בו ואינו יכול להורישו<sup style="color: gray;">40</sup>, ולפיכך אף על פי שהיורשים יכולים להשבע שלא פקדם מורישם מכל מקום אינם גובים<sup style="color: gray;">41</sup>.
<h3>כשהמלוה אינו גובה אלא בשבועה</h3>
<h4>במת הלוה בחיי המלוה</h4>
יורשי המלוה הגובים מיורשי הלוה בשבועת היורשים, נחלקו אמוראים אם היינו באופן שמת המלוה בחיי הלוה בלבד, אבל באופן שמת הלוה בחיי המלוה אין יורשי המלוה גובים מיורשי הלוה אף בשבועה: רב ושמואל סוברים שהיינו כשמת המלוה בחיי הלוה, שהיה ביד המלוה לגבות את החוב בלא שבועה, אבל אם מת הלוה בחיי המלוה, הואיל ונתחייב המלוה שבועה ליורשי הלוה - שהבא להפרע מנכסי יתומים לא יפרע אלא בשבועה שלא קיבל כלום בפרעון החוב<sup style="color: gray;">42</sup> - ואין אדם מוריש לבניו ממון שאינו יכול לגבותו אלא בשבועה<sup style="color: gray;">43</sup>, לפי שהבנים אינם יכולים להשבע שבועה זו, שהרי אינם יודעים שאביהם לא קיבל כלום לפרעון<sup style="color: gray;">44</sup>, ויש שכתבו הטעם, שאינו זוכה בממון עד שישבע, והואיל ומת קודם שנשבע לא זכה בממון ואינו מורישו<sup style="color: gray;">45</sup>. ור' אלעזר חולק וסובר שאפילו מת לוה בחיי מלוה יורשי המלוה נשבעים שבועת היורשים ונוטלים, שלדעתו אדם מוריש לבניו ממון שאינו יכול לגבותו אלא בשבועה, ואף על פי שאין היורשים יכולים להשבע את השבועה שהאב נתחייב בה<sup style="color: gray;">46</sup>. ואמרו בגמרא, שמחלוקתם לדעת בית הלל ששטר* העומד להגבות אינו חשוב כגבוי<sup style="color: gray;">47</sup>, אבל לבית שמאי הסוברים ששטר העומד להגבות אף קודם שנגבה הרי הוא חשוב כגבוי<sup style="color: gray;">48</sup>, יורשי המלוה גובים מיורשי הלוה<sup style="color: gray;">49</sup>, שהואיל והממון חשוב כגבוי, הרי הוא ממון גמור אף לענין להורישו לבניו<sup style="color: gray;">50</sup>.
<h4>בשאר מוציאי שטר שאינם גובים אלא בשבועה</h4>
אף הפוגם שטרו – שאינו גובה אלא בשבועה שלא נפרע<sup style="color: gray;">51</sup> – ומת, לרב ושמואל יורשיו אינם גובים אף על ידי שבועת היורשים, שאין אדם מוריש לבניו ממון שאינו יכול לגבותו אלא בשבועה, ולר' אלעזר יורשיו נשבעים שבועת היורשים ונוטלים, שאדם מוריש לבניו ממון שאינו נוטלו אלא בשבועה, ואף על פי שיורשיו אינם יכולים להשבע את השבועה שנתחייב בה, נשבעים שבועת היורשים ונוטלים<sup style="color: gray;">52</sup>, והוא הדין לכל אותם שאינם גובים אלא בשבועה שלא נפרעו, כגון המוציא שטר על חבירו ועד-אחד* מעיד שהשטר פרוע – שאינו גובה אלא בשבועה שלא נפרע<sup style="color: gray;">53</sup> - ומת, ויורשיו באים לגבות בשטר זה, וכן יורשים הבאים לגבות בשטר שלא בפני הלוה – שהבא להפרע בשטר שלא בפני הלוה אינו גובה אלא בשבועה שלא נפרע<sup style="color: gray;">54</sup> – שלרב ושמואל אין היורשים גובים כלל, ולר' אלעזר נשבעים שבועת היורשים וגובים<sup style="color: gray;">55</sup>.
<h4>יורשי המלוה הטורפים מנכסים משועבדים</h4>
יתומים הבאים לטרוף את החוב שירשו מאביהם מנכסים משועבדים, כגון שאין ללוה נכסים בני חורין – ומלוה הבא להפרע מנכסים משועבדים אינו גובה אלא בשבועה שלא נפרע<sup style="color: gray;">56</sup> – נחלקו ראשונים: יש סוברים שדינם תלוי במחלוקת רב ושמואל ור' אלעזר, שלרב ושמואל אינם גובים כלל ולר' אלעזר גובים בשבועת היורשים<sup style="color: gray;">57</sup>, ויש סוברים שאף לרב ושמואל גובים בשבועת היורשים, שאין זה בכלל ממון שאין גובים אותו אלא בשבועה שלדעתם אין האב מוריש לבניו, שהרי אפשר שיהיו ללווה נכסים בני חורין ויגבו מהם היורשים בלא שבועה<sup style="color: gray;">58</sup>, ומכל מקום כתבו ראשונים, שאף לדעה זו אם כבר עמד המלוה בדין עם הלקוחות ונתחייב להם שבועה ולאחר מכן מת, לרב ושמואל אין יורשיו גובים מן הלקוחות<sup style="color: gray;">59</sup>.
<h4>יורשי הנשבעים ונוטלים</h4>
אותם שתיקנו להם חכמים ליטול על ידי שבועה, כגון השכיר, הנגזל, הנחבל, וחנוני על פנקסו, ומי שנתחייב שבועת הנפטרים לחברו והוא חשוד על השבועה – שכל אלו נשבעים ונוטלים מתקנת חכמים<sup style="color: gray;">60</sup> - אם מת אחד מהם, אף לסוברים שאדם מוריש לבניו ממון שאינו נוטלו אלא בשבועה<sup style="color: gray;">61</sup>, אין יורשיו נשבעים שבועת היורשים ונוטלים, שלא תיקנו לאלו שיטלו אלא בשבועה על תביעתם<sup style="color: gray;">62</sup>, ואינם דומים לנפרע מיתומים או הפוגם שטרו ודומיהם, שאלו אוחזים שטר בידם ומעיקר הדין היו גובים ללא שבועה כלל, ולפיכך יורשיהם שאינם יכולים להשבע נוטלים בשבועת היורשים, אבל השכיר ודומיו מעיקר הדין אינם גובים כלל ותיקנו להם ליטול בשבועה, ולפיכך היורש שאינו יכול להשבע אינו נוטל<sup style="color: gray;">63</sup>.
<h4>הלכה בגביה מיורשי הלוה</h4>
להלכה, אמרו בגמרא שלא נפסקה הלכה לא כרב ושמואל ולא כר' אלעזר, ולפיכך דיין שהורה כרב ושמואל ולא גבה את החוב מיד יורשי הלוה הורה כדין, ודיין שהורה כר' אלעזר וגבה את החוב מיד יורשי הלוה בשבועת היורשים שנשבעו יורשי המלוה עשה כדין ואין מוציאים את החוב מידם<sup style="color: gray;">64</sup>, ואמרו שמטעם זה שטר שביד יורשים שמת הלוה בחיי מורישם אין קורעים אותו, שמא יבוא ליד דיין שידון כר' אלעזר ויגבה בו, ואין מגבים בו, שהרי לא נפסקה הלכה כר' אלעזר<sup style="color: gray;">65</sup>, וכתבו ראשונים, שמכל מקום לכתחילה דנים כרב ושמואל<sup style="color: gray;">66</sup>, שכן דעת כמה אמוראים בגמרא<sup style="color: gray;">67</sup>.
<h4>קדמו יורשי המלוה ותפסו מיורשי הלוה</h4>
קדמו יורשי המלוה ותפסו מיורשי הלוה, כתבו ראשונים שאין מוציאים מידם<sup style="color: gray;">68</sup>.
<h4>בגביה מיתר אלו שאין גובים מהם אלא בשבועה</h4>
אף על פי שלא נפסקה הלכה כר' אלעזר, אמרו בגמרא שאין להוסיף על דברי רב ושמואל שבמת הלוה בחיי המלוה ושוב מת המלוה אין בניו גובים מיורשי הלוה, ולפיכך הפוגם שטרו ודומיו שמתו, יורשיהם נשבעים שבועת היורשים ונוטלים<sup style="color: gray;">69</sup>, ובטעם הדבר כתבו ראשונים, שלא אמרו לנהוג כדעת רב ושמואל אלא במקום תקנת יתומים שלא יגבו מהם אלא בשבועה שלא נפרע החוב, אבל בפוגם שטרו, שעסק המלוה ויורשיו הוא עם הלוה עצמו, העמידוהו על עיקר הדין שגובים היורשים בשטר שבידם ובשבועת היורשים<sup style="color: gray;">70</sup>, וכן כתבו ראשונים להלכה<sup style="color: gray;">71</sup>.
<h4>בגביה מאחי הלוה</h4>
מלוה שמת ולא הניח בנים, ואחיו יורשים אותו, אף הם אינם גובים מיורשי הלוה, ואין זה בכלל מה שאמרו שאין להוסיף על דברי רב ושמואל<sup style="color: gray;">72</sup>, שאין חילוק בין בנים היורשים לאחים היורשים<sup style="color: gray;">73</sup>.
<h4>מגביה מהערב</h4>
מלוה שמת והניח יורשים, ובאים לגבות מן הערב*, אינם גובים ממנו בשבועה, ואין זה בכלל מה שאמרו שאין להוסיף על דברי רב ושמואל<sup style="color: gray;">74</sup>, שהרי הערב יחזור ויגבה מיורשי הלוה, ונמצא שזה כיתומים הגובים מן היתומים<sup style="color: gray;">75</sup>. לא הניח הלוה נכסים, יש מן הראשונים שכתבו שמכל מקום אין גובים מן הערב, שהרי מצוה על היתומים לפרוע חוב אביהם<sup style="color: gray;">76</sup>, ואם יגבו יורשי המלוה מהערב תהא מצוה על היתומים לפרוע לערב<sup style="color: gray;">77</sup>, וכתבו ראשונים שהיינו לסוברים שאף יורשים שלא ירשו מאביהם מאומה מצוה עליהם לפרוע חוב אביהם מממונם<sup style="color: gray;">78</sup>, אבל לסוברים שאין להם מצוה לפרוע מממונם<sup style="color: gray;">79</sup>, יורשי המלוה נשבעים שבועת היורשים וגובים מן הערב<sup style="color: gray;">80</sup>.
<h4>בגביה מלקוחות</h4>
לא הניח הלוה נכסים ליורשיו ויש נכסים משועבדים ביד לקוחות, אף לסוברים שאפילו לא הניח נכסים ליורשיו אין יורשי המלוה גובים מן הערב<sup style="color: gray;">81</sup>, מלקוחות גובים בשבועת היורשים<sup style="color: gray;">82</sup>, שאף לסוברים שמצוה על הבנים לפרוע למלוה או לערב ששילם למלוה את חוב אביהם ואף מנכסיהם שלהם<sup style="color: gray;">83</sup>, ללקוחות שטרף מהם המלוה אין לבנים מצוה לשלם, שעשוי אדם לקנות קרקע לזמן והלקוחות עצמם נחתו לקרקע על דעת שאפשר ויגבו אותה מהם<sup style="color: gray;">84</sup>.
<h2>שבועת השותפים</h2>
<b>הגדרת הערך</b> - השבועה שזכאי שותף - והדומים לו - להשביע את שותפו שלא נטל לעצמו שלא כדין.
<h3>הדין וגדרו</h3>
שותף הנושא ונותן בממון השותפות, תיקנו חכמים שזכאי השותף האחר להשביעו שלא נטל לעצמו יתר על חלקו המגיעו, ואף על פי שאין השותף טוען ברי ששותפו נטל יתר על חלקו, משביעו בטענת שמא ובחשד בלבד<sup style="color: gray;">1</sup>, וכן אריס*, זכאי בעל הבית להשביעו בטענת שמא שלא נטל לעצמו יתר על חלקו<sup style="color: gray;">2</sup>, וכן אפוטרופוס*, זכאי בעל הנכסים שמתעסק בהם האפוטרופוס להשביעו בטענת שמא שלא עיכב משלו כלום<sup style="color: gray;">3</sup>, וכן האשה הנושאת ונותנת בתוך הבית, משביעים אותה אף בטענת שמא שלא עיכבה לעצמה שלא כדין<sup style="color: gray;">4</sup>, ובן הבית – הנושא ונותן בענייני בעל הבית<sup style="color: gray;">5</sup>, וכן אחד היורשים שהתעסק בנכסי תפוסת-הבית*<sup style="color: gray;">6</sup> - זכאים שאר היורשים להשביעו בטענת שמא שלא עיכב לעצמו יתר על חלקו<sup style="color: gray;">7</sup>.
<h4>טעם התקנה</h4>
בטעם שתיקנו חכמים שבועה זו אמרו בגמרא, שהיינו משום שכל אלו הנושאים ונותנים בממון זולתם מורים לעצמם היתר בדבר<sup style="color: gray;">8</sup>, שכל מה שיטלו משל בעל המעות ראוי הוא להם הואיל וטורחים ונושאים ונותנים<sup style="color: gray;">9</sup>. ויש מן הראשונים שהוסיפו עוד בטעם הדבר, ששבועה זו דומה לשבועת-השומרים*, ששותף דומה למפקיד אצל חבירו שאינו יודע בבירור שיש לו ביד השומר ואינו טוען טענת ברי אלא טענת שמא<sup style="color: gray;">10</sup>, אלא ששומר שודאי הפקידו בידו ונתחייב בשמירה חייב שבועת מן התורה, ושותף שספק אם נטל ונתחייב אינו חייב שבועה אלא מדרבנן<sup style="color: gray;">11</sup>.
<h4>כשיש לשותף טעם לחשוד בשותפו</h4>
אף על פי שזכאי השותף להשביע את שותפו בטענת ספק, היינו כשיש לו טעם להסתפק בדבר ולחושדו שנטל שלא כדין, אבל אם אין לו טעם לחושדו שנטל שלא כדין, אינו יכול להשביעו<sup style="color: gray;">12</sup>.
<h4>הזמן בו יכול שותף להשביע את שותפו</h4>
רשאי שותף להשביע את שותפו כל זמן שירצה, אפילו כמה וכמה פעמים, ואין אומרים שימתין עד שתסתיים שותפותם ואז ישבע על הכל<sup style="color: gray;">13</sup>.
<h4>בטוען טענת ברי ששותפו נטל שלא כדינו</h4>
שותף הטוען כנגד שותפו בברי שנטל לעצמו יתר על המגיעו והלה כופר בכל טענתו, יש מן הראשונים שכתבו – לסוברים שחיוב שבועת השותפים הוא אף בכופר הכל<sup style="color: gray;">14</sup> – שנשבע שבועת השותפים בנקיטת חפץ, ששבועת זו היא הן בטענת ברי והן בטענת שמא<sup style="color: gray;">15</sup>, ויש מן האחרונים שכתבו בדעת ראשונים שהשותף אינו נשבע אלא שבועת-הסת* בלא נקיטת חפץ, אבל פטור משבועת השותפים – ואף לסוברים שחיוב שבועת השותפים הוא אף בכופר הכל – ששבועת השותפים אינה אלא בטוען שמא<sup style="color: gray;">16</sup>, ובטעם הדבר כתבו, שלא חייבו חכמים שבועה במקום שיש לנתבע חזקה שאין-אדם-מעיז-פניו-בפני-בעל-חובו*<sup style="color: gray;">17</sup>.
<h4>בשתי כסף</h4>
חיוב שבועת השותפים, אמר רב יוסף בר מניומי אמר רב נחמן, שלשמואל הסובר שמודה-במקצת* חייב שבועה כל שתובעו שתי כסף ומודה לו אף על פרוטה<sup style="color: gray;">18</sup>, אין שותף נשבע אלא בשתובעו שותפו שתי כסף, ולרב הסובר שמודה במקצת אינו חייב בשכופר בשתי כסף<sup style="color: gray;">19</sup> – והתביעה היא לכל הפחות על שתי כסף ופרוטה<sup style="color: gray;">20</sup> - אין השותף נשבע אלא כשכופר בשתי כסף<sup style="color: gray;">21</sup>, ונחלקו ראשונים בדעתו: יש סוברים שאין השותף חייב שבועה אלא בשמודה במקצת הטענה וכופר במקצת, שבכך קרוב הדין ודברים שביניהם לחיוב שבועה של תורה כמודה במקצת החייב שבועה מן התורה, אלא שהואיל ואין התובע טוען אלא טענת שמא אין הנתבע חייב שבועה אלא מדרבנן, ולפיכך לשמואל חיוב שבועת השותפים הוא בטוענו שתי כסף ומודה לו בפרוטה, ולרב חיוב שבועת השותפים הוא בטוענו שתי כסף ופרוטה והלה כופר בשתי כסף ומודה בפרוטה<sup style="color: gray;">22</sup>, ויש סוברים ששותף חייב שבועה אף כשאינו מודה במקצת הטענה אלא כופר בכולה, ולרב אפילו טוען השותף את שותפו בשתי כסף בלבד, כל שהשותף כופר בשתי הכסף שהלה טוענו הרי זה נשבע שבועת השותפים<sup style="color: gray;">23</sup>, ולדעתם כתבו ראשונים, שלשמואל חייב השותף שבועה אפילו תובעו שתי כסף פחות פרוטה וכופר בכל הטענה<sup style="color: gray;">24</sup>.
ויש מן האחרונים שכתבו בדעת ראשונים, שיש אמוראים החולקים על רב נחמן וסוברים שחיוב שבועת שותפים הוא אף בפחות משתי כסף<sup style="color: gray;">25</sup>.
<h4>להלכה</h4>
להלכה פסקו ראשונים כרב נחמן וכרב, ששותף הכופר בשתי כסף חייב שבועה<sup style="color: gray;">26</sup>, הואיל והלכה כרב – לסוברים כן - שמודה במקצת חייב שבועה כל שכופר בשתי כסף<sup style="color: gray;">27</sup>, ויש שכתבו בדעת ראשונים שהלכה כרב נחמן וכשמואל, שכל שתבעו שתי כסף נשבע, שלדעתם הלכה כשמואל שהתובע שתי כסף ומודה במקצתם חייב שבועה<sup style="color: gray;">28</sup>.
<h4>יורשי השותף התובעים את שותפו של מורישם</h4>
אחד מן השותפים שמת, נחלקו ראשונים אם יורשיו משביעים את השותף האחר, יש סוברים שמשביעים אותו<sup style="color: gray;">29</sup>, שאף על פי שאינם יודעים בבירור שנטל יתר על חלקו, מכל מקום שותף חייב שבועה אף בטענת שמא<sup style="color: gray;">30</sup>, ויש סוברים שאינם יכולים להשביעו<sup style="color: gray;">31</sup>, שאין שותף משביע את שותפו אלא כשחושדו הוא, אבל משום חשד היורשים אין משביעים אותו<sup style="color: gray;">32</sup>.
<h4>כשאין עדים שנשתתפו והשותף מודה</h4>
כשאין עדים על כך שנשתתפו ביניהם, או שהיה אריסו, וכדומה, והלה מודה ואומר: שותפו או אריסו הייתי, אבל לא גזלתי משלו כלום, נחלקו ראשונים אם חייב שבועה, יש סוברים שנשבע, שאין אומרים מגו* לפטור מחיוב שבועה<sup style="color: gray;">33</sup>, ויש סוברים שאינו נשבע, שאומרים מגו אף לפטור מחיוב שבועה<sup style="color: gray;">34</sup>. על מחלוקת זו, ע"ע מגו<sup style="color: gray;">35</sup>.
<h4>כשהשותף הנתבע חשוד על השבועה</h4>
שותף שהוא חשוד-על-השבועה* ואינו יכול להשבע, אין השותף האחר נשבע ונוטל – ככל מחויב שבועה שאם הוא חשוד על השבועה שכנגדו נשבע ונוטל<sup style="color: gray;">36</sup> – ועל כך ע"ע חשוד על השבועה<sup style="color: gray;">37</sup>.
<h4>הפיכת השבועה על השותף התובע</h4>
שותף המחויב שבועה, אינו יכול להפוך את השבועה על התובע ולומר לו השבע אתה וטול<sup style="color: gray;">38</sup> – כשם שמצינו בשבועת הסת שיכול הנתבע להפוך את השבועה על התובע ולומר לו השבע וטול<sup style="color: gray;">39</sup> – שהרי התובע טוענו טענת ספק ואינו יכול להשבע שנטל שלא כדין<sup style="color: gray;">40</sup>, ויש מן האחרונים שכתבו בדעת ראשונים, שמכל מקום יכול הנתבע לומר לתובע, השבע שאתה חושדני שנטלתי שלא כדין<sup style="color: gray;">41</sup> – שאין שותף יכול להשביע את שותפו אף בטענת ספק, אלא כשיש לו טעם לחושדו שנטל שלא כדין, אבל בסתם אינו יכול להשביעו<sup style="color: gray;">42</sup> - ואם ישבע על כך יטול<sup style="color: gray;">43</sup>.
<h4>שותף שאינו רוצה להשבע</h4>
לא רצה השותף המחויב שבועה להשבע, נחלקו תנאים: לדעת חכמים אין בית דין יורדים לנכסיו להוציא ממנו את הממון שמחויב עליו שבועה, שאין בית דין יורדים לנכסים של החייב מדרבנן, ולר' יוסי בית ידן יורדים לנכסיו להוציא ממנו את הממון שמחויב עליו שבועה, שלדעתו בית דין יורדים לנכסי המחויב מדרבנן<sup style="color: gray;">44</sup>. לדעת חכמים, בית דין משמתים אותו שלשים יום, ואם לא בא להשבע ולהתיר את נידויו מלקים אותו מכת-מרדות* – כדין המנודה* שלא בא להתיר את נידויו שלשים יום שמלקים אותו, ולאחר מכן מתירים לו את נידויו<sup style="color: gray;">45</sup>.
<h3>שותף המחויב שבועה</h3>
שותף הנשבע שבועת השותפים, הוא כל החשוב שותף בגדרי שותפים*<sup style="color: gray;">46</sup>. על גדרי שותפים, ע"ע.
<h4>אפוטרופוס המחויב שבועה</h4>
אפוטרופוס, כשהוא ממונה על נכסי שאר אדם שאינם יתומים, בין שמינהו אותו אדם ובין שמינוהו בית-דין*, נשבע שבועת השותפים<sup style="color: gray;">47</sup>. אפוטרופוס העוסק בנכסי יתומים, נחלקו תנאים: לתנא קמא אם מינהו אבי יתומים נשבע, ואם מינוהו בית דין לא ישבע, ולאבא שאול אם מינהו אבי יתומים לא ישבע ואם מינוהו בית דין ישבע<sup style="color: gray;">48</sup> - על פרטי מחלוקת זו ע"ע אפוטרופוס<sup style="color: gray;">49</sup> - ויש מן הראשונים שסובר – לדעת הסוברים ששבועת השותפים היא במקום שהנתבע מודה במקצת<sup style="color: gray;">50</sup> - שלא נחלקו התנאים אלא באפוטרופוס הכופר הכל, אבל אפוטרופוס המודה במקצת, בין מינוהו בית דין ובין מינהו אבי יתומים הרי זה נשבע שבועת השותפים<sup style="color: gray;">51</sup>.
<h4>אשה המחויבת שבועה</h4>
האשה, נחלקו תנאים בזכות הבעל להשביעה שבועה זו: לתנא קמא דינה כדין כל אדם ויכול הבעל להשביעה אם היא נושאת ונתנת בתוך הבית, כגון שהושיבה חנונית, או שעשאה אפוטרופוסית על נכסיו<sup style="color: gray;">52</sup>, כשם שיכול להשביע שבועת השותפים אדם אחר שעשאו חנוני או אפוטרופוס<sup style="color: gray;">53</sup>, ור' אליעזר סובר שאפילו לא עשאה חנונית או אפוטרופוסית הרי זה משביעה שלא רימתה אותו ונטלה לעצמה שלא כדין מכל מעשה הבית, כגון מהצמר שטווה או מהעיסה שאופה<sup style="color: gray;">54</sup>, ור' שמעון סובר שאפילו עשה הבעל את אשתו חנונית או אפוטרופוסית אינו יכול להשביעה אלא בעת שגובה את כתובתה<sup style="color: gray;">55</sup> – אם נתגרשה, או שנתאלמנה וגובה כתובתה מן היורשים, והם משביעים אותה – שאשה הגובה את כתובתה יש לה להשבע שלא עיכבה משל בעלה בידה כלום<sup style="color: gray;">56</sup>.
<h4>בן הבית המחויב שבועה</h4>
בן הבית, יש מן הראשונים שכתבו, שהן הנושא ונותן בשכר הן הנושא ונותן בחינם, נשבע שבועת השותפים<sup style="color: gray;">57</sup>, ובדעתם יש שכתבו שיותר יש סברא לחייב שבועה את הנושא ונותן בחינם מהנושא ונותן בשכר, משום שהנושא ונותן בחינם מורה היתר מחמת טרחתו בחינם, ומכל מקום אף הנושא ונותן בשכר חייב שבועה, שאף הוא מורה היתר לעצמו משום שסבור שקיבל בשכרו פחות מהראוי לו על טרחתו<sup style="color: gray;">58</sup>, ויש שכתבו שהחידוש הוא בכך שאף הנושא ונותן בחינם נשבע, שיותר יש סברא לחייב שבועה את הנושא ונותן בשכר<sup style="color: gray;">59</sup>, לפי שהנושא ונותן בחינם יש טעם שלא לחייבו שבועה כדי שלא ימנעו אנשים מלגמול חסד עם חבריהם<sup style="color: gray;">60</sup>, ועוד, שהנושא ונותן בחינם נתכוון למצוה, והיה מקום לומר שמחמת כן לא נחשדהו<sup style="color: gray;">61</sup>, ויש מן הראשונים שכתבו שהמקבל מחבירו דמים לעשות בהם עיסקא* וליטול מחצית הרווח בשכרו, אינו נשבע שבועת השותפים, שהואיל ונוטל שכר עמלו – על כך ע"ע עיסקא – אינו מורה היתר לעצמו ליטול מרווחי העסק יותר ממה שהתנו ביניהם<sup style="color: gray;">62</sup>, ונחלקו בדעתם: יש סוברים שלדעתם הוא הדין לכל בן הבית הנושא ונותן בשכר שאינו נשבע הואיל ואינו מורה היתר לעצמו<sup style="color: gray;">63</sup>, ויש סוברים, שאף לדעתם בן הבית הטורח בשכר נשבע, ולא אמרו כן אלא במקבל מחבירו דמים להתעסק בהם, שאינו חשוב כשותף כלל הואיל ותקנו חכמים שחצי דמי העיסקא חשוב כמלוה ביד המקבל וחציים פקדון בידו<sup style="color: gray;">64</sup>, ומחלק הפקדון אינו נוטל כלום, והנושא ונותן בשל חבירו ואינו נוטל מהממון כלום אינו נשבע, לסוברים כן<sup style="color: gray;">65</sup>.
<h4>שליח הנושא ונותן בנכסים ואין לו חלק בהם</h4>
שליח לשאת בנכסי בעל הבית שאינו נוטל חלק מהסחורה, נחלקו ראשונים: יש סוברים שאף הוא בכלל בן הבית הנשבע<sup style="color: gray;">66</sup>, ויש סוברים שאינו נשבע, שבן הבית הנשבע היינו רק בנוטל חלק מהקרן שעוסק בה, כגון שיש לו חלק ברווח או שנוטל את הוצאותיו, שיש לחוש שמורה היתר לעצמו ליטול יותר, אבל כשאינו נוטל חלק מקרן הסחורה, אפילו נוטל שכרו, אין לחוש שיטול מדבר שאין מגיע לו ממנו כלום<sup style="color: gray;">67</sup>.
<h3>אחר חלוקת השותפות</h3>
חלקו השותפים את ממון השותפות, או שנטל האריס את חלקו, ובעת שנפרדו זה מזה שתקו והלכו להם ולא תבעו זה מזה להשבע שלא עיכב בידו משלהם כלום, שוב אין משביעים את השותף שנשא ונתן בנכסים<sup style="color: gray;">68</sup>, והוא הדין לבני הבית שנפרדו זה מזה ונטל כל אחד חלקו, ולאשה שהתגרשה ונטלה כתובתה, שכל שבשעה שנפרדו זה מזה ונטל הנושא ונותן בנכסים את חלקו ולא תבעוהו להשבע, שוב אין יכולים להשביעו<sup style="color: gray;">69</sup>, ויש מן הראשונים שכתב בשם גאונים, שאחר שלשים בלבד מעת שחלקו אין משביעים את השותף, אבל כל שלשים יום משביעים אותו<sup style="color: gray;">70</sup>.
<h4>הטעם שאין השותף נשבע אחר החלוקה</h4>
בטעם שאחר החלוקה אין משביעים את השותף שבועת השותפים, יש מן הראשונים שכתבו שכל שבשעת החלוקה לא תבע שותף אחד את חבירו להשבע, מחל לו על השבועה<sup style="color: gray;">71</sup>, ויש מן הראשונים שנראה מדבריהם, שלא תיקנו אלא לשותפים בעת שותפותם, אבל אחר שנפרדו הרי הם כסתם אדם<sup style="color: gray;">72</sup>.
<h4>כשנותר ממון קצוב שלא חלקוהו ביניהם</h4>
שותפים שחלקו את ממון השותפות שתחת ידם, ונותר להם חוב על אחרים, או שנותרו להם מעות ויודעים כמה מהן מגיע לכל שותף, או שנשאר לאחד מהם ביד חבירו דבר קצוב, אינם משביעים זה את זה, שהואיל והדבר קצוב כמה מגיע לכל אחד, הרי זה כמי שכבר חלקו, אבל אם נשאר עדיין חלק מממון השותפות שאינם יודעים משקלו, או שלא ערכו בו חשבון כמה מגיע לכל אחד ממנו, יכולים להשביע זה את זה<sup style="color: gray;">73</sup>.
<h4>בשותף שאינו נוטל חלק בממון</h4>
במחויבי שבועת השותפים שאינם נוטלים לעצמם מהממון שהם עוסקים בו, כגון אפוטרופוס, ושליח העוסק בממונו של בעל הבית – לסוברים שנשבע שבועת השותפים<sup style="color: gray;">74</sup> – נחלקו ראשונים: יש סוברים שאף הם כל שנסתלקו מהממון שעסקו בו ולא נתבעו להשבע, שוב אין משביעים אותם<sup style="color: gray;">75</sup>, ויש סוברים שמשביעים אותם, שלדעתם הטעם שאין משביעים את השותף אחר החלוקה הוא משום שבשעה שהשותף האחר מחל לו על השבועה והרשהו ליטול את חלקו ללא שבועה<sup style="color: gray;">76</sup>, והאפוטרופוס שאינו נוטל חלק בממון שנתעסק בו, לא מחל לו בעל הממון בשעה שנסתלק מאפוטרופסותו<sup style="color: gray;">77</sup>.
<h4>כשנתחייב השותף לשותפו שבועה אחרת</h4>
חלקו השותפים ולא השביעו זה את זה, אף על פי ששוב אינם יכולים להשביע זה את זה שבועת השותפים<sup style="color: gray;">78</sup>, מכל מקום אם נתחייב שותף אחד לחבירו שבועה אחרת, יכול לחייבו להשבע אף שלא נטל יתר על חלקו בשותפות, מתורת גלגול-שבועה*<sup style="color: gray;">79</sup>, ואף על פי שאינו טוען בברי שנטל השותף יתר על חלקו אלא בשמא, ואין אדם יכול לגלגל על חבירו שבועה אלא על טענה שטוען בברי, ולא על טענה שטוען בשמא – לסוברים כן<sup style="color: gray;">80</sup> – הואיל ושותף יכול להשביע את חבירו בטענת שמא, אף על פי שהופקעה השבועה בעת שחלקו ולא השביעו, חוזרת וניעורה על ידי גלגול<sup style="color: gray;">81</sup>, ועוד, שרגלים לדבר שנטל יתר על חלקו, שהרי מורה היתר בדבר<sup style="color: gray;">82</sup>.
<h4>חלקו והתנו שיוכלו להשביע זה את זה</h4>
חלקו השותפים והתנו ביניהם שיוכלו להשביע האחד את חבירו אף אחר החלוקה, ותנאם קיים וזכאים להשביע זה את זה<sup style="color: gray;">83</sup>.
<h4>בשאין עדים על החלוקה</h4>
התובע את חבירו להשביעו שבועת השותפים, הנתבע אומר, כבר חלקנו ולא נשאר לך בידי כלום ואינך יכול להשביעני, והתובע טוען שעדיין לא חלקו, או שטוען שחלקו אלא שהתנו ביניהם בעת החלוקה שיוכל להשביעו – וכל שהתנו בעת החלוקה שיוכל להשביעו הרי זה משביעו בכל עת שירצה<sup style="color: gray;">84</sup> – אפילו הודה הנתבע שנותר לתובע בידו אלא שטוען שזקף עליו במלוה את מה שנותר בידו, או שהניחו פקדון בידו, ואפילו יש עדים שנשתתפו ביניהם מתחילה, כתבו ראשונים שבכל אלו אין התובע יכול להשביע את הנתבע שבועת השותפים בטענת שמא<sup style="color: gray;">85</sup>, שלא תיקנו חכמים שבועה זו אלא כשבעת שבא להשביעו מבורר הדבר שהם שותפים<sup style="color: gray;">86</sup>, ויש מן הראשונים שכתבו, שכל שנשתתפו ואין ידוע בבירור שחלקו, יכול האחד להשביע את חבירו<sup style="color: gray;">87</sup>. על כך שאין התובע יכול להשביע את הנתבע - שבועת היסת, או על ידי גלגול, אם נתחייב לו שבועה אחרת - שאינם שותפים, לפי שאין שבועה אלא על דבר שאם יודה בו יתחייב ממון ולא על דבר שאפילו יודה בו לא יתחייב אלא שבועה, ע"ע שבועה וע' שבועת הסת.
<h4>בטוען שלא נשתתפו ואחר שהוכחש טוען שחלקו</h4>
התובע את חבירו להשביעו שבועת השותפים, טען הנתבע, לא נשתתפנו מעולם, והביא התובע עדים שנשתתפו, שוב אין הנתבע יכול לטעון שחלקו את שותפותם, ויכול התובע להשביעו שבועת השותפים<sup style="color: gray;">88</sup>, לפי שהחזק-כפרן* לאותה שבועה<sup style="color: gray;">89</sup>, שכל האומר לא נשתתפנו כאומר לא חלקנו<sup style="color: gray;">90</sup>, ומכל מקום נאמן בשבועה, שלא הוחזק כפרן אלא לענין השתתפותם אבל לא לענין נטילת הממון שלא כדין<sup style="color: gray;">91</sup>.
<h4>בטוען טענת ברי אחר שחלקו את השותפות</h4>
שותפים שחלקו את ממון השותפות, ושוב טען השותף בברי ששותפו נטל יתר על הראוי לחלקו, כתבו ראשונים שיכול להשביעו<sup style="color: gray;">92</sup> - משום מודה במקצת, אם הודה במקצת הטענה, או שבועת-הסת*, אם כופר בכולה<sup style="color: gray;">93</sup> - ויש מן הראשונים שכתב שאינו משביעו, הואיל ובעת שחלקו ולא השביעו מחל לו על הממון שלא ישביענו עליו בכל טענה שהיא<sup style="color: gray;">94</sup>.
<h2>שבורה</h2>
<b>הגדרת הערך</b> - בעל חיים שיש שבר באבריו, שנאסר משום כך באיסור טרפה*.
<h3><b>הטרפות הכלולות בה</b></h3>
שבורה היא אחת משמֹנה מיני טרפות שנאמרו למשה בסיני<sup style="color: gray;">1</sup>, שבהן כלולות כל הטרפות<sup style="color: gray;">2</sup>. ואֵלו הטרפות הכלולות בסוג שבורה:
<h4>שברים בצלעות ובשדרה</h4>
א) בהמה שנשתברו רוב צלעותיה, מעשרים ושתים הצלעות הגדולות שיש בהן מח, ונשתברו מחציין כלפי השדרה, הרי היא טרפה<sup style="color: gray;">3</sup>, והיא בכלל שבורה<sup style="color: gray;">4</sup>. על פרטי הדינים ע"ע צלעות.
ב) בהמה שנעקרו רוב צלעותיה היא טרפה<sup style="color: gray;">5</sup>, והיא בכלל שבורה<sup style="color: gray;">6</sup>, ונחלקו אמוראים באיזה רוב צלעות מדובר, אם רוב צד אחד, שהן שש צלעות, או רוב שני צדדים, שהן שתים עשרה צלעות<sup style="color: gray;">7</sup>, על פרטי הדינים ע"ע צלעות.
ג) נעקרה צלע, אפילו אחת, וחצי חוליה עמה, הבהמה טרפה<sup style="color: gray;">8</sup>, והיא בכלל שבורה<sup style="color: gray;">9</sup>. על פרטי הדינים ע"ע צלעות וע' שדרה.
ד) נעקרה חוליה מן השדרה, אפילו מן החוליות שאין עליהן צלעות, בית הלל סוברים שהבהמה טרפה, ובית שמאי סוברים שאינה טרפה, נעקרו שתי חוליות, לדברי הכל הבהמה טרפה<sup style="color: gray;">10</sup>, וטרפה זו של חוליה או חוליות שנעקרו, היא בכלל שבורה<sup style="color: gray;">11</sup>. על פרטי הדינים ע"ע שדרה.
<h4>שברים ברגלים</h4>
כמה אופנים של שברים ברגלים, נחלקו בהם ראשונים אם הם בכלל שבורה:
א) בהמה שמוטת ירך*, או שבוקא-דאטמא* שלה, היינו הראש העגול של הירך, זז ממקומו – שיש ראשונים סוברים שהן דבר אחד, ויש סוברים שהן שני דברים<sup style="color: gray;">12</sup> - באופנים מסוימים הבהמה טרפה<sup style="color: gray;">13</sup>. יש מן הראשונים שכתבו שהיא בכלל שבורה<sup style="color: gray;">14</sup>. ויש חולקים וסוברים שאינו בכלל שבורה אלא בכלל נטולה*<sup style="color: gray;">15</sup>, או בכלל שמוטה*<sup style="color: gray;">16</sup>. על פרטי הדינים בשמוטת ירך בבהמה ובעוף ע"ע בוקא דאטמא.
ב) בהמה שנחתכו רגלה מן הארכובה* ולמעלה, או שנשבר העצם ואין רוב הבשר קיים, היא טרפה<sup style="color: gray;">17</sup>. יש מן הראשונים שכתבו שהיא בכלל שבורה<sup style="color: gray;">18</sup>. ויש חולקים וסוברים שאינה בכלל שבורה אלא בכלל חסורה*<sup style="color: gray;">19</sup>. על פרטי הדינים, ועל איזו ארכובה מדובר, ואם מדובר כשנחתך צומת-הגידים*, ע"ע ארכובה וע' צומת הגידים וע' רגל.
<h4>נחבסה הגולגולת</h4>
בהמה שנחבסה – נתרוצצה<sup style="color: gray;">20</sup> - הגלגֹלת* שלה ברובה, היא טרפה<sup style="color: gray;">21</sup>, וטרפה זו היא בכלל שבורה<sup style="color: gray;">22</sup>. ונסתפקו בגמרא באיזה רוב גלגלת מדובר, אם ברוב גובהה או ברוב היקיפה<sup style="color: gray;">23</sup>, על פרטי הדין ע"ע גלגלת.
<h4>נדלדלו הסימנים</h4>
בהמה שהסימנים שלה נתדלדלו - היינו נעקרו מן הגוף<sup style="color: gray;">24</sup>, ויש מפרשים נתפרדו זה מזה<sup style="color: gray;">25</sup> - ברובם, באופנים מסוימים היא טרפה<sup style="color: gray;">26</sup>. יש מן האחרונים שכתבו בדעת ראשונים שהיא בכלל שבורה<sup style="color: gray;">27</sup>. ויש חולקים וסוברים שהיא בכלל נפולה<sup style="color: gray;">28</sup>, או בכלל פסוקה<sup style="color: gray;">29</sup>.
<h3><b>דיניה</b></h3>
<h4>בדיקה</h4>
שבורה, כתבו גאונים שהיא צריכה בדיקה<sup style="color: gray;">30</sup>, כדרך שאמרו בדרוסה*<sup style="color: gray;">31</sup> ובנפולה*<sup style="color: gray;">32</sup>, ומהי הבדיקה, פרשו אחרונים שכשנשברה שבר שאינו מטריף מצד עצמו, צריך לבדוק שמא מחמת השבר נפגע אבר אחר, ומחמת פגיעה זו היא טרפה, כגון כשנשברו צלעותיה, אף באופן שהבהמה אינה נאסרת מחמת השבר, כגון שלא נשברו רובן<sup style="color: gray;">33</sup>, צריך בדיקה באברים הפנימיים שכנגד הצלעות, ובחוט השדרה, שמא נפגעו אף הם, וכן כשנשברה העצם במקום צומת הגידים, אף באופנים שהבהמה אינה נאסרת מחמת השבר<sup style="color: gray;">34</sup>, צריך בדיקה בגידים, שמא נפגעו אף הם<sup style="color: gray;">35</sup>.
<h4>בדיקה בזמן הזה</h4>
בזמן הזה, יש מן הגאונים שכתבו שמאחר ואין אנו יודעים לעמוד על הבדיקה היטב, אין סומכים על בדיקה, ולא אמרו בדיקה אלא בחכמים הקדומים, שהיו חכמים ובקיאים, ולפיכך בזמן הזה בכל מקום שצריך בדיקה, הבהמה אסורה<sup style="color: gray;">36</sup>. וראשונים חולקים וסוברים שאף בזמן הזה סומכים על בדיקה, שאין-לו-לדיין-אלא-מה-שעיניו-רואות*, אלא שהדיין צריך להזהר לבדוק יפה, ולהביא לפניו כל הטבחים וכל הבקיאים בדבר<sup style="color: gray;">37</sup>. וע"ע דרוסה<sup style="color: gray;">38</sup> וע' נפולה.
<h2>שבט</h2>
<b>הגדרת הערך</b> - החודש* האחד עשר למנין החודשים.
<h3><b>זמנו וקביעותו</b></h3>
<h4>שמו</h4>
חודש שבט נזכר במקרא בשמו<sup style="color: gray;">1</sup>, וכן נזכר בשם החודש האחד עשר ["עשתי עשר חדש"]<sup style="color: gray;">2</sup>, לפי שהוא האחד עשר לניסן<sup style="color: gray;">3</sup>, שממנו מונים את החדשים<sup style="color: gray;">4</sup>. השם "שבט" הוא כשאר שמות החדשים שעלו מבבל<sup style="color: gray;">5</sup>, שהם מלשון הכשדים<sup style="color: gray;">6</sup>, או הפרסים<sup style="color: gray;">7</sup>. ויש שכתבו, שהשם "שבט" הוא מלשון שבט המכה<sup style="color: gray;">8</sup>, לפי שמכות מצרים התחילו בחודש זה, לדעתם<sup style="color: gray;">9</sup>, או משום שהגשם יורד בארץ ישראל בחודש זה כשבט המכה<sup style="color: gray;">10</sup>.
<h4>קביעותו</h4>
בזמן הזה שקביעות החדשים היא על פי חשבון<sup style="color: gray;">11</sup>, ראש חודש שבט הוא לעולם יום אחד, היינו ביום השלושים לחודש טבת*, שחודש טבת לעולם חסר<sup style="color: gray;">12</sup>. הימים שאפשר שיחול בהם ראש חודש שבט, הם ב, ג, ד, ה, ז<sup style="color: gray;">13</sup>, ואי אפשר שיחול ביום ג אלא בשנה מעוברת, ולא ביום ד אלא בשנה פשוטה<sup style="color: gray;">14</sup>.
חודש שבט - כשהקביעות על פי חשבון - לעולם "מלא", היינו בן שלושים יום<sup style="color: gray;">15</sup>, ויום השלושים הוא היום הראשון של ראש חודש אדר*<sup style="color: gray;">16</sup>.
חציו הראשון של שבט הוא סוף זמן ה"חורף", וחציו השני הוא תחילת זמן ה"קור", שנזכרו בכתוב: עוד כל ימי הארץ זרע וקציר וקור וחום וקיץ וחרף ויום ולילה לא ישבתו<sup style="color: gray;">17</sup>.
<h3><b>דיני החודש</b></h3>
<h4>ראש השנה לאילן</h4>
ראש השנה לאילן - היינו היום שבו מתחדשת השנה של פירות האילן*, שאם חנטו או נלקטו לפני יום זה דינם לכמה ענינים כפירות שגדלו בשנה שעברה, ואם חנטו או נלקטו לאחריו דינם כפירות הגדלים בשנה הבאה - הוא בחודש שבט, ונחלקו תנאים באיזה יום בחודש: בית שמאי אומרים באחד בשבט, ובית הלל אומרים בחמישה עשר בשבט<sup style="color: gray;">18</sup>. קביעת השנה של פירות האילן מתייחסת לכמה ענינים: הפרשת-תרומות-ומעשרות*, שאין תורמים ומעשרים מפירות שחנטו בשנה זו על פירות שחנטו בשנה אחרת; חיוב הפירות במעשר שני או במעשר עני, שפירות שחנטו בשנה השלישית והששית מפרישים מהם מעשר-עני*, ובשאר השנים מעשר-שני*; פירות בשנה השלישית או הרביעית לגידולם, אם הם פירות ערלה* או רבעי*; דין קדושת שביעית*, שיש סוברים שהדבר תלוי אם חנטו לפני ראש השנה לאילן. על פרטי דינים אלו, ע"ע הפרשת תרומות ומעשרות<sup style="color: gray;">19</sup> וע' חמשה עשר בשבט וע' מעשר עני וע' מעשר שני וע' ערלה וע' רבעי וע' שביעית. על הטעם לקביעת יום זה כראש השנה לאילן, ועל ראש השנה לאילן כיום חג, ע"ע חמשה עשר בשבט<sup style="color: gray;">20</sup>. על כך שחודש שבט שאמרו לענין ראש השנה לאילן, הוא של חדשי הלבנה, ולא של תקופות החמה, שהוא לסוף שלשים יום של תקופת טבת, ע"ע הנ"ל<sup style="color: gray;">21</sup>. על כך שאף בשנה מעוברת, שעושים בה שני חדשי אדר<sup style="color: gray;">22</sup>, ונשתנו בה זמני חנטת האילנות<sup style="color: gray;">23</sup>, ראש השנה לאילנות הוא בשבט הסמוך לטבת, ולא באדר ראשון שהוא במקום שבט, ע"ע הנ"ל<sup style="color: gray;">24</sup>.
<h4>ימים שעשאום יום טוב</h4>
ב' בשבט, נזכר במגילת-תענית* שעשאוהו יום טוב, ושאין מספידים בו, שמת בו ינאי המלך, שהיה רשע, ושמחה היא לפני המקום כשהרשעים מסתלקים מן העולם, וציוה שביום מותו יהרגו שבעים מזקני ישראל, כדי שלא תהיה שמחה לישראל ביום מותו, וכשמת, מילטה אותם אשתו מן המיתה<sup style="color: gray;">25</sup>, ומחמת שיש שני טעמים לשמחה ביום זה, מיתת הרשע והצלת הזקנים ממיתה, לא זו בלבד שעשאוהו יום טוב, אלא אף אסרו לספוד בו<sup style="color: gray;">26</sup>. ויש סוברים שלא נזכר במגילה איזה יום בחודש שבט נקבע ליום טוב מחמת מיתת ינאי<sup style="color: gray;">27</sup>, ולדעתם יום נוסף בחודש שבט עשאוהו יום טוב משום שמת בו הורדוס, שהיה אף הוא רשע, והייתה שמחה במיתתו<sup style="color: gray;">28</sup>.
כ"ב בשבט, נזכר במגילת תענית שנקבע ליום טוב, ושאין מספידים בו, לפי שגסקלגס - ממלכי יון<sup style="color: gray;">29</sup> - שלח צלם כדי להעמידו בהיכל שבבית המקדש, ולפני שהספיק לקיים את גזירתו נהרג, ובטלה הגזירה, וגררו ישראל את הצלם, ועשו אותו היום יום טוב<sup style="color: gray;">30</sup>, ומחמת שיש שני טעמים לשמחה ביום זה, שמת המלך שהיה שונא את ישראל, ושנתבטלו גזירותיו, לא זו בלבד שעשאוהו יום טוב, אלא אף אסרו לספוד בו<sup style="color: gray;">31</sup>.
כ"ח בשבט, נזכר במגילת תענית שנקבע ליום טוב, לפי שהמלך אנטיוכוס, שהיה בירושלים, היה מצר לישראל, ורצה להחריב את ירושלים ולהשמיד את כל היהודים, ואותו יום שעזב את ירושלים מחמת שמועות רעות, והלך לו, עשאוהו יום טוב<sup style="color: gray;">32</sup>.
על פרטים נוספים אודות המאורעות שאירעו בימים הנזכרים, ועל פרטי הדינים של ימי תענית אלו, ועל דינם בזמן הזה, ע"ע מגילת תענית.
<h4>ימי שתקנו להתענות</h4>
ה' בשבט - ויש גורסים ח' בשבט<sup style="color: gray;">33</sup> - נמנה בין הימים שתקנו חכמים להתענות בהם, משום שמתו בו הזקנים שהיו בימי יהושע בין נון<sup style="color: gray;">34</sup>, וכן כ"ג בשבט נמנה בין ימים אלו, משום שבו נתקבצו כל ישראל על שבט בנימין על פלגש בגבעה, ועל פסל מיכה<sup style="color: gray;">35</sup>. על הזמן בו נתקנו ימי תענית אלו, ועל גדר חיוב התענית בהם, ע"ע הנ"ל<sup style="color: gray;">36</sup>.
ז' בשבט, יש שכתבו שאין עושים בו נישואין<sup style="color: gray;">37</sup>.
<h4>שחיטת אווזים בו</h4>
יש שכתבו שלא לשחוט אווזים בחודש בשבט<sup style="color: gray;">38</sup>, לפי שיש שעה אחת בחודש שבט, שהשוחט בה אווז ימות באותה שנה<sup style="color: gray;">39</sup>, אלא אם כן יאכל השוחט מהאווז ששחט<sup style="color: gray;">40</sup>, ולכן נהגו השוחטים לאכול את הלב<sup style="color: gray;">41</sup>, שעיקר החיות תלוי בו<sup style="color: gray;">42</sup>, או את הכבד<sup style="color: gray;">43</sup>, או אף את הרגליים<sup style="color: gray;">44</sup>, או כל אבר שהוא<sup style="color: gray;">45</sup>, או אף מהמרק בו בושל<sup style="color: gray;">46</sup>. ויש נזהרים משום כך שלא לאכול אווזים בכל החודש, שמא יבוא לשוחטם<sup style="color: gray;">47</sup>. ויש שכתבו שסכנה לאכול אווזים בחודש שבט<sup style="color: gray;">48</sup>. ויש שכתבו שאין להקפיד שלא לשחוט אווזים בשבט, שדברים אלו לא נאמרו אלא בזמן שהיו הכישופים מצויים באווזים, אבל בזמן הזה אין לחוש, ואדרבה בהקפדה על כך יש לחשוש משום דרכי-האמורי*, ומשום איסור מנחש*<sup style="color: gray;">49</sup>.
<h2>שביעית</h2>
<b>הגדרת הערך</b> - אסור לעשות מלאכה בקרקעה של ארץ-ישראל* או באילנותיה בשנה השביעית.
<h3>פתיחה</h3>
בערך דלהלן יבוארו דיני האסור והמותר במלאכת הקרקע והאילנות בשנה השביעית. על האיסור לסייע ידי העוברים על איסורי שביעית, ע"ע אין מחזיקין ידי עוברי עברה<sup style="color: gray;">1</sup> וע' מסייע ידי עוברי עברה. על מצות כילוי פירות-שביעית* מן הבית בזמן שכלו מן השדה, ע"ע בעור שביעית. על שדה הפקר*, אם נוהג בה שביעית, ע"ע הפקר<sup style="color: gray;">2</sup>. על פירות-שביעית*, שהם הפקר<sup style="color: gray;">3</sup>, ע"ע הפקר וע' פירות שביעית. על אכילת ירקות שגדלו בשנה השביעית מאליהם, ע"ע ספיחי שביעית. על קדושת פירות שביעית ועל אכילתם, ע"ע פירות שביעית. על מצות שמיטת-כספים* בשנה השביעית, ע"ע שמיטת כספים. על איסור עבודת הקרקע והאילנות בימים הקודמים לשנה השביעית, ע"ע תוספת שביעית<sup style="color: gray;">4</sup>.
<h3>האיסור וחיובו</h3>
<h4>חיוב השביתה מעבודת הארץ</h4>
מצות-עשה* לשבות מעבודת הארץ בשנה השביעית<sup style="color: gray;">5</sup>, שנאמר: כי תבֹאו אל הארץ אשר אני נֹתן לכם ושבתה הארץ שבת לה', שש שנים תזרע שדך ושש שנים תזמֹר כרמך ואספת את תבואתה, ובשנה השביעִת שבת שבתון יהיה לארץ וגו' שנת שבתון יהיה לארץ<sup style="color: gray;">6</sup>, ו"שבתון" זה עשה הוא<sup style="color: gray;">7</sup>. וכל העושה מלאכה מעבודת הארץ בשנה זו, ביטל מצות עשה<sup style="color: gray;">8</sup>. ויש מהראשונים שכתבו שהמצוה היא שתשבות הארץ מעבודת הקרקע<sup style="color: gray;">9</sup>, דהיינו שמלבד החיוב על האדם שלא יעשה מלאכת הקרקע, חל חיוב על האדם אף שהקרקע עצמה תשבות בשביעית<sup style="color: gray;">10</sup>, שכן אמרו: אדם מצווה על שביתת שדהו בשביעית<sup style="color: gray;">11</sup>, והאיסור הוא איסור המונח על הקרקע, שהרי מותר לישראל לחרוש ולזרוע בחוץ לארץ<sup style="color: gray;">12</sup>. ויש שכתבו שמחלוקת בין סוגיות התלמוד היא, אם המצוה היא שתשבות הארץ<sup style="color: gray;">13</sup>, או שהאדם ישבות מעבודת הארץ<sup style="color: gray;">14</sup>. ונמנית מצוה זו במנין-המצות*<sup style="color: gray;">15</sup>. ומהונים פרשיות במנין המצוות<sup style="color: gray;">16</sup>, יש שמנו מצוה זו כפרשה<sup style="color: gray;">17</sup>.
יש מהראשונים שכתבו שנכפלה המצוה הזו במקום אחר, באומרו<sup style="color: gray;">18</sup>: בֶּחריש ובקציר תשבֹּת<sup style="color: gray;">19</sup> - והוא מקרא מיותר, שהרי כבר כתוב: וביום השביעי תשבֹּת<sup style="color: gray;">20</sup>, ופירט בו הכתוב: כל מלאכה<sup style="color: gray;">21</sup>,
אם אינו ענין לשבת שאינו צריך, תנהו ענין לשביעית<sup style="color: gray;">22</sup> - ובא הפירוש שעל שנה השביעית נאמר<sup style="color: gray;">23</sup>, שנצטוינו שלא לעסוק בה כלל בעבודת הארץ<sup style="color: gray;">24</sup>.
מצות לא-תעשה* שהזהירנו מעבודת הארץ בשנה השביעית<sup style="color: gray;">25</sup>, שנאמר: ובשנה השביעִת וגו' שדך לא תזרע וכרמך לא תזמֹר<sup style="color: gray;">26</sup>, וכל העושה בה מלאכה מעבודת קרקע<sup style="color: gray;">27</sup>, מלבד מה שמבטל מצות עשה<sup style="color: gray;">28</sup>, עובר אף על לא תעשה<sup style="color: gray;">29</sup>. ונמנית מצוה זו במנין המצוות<sup style="color: gray;">30</sup>. ויש שמנאוה כארבע מצוות: שלא לזרוע בשביעית<sup style="color: gray;">31</sup>; שלא לזמור בשביעית<sup style="color: gray;">32</sup>; שלא לקצור בשביעית<sup style="color: gray;">33</sup>; ושלא לבצור בשביעית<sup style="color: gray;">34</sup>.
<h4>טעם המצוה</h4>
בטעמי מצות השביתה ממלאכת הקרקע והאילנות בשנה השביעית, נחלקו ראשונים ואחרונים: יש סוברים הטעם, כדי שתוסיף האדמה תת כוחה לזורע<sup style="color: gray;">35</sup>. ויש סוברים הטעם, שהארץ הנבחרת תעיד על בריאת העולם בחידושו, בשביתת העבודה בה בכל שנה שביעית<sup style="color: gray;">36</sup>. ויש סוברים הטעם, להעיר את ליבנו לפקוח עינים עיורות השקועות בדמיוני העולם כזביו והבליו לעבוד את האדמה עבודה תמידית, ולצאת מעבודתנו נתן לנו שנה לשביתה<sup style="color: gray;">37</sup>.
<h4>מלאכת האילנות</h4>
יש מהראשונים הסוברים שבכלל מצות עשה של השביתה מעבודת הארץ<sup style="color: gray;">38</sup> אף לשבות מעבודת האילן<sup style="color: gray;">39</sup>, שנאמר: ושבתה הארץ<sup style="color: gray;">40</sup>, ועבודת כל האילנות בכלל ושבתה הארץ<sup style="color: gray;">41</sup>, וכן בכלל מצות לא תעשה שלא לעבוד את הארץ בשנה השביעית<sup style="color: gray;">42</sup> אף שלא לעשות מלאכה עבור האילן<sup style="color: gray;">43</sup>. ויש מהראשונים סוברים שאין השביתה מעבודת האילן בכלל מצות העשה<sup style="color: gray;">44</sup>, אלא רק בכלל מצות לא תעשה שלא לעבוד את הארץ בשנה השביעית<sup style="color: gray;">45</sup>.
<h4>המקום שנוהג</h4>
מצות השביתה מעבודת הארץ בשנה השביעית נוהגת מן התורה בארץ-ישראל* בלבד<sup style="color: gray;">46</sup>, שבשביעית תלה השם יתברך קדושה בארץ, שנאמר: שבת שבתון יהיה לארץ<sup style="color: gray;">47</sup>, ומותר לישראל לחרוש ולזרוע בשנת השמיטה בחוץ-לארץ*<sup style="color: gray;">48</sup>, ואף על פי שיש מקומות שהחמירו בהם לענין תרומה ומעשר כגון בבל ומקומות הסמוכים לארץ ישראל<sup style="color: gray;">49</sup>, לענין שביעית לא החמירו<sup style="color: gray;">50</sup>.
ארץ ישראל, מלבד קדושתה העצמית מחמת השכינה השורה בה<sup style="color: gray;">51</sup>, נתקדשה אף בקדושה הבאה על ידי ישראל, וקדושה זו היא הגורמת לחיוב המצוות התלויות בארץ<sup style="color: gray;">52</sup>, ושתי פעמים נתקדשה הארץ, ונקראים בשם קדושה ראשונה וקדושה ושניה<sup style="color: gray;">53</sup>, ונחלקו הדעות אם קדושה ראשונה קידשה אף לעתיד לבוא, שאף בשעת החורבן וגלות ישראל בימי נבוכדנצר לא בטלה הקדושה לענין חיוב המצוות התלויות בארץ, או שקידשה לשעתה ולא קידשה לעתיד לבוא, ובימי הגלות לא נתחייבו בתרומות ומעשרות, ועל כך ע"ע ארץ ישראל: קדושתה ומצותיה: קדושה ראשונה<sup style="color: gray;">54</sup>. ושם<sup style="color: gray;">55</sup>, שלהלכה קדושה ראשונה בטלה. קדושה שניה נתקדשה בימי עזרא<sup style="color: gray;">56</sup>, ונחלקו בה הדעות אם היא מן התורה או מדרבנן, ועל כך ע"ע הנ"ל: שם: קדושה שניה<sup style="color: gray;">57</sup>. אף בקדושה השניה נחלקו הדעות אם קידשה לעתיד לבוא, ועל כך ע"ע הנ"ל: שם: שם<sup style="color: gray;">58</sup>. ושם<sup style="color: gray;">59</sup>, שלהלכה נחלקו בכך ראשונים. קדושה שניה אינה אלא במקום שהחזיקו בו עולי בבל, ועל מקום זה, ע"ע הנ"ל: הארץ וגבולותיה: עולי מצרים ועולי בבל<sup style="color: gray;">60</sup>, ולפיכך אין השביעית נוהגת בארץ ישראל מדאוריתא לענין איסור עבודה אלא במקום שהחזיקו בו עולי בבל<sup style="color: gray;">61</sup>.
<h4>קידוש בית דין</h4>
יש מהראשונים הסובר שהשמיטה צריכה קידוש בית-דין*, כפי שמצוה - לסוברים כן<sup style="color: gray;">62</sup> - למנות שנות היובל* בבית דין<sup style="color: gray;">63</sup>.
<h4>בזמן הזה</h4>
בחיוב שמיטה כשהיובל* אינו נוהג<sup style="color: gray;">64</sup>, נחלקו תנאים<sup style="color: gray;">65</sup>: לדעת חכמים - ורבי יהודה<sup style="color: gray;">66</sup> - שביעית נוהגת מן התורה אף על פי שאין יובל<sup style="color: gray;">67</sup>. ולדעת רבי - והלל<sup style="color: gray;">68</sup>, והספרי<sup style="color: gray;">69</sup> - בשעה שהיובל נוהג השמיטה נוהגת מדברי תורה, פסקו היובלות, נוהגת שמיטה מדבריהם<sup style="color: gray;">70</sup>, שנאמר - בשמיטת-כספים*<sup style="color: gray;">71</sup> - וזה דבר השמיטה שמוט<sup style="color: gray;">72</sup> - ולמה נכפל "שמיטה" "שמוט"<sup style="color: gray;">73</sup> - שני שמיטים, שמיטה ויובל<sup style="color: gray;">74</sup>, ובזמן הזה השביעית נוהגת מדרבנן<sup style="color: gray;">75</sup>. ויש מהראשונים הסוברים שאף חכמים מודים לדעה זו, ולא אמרו אלא ששביעית נוהגת אף על פי שלא נהגו יובל והניחו בחטאם<sup style="color: gray;">76</sup>. ויש מהראשונים המפרשים בדעת רבי, שבזמן שפסקו היובל מדאוריתא, נוהגת שביעית מדרבנן, ובזמן שפסקו היובלות מכל וכל, ואפילו מדרבנן, אין השביעית נוהגת כלל, אלא ממידת חסידות בלבד<sup style="color: gray;">77</sup>.
אף להלכה נחלקו ראשונים: יש הפוסקים ששביעית בזמן הזה דרבנן<sup style="color: gray;">78</sup>, שכן ההלכה כרבי<sup style="color: gray;">79</sup>. ויש הפוסקים ששביעית בזמן הזה דאורייתא<sup style="color: gray;">80</sup>, שאין השביעית תלויה ביובל<sup style="color: gray;">81</sup>, שכן הלכה - לסוברים כן<sup style="color: gray;">82</sup> - כרבי מחבירו אבל לא מחביריו<sup style="color: gray;">83</sup>. ויש הפוסקים ששביעית בזמן הזה אינה נוהגת כלל<sup style="color: gray;">84</sup>, אלא ממידת חסידות בלבד<sup style="color: gray;">85</sup>, אם משום שלדעתם השמיטה צריכה קידוש בית-דין*<sup style="color: gray;">86</sup> ואינה נוהגת בזמן הזה שאין הסמיכה* נוהגת<sup style="color: gray;">87</sup>, או משום שלדעתם רבי סובר שבזמן שאין היובל נוהג כלל, אף השמיטה אינה נוהגת כלל<sup style="color: gray;">88</sup>. ומכל מקום כתבו ראשונים ששנת השמיטה מפורסמת בארץ ישראל היום ומנהג אבותיהם בידיהם לנוהג בה כל קדושת שביעית<sup style="color: gray;">89</sup>, ויש מהאחרונים שכתבו, שאף לסוברים ששביעית אינה נוהגת בזמן הזה<sup style="color: gray;">90</sup>, כבר קיבלו אבותינו יושבי ארץ ישראל מעולם, גם אחר שכבר לא היה בית דין מקדש שנים לחוש ולהנהיג שביעית זכר לחיוב שביעית של תורה, שתהיה נוהגת - אף לדעת רבי, בזמן שהיובל נוהג מן התורה<sup style="color: gray;">91</sup> - כאשר ישובו כל ישראל לארץ ישראל ויהיו כל יושביה עליה<sup style="color: gray;">92</sup>.
יש מהאחרונים הסובר ששביעית בזמן הזה חיובה מדברי-קבלה*, שקיבלוה עליהם בזמן עזרא, שנאמר: ובכל זאת אנחנו כֹּרתים אמנה וגו'<sup style="color: gray;">93</sup> וְנִטֹּשׁ את השנה השביעית<sup style="color: gray;">94</sup>.
להלכה כתבו הפוסקים שהשמיטה נוהגת בזמן הזה מדרבנן<sup style="color: gray;">95</sup>.
<h4>ישראל בשדה ישראל אחר</h4>
השכיר ישראל שדהו לישראל אחר ועובדו בשביעית, או שנתן לו רשות לעובדו בשביעית, כתבו ראשונים שעובר הבעלים על איסור<sup style="color: gray;">96</sup> ולוקה עליו<sup style="color: gray;">97</sup>. ויש מהאחרונים שכתבו שאין איסור הלאו מוטל על בעל הקרקע, אלא העשה בלבד<sup style="color: gray;">98</sup>. ויש שכתבו להיפך, שאין חיוב העשה מוטל כלל על בעל הקרקע, אלא על העובד בלבד<sup style="color: gray;">99</sup>.
<h4>גוי בשדה ישראל</h4>
היה הגוי* עובד בשדה ישראל, נחלקו בו הדעות: א) יש הסוברים שהישראל מבטל מצות עשה של שביתת הארץ<sup style="color: gray;">100</sup>, שלדעתם זהו שנאמר: ושבתה הארץ שבת לה'<sup style="color: gray;">101</sup>, שהיא מצות עשה שתשבות הארץ בשביעית מעבודת קרקע<sup style="color: gray;">102</sup>, שגזר הכתוב שהארץ תשבות<sup style="color: gray;">103</sup>, ופירוש הכתוב, שמצוה על הישראל שלא יעזוב הגוי לזרוע בשדהו בשנה השביעית, כי הוא ברשותנו<sup style="color: gray;">104</sup>. ועוד, שהשביעית תלה השם יתברך קדושה בארץ<sup style="color: gray;">105</sup>, שנאמר: שבת שבתון יהיה לארץ<sup style="color: gray;">106</sup>. ובענין אחד חמור משבת ויום טוב, שבשבת ויום טוב יש איסור על העושה מלאכה בעצמו, אבל על ידי גוי הוא רק שבות<sup style="color: gray;">107</sup>, שבשבת מלאכה נאסרה ולא שביתת שדה, מה שאן כן בשביעית ששביתת שדה היא המצוה, אם כן מה לי על ידו או על ידי גוי, סוף סוף עובר על שביתת הארץ<sup style="color: gray;">108</sup>. והוא כחיוב על שביתת-בהמתו* בשבת, שחייב אף כשבהמתו ביד אחר<sup style="color: gray;">109</sup>. ומכל מקום אינו עובר על הלאו של איסור עשיית מלאכה בקרקע בשביעית, שהוא מוטל על האדם<sup style="color: gray;">110</sup>, כי שם הכל כתוב בלשון נוכח: שדך לא תזרע<sup style="color: gray;">111</sup>. ולפי זה יהיה אסור להשכיר שדהו לנכרי בשביעית, אף על פי שהנכרי עושה בה את עבודתו לצורך עצמו, שהרי השדה היא בעצם של ישראל בקנין גופה, ושכירות איננה מפקיעה את קנינו של ישראל, ונמצא שעובר הישראל בעשה על ידי עבודתו של הנכרי<sup style="color: gray;">112</sup>. ב) ויש הסוברים שאם הגוי עובד בשדה ישראל, אין הישראל עובר על איסור מדאוריתא<sup style="color: gray;">113</sup>, שאין איסור שביתת הארץ, אפילו בעשה שבה, אלא כשישראל שהוא בן החיוב של שביתה עובד את הארץ<sup style="color: gray;">114</sup>, אבל כל זמן שאין ישראל בעצמו עובד אין זה מבטל שביתת הארץ במה שעובד הנכרי, כיון שאיננו מצווה מצד עצמו על שביתת הארץ<sup style="color: gray;">115</sup>, שכשהוא ביד ישראל אחר יש בו איסור דאוריתא<sup style="color: gray;">116</sup>, אבל לא כשהוא ביד גוי<sup style="color: gray;">117</sup>. ומותר להשכיר שדה לגוי בשביעית, אלא שצריכה השכירות להיות בהבלעה<sup style="color: gray;">118</sup>, דהיינו שאיזה זמן לפני השביעית ואחריה יהיה גם כן נכלל בכלל ההשכרה<sup style="color: gray;">119</sup>, שאפילו עובדה בשנת השמיטה, מכל מקום אפשר שלא יעבוד בה בשנה זו<sup style="color: gray;">120</sup>, ואין זה התנאי שלההבלעה ענין לגבי המצוה של שביתת הארץ מן התורה, אלא מעלה בעלמא והרחקה מן הכיעור<sup style="color: gray;">121</sup>. וכן אסור לומר לגוי לעשות מלאכה בשביעית בשדהו, משום אמירה-לנכרי-שבות*<sup style="color: gray;">122</sup>.
<h4>למנוע מגוי לעשות מלאכה</h4>
יש שנראה מדבריהם שחיוב השביתה ממלאכת הקרקע בשנה השביעית מוטלת על כלל ישראל, וחובה עליהם למנוע מהגוי* לעבוד בקרקעה של ארץ ישראל בשביעית<sup style="color: gray;">123</sup>, וכל אדם מישראל שעובר עבירה ועושה עבודת הארץ בשביעית, לא רק שהוא בעצמו עובר על עשה ולא תעשה, אלא הוא מכשיל בזה את כל ישראל, שהכ מבטלים על ידו את מצות ושבתה הארץ<sup style="color: gray;">124</sup>.
<h4>היתר מכירה</h4>
יש מהאחרונים שכתבו עצה להתיר עבודת הקרקע והאילן בשביעית על ידי שקודם השנה השביעית ימכור ישראל הקרקע לגוי, ואחר כך כשיעבור השביעית יחזור ויקנה אותה ממנו<sup style="color: gray;">125</sup>. ובדורות האחרונים התירו רבים מהאחרונים לסמוך על זה<sup style="color: gray;">126</sup>, והיא הוראת-שעה* לפי הצורך וההכרח הגדול<sup style="color: gray;">127</sup>, שאם לא יעבדו בשדותיהם ישבר מטה לחמם<sup style="color: gray;">128</sup>, שאם לא יוציאו לחוץ לארץ את הסחורה, את היין ואת תפוחי הזהב והשקדים וכיוצא בזה, תהיה הארץ שממה חלילה ויחרב הישוב<sup style="color: gray;">129</sup>, וחלילה להפקיע מצוה גדולה וכללית כקדושת השמיטה, בלא הכרח גדול הנוגע עד הנפש, בחיי נפש ממש, שלא יגוועו חס ושלום ברעב נפשות רבות מאין עבודה ומחיה<sup style="color: gray;">130</sup>. ועוד, שיש שיעבדו השדות באיסור בשביעית<sup style="color: gray;">131</sup>. ומכל מקום המלאכות האסורות מדאוריתא<sup style="color: gray;">132</sup> יעשו על ידי גוי<sup style="color: gray;">133</sup>, והוא זכר לשמיטה<sup style="color: gray;">134</sup>, כדי להשריש שלא תשתכח תורת שביעית מישראל<sup style="color: gray;">135</sup>, או שמפני חומר הענין יש לחוש לסוברים שהשביעית נוהגת בזמן הזה מדאורייתא<sup style="color: gray;">136</sup>. ויש מהאחרונים שאסרו לסמוך על היתר זה<sup style="color: gray;">137</sup>.
<h3>האסור מדאוריתא</h3>
העבודה האסורה בקרקע מן התורה, מפורשת בכתוב<sup style="color: gray;">138</sup>: שדך לא תזרע וכרמך לא תזמֹר - תקצוץ זמורותיה<sup style="color: gray;">139</sup> - את ספיח קצירך לא תקצור ואת ענבי נזירֶך לא תבצֹר<sup style="color: gray;">140</sup>, ולזה אין חייב מן התורה כי אם על אלו, והשביתה תהיה מאלו גם כן<sup style="color: gray;">141</sup>, אבל המלאכות האחרות - כגון מנכש ומשקה מים לזרעים<sup style="color: gray;">142</sup> - מותרות מן התורה<sup style="color: gray;">143</sup>, שאינן חשובות<sup style="color: gray;">144</sup>.
<h4>חרישה</h4>
בחרישה, נחלקו ראשונים: א) יש הסוברים שהחורש בשביעית עובר בעשה, שהרי נאמר: בֶּחריש ובקציר תשבֹּת<sup style="color: gray;">145</sup>, ואף על פי שיש הדורשים כתוב זה לענין שבת<sup style="color: gray;">146</sup>, מכל מקום אף הם מודים שנשמע מהכתוב אף לשביתת הארץ בשביעית מחרישה<sup style="color: gray;">147</sup>. ואף על פי שנחלקו תנאים ואמוראים האם החורש בשביעית לוקה<sup style="color: gray;">148</sup>, היינו מפני שנחלקו אם עובר על הלא-תעשה*, אבל את העשה ודאי מבטל<sup style="color: gray;">149</sup>. ב) ויש מהראשונים הסוברים שהחורש בשביעית, נחלקו בו תנאים ואמוראים: לדעת הסוברים שלוקה על החרישה בשביעית<sup style="color: gray;">150</sup>, הרי הדבר אסור מן התורה, ולדעת הסוברים שאינו לוקה<sup style="color: gray;">151</sup>, אין הדבר אסור אלא מדרבנן<sup style="color: gray;">152</sup>. ג) ויש הסוברים שאיסור חרישה בשביעית הוא מהלכה-למשה-מסיני*<sup style="color: gray;">153</sup>.
<h4>זימור אורז</h4>
אף על פי שמותר להשקות עפר האורז בשביעית ולערבב המים בעפר כדי שלא ייבש<sup style="color: gray;">154</sup>, כבשאר השנים<sup style="color: gray;">155</sup>, אסור לכסח האורז<sup style="color: gray;">156</sup>, כלומר לחתוך<sup style="color: gray;">157</sup> הזמורות הבולטות<sup style="color: gray;">158</sup> של עלי האורז<sup style="color: gray;">159</sup>.
<h3>האסור מדרבנן</h3>
מדרבנן, כל עבודת קרקע נאסרה בשביעית<sup style="color: gray;">160</sup>, שכן שנינו: שדך לא תזרע וכרמך לא תזמֹר<sup style="color: gray;">161</sup>, אין לי אלא זירוע וזימור, מנין לניכוש ולעידור ולכיסוח, תלמוד לומר: שדך לא, כרמך לא, לא כל מלאכה שבשדך ולא כל מלאכה שבכרמך<sup style="color: gray;">162</sup>, שמזה שלא כתוב "לא תזרע שדך" "לא תזמור כרמך", אלא שדך לא תזרע כרמך לא תזמֹר<sup style="color: gray;">163</sup>, משמע: שדך לא וכרמך לא<sup style="color: gray;">164</sup>, וסמך "שדך" ו"כרמך" אצל "לא" לרבותו לאיסור כל מלאכה שבשדך וכל מלאכה שבכרמך<sup style="color: gray;">165</sup>. ויש מפרשים, שהיה יכל לכתוב "לא תזרע" "לא תזמֹר", וממילא ידענו שאין זריעה אלא בשדה ואין זמירה אלא בכרם, ו"שדך" ו"כרמך" הם מיותרים לרבות כל מלאכה שבשדך וכל מלאכה שבכרמך<sup style="color: gray;">166</sup>. מנין שאין מקרסמים - שחותך הענפים היבשים<sup style="color: gray;">167</sup> מן האילן שלא יכחישו את האילן<sup style="color: gray;">168</sup>, והיינו זימור<sup style="color: gray;">169</sup>, אלא שקירסום שייך באילנות<sup style="color: gray;">170</sup> - ואין מזרדים - מחתך ענפים, לפי שיש לאילן ענפים יותר מדאי<sup style="color: gray;">171</sup>, ואף על פי שאינם יבשים<sup style="color: gray;">172</sup>, אילן שענפיו מרובים חותך מהן מכאן ומכאן להקל משאו מעליו, ועל ידי כך מתעבה הקורה ומוסיפה כח<sup style="color: gray;">173</sup> - ואין מפסגים - סומכים האילן שהוא רענן יותר מדאי<sup style="color: gray;">174</sup>. ויש מפרשים: חיתוך כל ענפי האילן חוץ מגזע העליון שבו כדי שיגדל ביותר<sup style="color: gray;">175</sup>. ויש מפרשים: אילן שענפיו מתפשטים אילך ואילך קושרים אותו מלמעלה ביחד כדי שיעלו ביושר למעלה<sup style="color: gray;">176</sup>, שלא יכבדו על גוף האילן<sup style="color: gray;">177</sup>, לסבול היטב משא כובד הפרי<sup style="color: gray;">178</sup>. ויש מפרשים: כשהאילן הוא רך הרבה ויראים שמא ישבר סומכים אותו<sup style="color: gray;">179</sup> - באילן, תלמוד לומר: שדך לא, כרמך לא, לא כל מלאכה שבשדך ולא כל מלאכה שבכרמך<sup style="color: gray;">180</sup>. וכל האיסורים הללו אינם אלא מדרבנן, והלימודים מהכתוב אינם אלא אסמכתא*<sup style="color: gray;">181</sup>.
בכלל מלאכת האילן האסורה מדרבנן בשביעית<sup style="color: gray;">182</sup>, שלא יחתוך היבולת - ענפים יבשים<sup style="color: gray;">183</sup>. ויש מפרשים: מומים הנולדים באילן<sup style="color: gray;">184</sup>, פעמים שעולה על האילן כמו יבלת ובתוכו תולעים<sup style="color: gray;">185</sup> - מן האילנות<sup style="color: gray;">186</sup>, ולא יפרק העלים<sup style="color: gray;">187</sup> - שחותכים מן העלים כדי להקל האילן<sup style="color: gray;">188</sup>, או כדי שלא יעשו צל לפירות ויתבשלו בחמה<sup style="color: gray;">189</sup>. ויש מפרשים: שחותכים העלים והבדים היבשים<sup style="color: gray;">190</sup> - ולא יאבק<sup style="color: gray;">191</sup> - ששורשיו נראים ומכסים אותו באבק<sup style="color: gray;">192</sup>. ויש מפרשים: עושים לה אבק<sup style="color: gray;">193</sup>, מאבק את צמרתו באבק<sup style="color: gray;">194</sup>, שמפזרים על צמרת האילן אבק ומועיל לקצת אילנות<sup style="color: gray;">195</sup>, כדי לפטמו או למתק פירותיו<sup style="color: gray;">196</sup> - ולא יעשן תחתיו<sup style="color: gray;">197</sup>, כדי שימות התולעת<sup style="color: gray;">198</sup>, שעושים עשן תחת האילן, כדי שינשרו התולעים מעליו<sup style="color: gray;">199</sup>. או כדי לייבשו ולהכחישו, כדי שלא ישיר פירותיו<sup style="color: gray;">200</sup>. וכן שנינו: מנין שאין מזבלים ואין מפרקים ואין מאבקים ואין מעשנים באילן, תלמוד לומר: שדך לא<sup style="color: gray;">201</sup>, כרמך לא<sup style="color: gray;">202</sup>, כל מלאכה שבשדך לא, וכל מלאכה שבכרמך לא<sup style="color: gray;">203</sup>, ואמרו על זה בתלמוד שאין הדרשה אלא אסמכתא<sup style="color: gray;">204</sup>.
יש שכתבו שהפירוק האסור מדרבנן, הוא פירוק האבנים הנמצאים על עיקרי האילן<sup style="color: gray;">205</sup>.
בכלל מלאכת האילן האסורה מדרבנן בשביעית<sup style="color: gray;">206</sup>, שלא יסוך את הנטיעות בדבר שיש לו זוהמא כדי שלא יאכל אותו העוף כשהוא רך<sup style="color: gray;">207</sup>, ולא יסוך את הפגים, ולא ינקוב אותם<sup style="color: gray;">208</sup>, ולא יכרוך את הנטיעות<sup style="color: gray;">209</sup>, ולא יקטום אותם<sup style="color: gray;">210</sup>, וכן שאר כל עבודת האילן<sup style="color: gray;">211</sup>.
<h4>נטיעת אילן סרק</h4>
בנטיעת אילן סרק בשביעית, נחלקו תנאים: לדעת תנא קמא, אסור מדרבנן<sup style="color: gray;">212</sup>, לנטוע אילן סרק בשביעית<sup style="color: gray;">213</sup>, וכן הלכה<sup style="color: gray;">214</sup>. ולדעת רבן שמעון בן גמליאל, נוטעים אילן סרק בשביעית<sup style="color: gray;">215</sup>, שהרי אינו עושה פירות ואינו אלא לסייג<sup style="color: gray;">216</sup>.
<h4>הצתת האושר במחיצת הקנים</h4>
בהצתת האור באישת - מחיצת<sup style="color: gray;">217</sup> - הקנים - כשיש הרבה קנים תכופים זה בזה, ואינם יכולים להתגדל, ומציתים את האור למעטם, כדי שהנשארים יתגדלו ויתעבו<sup style="color: gray;">218</sup> - נחלקו תנאים: לדעת תנא קמא, אין מציתים את האור באישת של קנים, מפני שהיא עבודה<sup style="color: gray;">219</sup>, דהיינו עבודת קרקע<sup style="color: gray;">220</sup>, וכן הלכה<sup style="color: gray;">221</sup>. ולדעת רבן שמעון בן גמליאל, הדבר מותר<sup style="color: gray;">222</sup>.
<h4>לימוד הפרה לחרוש</h4>
בלימוד הפרה לחרוש בשביעית, נחלקו תנאים: לדעת תנא קמא - מדרבנן<sup style="color: gray;">223</sup> - אין מלמדים את הפרה לחרוש בשביעית, אלא בחולות<sup style="color: gray;">224</sup>, מקום שאינו ראוי לזריעה, שלא יהא נראה כחורש, ואף על פי שאינו מתכוין אלא ללמדה ולהרגילה לחרוש<sup style="color: gray;">225</sup>, וכן הלכה<sup style="color: gray;">226</sup>. ולדעת רבן שמעון בן גמליאל, אף בתוך שדה חבירו מותר<sup style="color: gray;">227</sup> ללמדה<sup style="color: gray;">228</sup>, שבשדה חבירו אין חוששים שיאמר הרואה: לחרוש הוא נתכוין<sup style="color: gray;">229</sup>, ובלבד שלא יסמוך לה מענה<sup style="color: gray;">230</sup> של חרישה, שלא יהא נראה כחורש ממש, כמו שעושים מענה ושורה של מחרישה<sup style="color: gray;">231</sup>.
<h4>בדיקת זרעים</h4>
מדרבנן<sup style="color: gray;">232</sup>, אין בודקים בשביעית את הזרעים בעציץ מלא עפר<sup style="color: gray;">233</sup>, מפני שכן דרך לזרוע בעציץ מלא אדמה, ונראה כזורע בשביעית<sup style="color: gray;">234</sup>, אבל בודקים אותם בעציץ מלא גללים<sup style="color: gray;">235</sup>, ועל כך עי' להלן<sup style="color: gray;">236</sup>.
<h4>השקאת האילויי</h4>
אף על פי שמקיימים בשביעית את האלויי בראש הגג - לגורסים כן<sup style="color: gray;">237</sup> - אין משקים אותו<sup style="color: gray;">238</sup>, שיתגדל ביותר<sup style="color: gray;">239</sup>. וכן לגורסים שמקיימים בשביעית את העלים שבגג<sup style="color: gray;">240</sup>, אין משקים אותו<sup style="color: gray;">241</sup>.
<h4>שירוש האילן</h4>
הקוצץ אילן או שנים - לעצים<sup style="color: gray;">242</sup> - בשביעית, נחלקו בו תנאים<sup style="color: gray;">243</sup>: לדעת בית שמאי, יגום<sup style="color: gray;">244</sup>, דהיינו שקוצץ<sup style="color: gray;">245</sup> ממעל לקרקע<sup style="color: gray;">246</sup> והשורש נשאר בארץ<sup style="color: gray;">247</sup>, אבל לא ישרש<sup style="color: gray;">248</sup>, שנראה כעודר<sup style="color: gray;">249</sup>, שאם היה חופר ומשרש היה נראה כעבודת קרקע<sup style="color: gray;">250</sup>. ולדעת בית הלל, מותר לשרשם<sup style="color: gray;">251</sup>, שבשני אילנות אינם חוששים לזה<sup style="color: gray;">252</sup>, וכן הלכה<sup style="color: gray;">253</sup>. קצץ שלושה או יותר זה בצד זה הכל מודים שלא ישרש<sup style="color: gray;">254</sup>, שאם משרש, הואיל וקרקע של שלושה אילנות הוא קרקע הרבה, הרואים יאמרו לעבודת הארץ מתכוין<sup style="color: gray;">255</sup>. במה דברים אמורים כשקוצץ מתוך שלו, אבל הקוצץ אילנות משדה חבירו מותר לשרש<sup style="color: gray;">256</sup>, שהכל יודעים שלעצים נתכוין<sup style="color: gray;">257</sup>.
<h4>זיבול</h4>
אסור לזבל השדות בשביעית<sup style="color: gray;">258</sup>, שיהיו יפים לזריעה<sup style="color: gray;">259</sup>, שכן הזיבול הוא מעבודת הקרקע<sup style="color: gray;">260</sup> ואסור מדרבנן<sup style="color: gray;">261</sup>.
לא יוציא אדם זבלים מחצירו ויתן בתוך שדהו בשביעית, מפני שנראה כמזבל שדהו שתהיה יפה לזריעה<sup style="color: gray;">262</sup>, והזיבול אסור בשביעית<sup style="color: gray;">263</sup>.
<h4>קציצת בתולת שקמה</h4>
בקציצת בתולת שקמה - שקמה שלא נקצצה מעולם<sup style="color: gray;">264</sup> -בשביעית, נחלקו תנאים: לדעת תנא קמא, אין קוצצים אותה, מפני שהיא עבודה<sup style="color: gray;">265</sup>, שקציצתה עבודת אילן<sup style="color: gray;">266</sup>, שהיא משתבחת בכך<sup style="color: gray;">267</sup>, שבקציצה זו תגדל ותוסיף<sup style="color: gray;">268</sup>. ולדעת ר' יהודה, אין קוצצים אותה כדרך שקוצצים בשאר השנה, ואם צריך לעציה קוצץ אותה שלא כדרך עבודתה, כיצד, קוצצה מעם הארץ או למעלה מעשרה טפחים<sup style="color: gray;">269</sup>, וכן הלכה<sup style="color: gray;">270</sup>.
על המזנב בגפנים והקוצץ קנים, כדי שיתעבו ויגבר כוחם, שיש מהתנאים הסוברים שאינו יכול לקצוץ כדרכו, עי' להלן: עבודת הקרקע והאילן המותרת<sup style="color: gray;">271</sup>.
<h4>חיפוי מקום הביקוע</h4>
המבקיע בזית בשביעית - ליטול עצים<sup style="color: gray;">272</sup>, וכן הקוצץ קורת שקמה<sup style="color: gray;">273</sup>, כלומר שקמה אחר שנקצצה פעם אחת, שרגילות הוא לקוצצה כל שנה<sup style="color: gray;">274</sup> - לא יחפה מקום הביקוע בעפר<sup style="color: gray;">275</sup>, מפני שהיא עבודה<sup style="color: gray;">276</sup>, שכשמכסה בעפר עושה לה טיט והיא גדילה מחמתה<sup style="color: gray;">277</sup>, שהעפר נעשה טיט ומשביח האילן<sup style="color: gray;">278</sup>, וזה אסור בשביעית<sup style="color: gray;">279</sup>.
על כך שהמבקיע בזית והקוצץ קורת שקמה בשביעית, מותר לכסות מקום הביקוע באבנים או בקש, עי' להלן: עבודת הקרקע והאילן המותרת<sup style="color: gray;">280</sup>.
סיקול אבנים
לא יפתח אדם מחצב בתחילה לתוך שדהו בשביעית<sup style="color: gray;">281</sup>, שמא יאמרו לתקן שדהו נתכוין, שיסיר ממנה הסלע<sup style="color: gray;">282</sup>. ואם התחיל מקודם שביעית<sup style="color: gray;">283</sup> ופיצל ממנה שבע ועשרים אבנים ברבוע שלוש על שלוש על רום שלוש<sup style="color: gray;">284</sup>, כל אבן מהן אמה על אמה ברום אמה או גדולות מזו<sup style="color: gray;">285</sup>, הרי זה מותר לנקר ממנו בשביעית כל מה שירצה<sup style="color: gray;">286</sup>.
<h4>במקום הפסד</h4>
המלאכות האסורות מדרבנן, במקום הפסד התירו אותם חכמים<sup style="color: gray;">287</sup>.
<h3>העונש</h3>
<h4>מלקות</h4>
שביעית, אין חייבים עליה לא כרת* ולא מיתת בית דין<sup style="color: gray;">288</sup>, אלא מלקות*<sup style="color: gray;">289</sup>. ולוקה - מן התורה<sup style="color: gray;">290</sup>, בזמן שהשביעית נוהגת מדאוריתא<sup style="color: gray;">291</sup> - על ארבעה דברים<sup style="color: gray;">292</sup>, הזריעה, הזמירה, הקצירה והבצירה<sup style="color: gray;">293</sup>, שתים מהם אבות - מלאכות עיקריות<sup style="color: gray;">294</sup> - ושתים מהם תולדות, והם: הזריעה, והזמירה שהיא תולדתה, והקצירה, והבצירה, שהיא תולדתה<sup style="color: gray;">295</sup>, ואחד הכרם ואחד שאר האילנות<sup style="color: gray;">296</sup>, שהם שנזכרו בכתוב: שדך לא תזרע וכרמך לא תזמֹר, את ספיח קצירך לא תקצור ואת ענבי נזירך לא תבצֹר<sup style="color: gray;">297</sup>, וזמירה בכלל זריעה ובצירה בכלל קצירה, ולמה פרטן הכתוב, לומר לך, על שתי תולדות אלו בלבד הוא חייב ועל שאר התולדות שבעבודת הארץ עם שאר האבות שלא נתפרשו בענין זה אינו לוקה עליהם<sup style="color: gray;">298</sup>, אבל מכים אותו מכת-מרדות*<sup style="color: gray;">299</sup>.
החורש בשביעית, נחלקו בו תנאים ואמוראים אם לוקה או לא, ועל כך ע"ע חורש<sup style="color: gray;">300</sup>. ושם<sup style="color: gray;">301</sup>, שהלכה אינו לוקה אלא מכת מרדות מדבריהם.
<h4>עקירת הנטיעה</h4>
הנוטע בשביעית במזיד, יעקור<sup style="color: gray;">302</sup>, וקנס* הוא להרחיקו מן האיסור<sup style="color: gray;">303</sup>. והנוטע בשוגג, נחלקו בדינו תנאים: א) לדעת סתם משנה - ור' מאיר<sup style="color: gray;">304</sup>, ור' יוסי<sup style="color: gray;">305</sup> - יעקור<sup style="color: gray;">306</sup>, מפני שישראל מונים לשביעית<sup style="color: gray;">307</sup>, שלפי שישראל צריכים למנות שנות הנטיעה לערלה* ולרבעי*, הרואה מונה השנים למפרע ויודע שנטעה בשביעית, ועלול לבוא להתיר נטיעה בשביעית<sup style="color: gray;">308</sup>. ועוד, שישראל נחשדו על השביעית<sup style="color: gray;">309</sup>, ויש לחוש מתוך שהדבר ניכר יבואו להתיר נטיעה בשביעית<sup style="color: gray;">310</sup>. ויש מפרשים, שכיון שחשודים על השביעית, אם תאמר בשוגג יקיים, יאמר המזיד: שוגג הייתי<sup style="color: gray;">311</sup>. ב) ולדעת ר' יהודה, הנוטע נטיעה בשביעית בשוגג יקיים<sup style="color: gray;">312</sup>.
להלכה פסקו ראשונים שהנוטע נטיעה בשביעית בשוגג, יעקור<sup style="color: gray;">313</sup>, שכן כשיש סתם משנה ומחלוקת בברייתא הלכה-כסתם-משנה*<sup style="color: gray;">314</sup>.
<h4>זריעה במוצאי שביעית</h4>
החורש את שדהו<sup style="color: gray;">315</sup> - דהיינו שחרשה שני פעמים<sup style="color: gray;">316</sup> - או נרה<sup style="color: gray;">317</sup> - דהיינו שחרשה פעם אחת בלבד<sup style="color: gray;">318</sup> - או זיבלה בשביעית<sup style="color: gray;">319</sup>, בין על ידי הולכת זבל בעגלות ומשאות<sup style="color: gray;">320</sup>, ובין על ידי דיר בהמה לזבלה<sup style="color: gray;">321</sup>, כדי שתהיה יפה לזריעה במוצאי שביעית<sup style="color: gray;">322</sup>, קונסים<sup style="color: gray;">323</sup> אותו<sup style="color: gray;">324</sup>, אף על פי שאין הזיבול אסור אלא מדרבנן<sup style="color: gray;">325</sup>, ולא יזרענה במוצאי שביעית<sup style="color: gray;">326</sup>, ואין חוכרים אותה ממנו כדי לזורעה, אלא תהי בורה לפניו<sup style="color: gray;">327</sup>, ואפילו אם מכרה, אסור לזורעה<sup style="color: gray;">328</sup>. ומכל מקום אם עבר על הקנס, וזרעה, התבואה מותרת באכילה<sup style="color: gray;">329</sup>. וכן אם מת, מותר בנו לזורעה<sup style="color: gray;">330</sup>, שאותו קנסו חכמים ולא את בנו<sup style="color: gray;">331</sup>.
המעביר קוצים מארצו בשביעית - כדי לתקנה למוצאי שביעית, אף על פי שאינו רשאי<sup style="color: gray;">332</sup> - מותר לו לזורעה במוצאי שביעית<sup style="color: gray;">333</sup>. ולא קנסו אותו חכמים<sup style="color: gray;">334</sup>, שהרי לא עשה בשביעית עבודה חשובה<sup style="color: gray;">335</sup>, שאינה מלאכה כל כך<sup style="color: gray;">336</sup>, ואינה חשובה עבודה<sup style="color: gray;">337</sup>, אף על פי שהיא אסורה מדרבנן<sup style="color: gray;">338</sup>. וכתבו ראשונים שהדברים אמורים בקוצים התלושים ומפוזרים בה<sup style="color: gray;">339</sup>, אבל אם נטל קוצים המחוברים, הרי הוא מייפה את הקרקע, והוא איסור דאורייתא כשתולש קוצים לחורשה ולזורעה<sup style="color: gray;">340</sup>. ויש מהראשונים מפרשים, שהנוטל קוצים אין זו עבודת קרקע כלל<sup style="color: gray;">341</sup>.
המסקל אבנים משדהו בשביעית, אף על פי שאינו רשאי<sup style="color: gray;">342</sup>, לא קנסו אותו, ומותר לו לזורעה במוצאי שביעית<sup style="color: gray;">343</sup>.
<h3>עבודת הקרקע והאילן המותרת</h3>
מלאכות שאינם עבודה, לא בכרם ולא בשדה, שאינם משביחים באילן, אלא מעמידים האילן בלבד, מותרות בשביעית<sup style="color: gray;">344</sup>, שכן שנינו<sup style="color: gray;">345</sup>: וכרמך לא<sup style="color: gray;">346</sup> - שמשמע שכל עבודות הקרקע נאסרו בשביעית<sup style="color: gray;">347</sup> - יכול לא יקשקש - היינו עידור, אלא שעידור בגפנים וקשקוש בזיתים<sup style="color: gray;">348</sup> - תחת הזיתים<sup style="color: gray;">349</sup> ולא יעדר תחת הגפנים<sup style="color: gray;">350</sup> ולא ימלא נקעים<sup style="color: gray;">351</sup> שתחת הזיתים<sup style="color: gray;">352</sup> מים<sup style="color: gray;">353</sup>, ולא יעשה עוגיות לגפנים<sup style="color: gray;">354</sup> - חופר גומא תחת הגפן ליתן בו מים<sup style="color: gray;">355</sup> - ולא יעשה עוגיות בין אילן לאילן חבירו<sup style="color: gray;">356</sup>, תלמוד לומר: שדך לא תזרע וכרמך לא תזמֹר<sup style="color: gray;">357</sup>, הזרע והזמיר בכלל היו ולמה יצאו, להקיש להם<sup style="color: gray;">358</sup>, לומר לך<sup style="color: gray;">359</sup>: מה זרע וזמיר מיוחדים שהם עבודה<sup style="color: gray;">360</sup> בארץ ובאילן<sup style="color: gray;">361</sup> בשדה ובכרם<sup style="color: gray;">362</sup>, אין לי אלא דבר שהוא עבודה בארץ ובאילן<sup style="color: gray;">363</sup>, בשדה ובכרם<sup style="color: gray;">364</sup>, יצא קשקוש ועידור ומים בנקעים ועוגיות, שאינם בשניהם<sup style="color: gray;">365</sup>. ועודרים תחת הגפנים<sup style="color: gray;">366</sup>, והמקשקש בזיתים, אם להברות את האילן אסור, ואם לסתום את הפצימים מותר<sup style="color: gray;">367</sup>. ועושים עוגיות לגפנים<sup style="color: gray;">368</sup>, וממלאים את הנקעים מים<sup style="color: gray;">369</sup>.
<h4>השקאה</h4>
משקים בית השלחים - שדה הזריעה<sup style="color: gray;">370</sup> העומדת בהר<sup style="color: gray;">371</sup>, שצמאה<sup style="color: gray;">372</sup> ביותר<sup style="color: gray;">373</sup>, וצריך להשקותה תמיד<sup style="color: gray;">374</sup> - בשביעית<sup style="color: gray;">375</sup>.
בשדה האילנות, אם היו האילנות מרוחקים זה מזה יותר מעשר לבית סאה, מושכים את המים מאילן לאילן, אבל לא ישקו את כל השדה<sup style="color: gray;">376</sup>, ואם היו קרובים זה לזה עשר לבית סאה, נחלקו תנאים: לדעת חכמים - ור' שמעון<sup style="color: gray;">377</sup> - משקים כל השדה בשבילם<sup style="color: gray;">378</sup>. ולדעת ר' אליעזר בן יעקב, מושכים את המים מאילן לאילן<sup style="color: gray;">379</sup>. היו קרובים זה לזה יותר מעשר לבית סאה, הכל מודים שמשקים כל השדה בשבילם<sup style="color: gray;">380</sup>.
להלכה פסקו ראשונים כדעת חכמים<sup style="color: gray;">381</sup>, שאם היו קרובים זה לזה עשר לבית סאה, משקים כל השדה בשבילם<sup style="color: gray;">382</sup>, שאף על פי שמשנת ר' אליעזר בן יעקב קב ונקי<sup style="color: gray;">383</sup>, אין הלכה כמותו - לסוברים כן<sup style="color: gray;">384</sup> - כשחולק עם רבים<sup style="color: gray;">385</sup>.
עפר הלבן, אם מרביצים אותו במים בשביעית, נחלקו תנאים: לדעת ר' שמעון, מרביצים אותו<sup style="color: gray;">386</sup>. ולדעת ר' אליעזר בן יעקב, אין מרביצים אותו<sup style="color: gray;">387</sup>. ונחלקו התלמודים: בבבלי פירשו המחלוקת בשדה לבן, ובשביל גידול ירקות למוצאי שביעית<sup style="color: gray;">388</sup>. ובירושלמי ביארו מחלוקתם בשדה אילנות<sup style="color: gray;">389</sup>, ופירשו ראשונים, שלדעת ר' שמעון משקים השדה בשביעית, כדי שלא יפסדו האילנות<sup style="color: gray;">390</sup>.
להלכה פסקו ראשונים שמרביצים עפר הלבן מים בשביעית, בשביל האילנות שלא יפסדו<sup style="color: gray;">391</sup>, שאין הלכה כר' אליעזר בן יעקב<sup style="color: gray;">392</sup>, אלא כר' שמעון<sup style="color: gray;">393</sup>, שאף על פי שמשנת ר' אליעזר בן יעקב קב ונקי<sup style="color: gray;">394</sup>, פירשו בירושלמי מחלוקתם, שר' אליעזר בן יעקב לשיטתו שמחמיר בהשקאת שדה אילן<sup style="color: gray;">395</sup>, ור' שמעון סבור כחכמים המקלים בענין זה<sup style="color: gray;">396</sup>, והלכה כמותם<sup style="color: gray;">397</sup>.
מותר למרס באורז - להשקות עפר האורז ולערבב המים בעפר<sup style="color: gray;">398</sup> כדי שלא ייבש<sup style="color: gray;">399</sup> - בשביעית<sup style="color: gray;">400</sup>.
<h4>עשיית אמת המים</h4>
אמת המים, אם עושים אותה בתחילה בשביעית, נחלקו תנאים: לדעת ר' אלעזר בן עזריה, אין עושים את האמה בתחילה בשביעית<sup style="color: gray;">401</sup>. ולדעת חכמים, עושים את האמה בתחילה בשביעית<sup style="color: gray;">402</sup>, וכן הלכה<sup style="color: gray;">403</sup>.
<h4>בדיקת זרעים</h4>
אף על פי שמדרבנן אין בודקים בשביעית את הזרעים בעציץ מלא עפר<sup style="color: gray;">404</sup>, בודקים אותם בעציץ מלא גללים<sup style="color: gray;">405</sup>, שאין טעם האיסור לזרוע בעציץ מלא עפר, אלא מפני שנראה כזורע בשביעית<sup style="color: gray;">406</sup>, ואין דרך לזרוע בעציץ מלא גללים<sup style="color: gray;">407</sup>.
<h4>השריית זרעים</h4>
שורים את הזרעים בשביעית<sup style="color: gray;">408</sup>, שיהיו יפים לזריעה<sup style="color: gray;">409</sup> למוצאי שביעית<sup style="color: gray;">410</sup>, שאין זה עבודה<sup style="color: gray;">411</sup>. ויש גורסים שאין ההיתר אמור אלא לשייר את הזרעים משביעית למוצאי שביעית<sup style="color: gray;">412</sup>.
<h4>קיום האילויי</h4>
מקיימים בשביעית את האילויי - מין פרי<sup style="color: gray;">413</sup> - בראש הגג<sup style="color: gray;">414</sup>, ודרך להטמינו בעפר בראש הגג לקיימו, ואין זה עבודה<sup style="color: gray;">415</sup>. ויש גורסים: מקיימים את העלים שבגג<sup style="color: gray;">416</sup>.
<h4>סימון אילן</h4>
אילן המשיר פירותיו<sup style="color: gray;">417</sup> מרוב שומנו<sup style="color: gray;">418</sup>, סוקרים אותו בסיקרא - צבע<sup style="color: gray;">419</sup> אדום<sup style="color: gray;">420</sup> - בשביעית<sup style="color: gray;">421</sup>, וסימן הוא להודיע שמשיר פירותיו<sup style="color: gray;">422</sup>, כדי שיראו אנשים ויבקשו עליו רחמים<sup style="color: gray;">423</sup>, וטוענים אותו באבנים<sup style="color: gray;">424</sup> בשביעית<sup style="color: gray;">425</sup>, כדי שיוכחש כוחו<sup style="color: gray;">426</sup>.
<h4>טמינה בשביעית</h4>
אותה ששנינו, שהטומן לפת וצנונות - וכיוצא בהן<sup style="color: gray;">427</sup>, שהדרך להטמין אותם אגודות אגודות<sup style="color: gray;">428</sup>, שלא כדרך שתילתם, ואינו רוצה בהשרשתם<sup style="color: gray;">429</sup> אלא בשמירתם<sup style="color: gray;">430</sup>, שמדרך הזריעה לטומן כל אחד ואחד לחוד<sup style="color: gray;">431</sup> - אם היו מקצת העלים מגולים, אינו חושש משום שביעית<sup style="color: gray;">432</sup>, יש מהראשונים מפרשים לענין הטמנה בשביעית, שאינו חושש משום שנראה כזורע בשביעית<sup style="color: gray;">433</sup>. ונחלקו ראשונים: יש סוברים שדוקא אם היו מקצת העלים מגולים, אינו חושש - שכן אין דרך זריעה בכך<sup style="color: gray;">434</sup> - אבל אם היו כל העלים מכוסים, אסור לטומנו בשביעית<sup style="color: gray;">435</sup>. ורוב הראשונים סוברים, שאף אם היו כל העלים מגולים, הדבר מותר<sup style="color: gray;">436</sup>, שאין דרך זריעה בכך<sup style="color: gray;">437</sup>.
הטומן את הלוף - מין ממיני הבצלים שרגילים לטומנם בארץ<sup style="color: gray;">438</sup> לאחר שנגמרו ונתלשו<sup style="color: gray;">439</sup>, כדי לקיימם לזמן מרובה<sup style="color: gray;">440</sup> - בשביעית, נחלקו בו תנאים כיצד מותר לו לטומנם, כך שלא יראה כזורע בשביעית<sup style="color: gray;">441</sup>: לדעת ר' מאיר, לא יפחות מסאתים עד גובה שלושה טפחים, וטפח עפר על גביו<sup style="color: gray;">442</sup>, שצריך לטמון מהם סאתים בחפירה אחת על גובה שלושה טפחים, שלא יהיו מפוזרים, אלא יהיה גובה הכרי והצבור שלושה טפחים, וטפח עפר על גבי הכרי<sup style="color: gray;">443</sup>. ולדעת חכמים, לא יפחות מארבעת קבים עד גובה טפח, וטפח עפר על גביו, וטומנו במקום דריסת אדם<sup style="color: gray;">444</sup>, וכן הלכה<sup style="color: gray;">445</sup>.
<h4>ליקוט מתוך השדה</h4>
בראשונה היו אומרים: מלקט אדם עצים ואבנים ועשבים מתוך שדהו<sup style="color: gray;">446</sup>, והוא שיטול הגס הגס<sup style="color: gray;">447</sup>, כדי שלא יתכוין לנקות הארץ<sup style="color: gray;">448</sup>, אבל משדה חבירו נוטל בין דק בין גס<sup style="color: gray;">449</sup>. משרבו עוברי עבירה<sup style="color: gray;">450</sup> שמתכוונים לנקות - ונוטלים דקים<sup style="color: gray;">451</sup> - ואומרים הגס הגס אנו נוטלים<sup style="color: gray;">452</sup>, אסרו ליטול אדם משדהו אלא מתוך שדה חבירו, והוא שלא ילקט בטובה<sup style="color: gray;">453</sup>, שלא יאמר לו ראה כמה טוב עשיתי לך שהרי נקיתי שדך<sup style="color: gray;">454</sup>, ומותר לו ליטול משדה חבירו, אף אם אינו קרוב ומצוי<sup style="color: gray;">455</sup>.
היתה בהמתו עומדת בתוך שדהו מלקט הענפים מהשדה ומביא לפניה, שבהמתו מוכחת עליו<sup style="color: gray;">456</sup>, שהוא מלקט להביא לפניה לאכול<sup style="color: gray;">457</sup>. וכן אם היתה הכירה שלו סמוכה לשדהו, מלקט הכל ומדליק, שכירתו מוכחת עליו<sup style="color: gray;">458</sup>, שלהדליק הוא מלקט<sup style="color: gray;">459</sup>.
<h4>כיסוי מקום הביקוע</h4>
המבקיע בזית בשביעית - ליטול עצים<sup style="color: gray;">460</sup>, וכן הקוצץ קורת שקמה<sup style="color: gray;">461</sup> - אף על פי שאסור לו לחפות מקום הביקוע בעפר<sup style="color: gray;">462</sup>, מותר לו לכסותו באבנים או בקש<sup style="color: gray;">463</sup>, שאינו אלא כמושיב שומר<sup style="color: gray;">464</sup>, ששומרו שלא יתייבש<sup style="color: gray;">465</sup>, ואינו אלא להעמיד האילן<sup style="color: gray;">466</sup>.
<h4>קוצץ גפנים וקנים</h4>
המזנב בגפנים - מקטע זנבות הגפנים<sup style="color: gray;">467</sup> כדי שיעבה הגזע ויגבר כוחו<sup style="color: gray;">468</sup> - והקוצץ קנים - כדי שיתעבו ויוסף כוחם<sup style="color: gray;">469</sup> - נחלקו בו תנאים: לדעת ר' יוסי הגלילי, ירחיק טפח<sup style="color: gray;">470</sup>, שמגביה טפח מן הארץ וקוצץ, ולא יגום מעל הארץ משום עבודה<sup style="color: gray;">471</sup>, שהדרך לגוממם מעם הארץ, וכשהוא מרחיק טפח אינו נראה כעבודה<sup style="color: gray;">472</sup>. ולדעת ר' עקיבא, קוצץ כדרכו בקרדום ובמגל ובמגירה ובכל מה שירצה<sup style="color: gray;">473</sup>, וכן הלכה<sup style="color: gray;">474</sup>.
<h4>קשירת אילן שנסדק</h4>
אילן שנפשח - נסדק<sup style="color: gray;">475</sup> - קושרים אותו בשביעית, לא שיעלה - שיתחבר<sup style="color: gray;">476</sup> למקומו<sup style="color: gray;">477</sup> מה שנסדק<sup style="color: gray;">478</sup> - אלא שלא יוסיף<sup style="color: gray;">479</sup> להיסדק<sup style="color: gray;">480</sup>.
<h4>להעמיד אשפה</h4>
דרך עובדי אדמה לכנוס הזבל למקום אחד בשדה ועושה שם אשפה גדולה עד שהוא מפזרו בשדה לזבלה<sup style="color: gray;">481</sup>, ואף על פי שאסור לזבל בשביעית<sup style="color: gray;">482</sup>, מותר להוציא הזבל מחצירו ולהעמיד ממנו אשפה בתוך חצירו, ומכל מקום לא יעשה אשפה בתוך שדהו בתחילת שביעית<sup style="color: gray;">483</sup>. ובזמן שמותר לעשות אשפה, נחלקו תנאים:
א) לדעת ר' מאיר, מוציאים זבלים לאשפתות משיפסקו עובדי עבודה<sup style="color: gray;">484</sup>, כלומר העובדים את הארץ בעבירה בשנה השביעית<sup style="color: gray;">485</sup>. ויש גורסים: משיפסקו עוברי עבירה<sup style="color: gray;">486</sup>, כלומר העוברים עבירה ועובדים את הארץ בשנה השביעית<sup style="color: gray;">487</sup>, וקודם שיפסקו עוברי עבירה אסור, שלא יאמרו מעוברי עבירה הוא<sup style="color: gray;">488</sup>. ויש מפרשים שעוברי עבירה היינו שהיו מוציאים זבלים כדי שיהא נישוף ברגלי האדם וברגלי הבהמה, והיו אומרים אנו לאשפה השלכנוהו<sup style="color: gray;">489</sup>.
ב) ולדעת ר' יהודה, מוציאים זבלים לאשפתות משייבש המתוק<sup style="color: gray;">490</sup>. יש מפרשים דהיינו סדקים שבבקעה<sup style="color: gray;">491</sup>, כשהמטר יורד מתמלאים מים ואינם מתייבשים אלא לאחר זמן, ונקרא "מתוק" על שם מתקו לו רגבי נחל<sup style="color: gray;">492</sup>, ואין דרך לזבל לאחר מכן<sup style="color: gray;">493</sup>. ויש מפרשים שמתוק הוא הזבל שמבשל וממתק את הפירות<sup style="color: gray;">494</sup>, וכשהוא יבש, לא יאמרו שמוציאו כדי לזבל<sup style="color: gray;">495</sup>. ויש מפרשים שהוא לחלוחית הקרקע שממתקת הפירות<sup style="color: gray;">496</sup>, שכשיבש לחלוחית הקרקע אין דרך לזבל<sup style="color: gray;">497</sup>.
ג) ולדעת ר' יוסי, מוציאים זבלים לאשפתות משיקשור המתוק<sup style="color: gray;">498</sup>, משיעשה קשרים קשרים<sup style="color: gray;">499</sup>, וכיון שנתקשר בו קשר העליון מיד הוא יבש<sup style="color: gray;">500</sup>, ומאותו הזמן אין דרך בני אדם לזבל שדותיהם<sup style="color: gray;">501</sup>, ושיעור זה קרוב לשיעורו של ר' יהודה<sup style="color: gray;">502</sup>, כי מייד כשנקשר הוא יבש<sup style="color: gray;">503</sup>, ומוקדם מעט לזמנו של ר' יהודה<sup style="color: gray;">504</sup>.
להלכה כתבו ראשונים שאסור לעשות אשפה בשביעית בתוך שדהו עד שיעבור זמן שמזבלים בו לעבודת הארץ, והוא משיקשור המתוק<sup style="color: gray;">505</sup>, שכן ההלכה כר' יוסי<sup style="color: gray;">506</sup> לגבי ר' יהודה<sup style="color: gray;">507</sup> וכל שכן לגבי ר' מאיר<sup style="color: gray;">508</sup>, שהרי הלכה כר' יוסי מחברו, שנימוקו עימו<sup style="color: gray;">509</sup>.
היתר עשיית אשפה מהזבל<sup style="color: gray;">510</sup>, הוא דוקא אם האשפה אינה פחותה ממאה וחמישים סאה של זבל<sup style="color: gray;">511</sup>, כדי שתהיה ניכרת שהיא אשפה<sup style="color: gray;">512</sup>, ואם ירצה להוסיף מוסיף<sup style="color: gray;">513</sup>. היה לו דבר מועט, מוסיף עליו והולך<sup style="color: gray;">514</sup>. ונחלקו תנאים: לדעת תנא קמא, לא יעשה בכל בית סאה יותר משלוש אשפתות<sup style="color: gray;">515</sup>, וכן הלכה<sup style="color: gray;">516</sup>. ולדעת ר' שמעון, מוסיפים על האשפתות<sup style="color: gray;">517</sup>.
<h4>טעם המותר בעשייה</h4>
בטעם עבודת השדה והאילן שהותרה בשביעית, כתבו ראשונים שבדברים שאינם אלא איסור דרבנן הקלו חכמים, מפני שאם לא יקשה תעשה הארץ מלחה וימות כל עץ שבה<sup style="color: gray;">518</sup>.
<h4>כשאונסים לעבודת המלך</h4>
בזמן הזה, ששביעית - לסוברים כן<sup style="color: gray;">519</sup>, וכן הלכה<sup style="color: gray;">520</sup> - אינה אלא מדרבנן<sup style="color: gray;">521</sup>, ואף בזמן שהיתה נוהגת מדאוריתא, במקומות שלא החזיקו בהם עולי בבל, ולא היתה שביעית נוהגת בהם אלא מדבריהם<sup style="color: gray;">522</sup>, משרבו האנסים התירו לזרוע - ולחרוש<sup style="color: gray;">523</sup> - בשביעית<sup style="color: gray;">524</sup>, מפני הארנונא<sup style="color: gray;">525</sup>, שהמלכות אונסת<sup style="color: gray;">526</sup>. ובפירוש "ארנונא" נחלקו ראשונים: יש מפרשים שהוא מס שגובה המלך מן התבואות כך וכך כורים מן השדה לשנה<sup style="color: gray;">527</sup>. ויש מפרשים שהטילו מלכי הגוים על ישראל לעשות מחנות לחיילותיהם<sup style="color: gray;">528</sup>, וכתבו שהוא הדין מי שכפאו אנס לעשות בשביעית בחינם<sup style="color: gray;">529</sup>, אבל מה שנוטל המלך חומש מפירות הארץ, חוק המלכים הוא ולא אנס<sup style="color: gray;">530</sup>. ויש מפרשים ארנונא, שנוטל המלך חומש מפירות הארץ ומי שאינו עובדה גוזלים אותה ממנו<sup style="color: gray;">531</sup>.
בירושלמי אמרו שטעם ההיתר לחרוש בשביעית משום המלכות, הוא בשל פקוח-נפש<sup style="color: gray;">532</sup>*, וכן יש מהראשונים שכתבו<sup style="color: gray;">533</sup>, וביארו שהוא פיקוח נפש כששואל להם המלך מס ואין להם במה לפרוע<sup style="color: gray;">534</sup>, ולפי זה כתבו שאף בזמן שהשביעית נוהגת מדאוריתא<sup style="color: gray;">535</sup>, הותר לחרוש ולזרוע משום אונס המלכות<sup style="color: gray;">536</sup>.
בירושלמי אמרו, שאף בשעה שהתירו חרישת השדה בשביעית מפני המלכות, לא התירו אלא חרישה ראשונה ולא שנייה<sup style="color: gray;">537</sup>.
<h2>שביתת בהמה</h2>
<b>הגדרת הערך</b> - חיוב השבתת הבהמה ממלאכה בשבת.
הערך שלפנינו עוסק בחובה המוטלת על האדם להשבית בהמתו - וכל בעל חיים השייך לו<sup style="color: gray;">1</sup> - ממלאכה בשבת<sup style="color: gray;">2</sup>. על האיסור להנהיג בעל חיים בעודו עושה מלאכה, ע"ע מחמר.
<h3>החיוב, מקורו וגדרו</h3>
<h4>החיוב</h4>
אדם מוזהר על שביתת בהמתו בשבת מן התורה<sup style="color: gray;">3</sup>. ונחלקו ראשונים ואחרונים בגדר החיוב להשבית הבהמה ממלאכה: יש סוברים שהוא איסור לאו, מהכתוב: לא תעשה כל מלאכה וכו' ושורך וחמֹרך וכל בהמתך<sup style="color: gray;">4</sup>. ויש סוברים שאינו אסור בלאו זה של "לא תעשה וכו'", שאיסור זה אינו אלא במחמר* אחר בהמתו בשבת<sup style="color: gray;">5</sup>, אבל כשהבהמה עושה מלאכה בלא שהבעלים מחמר, אין כאן איסור לאו, אלא רק איסור עשה של "למען ינוח שורך וחמֹרך"<sup style="color: gray;">6</sup>. ויש סוברים שאסור הן משום לאו של לא תעשה כל מלאכה והן משום עשה של למען ינוח<sup style="color: gray;">7</sup>. ויש שצידדו לומר שאסור בלאו משום "ובכל אשר אמרתי אליכם תשמרו"<sup style="color: gray;">8</sup>. על דינים היוצאים ממחלוקת זו, עי' להלן.
<h4>עשה נפרד</h4>
לסוברים ששביתת בהמתו היא מצות עשה של "למען ינוח"<sup style="color: gray;">9</sup>, יש מן האחרונים שכתבו שאינה מצות עשה נפרדת, אלא היא בכלל מצות שביתת עצמו האמורה בכתוב הסמוך "וביום השביעי תשבֹת"<sup style="color: gray;">10</sup>, שבכלל שביתה זו, ישבית אף את בהמתו ואת עבדיו<sup style="color: gray;">11</sup>. ויש מן האחרונים שכתבו שהיא מצות עשה נפרדת<sup style="color: gray;">12</sup>.
<h4>משום צער בע"ח</h4>
שביתת בהמה, יש מן הראשונים שכתבו בדעת הסוברים שלא נצטוינו בשביתת כלים<sup style="color: gray;">13</sup>, מכל מקום סוברים הם שנצטוינו על שביתת בהמה, משום צער-בעלי-חיים* של הבהמה<sup style="color: gray;">14</sup>, דהיינו שרצה הקב"ה שינוחו אף בעלי החיים בשבת משום צער בעלי חיים<sup style="color: gray;">15</sup>. וכתבו אחרונים, שאף לסוברים שצער בעלי חיים הוא מדרבנן<sup style="color: gray;">16</sup>, בשבת איסורו הוא מן התורה, שהרי ציותה תורה על שביתת בהמה<sup style="color: gray;">17</sup>.
וכתבו אחרונים לדעה זו, שהעובר ועושה מלאכה בבהמתו בשבת, עובר אף משום צער בעלי חיים<sup style="color: gray;">18</sup>.
<h4>חשיבותה כמלאכה</h4>
שביתת בהמה, יש מן האחרונים שכתבו, שלסוברים שחיובה הוא משום הלאו של "לא תעשה כל מלאכה וכו'"<sup style="color: gray;">19</sup>, הרי שחשובה מלאכה, ולדעתם זה הטעם ששביתת בהמה אסורה אף ביום טוב, לסוברים כן<sup style="color: gray;">20</sup>, שביום טוב נאסרו מלאכות בכתוב "כל מלאכה לא ייעשה בהם"<sup style="color: gray;">21</sup>, ואילו לסוברים שחיוב שביתת בהמה או משום עשה של "למען ינוח"<sup style="color: gray;">22</sup>, הרי שבהמה שאינה שובתת אינה חשובה שעשתה מלאכה אלא רק ביטלה מנוחה, וזה הטעם שביום טוב אין חיוב שביתת מלאכה, לסוברים כן<sup style="color: gray;">23</sup>, שכן ביום טוב אין חיוב מנוחה<sup style="color: gray;">24</sup>.
<h4>גדר השביתה</h4>
בגדר שביתת בהמה, יש מן האחרונים שדנו אם הוא מצד המלאכה, והיינו שכמו שאסרה התורה על האדם לעשות מלאכה כך אסרה על בהמה של ישראל, ועל ידי זה נסתעף גם כן שמצווה על שביתת בהמתו<sup style="color: gray;">25</sup>, ורצתה התורה שבשבת ינוחו כל בעלי נפש חיה והרגשה<sup style="color: gray;">26</sup>, או שעל הבהמה לא הקפידה התורה על המלאכה, ועיקר הקפידא שתנוח בהמתו של ישראל ומזה נסתעף איסור המלאכה<sup style="color: gray;">27</sup>, והמצוה היא משום האדם, שיהיו כל עניניו נפסקים ושובתים בשבת, שלא יהא לבו טרוד בהם<sup style="color: gray;">28</sup>. ויש מן האחרונים שכתבו שנחלקו בזה בית שמאי ובית הלל, שנחלקו לענין שביתת-כלים*, שלדעת בית שמאי שאדם מצווה על שביתת כלים, הרי שאף בשביתת בהמה אין הציווי מצד הבהמה שיש בה הרגשה, אלא הציווי על האדם שיהיו כל עניניו שובתים, ולדעת בית הלל שאדם אינו מצווה על שביתת כלים, הרי שאפשר שבשביתת בהמה התורה ציוותה שכל בעלי החיים יתענגו מקדושת השבת<sup style="color: gray;">29</sup>. ויש שכתבו להיפך, שלבית שמאי הסוברים שיש שביתת כלים, הרי שבהכרח שבשביתת בהמה נתרבה שיש על הבהמה חיוב שבית, ולבית הלל שאין שביתת כלים, שביתת בהמה אינו אלא חיוב על האדם שיהיו עניניו שובתים<sup style="color: gray;">30</sup>.
<h4>חיוב השבתה בקום ועשה</h4>
חיוב השבתת הבהמה, יש שכתבו שחיוב ההשבתה אינו בקום ועשה שמוטל על הבעלים להשגיח שבהמתו לא תעשה מלאכה בשבת, אלא עיקר הקפדת התורה הוא רק שהבעלים עצמם לא יגרמו לבהמה לעשות מלאכה בשבת, ואפילו בגרמא<sup style="color: gray;">31</sup>.
<h4>האיסור הוא רק בהעמדת הבהמה למלאכה</h4>
שביתת בהמה, יש מן הראשונים שכתבו שהאיסור הוא רק בהעמדת הבהמה להתחיל מלאכה בשבת, אבל אם מעמיד את הבהמה לעשות מלאכה כבר מערב שבת, ובשבת היא עושה מלאכה מאליה, אין בו משום שביתת בהמתו, ולדעתם זה הטעם שב"נסיוני" אין איסור משום שביתת בהמתו<sup style="color: gray;">32</sup>. אבל מדברי הרבה ראשונים נראה שאף כשהבהמה עושה את המלאכה בשבת בלא שהעמידה לכך בשבת עצמה, אסור<sup style="color: gray;">33</sup>.
<h4>הוצאת ממון; תשובה</h4>
שביתת בהמה, יש מן האחרונים שכתבו שכיון שאינו עובר עליה על ידי עשיית מעשה, אינו צריך להוציא יותר מחומש מממונו כדי שלא לבטלה<sup style="color: gray;">34</sup>. וכתבו, שאינו חשוב כמומר לכל התורה כיון שאינו אלא עשה, לסוברים כן<sup style="color: gray;">35</sup>. לסוברים ששביתת בהמה היא איסור לאו<sup style="color: gray;">36</sup>, ולענין חיוב הוצאת יותר מחומש למנוע איסור, כיון שגדר הציווי הוא לאו מחויב ביותר מחומש, ואף שעובר בשב ואל תעשה, לסוברים כן, כתבו אחרונים שמחויב להוציא יותר מחומש כדי שלא לבטל שביתת בהמתו<sup style="color: gray;">37</sup>.
<h4>בזמן תוספת שבת</h4>
שביתת בהמה, אם מוזהר עליה בזמן תוספת-שבת*, יש מן האחרונים שנסתפקו בזה<sup style="color: gray;">38</sup>. ויש מן האחרונים שכתבו שאינו מוזהר, שעל הבהמה לא חל דין תוספת שבת של הבעלים, ש"למען ינוח" לא נאמר אלא בשבת ולא בתוספת שבת<sup style="color: gray;">39</sup>. ויש שכתבו שדין הבהמה נקבע לפי הבעלים, וכאשר הבעלים חייב בשביתה גם הבהמה חייבת<sup style="color: gray;">40</sup>.
<h4>המקום הקובע</h4>
שביתת בהמה, כאשר הבעלים והבהמה אינם נמצאים באותו מקום, כך שאצל הבהמה כבר נכנסה שבת ואצל הבעלים עדיין לא, ולהיפך, יש מן האחרונים שכתבו שחיוב השביתה נקבע לפי מקום הבהמה, שהרי הקפידה התורה על מנוחת הבהמה<sup style="color: gray;">41</sup>. ויש מן האחרונים שכתבו שנקבע לפי מקום הבעלים, שהאדם מוזהר לשבות בשבת ושלא לעשות מלאכה אפילו על ידי בהמתו<sup style="color: gray;">42</sup>.
<h4>ביום טוב</h4>
שביתת בהמה, אם מוזהרים עליה אף ביום-טוב*, נחלקו ראשונים ואחרונים: יש סוברים שאין מוזהרים עליה ביום טוב<sup style="color: gray;">43</sup>, שאין לאסרה רק בשבת שפרט בה הכתוב<sup style="color: gray;">44</sup>. ויש סוברים שמוזהרים עליה אף ביום טוב<sup style="color: gray;">45</sup>, שאחר שנקרא מלאכה הרי זה ביום טוב בכלל לא תעשה כל מלאכה<sup style="color: gray;">46</sup>. בטעם המחלוקת, עי' לעיל<sup style="color: gray;">47</sup>.
<h4>בשביעית</h4>
שביתת בהמה בשביעית*, כתבו ראשונים ואחרונים שאין אדם מוזהר על כך, ולכן לדעת בית הלל מותר למכור פרה חורשת בשביעית, ואין לגזור משום שאלה ושכירות - שיבוא לעבוד בה בשביעית, כמו שגזרו בשבת - ואמר רבה שהוא משום שאין אדם מצווה על שביתת בהמתו בשביעית<sup style="color: gray;">48</sup>. ויש מן האחרונים שצידדו לומר שיש שביתת בהמה בשביעית, שנלמדה משבת<sup style="color: gray;">49</sup>.
<h4>החילוק בין שביתת בהמה לשביתת כלים</h4>
בחילוק שבין שביתת בהמה לשביתת כלים - ששביתת כלים, שמוזהרים עליה, לסוברים כן, נלמדת מהכתוב "ובכל אשר אמרתי אליכם תשמרו" והיינו לא תעשה<sup style="color: gray;">50</sup> - יש מן האחרונים שכתבו שמשום שביתת בהמה אסור שהבהמה תעשה כל מלאכה אף שהיא לצורך אחרים ואינה לצרכו, אך בדין שביתת כלים, אין איסור אלא במלאכה שלצורך הבעלים, לסוברים כן<sup style="color: gray;">51</sup>.
<h4>אשה</h4>
שביתת בהמה, לסוברים שהשביתה אינה אלא משום עשה<sup style="color: gray;">52</sup>, יש מן האחרונים שנסתפקו אם אשה מוזהרת עליה, שכן היא מצות עשה שהזמן גרמא שנשים פטורות ממנה<sup style="color: gray;">53</sup>, ולא נתחייבו נשים במצוות עשה של שבת - מההיקש של זכור לשמור - אלא בחיובים שמשום זכירה<sup style="color: gray;">54</sup>. ולסוברים שהוקשו נשים לכל מצוות עשה של שבת, וכן לסוברים ששביתת בהמה היא משום לאו, הרי שאף נשים מוזהרות בשביתת בהמה<sup style="color: gray;">55</sup>. וכן יש מן האחרונים שכתבו שנשים מוזהרות על שביתת בהמה<sup style="color: gray;">56</sup>, מהם שכתבו הטעם שכל שהמצוה היא בגוף אחר, אשה חייבת בו<sup style="color: gray;">57</sup>, ומהם שכתבו הטעם שכיון שעשה של שביתת בהמתו אינו עשה נפרד אלא הוא בכלל שביתת עצמו, לסוברים כן<sup style="color: gray;">58</sup>, ואשה מצווה על שביתת גופה, ממילא מצווה בשביתת בהמתה<sup style="color: gray;">59</sup>, ומהם שכתבו הטעם שבמצות עשה שקיומה הוא בשב ואל תעשה, אשה חייבת אף כשהזמן גרמא<sup style="color: gray;">60</sup>.
<h4>חצי שיעור</h4>
חצי-שעור* בשביתת בהמה, מצדדים אחרונים לומר שכשם שחצי שיעור אסור מן התורה במלאכה שעושה האדם עצמו - לסוברים כן<sup style="color: gray;">61</sup> - כך אסור מן התורה להניח לבהמה לעשות מלאכה פחות מכשיעור, כגון לטחון פחות מכגרוגרת, שהוא שיעור מלאכת טחינה, וכיוצא<sup style="color: gray;">62</sup>. לסוברים שאיסור חצי שיעור באדם הוא מצד "אחשביה" (היינו שעשה בו מעשה להחשיבו)<sup style="color: gray;">63</sup>, יש מן האחרונים שכתבו שבבהמה שעושה מלאכה שלא לרצון הבעלים אי אפשר לאסור חצי שיעור מצד אחשביה<sup style="color: gray;">64</sup>. וכן יש מן האחרונים שצידדו לומר, שאיסור חצי שיעור לא נאמר אלא במקום שעשיית המעשה היא עצמה העבירה, ובזה הזהירה התורה על חצי שיעור, אבל בשביתת בהמתו אין מלאכת הבהמה נחשבת כמעשה עבירה, אלא שיש מצוה על האדם להשבית בהמתו כדי שתנוח, ואם עשתה מלאכה נמצא שלא נחה ולא קיים מצוה זו, ודוקא כשעשתה שיעור שלם ולא חצי שיעור<sup style="color: gray;">65</sup>.
<h4>משום נסיוני</h4>
מכירת בהמה לגוי בערב שבת, שאסורה גזירה משום נסיוני, היינו שמא ימכרנה סמוך לשקיעה ותהלך מחמת שמיעת קולו של הישראל ויעבור על איסור מחמר<sup style="color: gray;">66</sup>, כתבו ראשונים שאין לאסור משום שביתת בהמתו<sup style="color: gray;">67</sup> - היינו שאף בלא שמיעת קולו ובלא איסור מחמר, ייאסר מצד עצם עשיית המלאכה - ובטעם הדבר, נחלקו: יש סוברים שכיון שכל החשש הוא שתעשה מלאכה אחרי המכירה לפי שעה, לא גזרו משום שביתת בהמתו<sup style="color: gray;">68</sup>. ויש סוברים שכיון שהרגילות היא לנסות להוליך את הבהמה בחצר, אין כאן משום מלאכה לענין שביתת בהמה<sup style="color: gray;">69</sup>. ויש סוברים שאת הנסיוני עושים אחרי שקצבו המקח, ובאופן זה הבהמה חשובה ברשות הקונה, ובבהמה שאינה שלו אין חיוב שביתה<sup style="color: gray;">70</sup>. ולדעת ר' אמי בבלייא בירושלמי, חשש נסיוני הוא משום שנמצא עובד בבהמת ישראל<sup style="color: gray;">71</sup>.
על חילוקים שבין איסור שביתת בהמתו לבין מחמר*, ע"ע<sup style="color: gray;">72</sup>.
<h3>בעל החיים</h3>
<h4>בעל החיים</h4>
שביתת בהמה, היא על כל בעלי החיים, בין בהמה בין חיה בין עוף<sup style="color: gray;">73</sup>, ואף בדגים שבים<sup style="color: gray;">74</sup>. וכן יש מן האחרונים שכתבו שאף בשרצים נוהג שביתת בהמתו<sup style="color: gray;">75</sup>. ויש מן האחרונים שכתבו בדעת ראשונים שאין בדגים משום שביתת בהמה<sup style="color: gray;">76</sup>.
<h4>בהמה שאינה שלו</h4>
שביתת בהמה, בבהמה שאינה שלו, כגון שיש בידו בהמה שאולה או שכורה או מופקדת, יש מן הראשונים ואחרונים שכתבו שאינו מצווה על שביתתה<sup style="color: gray;">77</sup>, שאינה חשובה "בהמתך"<sup style="color: gray;">78</sup>. ויש מן הראשונים שכתבו שכדרך שאדם מצווה על החסימה ועל כאלי בהמה אפילו בבהמה שאינה שלו<sup style="color: gray;">79</sup>, כך מצווה על שביתתה בשבת<sup style="color: gray;">80</sup>. על איסור מחמר* שנחלקו אם הוא אף בבהמה שאינה שלו, ע"ע מחמר<sup style="color: gray;">81</sup>.
<h4>בשותפות</h4>
שביתת בהמה, כתבו אחרונים שמחויבים בה אף בשותפות, ושני ישראלים ששותפים בבהמה שעושה מלאכה בשבת, שניהם עוברים<sup style="color: gray;">82</sup>.
בהמה שהיא בשותפות של ישראל וגוי, יש מן הראשונים והאחרונים שכתבו שאינו מוזהר עליה משום שביתת בהמתו מן התורה, שלא הזהיר הכתוב אלא בבהמה השייכת רק לישראל, ולכן ישראל וגוי השותפים בבהמה, מותר לישראל ליטול מהשכר על המלאכה שעשתה בשבת<sup style="color: gray;">83</sup>. ויש מן ראשונים והאחרונים שכתבו שאף בשותפות עם גוי מחויב על שביתת בהמתו<sup style="color: gray;">84</sup>, מהם שכתבו הטעם, ששותפות עם גוי נתמעטה רק במקום שהחיוב חל מחמת החפץ, אבל כאשר החיוב חל על האדם, כגון בשביתת בהמתו שאיסורה נכלל בכלל בשביתת האדם, שאם עושה בהמתו מלאכה נמצא שלא שבת לגמרי, שחייב להשבית בהמה זו מחמת חלקו בה<sup style="color: gray;">85</sup>, ומהם שכתבו הטעם, שהכתוב "וכל בהמתך" - ממנו נלמד שביתת בהמה - משמע שדי ב"כל שהוא" בהמתך<sup style="color: gray;">86</sup>.
<h4>בשאלה ושכירות</h4>
אסור להשאיל או להשכיר בהמה לגוי קודם השבת, שמא יעבדו בה בשבת, והבעלים מצווה על שביתת בהמתו<sup style="color: gray;">87</sup>, ואין השאלה או השכירות מפקיעים מהבעלים את חובת שביתת בהמתו<sup style="color: gray;">88</sup>, שחובת השביתה מוטלת על הבעלים על גוף הבהמה ולא על הבעלים על שימושיה<sup style="color: gray;">89</sup>.
<h4>שאלה ושכירות ביום ה'</h4>
כאשר הגוי שואל או שוכר את הבהמה ביום חמישי, ולא מתפרש בשעת השאלה והשכירות שהגוי לוקח כדי לעבוד בבהמה בשבת, יש מן הראשונים שכתבו שמותר<sup style="color: gray;">90</sup>. ויש מן הראשונים שכתבו שאסור<sup style="color: gray;">91</sup>, שהרי עשיית הגוי מלאכה בבהמה בשבת אסורה מן התורה<sup style="color: gray;">92</sup>.
<h4>בתנאי שיחזיר קודם שבת</h4>
שאלה או שכירות לגוי ביום חול, בתנאי שיחזיר קודם השבת, מותר<sup style="color: gray;">93</sup>. אבל אין מועיל להתנות עם הגוי שתנוח הבהמה בשבת, שאין הגוי נאמן על כך<sup style="color: gray;">94</sup>, ויש מן הראשונים סוברים שאף להתנות שתנוח בשבת מועיל<sup style="color: gray;">95</sup>.
עשה עמו תנאי שיחזירנה לו קודם השבת, ולא החזירה לו, כתבו ראשונים ואחרונים שצריך להפקיר את הבהמה קודם השבת, או שיאמר שבהמתו קנויה לגוי, כדי להינצל מאיסור תורה של שביתת בהמתו<sup style="color: gray;">96</sup>. וכתבו ראשונים שיאמר בשעת ההפקרה שאינו מפקירה אלא לשבת, או לזמן בו הגוי יעשה עמה מלאכה, וזאת כדי שלא יוכל אחר לזכות בה, אולם אפילו לא פירש כן, אין אחר יכול לזכות בה, כי ודאי כוונתו היתה להפקיר רק כדי להינצל מאיסור שבת<sup style="color: gray;">97</sup>.
<h4>על מנת להפקיר קודם שבת</h4>
שאלה ושכירות קודם שבת, כאשר בכוונתו להפקירה בשבת, כתבו ראשונים שאסורה, שאין הכל יודעים שהפקירה ויחשבו שעושים מלאכה בבהמת ישראל<sup style="color: gray;">98</sup>. ונסתפקו אחרונים בדעתם, אם היינו דוקא כשמפקיר בינו לבין עצמו, שאין הרואים יודעים שהפקירה, או אף כשמפקיר בפני שלשה<sup style="color: gray;">99</sup>. ויש מן האחרונים שכתבו שאסור אף כשמפקירה בפני שלשה<sup style="color: gray;">100</sup>. ויש מן האחרונים שכתבו שמותר לכתחילה להשאיל ולהשכיר קודם השבת כאשר מפקירנה בפני שלשה<sup style="color: gray;">101</sup>, וכתבו אחרונים שבשעת הדחק אפשר שיש לסמוך על דבריו<sup style="color: gray;">102</sup>.
<h4>עבד בה הגוי בשבת</h4>
התנה עם הגוי שיחזירנה קודם שבת, ולא החזיר, ועבד בבהמה בשבת, יש מן האחרונים שכתבו שלא עבר הישראל על איסור תורה של שביתת בהמתו, כיון שהגוי עושה מלאכה בבהמה בעל כרחו של ישראל, ודומה למי שגנב בהמת ישראל ועשה בה מלאכה בשבת שאין הישראל עובר איסור תורה<sup style="color: gray;">103</sup>. ויש מן האחרונים שנראה בדבריהם שהוא איסור תורה גמור<sup style="color: gray;">104</sup>.
<h4>בישראל חשוד</h4>
השכיר או השאיל לישראל החשוד לעשות בה מלאכה בשבת, יש שצידדו לומר שאין הבעלים צריך להפקיר הבהמה קודם השבת, שדווקא כשהשכיר או השאיל לגוי, שאין הגוי מוזהר על השבת, וכיון ששכירות לא קונה, עובר הבעלים באיסור, אבל אם השכיר לישראל חשוד, שאם הוא יעשה בה מלאכה יעבור הוא עצמו באיסור, אפשר שלא חלים על הבעלים דיני השבתה<sup style="color: gray;">105</sup>.
<h4>מסירה לרועה גוי</h4>
מסירת בהמתו לרועה גוי, יש מן הראשונים והאחרונים שכתבו שמותרת, ואף על פי שהגוי משתמש בבהמה בשבת אין בכך כלום, כיון שלא מדעת ישראל הוא עושה, ואינו ממתין לקבל שכירות ממנו, ואם רואה שמשתמש בה שבת, מוחה בידו<sup style="color: gray;">106</sup>, וביארו אחרונים, שהרועה מפחד לעבוד בה בשבת כיון שלא קיבלה בשביל שיעבוד בה כלל, ואם יתפסוהו עושה בה מלאכה בלא רשות, יתבעוהו ויתחייב, ואולם אם רואה שעושה בה מלאכה מחויב למחות בו משום שביתת בהמתו<sup style="color: gray;">107</sup>. ויש מן האחרונים שכתבו בטעם ההיתר, שאף כשיעשה בה מלאכה, אינו עושה עבור ישראל, וכרואהו עושה בה מלאכה צריך למחות שאם לא כן, נראה כאילו עושה לרצונו של הבעלים<sup style="color: gray;">108</sup>.
ויש מן האחרונים שחולקים, ואוסרים למסור בהמה לרועה גוי, ואפילו כשאינו מקבלה כדי לעשות בה מלאכה כלל, שכן הגוי חשוד שיעשה בה מלאכה בשבת<sup style="color: gray;">109</sup>.
<h4>בהמת גוי ביד ישראל</h4>
השואל והשוכר בהמה מגוי, יש מן הראשונים שכתבו ששכירות קונה להחמיר, ומצווה על שביתת הבהמה בשבת<sup style="color: gray;">110</sup>, וכתבו אחרונים שנכון להחמיר כיון שהוא איסור תורה<sup style="color: gray;">111</sup>. ויש מן הראשונים שכתבו ששכירות לא קונה ואינו מצווה הישראל על שביתתה<sup style="color: gray;">112</sup>.
שכר ישראל בהמה מגוי, וחזר והשכירה לגוי אחר, כתבו אחרונים שאינו מצווה על שביתתה ממה נפשך, שאם שכירות קונה, נחשבת הבהמה של השוכר האחרון, ואם שכירות אינה קונה, נחשבת של המשכיר הראשון<sup style="color: gray;">113</sup>. וכתבו אחרונים שהיתר זה שייך דוקא כששכר ואחר כך השכיר, אבל אם שאל והשכיר, כיון שעדיין הבהמה ברשותו לענין חיוב אונסים, הרי שגם מחויב בשביתתה לחומרא<sup style="color: gray;">114</sup>.
<h3>המלאכה</h3>
<h4>המלאכות האסורות</h4>
המלאכות האסורות משום שביתת בהמה, במכילתא דרשו על הכתוב "למען ינוח שורך וחמֹרך" - ממנו למדו חיוב שביתת מלאכה לסוברים כן<sup style="color: gray;">115</sup> - שהעיקר שיהיה לבהמה מנוחה ולא צער, ולכן מותר שתהיה הבהמה תולשת עשבים מן הקרקע ואוכלת<sup style="color: gray;">116</sup>, ויש מן האחרונים שכתבו שאף מותר להעמידה על המחובר כדי שתאכל<sup style="color: gray;">117</sup>. וכן יש מן האחרונים שכתבו, מהם שכתבו כן בדעת הירושלמי, שכל שהבהמה מצטערת ממנו, אפילו אין בזה משום מלאכה, ולדעתם אסור לרכב על בהמה ביום טוב - ואף על פי שאין בנשיאה מלאכה שהרי החי נושא את עצמו<sup style="color: gray;">118</sup>, ואף איסור תחומים* אינו מן התורה<sup style="color: gray;">119</sup> - משום שהבהמה מצטערת בכך ומדין שביתת בהמה אסור לצערה<sup style="color: gray;">120</sup>. וכן יש מן האחרונים שכתבו שבאופן שאין הבהמה מצטערת אף כשעושה בה מלאכה, כגון שרוכב עליה להשקותה או להביא לה מזון, אין בזה משום ביטול שביתת בהמתו, כי אם מנוחה<sup style="color: gray;">121</sup>. וכן יש מן הראשונים שכתבו שבאופן שאין איסור תורה, כגון שמניח משאוי על הבהמה בשעה שמהלכת, ונוטלו קודם שעומדת - שאין כאן עקירה והנחה לחייב משום מוציא*, ובאופן זה אינו חייב אף משום מחמר*<sup style="color: gray;">122</sup> - מכל מקום אסור משום שביתת בהמתו<sup style="color: gray;">123</sup>.
ויש מן האחרונים שכתבו שכל האסור על האדם בשבת, אסור שייעשה על ידי בהמתו<sup style="color: gray;">124</sup>. וכן יש מן הראשונים שכתבו שבאופן שאינו איסור תורה, כגון שמניח משאוי על הבהמה בעודה מהלכת ונוטלו קודם שעומדת, שאין בזה משום ביטול שביתת בהמתו<sup style="color: gray;">125</sup>.
<h4>באיסור תחומים</h4>
איסור תחומים*, יש מן הראשונים שכתבו שאין בו חיוב שביתת בהמה, שאין בו משום מלאכה, ודוקא בדבר שהוא משום מלאכה יש בו שביתת בהמה<sup style="color: gray;">126</sup>, וכתבו אחרונים שאם היא רוצה לצאת מעצמה חוץ לתחום, אינו מחויב למונעה מזה, ורק להוציאה בידים חוץ לתחום, אסור<sup style="color: gray;">127</sup>.
<h4>האסור מדרבנן על האדם</h4>
איסורים שעל האדם העושה אותם אסורים מדרבנן, יש מן האחרונים שכתבו שאינו מוזהר עליהם משום שביתת בהמתו, ולכן התירו לבהמה לצאת לכרמלית* כאשר טעונה כלים<sup style="color: gray;">128</sup>. ויש מן האחרונים שכתבו שנחלקו בכך ראשונים, שנחלקו בשביתת כלים אם נוהגת באיסור דרבנן, ולסוברים שנוהגת באיסור דרבנן<sup style="color: gray;">129</sup>, אף שביתת בהמתו כן, ולסוברים שאין שביתת כלים נוהגת באיסור דרבנן<sup style="color: gray;">130</sup>, אף בשביתת בהמתו כן<sup style="color: gray;">131</sup>.
<h4>כאשר עושה מעצמה</h4>
כאשר הבהמה עושה מלאכה מעצמה, יש מן הראשונים והאחרונים שכתבו, שאינו צריך למונעה מכך<sup style="color: gray;">132</sup>, ולכן בהמה שיצאה מעצמה ויש עליה משאוי, אינו חייב למונעה מללכת<sup style="color: gray;">133</sup>. ומהם שכתבו שזהו שדרשו במכילתא להתיר לבהמה לתלוש עשבים לאכילה<sup style="color: gray;">134</sup>, שכיון שהבהמה עושה המלאכה לצורך עצמה, אינו חשוב שעובר על שביתת בהמתו<sup style="color: gray;">135</sup>. ויש מן האחרונים שכתבו שאף כשהבהמה יוצאת מעצמה, צריך למונעה<sup style="color: gray;">136</sup>.
<h4>מלאכה שאחר עושה בה, ואין הבעלים נהנה ממנה</h4>
מלאכה שאחר - כגון גוי - עושה בבהמה ואין הבעלים נהנה ממנה, יש מן האחרונים שכתבו בדעת ראשונים שאינו מצווה עליה משום שביתת בהמתו<sup style="color: gray;">137</sup>, ואותה שאסרו להשאיל ולהשכיר בהמה לגוי, יש שביארו שכיון שעל השכירות מקבל תשלום, חשוב שנהנה הישראל מהמלאכה, וכן בשאלה, הגוי מחזיק לו טובה על כך, ולכן חשובה המלאכה כשל ישראל<sup style="color: gray;">138</sup>. ויש מן האחרונים שכתבו בדעת ראשונים, שדוקא כאשר הבהמה עושה מלאכה מאליה מותר, אבל אם אחרים עושים בה מלאכה, אפילו מלאכת גוי ואין ישראל נהנה, אסור<sup style="color: gray;">139</sup>.
<h4>במלאכה שהתחילה מבעוד יום</h4>
מלאכה שהתחילה מבעוד יום, כגון שהניח משאוי על הבהמה מבעוד יום, ובשבת הבהמה יוצאת כשהמשאוי עליה, יש מן האחרונים שכתבו שלצד ששביתת בהמה הוא מצד איסור על הבהמה לעשות מלאכה<sup style="color: gray;">140</sup>, אף באופן זה שהניח מבעוד יום ובשבת הבהמה עושה מלאכה מעצמה, חייב למונעה, אבל לצד ששביתת בהמה הוא מצד שיהיו עניניו שובתים, כיון שלא עושה מעשה בשבת, אין חיוב למונעה<sup style="color: gray;">141</sup>.
<h4>על ידי ב' בהמות (שנים שעשאוה)</h4>
כאשר המלאכה נעשית על ידי ב' בהמות - באופן שכאשר ב' בני אדם עושים אותה, אין בה איסור מן התורה, כגון זה יכול וזה יכול<sup style="color: gray;">142</sup>, לסוברים שאינו אסור אלא מדרבנן<sup style="color: gray;">143</sup> - כגון עגלה שמושכים אותה ב' סוסים, יש מן האחרונים שכתבו שמותר לגמרי, שכל שבחבירו פטור אבל אסור בבהמתו מותר לכתחילה<sup style="color: gray;">144</sup>. ויש שכתבו שאין בשביתת בהמה פטור משום שנים שעשאוה, שפטור זה שייך דווקא באדם שעל כל אחד חל חיוב בפני עצמו, וכל שלא עשה מלאכה שלימה, אין כאן מלאכה המחייבת, אבל בבהמה שחלות הדין היא על הבעלים, שחייב להשבית בהמותיו, אין הבדל אם המלאכה נעשית על ידי בהמה אחת או יותר, כיון שיוצאת מלאכה מבין כולם, ואמרה תורה שישביתם ולא תיעשה מלאכה<sup style="color: gray;">145</sup>.
<h4>היתר "מתוך"</h4>
מלאכת יום טוב, שנאמר בה שמתוך* שהותרה לצורך אוכל נפש הותרה גם שלא לצורך, באופנים מסוימים<sup style="color: gray;">146</sup>, לסוברים ששביתת בהמתו נוהגת אף ביום טוב<sup style="color: gray;">147</sup>, יש מן האחרונים שכתבו שלא נאמר בה "מתוך", שלא שייך בבהמה מלאכה לצורך<sup style="color: gray;">148</sup>.
<h4>במלאכת מוציא</h4>
מלאכת מוציא* מרשות לרשות, יש מן הראשונים והאחרונים שכתבו שחיוב שביתת בהמתו בה אינו אלא מדרבנן<sup style="color: gray;">149</sup>, שמלאכת הוצאה אינה כשאר מלאכות<sup style="color: gray;">150</sup> לפי שהיא מלאכה גרועה<sup style="color: gray;">151</sup>, וכשאסרה תורה מלאכה שעל ידי הבהמה, לא אסרה אלא במלאכות גמורות<sup style="color: gray;">152</sup>. ויש מן הראשונים שכתבו שאין לחלק, ואף במלאכת הוצאה יש חיוב שביתת בהמה מן התורה<sup style="color: gray;">153</sup>.
<h2>שביתת כלים</h2>
<b>הגדרת הערך</b> - הציווי לישראל להשבית כליו ממלאכה ביום השבת.
שביתת כלים, דנו בה באופן שכליו של אדם עושים מלאכה בשבת מאליהם, ואין הבעלים עושים מלאכה, שהעמידם לעשות מלאכתם קודם השבת, כגון שנתן חטים בתוך ריחיים של מים - שהמים הם שמסובבים הריחיים - או שנתן מוגמר על גבי גחלים באופן שהמוגמר הולך ובוער במשך השבת<sup style="color: gray;">1</sup>.
<h3>המקור</h3>
שביתת כלים, לסוברים שמוזהרים עליה<sup style="color: gray;">2</sup>, למדו בבריתא את חיובה מהכתוב: ובכל אשר אמרתי אליכם תשָמֵרו וכו'<sup style="color: gray;">3</sup>, שנאמר לפניו: למען ינוח שורך וחמֹרך וכו'<sup style="color: gray;">4</sup>, ויש מן האחרונים שכתבו, ש"בכל" משמעו ריבוי, ומשמעו גם כלי<sup style="color: gray;">5</sup>, ויש שכתבו ש"בכל" היינו בכל דבר שעושים בו מלאכה, שייך הציווי הנאמר לעיל "וינפש וכו'"<sup style="color: gray;">6</sup>.
<h3>כאשר נעשה מעשה</h3>
כאשר נעשה מעשה על ידי הכלי, כגון ריחיים הטוחנים בשבת על ידי מים, בדעת בית שמאי, נחלקו: לדעת רב יוסף ורב אושעיא בשם רב אסי אסור משום שביתת כלים<sup style="color: gray;">7</sup>, וכן יש מן הראשונים שכתבו בדעת רבה<sup style="color: gray;">8</sup>.
בדעת בית הלל, נחלקו: לדעת רב אושעיא בשם רב אסי, אף כשעושה מעשה, אינו אסור משום שביתת כלים<sup style="color: gray;">9</sup>, וכן כתבו ראשונים בדעת רב יוסף למסקנת דבריו<sup style="color: gray;">10</sup>, ובדעת רבה<sup style="color: gray;">11</sup>, ולדעתם הבריתא שאסרה נתינת חיטים לריחיים של מים<sup style="color: gray;">12</sup>, הינה כדעת בית שמאי האוסרים משום שביתת כלים<sup style="color: gray;">13</sup>. ויש מן האחרונים סוברים בדעת ראשונים בדעת רב יוסף למסקנה, שלבית הלל יש איסור שביתת כלים כאשר נעשה מעשה על ידי הכלי<sup style="color: gray;">14</sup>.
<h3>כאשר לא נעשה מעשה</h3>
שביתת כלים, כאשר לא נעשה מעשה בכלי, אלא נעשה מאליו - כגון נתינת גפרית או מוגמר על גחלים תחת הכלים סמוך לשבת, באופן שהגפרית והמוגמר בוערים בשבת, שהכלי אינו עושה מעשה אלא הם מונחים בתוכו<sup style="color: gray;">15</sup> - לדעת בית הלל, אין בו איסור שביתת כלים<sup style="color: gray;">16</sup>.
לדעת בית שמאי, נחלקו: לדעת רב אושעיא בשם רב אסי, יש איסור שביתת כלים אף כשלא נעשה מעשה בכלי<sup style="color: gray;">17</sup>, וכן כתבו ראשונים בדעת רב יוסף למסקנת דבריו<sup style="color: gray;">18</sup>. ובדעת רבה, יש מן הראשונים שכתבו שאין איסור שביתת כלים כשלא נעשה מעשה<sup style="color: gray;">19</sup>, וכן יש מן האחרונים שכתבו בדעת ראשונים בדעת רב יוסף<sup style="color: gray;">20</sup>. על טעמים אחרים לכך שבית שמאי אוסרים שימוש בכלים אף כשלא נעשה מעשה, עי' להלן.
<h3>הסוברים שאין כלל שביתת כלים</h3>
לדעת התוספתא והירושלמי, לדעת בית שמאי הטעם שאסרו להתחיל מלאכה מערב שבת באופן שנמשכת בשבת, הוא משום שנאמר "ששת ימים תעבֹד ועשית כל מלאכתך"<sup style="color: gray;">21</sup> ודרשו מכאן שצריך לגמור מלאכתו מבעוד יום, ואילו בית הלל שהתירו להתחיל מלאכה, סוברים שמהכתוב "ששת ימים תעשה מעשיך וביום השביעי תשבֹת<sup style="color: gray;">22</sup> למדים שמותר לעשות מלאכות כל ששה ימים ואפילו בערב שבת, אף על פי שהמלאכה נעשית בשבת<sup style="color: gray;">23</sup>. וכן בדעת רבה, שאמר שהטעם שאסרה הבריתא לתת חיטים לתוך ריחיים של מים באופן שטוחנים רק בשבת שהוא משום השמעת קול<sup style="color: gray;">24</sup>, יש מן הראשונים שכתבו שאין לדעת בית שמאי איסור שביתת כלים<sup style="color: gray;">25</sup>.
<h3>ההלכה</h3>
להלכה, כתבו ראשונים ואחרונים שאין חיוב שביתת כלים<sup style="color: gray;">26</sup>, שכן היא דעת בית הלל<sup style="color: gray;">27</sup>, ולכן מותר להתחיל מלאכה מערב שבת באופן שתיעשה במשך השבת, כגון שפותקין מים לגינה מערב שבת והיא מתמלאה כל היום, ומניחים מוגמר תחת הכלים והם הולכים ומתגמרים כל היום<sup style="color: gray;">28</sup>, ואפילו באופן שהכלי עושה מעשה, כגון בריחיים של מים, מותר<sup style="color: gray;">29</sup>. על הסוברים שאסור ליתן חטים בריחיים של מים, אף לדעת בית הלל, משום השמעת קול, ע"ע שבות.
ויש מן האחרונים שכתבו שירא שמים יחמיר על עצמו בשביתת כלים באופן שהכלי עושה מעשה, לחוש לדעת הראשונים הסוברים שבית הלל מודים באופן זה שיש שביתת כלים<sup style="color: gray;">30</sup>.
ויש מן האחרונים שכתבו בדעת ראשונים שאינו אסור אלא כשעושה מלאכה בידיים בעזרת הכלי<sup style="color: gray;">31</sup>.
<h3>גדר השביתה</h3>
שביתת כלים, יש מן האחרונים שכתבו שהיא מחמת שביתת האדם, שהכתוב ממנו למדו "ובכל אשר אמרתי אליכם תשמרו" משמעו שבמה שאסרתי עליכם תשמרו גם בשביתת כלים, ואין כאן ציווי על מנוחת הכלים - כמו שנצטוו על שביתת-בהמה* משום מנוחת הבהמה<sup style="color: gray;">32</sup> - שהכלים הם דוממים ואין שייך לצוות על מנוחתם, אלא הציווי שישבות האדם עצמו ולא יהרהר בחפציו ואף כל כליו אסור לעשות בהם מלאכה, ולדעתם זה הטעם שלדעת בית שמאי אסורה שביתת כלים אף כשהכלי לא עושה מעשה<sup style="color: gray;">33</sup>, שסוף סוף האדם לא נח<sup style="color: gray;">34</sup>.
<h3>טעם הסוברים שאין שביתת כלים</h3>
בטעם הסוברים שאין חיוב שביתת כלים - ואף על פי שמודים הם שיש חיוב שביתת-בהמה* - יש מן הראשונים שכתבו שלא הוזהרו אלא על שביתת בהמה משום צער בעלי חיים, שאינו שייך בכלים<sup style="color: gray;">35</sup>.
<h3>כשהפקיר כליו</h3>
שביתת כלים, אינה אלא בכלים השייכים לו, ולא כשהפקירם<sup style="color: gray;">36</sup>, ואף כאשר "אנן-סהדי*" (דבר הברור, כאילו אנו עדים לכך) שהפקיר כליו קודם השבת, אין מצווים עליה, וזה הטעם שהתירו בית שמאי להטיל שכר לגיגית ולהדליק נר ולהעמיד קדרה על הכירה<sup style="color: gray;">37</sup>, אף על פי שהמלאכה נעשית בשבת, שאנו אומרים אנן סהדי שבודאי הפקירם בלב שלם שלא יעבור על איסור, ולכן אין צריך להפקירם בפני שלשה<sup style="color: gray;">38</sup>, ויש שכתבו טעם ההיתר בהטלת שכר וכיוצא, משום שהפקר-בית-דין* הוא, כדי להפריש את העם מאיסור<sup style="color: gray;">39</sup>.
<h3>מלאכה לצורך אחרים</h3>
שביתת כלים, לסוברים שהוזהרו עליה, יש מן הראשונים שכתבו שאינה אלא במלאכה הנעשית לצורך הבעלים, שהכתוב ממנו למדו שביתת כלים "ובכל אשר אמרתי אליכם תִשָמֵרו"<sup style="color: gray;">40</sup> נאמר אחר הכתוב "וינפש בן אמת והגר"<sup style="color: gray;">41</sup> שמדבר בעבד שהוא ערל<sup style="color: gray;">42</sup>, שלא יעשה מלאכה לצורך הבעלים, ואם כן אף הכתוב שלאחריו בא לאסור מלאכה בכלים לצורך הבעלים<sup style="color: gray;">43</sup>. ויש מן הראשונים שכתבו שאף מלאכת גוי אסורה בכליו של ישראל, כגון שמשאיל או משכיר לו ישראל את הכלים<sup style="color: gray;">44</sup>.
<h3>מלאכה בידיים בעזרת הכלי</h3>
מלאכה שנעשית בידיים בעזרת כלי, יש מן האחרונים שכתבו בדעת הירושלמי, שאסורה משום שביתת כלים לדברי הכל, וכן כתבו בדעת ראשונים להלכה.<sup style="color: gray;">45</sup>
<h3>מלאכה שנעשית ממילא</h3>
במלאכה שנעשית ממילא באופן שלא נעשה מעשה כלל, יש מן הראשונים שכתבו שאף לסוברים שמצווים על שביתת כלים אף כשלא נעשה מעשה על ידי הכלי<sup style="color: gray;">46</sup>, באופן שלא נעשה כלל מעשה, מודים הם שאין שביתת כלים, וזה הטעם לדעתם לכך שבית שמאי מתירים לטעון קורת בית הבד ועגולי הגת<sup style="color: gray;">47</sup> - ואף על פי שאסרו לתת אונין של פשתן לתוך התנור, אף שהכלי לא עושה מעשה<sup style="color: gray;">48</sup> - שבאופן זה המלאכה נעשית ממילא<sup style="color: gray;">49</sup>, שהענבים או הזיתים כבר טחונים, והמשקה היה זב מהם גם בלא הקורה, אלא שהקורה מועילה שיזוב טוב יותר<sup style="color: gray;">50</sup>. ויש מן הראשונים שנראה מדבריהם שאף במלאכה הנעשית ממילא יש חיוב שביתת כלים, ובטעם ההיתר לדעת בית שמאי לטעון קורת בית הבד, פירשו באופנים אחרים<sup style="color: gray;">51</sup>.
<h3>במלאכה שאין עליה חיוב חטאת</h3>
שביתת כלים, לסוברים ששביתת כלים אסורה גם כשלא נעשה מעשה בכלי<sup style="color: gray;">52</sup>, במלאכה שאין עליה חיוב חטאת, נחלקו ראשונים: יש מן הראשונים שכתבו שאין בה שביתת כלים<sup style="color: gray;">53</sup>, ולדעתם זהו שאמרו בתלמוד בטעם שלדעת בית שמאי מותר לטעון קורת בית הבד ועגולי הגת<sup style="color: gray;">54</sup>, משום שאם יטען בשבת אין חיוב חטאת<sup style="color: gray;">55</sup>, היינו שאף אין בזה משום שביתת כלים<sup style="color: gray;">56</sup>, וביארו אחרונים, שלא החמירו חכמים על אדם שלא לעשות מלאכה בכליו כאשר המלאכה מתחילה בערב שבת אלא במלאכה שאם תיעשה בשבת יהיה בה איסור תורה<sup style="color: gray;">57</sup>. ויש מן הראשונים שכתבו שיש בה חיוב שביתת כלים, ואותה שאמרו בתלמוד בטעם שלדעת בית שמאי מותר לטעון קורת בית הבד ועגולי הגת משום שאם יטען בשבת אין חיוב חטאת, היינו שלכן אין לגזור מצד שיבוא לעשות בשבת עצמה, אבל עדיין יש לאסור מצד שביתת כלים<sup style="color: gray;">58</sup>, ולדעה זו אסור לדעת בית שמאי להניח איספלנית על המכה מערב שבת ואף על פי שבשבת אין איסורה אלא מדרבנן<sup style="color: gray;">59</sup>. ובטעם לדעה זו שאין משום שביתת כלים בטעינת הקורה, עי' להלן<sup style="color: gray;">60</sup>.
על עריכת "שעון שבת" בערב שבת , כדי שתיעשה על ידו מלאכה בשבת, עי' נספח לערך חשמל<sup style="color: gray;">61</sup>.
<h3>המקום הקובע שביתה</h3>
המקום שלפיו נקבע שביתת הכלים, כגון שהבעלים נמצא במקום בו כבר נכנסה שבת והכלי במקום שטרם נכנסה שבת, ולהיפך, כתבו אחרונים שהולכים אחר מקום הבעלים, ששביתת הכלים אינה אלא מצד חובת האדם לשבות, שלא יעשה שום דבר בשבת אפילו על ידי כליו<sup style="color: gray;">62</sup>.
<h3>תוספת שבת</h3>
בזמן תוספת-שבת*, כתבו אחרונים שמוזהרים על שביתת כלים<sup style="color: gray;">63</sup>.
<h3>כלי שמחובר לקרקע</h3>
כלי שמחובר לקרקע, כגון תנור, יש מן הראשונים שכתבו שאינו בכלל שביתת כלים, שחשוב כקרקע ואין אזהרה על שביתת קרקע<sup style="color: gray;">64</sup>.
<h3>השאלה והשכרה לגוי</h3>
השאלת כלים או השכרתם לגוי ערב שבת, כשיש לחוש שיעשה בהם מלאכה בשבת, ששנינו בבריתא שאסורה<sup style="color: gray;">65</sup>, כתבו ראשונים ואחרונים שאינה אסורה אלא משום שביתת כלים, וכדעת בית שמאי, אבל לבית הלל הסוברים שלא נצטוינו על שביתת כלים, הדבר מותר, וכן כתבו להלכה<sup style="color: gray;">66</sup>. על השכרת כלים לגוי לשבת שאינה מותרת אלא באופן של הבלעה*, ע"ע<sup style="color: gray;">67</sup>. ויש מן האחרונים שכתבו בדעת הראשונים שאסור להשאיל ולהשכיר כלים שהם עצמם עושים מעשה בשבת, שאף בית הלל מודים שבאופן זה נאסרה שביתת כלים<sup style="color: gray;">68</sup>.
<h3>בשביעית</h3>
בשביעית אין ציווי על שביתת כלים<sup style="color: gray;">69</sup>.
<h3>ביום טוב</h3>
יום-טוב*, יש מן האחרונים שצידד לומר שיש בו שביתת כלים<sup style="color: gray;">70</sup>.
<h3>מעביר ד"א ברה"ר</h3>
העברת חפץ ד' אמות ברשות הרבים, שאסורה, יש מן האחרונים שנסתפקו אם אסורה אף משום שביתת כלים<sup style="color: gray;">71</sup>.
<h3>הפלגה בספינה קודם שבת</h3>
אותה ששנינו בבריתא, שאין מפליגים בספינה ג' ימים קודם שבת<sup style="color: gray;">72</sup>, יש מן הראשונים שפירשו שהיא שנויה דוקא לדעת בית שמאי<sup style="color: gray;">73</sup>, וטעם האיסור הוא משום שביתת כלים, אבל לבית הלל שלא אסרו שביתת כלים<sup style="color: gray;">74</sup>, מותר להפליג בספינה<sup style="color: gray;">75</sup>. ויש שפירשו בדעתם שאין כוונתם לאסור משום שביתת כלים, אלא משום שהגוי נראה כשלוחו לעשות מלאכה בשבת<sup style="color: gray;">76</sup>. אבל הרבה ראשונים פירשו שהאיסור להפליג בספינה בתוך ג' ימים קודם שבת הוא אף לדעת בית הלל, ועל כך ועל הדעות השונות בטעם האיסור, ע"ע שבות.
<h2>שבע אומות</h2>
<b>הגדרת הערך</b> - שבע האומות שגרו בארץ כנען קודם שנכבשה על ידי ישראל בכניסתם לארץ בימי יהושע, שנוהגים בהם דינים מיוחדים יתר על שאר אומות העולם.
<h3>מהותן</h3>
שבע האומות שהתגוררו בארץ כנען לפני שנכבשה על ידי עם ישראל, הן הכנעני, החתי, האמורי, הפריזי, היבוסי, החוי והגרגשי, כמו שנאמר: הַחִתִּי וְהַגִּרְגָּשִׁי וְהָאֱמֹרִי וְהַכְּנַעֲנִי וְהַפְּרִזִּי וְהַֽחִוִּי וְהַיְבוּסִי שִׁבְעָה גוֹיִם רַבִּים וַעֲצוּמִים מִמֶּךָּ<sup style="color: gray;">1</sup>, וכן בכתובים נוספים נזכרו אומות אלו<sup style="color: gray;">2</sup>. הערך עוסק בדינים המיוחדים הנוהגים באומות אלו, בשונה מיתר אומות העולם.
שבע אומות אלו, דעת תנאים שהם שבע מתוך עשר אומות שיצאו מכנען, והן, בנוסף לשבע אומות אלו, הקיני, הקנזי והקדמוני, כמו שנאמר: אֶת הַקֵּינִי וְאֶת הַקְּנִזִּי וְאֵת הַקַּדְמֹנִי: וְאֶת הַחִתִּי וְאֶת הַפְּרִזִּי וְאֶת הָרְפָאִים: וְאֶת הָֽאֱמֹרִי וְאֶת הַֽכְּנַעֲנִי וְאֶת הַגִּרְגָּשִׁי וְאֶת הַיְבוּסִי<sup style="color: gray;">3</sup>, והרפאים הנזכרים בכתוב זה הם אומת החוי<sup style="color: gray;">4</sup>, ויש מן הראשונים שמצדד שאינן אלא שבע אומות, ואומת החוי שהיתה בימי משה ויהושע היא מצאצאי הקיני, הקניזי והקדמוני, שהיו בימי אברהם<sup style="color: gray;">5</sup>.
על זכר בן אחת משבע אומות שבא על הנקבה שהיא בת שאר אומות, או להיפך, אם דין הולד כבן שבע אומות או כבן שאר אומות העולם, ע"ע יחס*<sup style="color: gray;">6</sup>.
<h3>ארצן</h3>
הארץ שגרו בה שבע האומות ניתנה לישראל, ונצטוו לכובשה, והרבה מקראות נאמרו בדבר, ועי' להלן.
בטעם שהארץ המובטחת לישראל ניתנה לשבעה אומות אלו עד לזמן בו נחלו אותה בני ישראל, כתבו ראשונים, שמפני שהם מבני כנען שהוא עבד עבדים לאחיו<sup style="color: gray;">7</sup>, נתן להם את הארץ, כאדם שמפקיד נכסי בן האדון לעבדו עד שיגדל ויזכה בנכסים ובעבד<sup style="color: gray;">8</sup>.
על כך שלאברהם אבינו ניתנה בברית בין הבתרים אף ארצם של הקיני, הקניזי והקדמוני – לסוברים שהיא ארץ נוספת מלבד ארץ שבע אומות<sup style="color: gray;">9</sup> - והן עתידות להיות ירושה לישראל לעתיד לבוא, ע"ע ארץ-ישראל*<sup style="color: gray;">10</sup>.
<h3>המצוה לאבדן</h3>
מצות עשה מן התורה לאבד את שבע האומות, שנאמר: כִּֽי־הַחֲרֵם תַּחֲרִימֵם הַחִתִּי וְהָאֱמֹרִי הַכְּנַעֲנִי וְהַפְּרִזִּי הַחִוִּי וְהַיְבוּסִי<sup style="color: gray;">11</sup>, ונאמר: הַחֲרֵם תַּחֲרִים אֹתָם<sup style="color: gray;">12</sup>, וכן הזהירה תורה על כך בלא-תעשה*, כמו שנאמר: רַק מֵעָרֵי הָעַמִּים הָאֵלֶּה אֲשֶׁר ה' אֱלֹהֶיךָ נֹתֵן לְךָ נַחֲלָה לֹא תְחַיֶּה כָּל נְשָׁמָה<sup style="color: gray;">13</sup>.
<h3>טעם המצוה</h3>
טעם המצוה נתפרש בכמה מקומות בכתוב, כמו שנאמר: לְמַעַן אֲשֶׁר לֹא יְלַמְּדוּ אֶתְכֶם לַעֲשׂוֹת כְּכֹל תּוֹעֲבֹתָם אֲשֶׁר עָשׂוּ לֵאלֹהֵיהֶם וַחֲטָאתֶם לה' אֱלֹהֵיכֶם<sup style="color: gray;">14</sup>, וכן נאמר: לֹא יֵשְׁבוּ בְּאַרְצְךָ פֶּן יַחֲטִיאוּ אֹתְךָ לִי<sup style="color: gray;">15</sup>.
<h3>במנין המצות</h3>
מצוות אלו נמנות במנין-המצות*<sup style="color: gray;">16</sup>, וכתבו ראשונים, שאף על פי שמצוות שאינן נוהגות לדורות אינן נמנות במנין המצוות – לסוברים כן<sup style="color: gray;">17</sup> – ומצוות איבוד שבע אומות כבר נתקיימה ובאה אל תכליתה באיבוד אומות אלו ולא מוטל עלינו לקיימה - לסוברים כן<sup style="color: gray;">18</sup> – מכל מקום מצוה כגון זו, שהדבר שאנו מצווים בו נעדר בדור מן הדורות, אבל המצוה מצד עצמה נוהגת בכל דור שתמצא בו, חשובה מצוה הנוהגת לדורות ונמנית במנין המצוות<sup style="color: gray;">19</sup>.
<h3>בארץ ובחוץ לארץ</h3>
איבוד שבע האומות, הוא בין את הנמצאים בארץ, שיש לעשות עמם מלחמה ולאבדם<sup style="color: gray;">20</sup> – על המלחמה ופרטי דיניה עי' להלן<sup style="color: gray;">21</sup> – ובין את הנמצאים בחוץ לארץ<sup style="color: gray;">22</sup>. על חילוקי דינים שיש בין הנמצאים בארץ לנמצאים בחוץ לארץ, עי' להלן<sup style="color: gray;">23</sup>.
<h3>התקיימות המצוה</h3>
שבע האומות, כתבו ראשונים שדוד איבדם מן העולם עד שתמו ונכרתו ונתפזרו הנשארים ונתערבו בין האומות ולא נשאר להם שם<sup style="color: gray;">24</sup>, ומשמע מדבריהם שכבר נתקיימה מצות איבודם ושוב אינה מוטלת עלינו<sup style="color: gray;">25</sup>, ויש מן הראשונים שכתבו בדעתם שמטעם זה אין בידינו עתה לרדוף אחריהם ולהרגם, אבל מכל מקום אנו מצווים אף עתה לאבד את הנשארים מהם, ולדעתם אם בא לידינו אחד מזרע שבע האומות וביכלתנו להרגו, אנו מצווים להרגו ומוזהרים מלהניחו<sup style="color: gray;">26</sup>.
<h3>המלחמה בהן</h3>
המלחמה בשבע אומות, שנצטוינו עליה בכתובים אלו לכבוש את הארץ מידם, היא מלחמת מצוה, ואינה מלחמת הרשות<sup style="color: gray;">27</sup>, ור' יהודה קורא שמה מלחמת חובה<sup style="color: gray;">28</sup>. על חילוקי הדינים בין מלחמת מצוה ומלחמת הרשות, ע"ע מלחמה.
<h3>הנשים והטף</h3>
איבוד שבע אומות שונה מהריגת שאר אומות בעת מלחמה שעורכים עמם כשבאים לכבוש את ארצם, ששאר אומות אין הורגים מהם אלא את הזכרים הגדולים<sup style="color: gray;">29</sup>, ושבע אומות הורגים מהם אף את הנשים והטף, כמו שנאמר: לֹא תְחַיֶּה כָּל נְשָׁמָה<sup style="color: gray;">30</sup>.
<h3>אופן הריגתם</h3>
אופן הריגתם, אמרו בספרי – וכן בגמרא<sup style="color: gray;">31</sup> – שהוא בסייף<sup style="color: gray;">32</sup>, וכתבו ראשונים שלמדים כן ממה שנאמר בסיחון: וַיַּכֵּהוּ יִשְׂרָאֵל לְפִי חָרֶב<sup style="color: gray;">33</sup>, ויש מן הראשונים שלא הזכירו שיש אופן מסוים שיש להמיתם בו<sup style="color: gray;">34</sup>.
<h3>כשרוצים להשלים עם ישראל</h3>
רצו שבע האומות להשלים עם ישראל – על התנאים הנדרשים מהאומות הרוצות להשלים עם ישראל כדי שלא ילחמו בהם, ע"ע מלחמה, על תנאי מיוחד במלחמת שבע אומות, שיקבלו עליהם שלא לעבוד עבודה זרה, עי' להלן<sup style="color: gray;">35</sup> - נחלקו תנאים וראשונים בדעתם: א) במדרש ובירושלמי אמרו – וכן דעת ראשונים<sup style="color: gray;">36</sup> - שמקיימים אותם, ואף שולחים להם לשלום, כדרך ששולחים לשלום בכל אומה שישראל באים להלחם עמה, ואין מאבדים אותם אלא אם כן לא נתרצו להשלים<sup style="color: gray;">37</sup>, וזהו שנאמר במלחמה עם הכנענים בעת כיבוש הארץ: לֹא הָיְתָה עִיר אֲשֶׁר הִשְׁלִימָה אֶל בְּנֵי יִשְׂרָאֵל בִּלְתִּי הַחִוִּי יֹשְׁבֵי גִבְעוֹן אֶת הַכֹּל לָקְחוּ בַמִּלְחָמָה; כִּי מֵאֵת ה' הָיְתָה לְחַזֵּק אֶת לִבָּם לִקְרַאת הַמִּלְחָמָה אֶת יִשְׂרָאֵל לְמַעַן הַחֲרִימָם<sup style="color: gray;">38</sup>, מכלל ששלחו להם לשלום ולא קיבלו<sup style="color: gray;">39</sup>, וכן אמרו במדרש ובירושלמי שקודם כניסת ישראל לארץ שלח יהושע שלשה כתבים לשבע האומות, הראשון: מי שרוצה לברוח יברח, השני: מי שרוצה להשלים ישלים, השלישי: מי שרוצה לעשות מלחמה יעשה<sup style="color: gray;">40</sup>.
ב) ויש מן הראשונים שכתבו בדעת תנאים, שבני שבע אומות הגרים בארץ ישראל אין משלימים עמם אלא חובה לאבדם, ואפילו מקבלים על עצמם שלא לעבוד עבודה זרה ויתר מצוות בני נח, שאינם עושים אלא מחמת יראה<sup style="color: gray;">41</sup>, ובני שבע אומות הגרים בחוץ לארץ, נחלקו תנאים אם משלימים עמם, לר' יהודה אפילו מקבלים על עצמם מצוות אין מקבלים אותם אלא מאבדים אותם, שנאמר: וְהָיוּ עַמִּים מִשְׂרְפוֹת שִׂיד<sup style="color: gray;">42</sup>, מה סיד אין לו תקנה אף אותם אומות אין להם תקנה, ולר' שמעון מקבלים אותם ואין מאבדים אותם, שכן כתבו ישראל את התורה על אבנים בהר עיבל, וכתבו למטה: לְמַעַן אֲשֶׁר לֹא יְלַמְּדוּ אֶתְכֶם לַעֲשׂוֹת כְּכֹל תּוֹעֲבֹתָם אֲשֶׁר עָשׂוּ לֵאלֹהֵיהֶם<sup style="color: gray;">43</sup>, להודיע לבני שבע אומות היושבים חוץ לגבול ישראל שאם ישובו בתשובה ויקיימו את מצוותיהם יקיימו אותם, שאין מאבדים אותם אלא משום שיטעו את ישראל אחר עבודה זרה שלהם, אבל אם נתגיירו ושוב אינם מטעים את ישראל, מותר לקיימם<sup style="color: gray;">44</sup>.
<h3>הזמן בו מקבלים את בני שבע אומות הגרים בארץ ומשלימים עם ישראל</h3>
בזמן בו מקבלים את האומות המשלימות עם ישראל – לסוברים שמקבלים אותם<sup style="color: gray;">45</sup> - באומות הגרות בארץ ישראל נחלקו ראשונים: יש סוברים שאם קיבלו עליהם האומות לשלום קודם שנכנסו ישראל לארץ, מקבלים אותם, אבל משנכנסו ישראל לארץ, שוב אפילו קיבלו עליהם האומות לשלום מכאן ואילך, אין מקיימים אותם אלא מאבדים אותם<sup style="color: gray;">46</sup>, ויש סוברים שאף אחר שנכנסו ישראל לארץ, כל שקיבלו עליהם האומות לשלום, מקיימים אותם<sup style="color: gray;">47</sup>, ומכל מקום כתבו ראשונים, שאחר שהתחילו במלחמה שוב אפילו רוצים להשלים אין מקבלים אותם<sup style="color: gray;">48</sup>.
<h3>הזמן בו מקבלים את בני שבע אומות הגרים בחוץ לארץ ומשלימים עם ישראל</h3>
באומות הגרות בחוץ לארץ, לסוברים שיש ומקבלים את בני שבע האומות הרוצים להשלים עם ישראל<sup style="color: gray;">49</sup>, נחלקו תנאים, לר' יהודה – הדורש מהכתוב: וְהָיוּ עַמִּים מִשְׂרְפוֹת שִׂיד<sup style="color: gray;">50</sup>, מה סיד אין לו תקנה אף אותם אומות אין להם תקנה<sup style="color: gray;">51</sup> - דינם כאומות הגרות בארץ ישראל, שמעת שהתחילו במלחמה אין מקבלים אותם, לסוברים כן<sup style="color: gray;">52</sup>, ולר' שמעון – הסובר שכתבו ישראל על האבנים: לְמַעַן אֲשֶׁר לֹא יְלַמְּדוּ אֶתְכֶם לַעֲשׂוֹת כְּכֹל תּוֹעֲבֹתָם אֲשֶׁר עָשׂוּ לֵאלֹהֵיהֶם<sup style="color: gray;">53</sup>, להודיע לבני שבע אומות היושבים חוץ לגבול ישראל שאם ישובו בתשובה ויקיימו את מצוותיהם יקיימו אותם<sup style="color: gray;">54</sup> – אפילו התחילו במלחמה, כל שרוצים להשלים מקבלים אותם<sup style="color: gray;">55</sup>.
<h3>רחב הזונה</h3>
רחב הזונה ובית אביה, החיו אותה ישראל בעת שנכנסו לארץ<sup style="color: gray;">56</sup>, וכתבו ראשונים, שלסוברים שבני שבע אומות הגרים בארץ אין מקבלים אותם אפילו רוצים להשלים<sup style="color: gray;">57</sup>, על פי הדיבור החיו אותם<sup style="color: gray;">58</sup>, ולסוברים שאם השלימו קודם שהתחילו במלחמה מקבלים אותם<sup style="color: gray;">59</sup>, רחב ובית אביה השלימו קודם שהתחילו ישראל במלחמה<sup style="color: gray;">60</sup>, ויש מן הראשונים שכתבו שלא היתה מבני שבע אומות אלא מבני שאר אומות היושבים בארץ<sup style="color: gray;">61</sup>.
<h3>הגבעונים</h3>
הגבעונים, שהיו מבני החוי, הערימו והעמידו עצמם כמי שאינם משבע אומות אלא מארץ רחוקה, וישראל כרתו עמם ברית ונשבעו להם שיקיימום, ואף בעת שנודע לבני ישראל שהם מאומת החוי, לא עברו על שבועתם אלא קיימום, ולפי שרימו אותם אררום ישראל, והעמידום חוטבי עצים ושואבי מים לעדה ולמזבח<sup style="color: gray;">62</sup>. בטעם שהוצרכו הגבעונים להראות עצמם כמי שאינם משבע אומות, אף על פי שבני ישראל פתחו בשלום לשבע האומות, לסוברים כן<sup style="color: gray;">63</sup>, יש מן הראשונים שכתבו, שיהושע שלח לכלל האומות, והגבעונים לא קיבלו את אגרות אלו, ולא ידעו שישראל פותחים עמם בשלום<sup style="color: gray;">64</sup>, ויש שכתבו שהקדימו לעשות כן קודם שהגיעו אליהם האגרות ששלח<sup style="color: gray;">65</sup>, ויש שכתבו שמתחילה שלח להם ולא קיבלו, ולאחר מכן חזרו בהם<sup style="color: gray;">66</sup>, ויש שכתבו – לסוברים שהאומות שלא השלימו עם ישראל עד שנכנסו ישראל לארץ שוב אין משלימים עמם אלא מאבדים אותם<sup style="color: gray;">67</sup> – שהיינו משום שקודם שנכנסו לארץ לא השלימו עם ישראל<sup style="color: gray;">68</sup>.
<h3>הטעם שהקפידו עליהם ישראל</h3>
בטעם שבני ישראל הקפידו על הגבעונים ואררום, ושאלמלא השבועה שנשבעו להם היו הורגים אותם, לסוברים שבדין היה שיקבלו ישראל את הגבעונים<sup style="color: gray;">69</sup>, נחלקו ראשונים: יש שכתבו שהיינו מחמת הברית שכרתו עמם, שאם היו יודעים שהם משבע אומות לא היו כורתים עמם ברית, שאסור לכרות ברית עם שבע אומות, לסוברים כן<sup style="color: gray;">70</sup>, ויש שכתבו – לסוברים שמותר לכרות ברית עם שבע אומות אם מקבלים עליהם שלא לעבוד עבודה זרה<sup style="color: gray;">71</sup> – שהיינו משום שהיה על הגבעונים לקבל על עצמם מיסים ושעבוד, והם כרתו ברית עם ישראל להיות שוים להם<sup style="color: gray;">72</sup>, ויש שכתבו שהיינו משום שלא קיבלו עליהם מתחילה להשלים עם ישראל – לסוברים כן – וכל שלא קיבלו עליהם מתחילה כן, שוב אין משלימים עמם אלא עושים עמם מלחמה והורגים אותם<sup style="color: gray;">73</sup>.
<h3>קבלה שלא לעבוד עבודה זרה</h3>
כשפותחים לשבע האומות בשאלת שלום, לסוברים כן<sup style="color: gray;">74</sup>, יש מן הראשונים שמצדדים שמלבד המיסים והעבדות שמתנים עמם לקבל עליהם, כדרך שמתנים בשאר מלחמת הרשות<sup style="color: gray;">75</sup>, יש להתנות עמם אף שלא יעבדו עבודה-זרה*, לפי שהזהירה תורה שלא יתגוררו עובדי עבודה זרה בינינו, כמו שנאמר: לֹא יֵשְׁבוּ בְּאַרְצְךָ פֶּן יַחֲטִיאוּ אֹתְךָ לִי כִּי תַעֲבֹד אֶת אֱלֹהֵיהֶם כִּי יִהְיֶה לְךָ לְמוֹקֵשׁ<sup style="color: gray;">76</sup>, ויש מצדדים, שאין מתנים עמם מתחילה אלא לקבל עליהם מס ועבדות, ואחר שהם משועבדים תחת ידינו מודיעים להם את המשפט שאנו עושים בעובדי עבודה זרה<sup style="color: gray;">77</sup>.
<h3>כריתת ברית</h3>
אסור לכרות ברית עם שבע אומות, כמו שנאמר: לֹא תִכְרֹת לָהֶם בְּרִית<sup style="color: gray;">78</sup>, וכן נאמר: לֹא תִכְרֹת לָהֶם וְלֵאלֹהֵיהֶם בְּרֽית<sup style="color: gray;">79</sup>. במהות הברית האסורה נחלקו ראשונים: א) יש סוברים שהיא ברית שלום<sup style="color: gray;">80</sup>, ולדעתם אין איסור כריתת ברית אלא עם שבע אומות בלבד, שהואיל ונצטוינו לגרשם מארצנו<sup style="color: gray;">81</sup>, הוזהרנו שלא לכרות להם ברית לקיימם בארצנו, ואף על פי שסוף הכתוב, שנאמר בו: וְלֹא תְחָנֵּם<sup style="color: gray;">82</sup>, מדבר בכל הגויים<sup style="color: gray;">83</sup>, מכל מקום האיסור לכרות עמם ברית אינו אלא בשבע אומות, שמשמעות הכתוב היא שטעם האיסור הוא כדי שנחרימם מארצנו, ואין אנו מצווים להחרים מארצנו אלא את שבע האומות בלבד, וכן משמע ממה שאמרו ישראל לגבעונים: אוּלַי בְּקִרְבִּי אַתָּה יוֹשֵׁב וְאֵיךְ אֶכְרָת לְךָ בְרִית<sup style="color: gray;">84</sup>, וכן שלמה כרת ברית שלום עם חירם מלך צור<sup style="color: gray;">85</sup>, הרי שאין איסור כריתת ברית אלא עם שבע האומות שגרו בארץ בלבד<sup style="color: gray;">86</sup>, וכתבו ראשונים, שהואיל ואין איסור כריתת ברית אלא כדי להחרימם מארצנו, באופן שמותר לקיימם בארצנו, כגון שקיבלו עליהם מס ושעבוד, ושלא לעבוד עבודה זרה, לסוברים כן<sup style="color: gray;">87</sup>, מותר אף לכרות עמם ברית על כך<sup style="color: gray;">88</sup>, שהרי נאמר: לָהֶם וְלֵאלֹהֵיהֶם, וכן נאמר שם: לֹא יֵשְׁבוּ בְּאַרְצְךָ פֶּן יַחֲטִיאוּ אֹתְךָ לִי כִּי תַעֲבֹד אֶת אֱלֹהֵיהֶם כִּי יִהְיֶה לְךָ לְמוֹקֵשׁ<sup style="color: gray;">89</sup>, שאין האיסור אלא משום שישראל יבואו ללמוד מהם לעבוד עבודה זרה, אבל אם קבלו עליהם שלא לעובדה מותר לכרות עמם ברית<sup style="color: gray;">90</sup>. ויש מן הראשונים שמשמע מדבריהם שאף באופן שמותר לקיימם בארצנו אסור לכרות עמם ברית שלום<sup style="color: gray;">91</sup>. ב) ויש סוברים שהיא ברית להניחם לעבוד עבודה זרה<sup style="color: gray;">92</sup>, ולדעתם איסור זה נוהג בכל הגויים עובדי עבודה זרה, ולא בשבע אומות בלבד<sup style="color: gray;">93</sup>.
<h3>חתנות עם ישראל משנתגיירו</h3>
בני שבע אומות שנתגיירו, אמרו בגמרא מתחילה שאסורים מן התורה בחתנות עם ישראל, שנאמר: וְלֹא תִתְחַתֵּן בָּם<sup style="color: gray;">94</sup>, והיינו בשבע אומות אחר גירותם, ודחה רבא ואמר שאין הכתוב מדבר אחר שנתגיירו אלא קודם שנתגיירו, שישראל אסורים מן התורה בחתנות עם גויים – על פרטי האיסור, ומקורו, ועל המחלוקת אם איסור זה מן התורה בשבע אומות בלבד או בכל אומות העולם, ע"ע גוי<sup style="color: gray;">95</sup> – שהרי נתנה תורה טעם לאיסור, שנאמר: כִּי יָסִיר אֶת בִּנְךָ מֵאַחֲרַי וְעָבְדוּ אֱלֹהִים אֲחֵרִים<sup style="color: gray;">96</sup>, וטעם זה שייך קודם שנתגיירו בלבד, ושוב חזר רבא ואמר שהכתוב מדבר אחר שנתגיירו, שאסורים מן התורה בחתנות עם ישראל, ש"לא תתחתן" שייך בגרים, שהם בתורת חתנות, ולא בגויים, שאינם בתורת חתנות<sup style="color: gray;">97</sup>. ונחלקו ראשונים: יש סוברים שסוגיות חלוקות יש בדבר, ולדעת הסוגיות הסוברות שדוד גזר על הנתינים - הגבעונים, בני אומת החוי, שנתגיירו בימי יהושע – אין איסור חתנות עם בני שבע אומות שנתגיירו, ולכך לא נאסרו הנתינים אלא משום גזרת דוד<sup style="color: gray;">98</sup>, ויש סוברים שאין הסוגיות חלוקות, שדוד לא גזר עליהם אלא עבדות, אבל בחתנות אסורים מן התורה אף לולי גזרת דוד<sup style="color: gray;">99</sup>, ויש מיישבים הסוגיות בענין אחר, שמן התורה אינם אסורים אלא המתגיירים מתחילה כשנכנסו ישראל לארץ, לפי שהיו כגרים מחמת יראה, אבל המתגיירים לאחר מכן אינם אסורים מן התורה, ומשום גזרת דוד נאסרו<sup style="color: gray;">100</sup>, ויש שכתבו, שהגר עצמו אסור מן התורה, אבל זרעו אינו אסור מן התורה, שהרי לא אסרה בהם תורה דורות כדרך שאסרה במצרי*<sup style="color: gray;">101</sup> ואדומי*<sup style="color: gray;">102</sup>, ולא אסרתם עד עולם כדרך שאסרה במואבי-ועמוני*<sup style="color: gray;">103</sup>, ודוד גזר לאסור אף את זרעו<sup style="color: gray;">104</sup>.
<h2>שבעה עשר בתמוז</h2>
<b>הגדרת הערך -</b> תענית ציבור, משום דברים רעים שאירעו בו.
ערך זה עוסק במקורות, במאורעות ובמנהגים המיוחדים לתענית שבעה עשר בתמוז, או לתענית תשעה בתמוז. על ההלכות והמנהגים שבכל תענית ציבור, ע"ע תענית ציבור.
<h3><b>מקורה וטעמה</b></h3>
<h4>מקורה</h4>
תענית ציבור בחודש תמוז – בתשיעי בו, או בשבעה עשר בו <sup style="color: gray;">1</sup>– מצינו בכתובים, שאמר זכריה: כה אמר ה' צום הרביעי וצום החמישי וצום השביעי וצום העשירי יהיה לבית יהודה לששון ושמחה<sup style="color: gray;">2</sup>, ודרש רבי עקיבא, ש"צום הרביעי" הוא הצום שבחודש תמוז – בתשיעי, או בשבעה עשר בו<sup style="color: gray;">3</sup> – שחודש תמוז הוא החודש הרביעי לחודשים<sup style="color: gray;">4</sup>, שמונים מניסן, שהוא ראשון לחודשים<sup style="color: gray;">5</sup>. ואמר רב פפא, בדעת רב חנא בר ביזנא בשם ר' שמעון חסידא, בביאור הכתוב שקרא את הימים הללו "צום" וקרא אותם "ששון ושמחה", שבזמן שיש שלום יהיו לששון ולשמחה, יש גזירת המלכות צום, אין גזירת מלכות ואין שלום רצו מתענים רצו אין מתענים<sup style="color: gray;">6</sup>.
<h4>לאחר חורבן בית ראשון</h4>
"צום הרביעי"<sup style="color: gray;">7</sup>, האמור בכתוב, שצמו לאחר חורבן בית ראשון<sup style="color: gray;">8</sup>, שהוא הצום שבחודש הרביעי, חודש תמוז<sup style="color: gray;">9</sup>, נחלקו בו ראשונים בדעת תנאים: יש סוברים שהיינו בשבעה עשר בתמוז<sup style="color: gray;">10</sup>, שבו נבקעה העיר בראשונה<sup style="color: gray;">11</sup> - לסוברים כן<sup style="color: gray;">12</sup> - ויש שכתבו שאף לסוברים שבקיעת העיר בראשונה היתה בתשיעי לחודש<sup style="color: gray;">13</sup>, הוקבעה התענית בבית ראשון בשבעה עשר בו, לפי שידעו ברוח הקודש, שבשניה תבקע העיר בשבעה עשר בו, ועליה תקנו את צום הרביעי לדורות<sup style="color: gray;">14</sup>, או לפי שבו בטל התמיד, בבית ראשון<sup style="color: gray;">15</sup>, לסוברים כן<sup style="color: gray;">16</sup>. ויש סוברים שהיינו בתשעה בתמוז<sup style="color: gray;">17</sup>, שבו נבקעה העיר בראשונה - לסוברים כן<sup style="color: gray;">18</sup> - ובו נקבעה התענית בתחילה<sup style="color: gray;">19</sup>, או משום שלדעתם טעו וחשבו שנבקעה העיר בתשעה בתמוז - אף שנבקעה בשבעה עשר<sup style="color: gray;">20</sup>.
<h4>יום התענית</h4>
קביעת התענית ביום מסויים בחודש, יש ראשונים שכתבו שמתחילה לא קבעו נביאים ראשונים את התענית ליום מסויים בחודש, אלא קבעו שתהא תענית בחודש זה<sup style="color: gray;">21</sup>, כמו שאמר הכתוב "צום הרביעי"<sup style="color: gray;">22</sup>, לפי שהנביאים הראשונים היו יודעים שבבית שני תבקע העיר בשבעה עשר בו<sup style="color: gray;">23</sup>, או שכל התעניות לא נקבעו ביום מסויים בחודש<sup style="color: gray;">24</sup>, והניחו את הדבר מסור ביד בית דין להעביר את התענית מיום אל יום בחודש זה, על צרה כיוצא בה, ובתחילה התענו בתשיעי לחודש, שבו נבקעה העיר בראשונה, ולאחר חורבן בית שני העבירו את התענית לשבעה עשר בחודש, שבו נבקעה העיר בשניה<sup style="color: gray;">25</sup>. ויש שמשמע מדבריהם שמתחילה קבעו את התענית ליום מסויים, ליום תשיעי בחודש<sup style="color: gray;">26</sup>, או ליום שבעה עשר בו<sup style="color: gray;">27</sup>.
<h4>שבעה עשר בתמוז</h4>
תענית ביום שבעה עשר בתמוז, כתבו ראשונים שתענית זו מוזכרת במשנה ששנינו במסכת תענית, שארעו חמשה דברים בשבעה עשר בתמוז<sup style="color: gray;">28</sup>, ולפי שהוא יום תענית הביאוהו במסכת זו, לפרש את ענין תעניות ציבור הקבועים על ישראל, שעניינם אינו מפורש בכתוב<sup style="color: gray;">29</sup>, וכתבו שכן מצינו לתענית זו בימי התנאים<sup style="color: gray;">30</sup>, ויש גורסים כן בברייתא שאמר רבי שמעון בשם רבי עקיבא, ש"צום החמישי"<sup style="color: gray;">31</sup> הוא שבעה עשר בתמוז<sup style="color: gray;">32</sup>, ואף על פי שקביעת התענית היתה בתחילה בתשעה לחודש - לסוברים כן<sup style="color: gray;">33</sup> - כתבו ראשונים לפי שמתחילה הוקבעה התענית על בקיעת העיר, ובשניה נבקעה העיר בשבעה עשר בו, נהגו להתענות בשבעה עשר בו<sup style="color: gray;">34</sup> - על הטעם שתלו את התענית בבית שני, עי' להלן<sup style="color: gray;">35</sup> - או לפי שביום זה נהרגו הכהנים בבית השם<sup style="color: gray;">36</sup>, וארעו בו חמשה דברים<sup style="color: gray;">37</sup>, קבעו בו את התענית<sup style="color: gray;">38</sup>, ויש שהוסיפו שהנביאים שהיו בבית שני שקבעו את תעניות הציבור לדורות, לפי שידעו שיחרב הבית - לסוברים כן<sup style="color: gray;">39</sup> - עקרו את התענית מתשעה בחודש לשבעה עשר בו, שידעו שהבקיעה השניה תהא בשבעה עשר בו<sup style="color: gray;">40</sup>.
<h4>בטעם שהתענית תלויה בבית שני</h4>
בטעם שהתענית תלויה בבית שני, ולכן מתענים בשבעה עשר בתמוז, ולא בתשעה בו, אף על פי שבבית ראשון נבקעה העיר בתשעה בו - לסוברים כן<sup style="color: gray;">41</sup> - כתבו ראשונים שהבקיעה השניה היתה חמורה יותר<sup style="color: gray;">42</sup>, וקשה יותר<sup style="color: gray;">43</sup>, שמאז נדלדלנו ונתפזרנו לארבע רוחות העולם<sup style="color: gray;">44</sup>, והיא אבלות חדשה<sup style="color: gray;">45</sup>, ויש שכתבו טעם לפי שהבית הראשון נחרב בגלל עבודה זרה<sup style="color: gray;">46</sup>, ובעת שגלו, נתרפאה מכתם, וכמו שאמר הנביא "תם עונך בת ציון"<sup style="color: gray;">47</sup>, שהתנבא שלא יעבדו עבודה זרה, ובבנין בית שני בטל יצר עבודה זרה<sup style="color: gray;">48</sup>, אבל בית שני נחרב בגלל שנאת חינם<sup style="color: gray;">49</sup>, שעדיין מרקד בינינו, לפיכך מתענים לחורבן הבית השני<sup style="color: gray;">50</sup>.
<h4>ביטול תקנת נביאים ראשונים</h4>
בטעם ששינוי התענית מתשיעי לחודש לשבעה עשר בו, אינו ביטול תקנת נביאים ראשונים, שתקנו את התענית בתשיעי בחודש - לסוברים כן<sup style="color: gray;">51</sup> - ואין בית דין יכול לבטל דברי חבירו אלא אם כן גדול הוא ממנו בחכמה ובמנין, ולא פשטה התקנה בכל ישראל<sup style="color: gray;">52</sup>, ותענית תשעה בתמוז, פשט בכל ישראל<sup style="color: gray;">53</sup>, נחלקו ראשונים: יש שכתבו שגזירת נביאים ראשונים לא היתה אלא בגלות ראשון בלבד, ודין הוא שיתבטלו בבית שני, אלא שעמדו נביאים בבית שני וקבעום לדורות<sup style="color: gray;">54</sup>, והם עקרו את התענית ליום שבעה עשר בתמוז<sup style="color: gray;">55</sup>. ויש שכתבו שמתחילה לא קבעו את התענית ליום מסויים בחודש אלא שיתענו בחודש הרביעי<sup style="color: gray;">56</sup>.
<h4>חומרת התענית</h4>
בחומר תענית זו, שאינה אלא כשאר תעניות ציבור, ואינה חמורה כתשעה באב - כגון לענין שאין חייבים להתענות בזמן שאין שמד<sup style="color: gray;">57</sup>, ושאין התענית מתחילה בלילה<sup style="color: gray;">58</sup>, ואין בה איסור אלא באכילה ובשתיה, ולא בשאר עינויים<sup style="color: gray;">59</sup>, ואף על פי שהוכפלו בו צרות<sup style="color: gray;">60</sup>, שמטעם זה תשעה באב חמורה<sup style="color: gray;">61</sup>, וארעו בו חמשה דברים<sup style="color: gray;">62</sup>, כמו שארעו בתשעה באב<sup style="color: gray;">63</sup> - מצינו כמה טעמים בראשונים ובאחרונים בדעת אמוראים: יש שכתבו שהיינו לפי שלא קבלו רוב ציבור עליהם<sup style="color: gray;">64</sup>, בזמן גלות הבית הראשון<sup style="color: gray;">65</sup>, או משום שדוקא תשעה באב חמור, שהוכפלה בו צרה אחת - שחרב בו הבית בראשונה ובשניה<sup style="color: gray;">66</sup>, וכן נחרשה העיר ונחרבה ביתר<sup style="color: gray;">67</sup> - ואילו בשבעה עשר בתמוז לא הוכפלה צרה אחת<sup style="color: gray;">68</sup>, ואף בקיעת העיר לא היתה ביום אחד בחודש, שבבית ראשון נבקעה בתשיעי בתמוז, ובבית שני בשבעה עשר בו<sup style="color: gray;">69</sup> - לסוברים כן <sup style="color: gray;">70</sup>- ואף לסוברים שבשני הבתים נבקעה העיר בשבעה עשר בו<sup style="color: gray;">71</sup>, לא הוכפלו בו צרות כל כך, כמו בתשעה באב<sup style="color: gray;">72</sup>, ששתי צרות הוכפלו בו פעמיים<sup style="color: gray;">73</sup>. ויש שכתבו שהיינו לפי שהדברים שארעו בשבעה עשר בתמוז, חזרו לאחר מכן<sup style="color: gray;">74</sup>. ויש שכתבו שהיינו לפי שנאמר: אשר יעשה אותם האדם וחי בהם<sup style="color: gray;">75</sup>, ואין מאור עיניו של אדם חוזר - לאחר שהוא נחלש בתענית<sup style="color: gray;">76</sup> - אלא לאחר ארבעים יום<sup style="color: gray;">77</sup>, ואם יתענה שוב בתוך זמן זה מעת לעת, חולשת עיניו אינה חוזרת לעולם<sup style="color: gray;">78</sup>, ולכן לא קבעו שיצומו שתי תעניות - שבעה עשר בתמוז ותשעה באב - בתוך ארבעים יום<sup style="color: gray;">79</sup>. ויש שכתבו ששבעה עשר בתמוז אינה דומה לתשעה באב, שחורבן בית המקדש, הוא דבר תקיף יותר<sup style="color: gray;">80</sup>.
<h4>בדורו של מנשה</h4>
בדורו של מנשה שהעמיד צלם בהיכל, בעל כרחם של בני דורו - לסוברים כן<sup style="color: gray;">81</sup> - כתבו אחרונים בדעת אמוראים שלא קבעו את יום שבעה עשר בתמוז לתענית, לפי שלא קבלו רוב הציבור עליהם את התענית באותו זמן<sup style="color: gray;">82</sup>.
<h4>בתשיעי לחודש</h4>
בטעם שאין מתענים בתשיעי בחודש, אף על פי שבקיעת בית ראשון היתה בתשיעי בחודש, ובתחילה היתה התענית קבועה ליום זה - לסוברים כן<sup style="color: gray;">83</sup> - מצינו כמה טעמים: יש שכתבו בדעת אמוראים שהיינו לפי שלא קבלו עליהם רוב ציבור<sup style="color: gray;">84</sup>, או לפי שהעיר שהובקעה בבית ראשון, חזרה ונבנתה בבית שני<sup style="color: gray;">85</sup>, או לפי שאם כן יתענו שתי תעניות בזמן קרוב - בתשעה בתמוז, ובשבעה עשר, שבו הובקעה העיר בבית שני, לסוברים כן<sup style="color: gray;">86</sup> - ואי אפשר לעמוד בזה, ונאמר "וחי בהם"<sup style="color: gray;">87</sup>, ושתי תעניות בזמן קרוב, מפסידים כוחו של אדם<sup style="color: gray;">88</sup>, וכן כתבו ראשונים שארבעה צומות קבלו עליהם<sup style="color: gray;">89</sup>, ואין מטריחים על הציבור יותר מדאי<sup style="color: gray;">90</sup>, וקשה לגזור שתי תעניות בחודש אחד<sup style="color: gray;">91</sup>, והתענית שבשבעה עשר נקבעה אף על הבקיעה הראשונה שהיתה בתשיעי לחודש<sup style="color: gray;">92</sup>.
<h4>לבעלי נפש</h4>
תענית בתשיעי בתמוז לבעלי נפש, נחלקו אחרונים: יש סוברים שהדבר תלוי בתאריך בקיעת העיר בבית ראשון: שלדעת הסוברים שבבית ראשון נבקעה העיר בתשיעי<sup style="color: gray;">93</sup>, בעלי נפש יתענו גם ביום זה<sup style="color: gray;">94</sup>, ולסוברים שאף בבית ראשון נבקעה העיר בשבעה עשר<sup style="color: gray;">95</sup>, אף בעלי נפש אין צריכים להחמיר ולהתענות בו<sup style="color: gray;">96</sup>. ויש מן האחרונים שנראה מדבריהם, שאף בעל נפש אין צריך להחמיר בכך<sup style="color: gray;">97</sup>, שאין בעל נפש צריך להחמיר בדבר שאין רוב הציבור יכולים לעמוד בו<sup style="color: gray;">98</sup>.
על תענית בתשיעי לחודש, כאשר הוא חל בערב שבת פרשת חוקת, משום שריפת התורה שאירעה בו בצרפת, ע"ע תמוז.
<h3><b>המאורעות שארעו בו</b></h3>
<h4>מאורעות היום</h4>
חמשה דברים אירעו לאבותינו בשבעה עשר בתמוז – שמשום כך נקבע היום לתענית<sup style="color: gray;">99</sup>, וכל מאורע בפני עצמו, הוא סיבה לתענית<sup style="color: gray;">100</sup> - נשתברו הלוחות, ובטל התמיד, והובקעה העיר, ושרף אפוסטומוס את התורה, והעמיד - ויש גורסים: והועמד<sup style="color: gray;">101</sup> - צלם בהיכל<sup style="color: gray;">102</sup>. ויש מן הראשונים שהוסיף שביום זה נהרגו הכהנים בבית השם<sup style="color: gray;">103</sup>. ויש מן הראשונים שכתב שהתעניות נקבעו על עניינים הגורמים את חורבן נפשנו, המונעים הערת שכלנו ושלמותנו<sup style="color: gray;">104</sup>, כגון שבירת הלוחות, שבהיותנו בלא תורה, הרי זה חורבן נפשנו, ובביטול התמיד תתבטל קצת הערה, ובקיעת ירושלים העיר השלמה, שמשם תצא תורה, ושריפת התורה, שהיא השלמות האמיתי – והתענית היא על גזירת המלכות, שרצו לבטל תורה מישראל<sup style="color: gray;">105</sup> - והעמדת צלם בהיכל, שהוא הפך המבוקש אלינו לשלמות נפשנו<sup style="color: gray;">106</sup>.
<h4>תיקון המאורעות</h4>
המאורעות שהיו בשבעה עשר בתמוז, כתבו אחרונים בדעת אמוראים שאותן פרעניות חזרו ונתקנו<sup style="color: gray;">107</sup>, שהלוחות נשתברו<sup style="color: gray;">108</sup>, וחזרו ונתנו להם לוחות שניות<sup style="color: gray;">109</sup>, והתמיד שנתבטל בימי היוונים - לסוברים כן<sup style="color: gray;">110</sup> - חזר על ידי החשמונאים<sup style="color: gray;">111</sup>, ובקיעת העיר בבית ראשון - לסוברים כן<sup style="color: gray;">112</sup> - חזר ונבנה בבית שני<sup style="color: gray;">113</sup>, והתורה שנשרפה על ידי אפוסטומוס, עדיין היא נמצאת אצלנו<sup style="color: gray;">114</sup>, והצלם שהועמד בהיכל<sup style="color: gray;">115</sup>, בימי רבי מסדר המשנה, כבר לא היה בהיכל<sup style="color: gray;">116</sup>.
<h4>מזלו רע</h4>
יום שבעה עשר בתמוז, מזלו רע, שמיום זה ואילך כשל כוחו של שבט יהודה, והיה דבר זה ידוע עוד מתקופת השופטים, שהוא יום שאין בו סימן טוב לנשיאת אשה<sup style="color: gray;">117</sup>.
<h4>שבירת הלוחות</h4>
הלוחות* שנשתברו ביום זה,<sup style="color: gray;">118</sup> כתוב בתורה על משה "וירא את העגל, וישלך מידיו את הלחות, וישבר אתם תחת ההר<sup style="color: gray;">119</sup>" והיה זה בשבעה עשר בתמוז, שהרי בשבעה בסיון, עלה לשמים, שנאמר "ויקרא אל משה ביום השביעי<sup style="color: gray;">120</sup>", ונאמר "ויבא משה בתוך הענן ויעל אל ההר<sup style="color: gray;">121</sup>", ושהה ברקיע ארבעים יום שנאמר "ויהי משה בהר ארבעים יום וארבעים לילה<sup style="color: gray;">122</sup>", נמצא שירד מההר בשבעה עשר בתמוז, ובו שבר את הלוחות<sup style="color: gray;">123</sup>, והיתה זו צרה עצומה וגדולה לכל ישראל, הן בעצם שבירת הלוחות עצמן, והן הדבר שגרם לכך, והוא עשיית העגל, שהיא היתה סיבת כל רעותינו ונפילת עטרת ראשנו, ואף על פי שעשייתו לא היה ביום זה, כיון שנשתברו הלוחות בסיבתו ביום זה, נדמה עלינו כאלו היום נעשה ונהפך לאבל מחולנו, וראוי הוא לבכות שתי הרעות כאחד להתאונן על כך<sup style="color: gray;">124</sup>.
<h4>ביטול התמיד</h4>
ביטול התמיד מצינו בכתובים, שנאמר בדניאל "ומעת הוסר התמיד"<sup style="color: gray;">125</sup>, ודרשוהו בתלמוד על ביטול התמיד<sup style="color: gray;">126</sup>, ואמרו שקבלה היא מאבותינו, שהיה זה בשבעה עשר בתמוז<sup style="color: gray;">127</sup>, ויש מהראשונים שכתבו שזהו מה שניבא דניאל על טיטוס "וחצי השבוע ישבית זבח ומנחה" <sup style="color: gray;">128</sup>, כלומר מקצת השבוע שלפני החורבן יבטלו הקרבנות<sup style="color: gray;">129</sup>. וכתבו אחרונים שיום ביטול התמיד היה יום צרה ותוכחה לישראל כולו<sup style="color: gray;">130</sup>.
<h4>הביטול</h4>
במהות הביטול, משמע בתלמוד שמאותו היום התבטלה הקרבת התמיד לגמרי, ושוב לא חזרו להקריבו עד חורבן הבית<sup style="color: gray;">131</sup>, ויש מן הראשונים שכתב שלאחר שבעה עשר בתמוז חזרו להקריב עד תשעה באב, שבו בטל התמיד לגמרי<sup style="color: gray;">132</sup>, ויש שכתבו – לדעת הסוברים שביטול התמיד היה שנים רבות קודם החורבן <sup style="color: gray;">133</sup>- שבטלה הקרבתו למשך ימים רבים שלא נודעו לנו<sup style="color: gray;">134</sup>.
<h4>סיבת הביטול</h4>
בסיבת ביטול קרבן התמיד, נחלקו אמוראים וראשונים: בתלמוד ירושלמי אמר ר' לוי שבימי מלכות הרשעה - היא מלכות רומי<sup style="color: gray;">135</sup> - היו משלשלים להם שתי קופות של זהב, והיו מעלים להן שני גדיים, ובסוף שלשלו להם שתי קופות של זהב, והעלו להם שני חזירים, לא הספיקו להגיעה למחצית החומה, עד שנעץ החזיר וקפץ מארץ ישראל ארבעים פרסה, באותו השעה גרמו העונות, ובטל התמיד וחרב הבית<sup style="color: gray;">136</sup>, וכן כתבו ראשונים שבטל התמיד משום שלא היה שם כבשים להקריב, שבאה העיר במצור<sup style="color: gray;">137</sup>. ויש שכתבו שגזרה המלכות - היא מלכות רומי<sup style="color: gray;">138</sup>, או אנטיוכוס<sup style="color: gray;">139</sup> - גזירה שלא יקריבו עוד<sup style="color: gray;">140</sup>. ויש שכתבו שאפוסטומוס ביטל את התמיד, ביום ששרף את התורה, והעמיד צלם בהיכל<sup style="color: gray;">141</sup>. ויש שכתבו בדעת ראשונים שמנשה ביטלו, ביום שהעמיד צלם בהיכל<sup style="color: gray;">142</sup>.
<h4>זמן הביטול</h4>
בזמן ביטול התמיד, בשבעה עשר בתמוז, נחלקו אמוראים וראשונים ואחרונים בדעתם: יש סוברים שנתבטל בימי בית ראשון<sup style="color: gray;">143</sup>. ויש סוברים שנתבטל בימי בית שני<sup style="color: gray;">144</sup>. ויש סוברים שבשניהם נתבטל<sup style="color: gray;">145</sup>.
<h4>בבית ראשון</h4>
ביטול התמיד בבית ראשון – לסוברים כן <sup style="color: gray;">146</sup>– נחלקו אחרונים אימתי נתבטל: יש שכתבו שהתבטל בזמן המצור, ולא בשנת החורבן, אלא בשנים שקודם לכן<sup style="color: gray;">147</sup>. ויש שכתבו שהיה זה בשנת החורבן, לאחר שנבקעה העיר בתשיעי בחודש<sup style="color: gray;">148</sup>, לסוברים כן<sup style="color: gray;">149</sup>. ויש שהתבטל שמנשה ביטל את הקרבתו ביום שהעמיד צלם בהיכל<sup style="color: gray;">150</sup>.
<h4>בבית שני</h4>
ביטול התמיד בבית שני – לסוברים כן<sup style="color: gray;">151</sup> – נחלקו ראשונים ואחרונים, בזמן הביטול: יש שכתבו שהתבטל שש שנים לפני החורבן<sup style="color: gray;">152</sup>, שכך ניבא דניאל על טיטוס, "וחצי השבוע ישבית זבח ומנחה" <sup style="color: gray;">153</sup>, כלומר מקצת השבוע שלפני החורבן יבטלו הקרבנות, ומכאן למדנו שלא בטל התמיד שבוע שלם קודם החורבן<sup style="color: gray;">154</sup>, ויש מי שכתב שהתבטל שלוש וחצי שנים קודם חורבן הבית<sup style="color: gray;">155</sup>. ויש שכתבו שהיה זה שנים רבות קודם לכן, בימי החשמונאים<sup style="color: gray;">156</sup>.
<h4>בקיעת העיר</h4>
בקיעת העיר ששנינו שהיתה בשבעה עשר בתמוז, נחלקו בה אמוראים וראשונים ואחרונים בדעתם: יש סוברים שהדבר היה בבית ראשון<sup style="color: gray;">157</sup>. ויש סוברים שהדבר היה בבית שני<sup style="color: gray;">158</sup>. ויש סוברים שהדבר היה בין בבית ראשון ובין בבית שני<sup style="color: gray;">159</sup>, שמגלגלים חובה ליום חייב<sup style="color: gray;">160</sup>. וכתבו אחרונים שלאחר בקיעת העיר, לא היתה תקומה לאנשי העיר עוד, מרעה ורעב וחוסר כל, ולכן ראוי להתאונן על זה ביום זה<sup style="color: gray;">161</sup>.
<h4>בבית ראשון</h4>
בקיעת העיר בבית ראשון נחלקו בה אמוראים: בתלמוד בבלי אמר רבא, שנבקע בתשיעי לתמוז<sup style="color: gray;">162</sup>, כמו שנאמר בנביא: בחדש הרביעי בתשעה לחדש ויחזק הרעב בעיר וכו', ותבקע העיר<sup style="color: gray;">163</sup>, ואירע הדבר בשנת אחת עשרה למלך צדקיהו, ולפי שהיה רעב גדול בעיר, ולא היה לחם לעם הארץ, כשהכשדיים התקרבו לבקע את החומה, הארץ לא מיחו בידיהם, מפני הרעב שהיה בתוכם<sup style="color: gray;">164</sup>. ובתלמוד ירושלמי אמר רבי תנחום בר חנילאי, שמה שנאמר שנבקעה העיר בתשיעי לחודש<sup style="color: gray;">165</sup>, הוא קלקול חשבונות<sup style="color: gray;">166</sup>, ובארו ראשונים שהעיר נבקעה בשבעה עשר לחודש, אלא שטעו בחשבונם<sup style="color: gray;">167</sup>, מתוך טרדתם<sup style="color: gray;">168</sup>, מפני הצרות והמלחמות<sup style="color: gray;">169</sup>, ולא רצה הנביא לשנות מכמות שהיו סבורים<sup style="color: gray;">170</sup>, כביכול "אנכי עמו בצרה"<sup style="color: gray;">171</sup>, ובאחרונים יש שבארו את ענין קלקול החשבונות, שכיון שחרב הבית, נתקלקל החשבון, כאדם שאינו יודע מתי הוא עומד, ולכן מונה את בקיעת העיר שהיתה עשרים ואחד יום קודם לכן, בתשיעי בחודש, דהיינו עשרים ואחד ימים קודם קלקול החשבון<sup style="color: gray;">172</sup>. ויש שכתבו שבתשעה בחודש נבקעה החומה, וזהו שנאמר בנביא שבתשעה לחודש הובקעה העיר<sup style="color: gray;">173</sup>, ובשבעה עשר בתמוז, שבו להרחיב פרץ העיר, וזהו ששנינו שבשבעה עשר בתמוז נבקעה העיר<sup style="color: gray;">174</sup>.
<h4>שריפת התורה</h4>
שריפת התורה על ידי אפוסטומוס ביום שבעה עשר בתמוז, אמרו בתלמוד, שהוא "גמרא"<sup style="color: gray;">175</sup>, שכך קבלה היא מאבותינו<sup style="color: gray;">176</sup>. וכתבו אחרונים שזו צרה גדולה לקדוש ברוך הוא כביכול, ולישראל עמו<sup style="color: gray;">177</sup>.
<h4>זמן שריפת התורה</h4>
בזמן שריפת התורה על ידי אפוסטומוס, יש מן הראשונים שכתב שהיה שש שנים קודם לחורבן בית שני<sup style="color: gray;">178</sup>, ויש שכתבו שהיה בימי החשמונאים<sup style="color: gray;">179</sup>,
<h4>אפוסטומוס ששרף</h4>
אפוסטומוס ששרף את התורה, כתבו ראשונים שהיה אחד משרי יון<sup style="color: gray;">180</sup>, ויש שמשמע מדבריהם שהיה בתקופת הרומאים<sup style="color: gray;">181</sup>
<h4>התורה ששרף</h4>
התורה ששרף אפוסטמוס, נחלקו אחרונים: יש מצדדים שהיה זה ספר תורה שכתב עזרא, שהיה מונח בעזרה<sup style="color: gray;">182</sup>, או ספר התורה שכתב משה, להשמר מכל שינוי והיה לעדות לכל הדורות אשר ראו אותו<sup style="color: gray;">183</sup>. ויש מצדדים ששרף כל תורה שמצא<sup style="color: gray;">184</sup>, ומה ששנינו ששרף "את התורה" בלשון יחיד<sup style="color: gray;">185</sup>, היינו לפי שכוונתו היתה לבטל תורה בכללה מישראל<sup style="color: gray;">186</sup>.
<h4>מקום השריפה</h4>
במקום שריפת התורה, נחלקו אמוראים בירושלמי: רבי אחא אמר ששרפה במעברתא דלוד<sup style="color: gray;">187</sup>, היינו בגשר לוד<sup style="color: gray;">188</sup>, או בדרך ללוד<sup style="color: gray;">189</sup>, וחכמים אמרו ששרפה במעברתא דטרלוסה<sup style="color: gray;">190</sup>, והוא שם מקום<sup style="color: gray;">191</sup>.
<h4>צלם בהיכל</h4>
צלם שהועמד בהיכל בשבעה עשר בתמוז, אמרו בתלמוד שכן נלמד מהכתוב "ומעת הוסר התמיד ולתת שקוץ בהיכל"<sup style="color: gray;">192</sup>, שבעת שהוסר ונתבטל התמיד, באותו היום, נתן שקוץ שמם, דהיינו הועמד צלם בהיכל<sup style="color: gray;">193</sup>, למדנו שבשבעה עשר בתמוז, שבו נתבטל התמיד<sup style="color: gray;">194</sup>, הועמד צלם בהיכל<sup style="color: gray;">195</sup>, וכתבו אחרונים שדבר זה גרם לחורבן הבית וגלות ישראל<sup style="color: gray;">196</sup>, ושזו הנאצה גדולה בעיני המקום, שנעשה על ידי זרע ישראל<sup style="color: gray;">197</sup>, לסוברים שמנשה העמידו<sup style="color: gray;">198</sup>.
<h4>מעמיד הצלם</h4>
הצלם שהועמד נחלקו בו בירושלמי אמוראים בדעת תנאים בירושלמי: יש אומרים שהוא צלמו של מנשה<sup style="color: gray;">199</sup>, והועמד בעל כרחם של בני דורו, ולא הסכימו עמו<sup style="color: gray;">200</sup>. ויש אומרים שהוא צלמו של אפוסטומוס<sup style="color: gray;">201</sup>, שהעמידו על ידי רשעי ישראל<sup style="color: gray;">202</sup>, לאחר שמטה ידם של ישראל, והעמיד את הצלם באין מוחה<sup style="color: gray;">203</sup>, ומשמע בדברי ראשונים שהעמידו שש שנים קודם לחורבן בית שני<sup style="color: gray;">204</sup>.
<h4>הצלם</h4>
הצלם שהועמד – על ידי מנשה<sup style="color: gray;">205</sup> - אמר רבא, ששני צלמים היו, שנאמר "ועל כנף שקוצים משמם" <sup style="color: gray;">206</sup> – "שקוצים" לשון רבים<sup style="color: gray;">207</sup> - ונפל אחד על חבירו ושבר את ידו, ונמצא כתוב – על היד שנקטעה<sup style="color: gray;">208</sup>, או על הצלם שנפל<sup style="color: gray;">209</sup> - "אנת צבית לחרובי ביתא, ידך אשלימת ליה"<sup style="color: gray;">210</sup>, דהיינו הצלם אומר לחבירו, אתה רצית להחריב ביתו של מקום, שהטית ישראל אחריך, ואני עשיתי בך נקמה<sup style="color: gray;">211</sup>, ושלמתי את ידך שחתכתי לקדוש ברוך הוא<sup style="color: gray;">212</sup>, או "אושלית" מלשון שאילת כלים, כלומר, ועלה בידי<sup style="color: gray;">213</sup>, ולכן נאמר בכתוב אחר: ולתת שקוץ שמם<sup style="color: gray;">214</sup>, "שקוץ" בלשון יחיד, שאותו שנקטעה ידו לא החשיבוהו הכתוב<sup style="color: gray;">215</sup>. על הצלם שהעמיד מנשה, אמרו במדרש, שהיה צלם של ארבעה פנים, והעמידו בהיכל, כדי שלא יתפלל שם אדם<sup style="color: gray;">216</sup>.
<h3><b>מנהגי התענית</b></h3>
<h4>הכרזת התענית</h4>
בטעם הנוהגים להכריז על תענית זו בשבת שלפניה – שיש נוהגים להכריז בתעניות ידועות בשבת שלפניהן, ויש שנתנו טעם לכל תענית שמכריזים בה<sup style="color: gray;">217</sup> – יש שכתבו שהוא מפני שבתחילה היתה התענית בתשעה בתמוז<sup style="color: gray;">218</sup>.
<h4>חובת האדם</h4>
בחובת האדם ביום זה, כתבו אחרונים שביום זה שאירעו לאבותינו חמשה דברים קשים ומרים<sup style="color: gray;">219</sup> - שמהם כביכול הגיע צער גדול לבורא, וסבל גדול לבניו<sup style="color: gray;">220</sup> - יש לבכות ולהתאבל<sup style="color: gray;">221</sup>, על חילול השם ועל חילול התורה, שנעשה על ידי קלקול מעשינו הרעים, ולעורר את הלב להתענות על קושי הענינים שאירעו ביום זה, ולשוב בתשובה, ולהצר ולהתאנח על צרותינו ועל יגוננו, ולחלות בתפילה, שיחננו וינחמנו מאבלינו<sup style="color: gray;">222</sup>, ודברים אלו יעלה על לבו כמעט בכל רגע של היום, ויקונן ויצטער בלבו מאוד על כל אלו, וזהו עיקר ושורש התענית<sup style="color: gray;">223</sup>.
<h4>ליל התענית</h4>
התחלת התענית מהלילה לבעלי נפש - שבשאר תעניות ציבור, בעלי נפש מחמירים להתענות מתחילת הלילה, לסוברים כן<sup style="color: gray;">224</sup> - יש שכתבו שבשבעה עשר בתמוז אין מתחילים את התענית מהלילה, לפי שלדעתם אמרו אמוראים שלא תקנו להתענות בשבעה עשר בתמוז מהלילה - אף על פי שהיה ראוי לתקן כך - לפי שהדבר מזיק למאור עיניו של אדם<sup style="color: gray;">225</sup>. ויש שמצדדים שבעלי נפש מתענים מהלילה<sup style="color: gray;">226</sup>, לפי שאפשר שיש יחידים שאין להם היזק בכך<sup style="color: gray;">227</sup>.
<h4>סליחות</h4>
בסליחות שבתענית – שבתענית ציבור אומרים סליחות, מענין היום<sup style="color: gray;">228</sup> – מתפללים מעניין חמשת הדברים שארעו בו<sup style="color: gray;">229</sup>.
<h4>קריאת התורה</h4>
במנהג קריאת התורה ביום זה – שבתענית ציבור קוראים בתורה פרשת "ויחל", ומדלגים את מעשה העגל<sup style="color: gray;">230</sup> - נחלקו גאונים וראשונים: יש שכתבו שאין מדלגים בקריאה – כדרך שמדלגים בשאר תעניות <sup style="color: gray;">231</sup>- אלא קוראים את כל מעשה העגל<sup style="color: gray;">232</sup>, לפי שביום זה נשתברו הלוחות<sup style="color: gray;">233</sup>, והוא מעין המאורע<sup style="color: gray;">234</sup>. ויש שכתבו שמדגלים וקוראים כמו בשאר תעניות<sup style="color: gray;">235</sup>, וכן כתבו אחרונים שכבר נתפשט המנהג לקראו בדילוג, כמו בשאר התעניות<sup style="color: gray;">236</sup>.
<h4>שיר של יום</h4>
במזמור שיר של יום – שיש נוהגים לומר שיר של יום, כפי ענין היום<sup style="color: gray;">237</sup> – יש שכתבו שנוהגים לומר מזמור "אלוקים באו גויים בנחלתך<sup style="color: gray;">238</sup>".
על סיום התענית במקומות הרחוקים, שבימות הקיץ מתארך שם היום, שיש שהקלו לסיים את התענית בעוד היום גדול, לפי שמלכתחילה לא קבלו עליהם להתענות יותר מכך, ע"ע תעניות ציבור.
<h2>שגגות</h2>
<b>הגדרת הערך</b> - האופנים שבהם מתחייב האדם בקרבן הבא על שגגה.
<h3>חיוב חטאת</h3>
כל העובר בשגגה על אחת ממצוות לא-תעשה* שיש בה מעשה שחייבים עליה כרת*<sup style="color: gray;">1</sup>, הרי זה חייב להקריב קרבן חטאת*<sup style="color: gray;">2</sup>, ומצות-עשה* שיקריב חטאתו על שגגתו<sup style="color: gray;">3</sup>, שנאמר: ואם נפש אחת תחטא בשגגה וגו', או הודע אליו חטאתו אשר חטא והביא קרבנו וגו'<sup style="color: gray;">4</sup>, וחיוב זה אינו אלא בעבירה שיש בה לא תעשה<sup style="color: gray;">5</sup>, שנאמר שם: אשר לא תֵעשינה<sup style="color: gray;">6</sup>. ואינו אלא בדברים שזדונם כרת<sup style="color: gray;">7</sup>, ועל הלימודים לכך, ע"ע חטאת<sup style="color: gray;">8</sup>. ואינו אלא בדבר שיש בו מעשה<sup style="color: gray;">9</sup>, ועל הלימודים לכך ע"ע הנ"ל<sup style="color: gray;">10</sup>. ושם<sup style="color: gray;">11</sup>, שיש מהאמוראים הסוברים שמחלוקת תנאים בדבר.
מצוה זו, המוטלת על האדם להקריב חטאת על שגגתו, אם נמנית במנין-המצות*, ע"ע חטאת<sup style="color: gray;">12</sup>. על השוגג* בלא כונה* בעריות* או במאכלות אסורות, שחייב חטאת, ועל השוגג בלא כוונה בשבת, שפטור מחטאת, כיון שלא אסרה תורה אלא מלאכת-מחשבת*, ע"ע שוגג.
<h3>שגגה שאינה בכל זמן החטא</h3>
כל חיבי חטאות אינם חייבים עד שתהא תחילתם וסופם שגגה<sup style="color: gray;">13</sup>, שאין אדם חייב חטאת על שגגתו עד שיהיה שוגג מתחילה ועד סוף<sup style="color: gray;">14</sup>, אבל אם שגג בתחילה והזיד בסוף או הזיד בתחלה ושגג בסוף, פטור מקרבן חטאת*<sup style="color: gray;">15</sup>, שנאמר: ואם נפש אחת תחֱטא בשגגה והקריבה עז בת שנתה לחטאת<sup style="color: gray;">16</sup>, בשגגה, שתהא שגגה מתחילה ועד סוף<sup style="color: gray;">17</sup>, לא בזמן שתחילתו שוגג וסופו מזיד, תחילתו מזיד וסופו שוגג<sup style="color: gray;">18</sup>. שמזה שכתוב: תחֱטא בשגגה<sup style="color: gray;">19</sup>, משמע שכל החטא הוא בשוגג<sup style="color: gray;">20</sup>. והטעם, שכיון שמזיד אינו חייב חטאת<sup style="color: gray;">21</sup>, צריך שיהיה שוגג מתחילה ועד סוף, שאם לא נגמרה העבירה בשוגג אינו שוגג בכל העבירה<sup style="color: gray;">22</sup>. כיצד, כגון שהוציא חפץ מרשות לרשות בשבת, עקר בזדון והניח בשגגה, או שעקר בשגגה והניח בזדון, פטור<sup style="color: gray;">23</sup>, עד שיעקור בשגגה ויניח בשגגה, וכן כל כיוצא בזה<sup style="color: gray;">24</sup>.
<h3>הידיעה המחייבת</h3>
כל ששגג ונודע לו בסוף שחטא, אף על פי שלא היתה לו ידיעה בתחילה, הרי זה חייב חטאת<sup style="color: gray;">25</sup>, שנאמר: בעשֹׂתה אחת ממצות ה' אשר לא תעשינה ואשם, או הודע אליו חטאתו אשר חטא<sup style="color: gray;">26</sup>, כיון שידע בסוף אף על פי שלא ידע בתחילה חייב<sup style="color: gray;">27</sup>.
<h3>אומר מותר</h3>
העובר על דבר שחייבים על שגגתו חטאת*, ואומר-מותר* באופן שהכיר ולבסוף שכח, כגון שידע מעיקר שבת, היינו שיש שבת בתורה ונאסרו בה מלאכות, אלא ששכח, ועשה מלאכה בשבת, או שבאופן זה אכל חֵלב* או דם* או עבד עבודה-זרה*, נקרא שוגג וחייב חטאת<sup style="color: gray;">28</sup>. היה אומר מותר באופן שלא ידע מעולם מהאיסור - כגון שהיה תינוק שנשבה לבין הנכרים וגר שנתגייר בין הנכרים<sup style="color: gray;">29</sup> - נחלקו תנאים ואמוראים וראשונים להלכה, ועל כך ע"ע אומר מותר<sup style="color: gray;">30</sup>.
<h3>שגג בקרבן</h3>
עבר עבירה, ויודע שהיא בכרת, ושגג בקרבן, שלא ידע אם חייבים עליה חטאת* אם לאו, נחלקו בה תנאים: לדעת תנא קמא - ור' עקיבא<sup style="color: gray;">31</sup> - הרי זה מזיד, ופטור מקרבן, ששגגת קרבן אינה שגגה<sup style="color: gray;">32</sup> בעבירות אלו שחייבים עליהם כרת<sup style="color: gray;">33</sup>, ששגגת חטאת אין שמה שגגה עד שיהא שוגג בעבירה עצמה<sup style="color: gray;">34</sup>. ולדעת מונבז, העובר עבירה ויודע שהיא בכרת ושגג בקרבן, זהו שוגג שדיברה עליו תורה שחייב חטאת*<sup style="color: gray;">35</sup>.
להלכה פסקו ראשונים שהעובר עבירה ויודע שהיא בכרת ושגג בקרבן, הרי זה מזיד<sup style="color: gray;">36</sup>, שיחיד ורבים הלכה כרבים<sup style="color: gray;">37</sup>.
<h3>שגג בכרת</h3>
לדעת הסוברים - וכן הלכה<sup style="color: gray;">38</sup> - שהעובר עבירה, ויודע שהיא בכרת* ושגג בקרבן, אינו שוגג לענין חיוב חטאת*<sup style="color: gray;">39</sup>, עבר עבירה, ויודע שהיא בלא-תעשה*, אבל אינו יודע שחייבים עליה כרת*, נחלקו בה אמוראים: לדעת ר' יוחנן, חייב חטאת, שהרי שגג בכרת אף על פי שהזיד בלאו<sup style="color: gray;">40</sup>, שקרבן חטאת על הכרת הוא בא, שנאמר: תורה אחת יהיה לכם לעֹשה בשגגה<sup style="color: gray;">41</sup>, וסמוך לו: והנפש אשר תעשה ביד רמה<sup style="color: gray;">42</sup>, שמשמע שקרבן משום שגגת כרת הוא בא<sup style="color: gray;">43</sup>. ולדעת ריש לקיש, אינו חייב חטאת עד שישגוג בלאו וכרת<sup style="color: gray;">44</sup>, שנאמר: אשר לא תעשינה - היינו לאו<sup style="color: gray;">45</sup> - ואשם<sup style="color: gray;">46</sup>, עד שישגוג בלאו וכרת שבה<sup style="color: gray;">47</sup>.
להלכה פסקו ראשונים, שאם עבר עבירה ויודע שהיא בלא תעשה אבל אינו יודע שחייבים עליה כרת, הרי זו שגגה ומביא חטאת<sup style="color: gray;">48</sup>, שכן כל מקום שנחלקו ר' יוחנן וריש לקיש הלכה כר' יוחנן<sup style="color: gray;">49</sup>.
<h3>יודע שחטא אך לא במה חטא</h3>
היודע שחטא ועבר על לא-תעשה* שיש בו כרת*, אבל לא נודע לו עצמו של חטא שחטא, כגון שהיו לפניו חֵלב* ונותר*, ואכל אחד מהם, ואינו יודע איזה מהם אכל, אשתו נדה* ואחות עימו בבית, שגג באחת מהן ואינו יודע באיזה מהן שגג, נחלקו בו תנאים: לדעת ר' אליעזר חייב חטאת<sup style="color: gray;">50</sup>, שנאמר: חטאתו אשר חטא<sup style="color: gray;">51</sup>, חטא מכל מקום<sup style="color: gray;">52</sup>, שממה נפשך, אם חֵלב אכל, חייב, אם נותר אכל, חייב<sup style="color: gray;">53</sup>, אם אשתו נידה בעל, חייב, אם אחותו בעל, חייב<sup style="color: gray;">54</sup>, ואחר שידע שחטא, ודאי אין צריך לידע באיזה דבר חטא<sup style="color: gray;">55</sup>. ולדעת ר' יהושע, היודע שחטא ועבר על לא תעשה שיש בו כרת, אבל לא נודע לו על עצמו של חטא שחטא, פטור מחטאת<sup style="color: gray;">56</sup>, שנאמר: או הודע אליו חטאתו אשר חטא<sup style="color: gray;">57</sup>, לכשיוודע לו חטאו<sup style="color: gray;">58</sup>. או משום שנאמר בשעיר-נשיא*: או הודע אליו חטאתו אשר חטא בה<sup style="color: gray;">59</sup>, לימד שאין חייב עד שתתודע לו חטאתו<sup style="color: gray;">60</sup>, שלכן נכתב "בה", ומוסב על "הודע", שצריך שידע חטאתו, שידע אותו החטא אשר בו חטא<sup style="color: gray;">61</sup>, אבל אם ידע שחטא ולא ידע באיזה דבר חטא פטור<sup style="color: gray;">62</sup>.
להלכה פסקו ראשונים שמי שלא נודע לו עצמו של חטא שחטא, אף על פי שידע בודאי שעבר על לא תעשה שיש בו כרת, הרי זה פטור מקרבן חטאת<sup style="color: gray;">63</sup>, שכן כל מקום שנחלקו ר' יהושע ור' אליעזר, הלכה כר' יהושע<sup style="color: gray;">64</sup>.
בתוספתא שנינו: חָטא ונודע לו חטאתו, ושכח באי זה חֵטא חָטא - הכל מודים<sup style="color: gray;">65</sup> - שהרי זה מביא חטאת ותישחט לשם מה שהיא, ותאכל<sup style="color: gray;">66</sup>, כלומר שדינה כשאר חטאות הנאכלות<sup style="color: gray;">67</sup>, וכן הלכה<sup style="color: gray;">68</sup>. יש הגורסים בתוספתא: וחוזר ומביא חטאת על הידיעה ותישחט לשם מה שהיא ותאכל<sup style="color: gray;">69</sup>, שחטאת שמביא ראשונה מכפר קצת ולכשיודע לו חטאו ויביא חטאת אחרת תיגמר הכפרה<sup style="color: gray;">70</sup>. וראשונים תמהו על דין זה<sup style="color: gray;">71</sup>, וכן יש מהראשונים שהשמיטוהו מההלכה<sup style="color: gray;">72</sup>, ויש מהראשונים שלא היה גרוס לפניהם דין זה בתוספתא<sup style="color: gray;">73</sup>. ויש מהאחרונים הסוברים שאין דין זה של חטאת שנייה אמור אלא לדעת הסוברים שמביא חטאת אף אם לא נודע לו עצמו של חטא<sup style="color: gray;">74</sup>, שכשחזר ונודע לו שנית, הרי חייב חטאת שניה משום שיש כאן ידיעות-מחֻלקות*<sup style="color: gray;">75</sup>.
<h3>עבירות רבות בהעלם אחד</h3>
העושה עבירות הרבה בהעלם אחד חייב חטאת* על כל אחת ואחת<sup style="color: gray;">76</sup>, שיש ללמוד כל עבירה שחייב עליה חטאת מאיסור מלאכה בשבת*<sup style="color: gray;">77</sup>, שאם עשה כל שלושים ותשע אבות-מלאכות*<sup style="color: gray;">78</sup> בהעלם אחד, חייב חטאת על כל אחת ואחת<sup style="color: gray;">79</sup>, שנאמר: בֶּחריש ובקציר תשבֹּת<sup style="color: gray;">80</sup>, והוציאם מן הכלל לחלקם לשתים, אזהרה* לקציר לעצמה ואזהרה לחריש לעצמה<sup style="color: gray;">81</sup>, ואין לומר שבא הכתוב ללמד שאינו חייב אלא עד שיחרוש ויקצור, שאם כן היה לו לכתוב: בחריש וקציר, והאריך וכתב בחריש ובקציר, ללמדנו שחייב על כל אחד מהם<sup style="color: gray;">82</sup>. ועדיין אני אומר על חרישה ועל הקצירה חייב שתים ועל כולן אינו חייב אלא אחת<sup style="color: gray;">83</sup>, תלמוד לומר: לא תבערו אש<sup style="color: gray;">84</sup>, הבערה בכלל היתה ולמה יצאה, להקיש אליה ולומר לך: מה הבערה שהיא אב מלאכה וחייבים עליה בפני עצמה, אף כל שהוא אב מלאכה חייבים עליו בפני עצמו<sup style="color: gray;">85</sup>. ואין לומר שנלמד דין זה מבֶּחריש ובקציר תשבֹּת<sup style="color: gray;">86</sup>, שהוא דבר-שהיה-בכלל-ויצא-מן-הכלל-ללמד*, שלא ללמד על עצמו יצא אלא ללמד על הכלל כולו יצא<sup style="color: gray;">87</sup>, שהכלל - לא תעשה כל מלאכה<sup style="color: gray;">88</sup> - הוא בלא תעשה, ופרט בעשה, ואין דנים אותו בכלל ופרט<sup style="color: gray;">89</sup>. או שהטעם הוא שחריש וקציר הם שני כתובים הבאים כאחד, שאינם מלמדים - לסוברים כן<sup style="color: gray;">90</sup> - שאם היו באים ללמד, היה די לכתוב אחד מהם<sup style="color: gray;">91</sup>, ואין לומר שיחד עם לא תבערו אש<sup style="color: gray;">92</sup> הרי הם שלושה כתובים הבאים כאחד שאינם מלמדים, שאין כלל זה אמור אלא כשכולם כתובים בלאו או כולם כתובים בעשה<sup style="color: gray;">93</sup>.
במה דברים אמורים כשעבר עבירות משם אחד<sup style="color: gray;">94</sup>, שאם אכל אכילות הרבה משם אחד בהעלם אחד, אף על פי שיש ביניהם ימים רבים, אינו חייב אלא חטאת אחת<sup style="color: gray;">95</sup>, כיצד, אכל חֵלב* היום ואכל חלב למחר וחלב למחר בהעלם אחד - אף על פי שהן בשלושה תמחויים<sup style="color: gray;">96</sup> - אינו חייב אלא אחת<sup style="color: gray;">97</sup>, שהכל שגגה אחת היא, וכמעשה אחד הוא חשוב<sup style="color: gray;">98</sup>, אבל אם אכל חלב ודם* ופגול* ונותר* בהעלם אחד, חייב על כל אחת ואחת<sup style="color: gray;">99</sup>.
אף על פי שהעובר עבירה וחזר ועבר עליה בהעלם אחד אינו חייב אלא חטאת אחת<sup style="color: gray;">100</sup>, מכל מקום הבא על הערוה בגופים מחולקים, אפילו שכולם משום איסור אחד, חייב על כל גוף וגוף<sup style="color: gray;">101</sup>, ועל כך ע"ע גופין מחֻלקין. ןאף על פי שהעובר עבירה וחזר ועבר עליה בהעלם אחד אינו חייב אלא חטאת אחת<sup style="color: gray;">102</sup>, מכל מקום אם שגג בה ואחר כך נודע לו, וחזר ושגג באותה עבירה עצמה, חייב על כל אחת ואחת<sup style="color: gray;">103</sup>, ועל כך ע"ע ידיעות מחֻלקות.
<h3>שגגה שנעשתה בכלל עשיית מצוה</h3>
כל העושה מצוה מן המצות ובכלל עשייתה נעשית עבירה שחייבים עליה כרת בשגגה, הרי זה פטור מחטאת, מפני שעשה ברשות<sup style="color: gray;">104</sup>. כיצד, הבא על יבמתו והרי היא נדה* והוא לא ידע, הרי זה פטור מחטאת<sup style="color: gray;">105</sup>, שהרי עשאה ברשות<sup style="color: gray;">106</sup>, ואינו רגיל בה כדי שישאל לה אם היא נידה ואחר כך יבעול<sup style="color: gray;">107</sup>. וכן אומן שבא למול לפנות היום ביום השבת, ואמרו לו: לא נשאר פנאי ביום כדי שתמול ואם תתחיל למול לא תשלים עד יציאת השבת ונמצאת חובל* בשבת ולא עושה מצוה, ואמר: רגיל אני וזריז ובמהרה אמול, אם לא השלים אלא עד יציאת השבת, הרי זה חייב חטאת<sup style="color: gray;">108</sup>, שהרי התרו בו<sup style="color: gray;">109</sup>, ומאחר שהתרו בו אינו אנוס<sup style="color: gray;">110</sup>, וכיון שלא נתכוין לעבור עבירה, אינו מזיד אלא שוגג<sup style="color: gray;">111</sup>.
השוחט את הפסח ביום ארבעה עשר שחל להיות בשבת ונודע לו אחר כן שמשכו הבעלים את ידיהם או שמתו או נטמאו קודם שחיטה, או שנמצא טרפה* בסתר - כגון נקוב מעיים או ריאה<sup style="color: gray;">112</sup> - הרי זה פטור, מפני ששחט ברשות<sup style="color: gray;">113</sup>, ואנוס הוא, שלא היה ידע שכן, ולא היה לו לבדוק על כך<sup style="color: gray;">114</sup>, אבל נמצא בעל-מום* או שהיתה טריפה גלויה, הרי זה חייב חטאת<sup style="color: gray;">115</sup>, מפני שהיה לו לבדוק ואחר כך ישחוט<sup style="color: gray;">116</sup>, ושוגג הוא ולא אנוס<sup style="color: gray;">117</sup>, וכן כל כיוצא בזה<sup style="color: gray;">118</sup>.
מי שהיה לפניו בליל חמישה עשר בניסן - בו הוא מצווה על אכילת-פסחים*<sup style="color: gray;">119</sup> - צלי* של פסח ונותר* מן הקדשים, ונתכוין לאכול צלי שהוא מצוה ושגג ואכל הנותר, נחלקו בו לשונות התלמוד: א) ללשון הראשונה, הכל מודים שחייב חטאת<sup style="color: gray;">120</sup>, שאין שם לחלוחית של מצוה<sup style="color: gray;">121</sup>, שהרי לא עשה מצוה באכילה זו<sup style="color: gray;">122</sup>. ב) ללשון השניה, נחלקו אמוראים בדינו: לדעת ר' שמעון בן לקיש, חייב חטאת<sup style="color: gray;">123</sup>. ולדעת ר' יוחנן פטור מחטאת, שכן לא יכל לשאול החתיכה אם היא צלי או נותר<sup style="color: gray;">124</sup>.
להלכה פסקו ראשונים שמי שהיה לפניו בלילי הפסח צלי של פסח ונותר מן הקדשים, ונתכוין לאכול צלי שהוא מצוה ושגג ואכל הנותר, הרי זה חייב חטאת<sup style="color: gray;">125</sup>, ןאף על פי שכשנאמרו בתלמוד שתי לשונות, הלכה - לסוברים כן<sup style="color: gray;">126</sup> - כלשון השניה, וכל מקום שנחלקו ר' יוחנן וריש לקיש הלכה כר' יוחנן<sup style="color: gray;">127</sup>, כשללשון אחד אין בדבר מחלוקת וללשון שני נחלקו אמוראים, הלכה כלשון שאין בו מחלוקת<sup style="color: gray;">128</sup>.
<h3>צירוף חצי שיעור בהדיוט ונשיא</h3>
האוכל חצי זית* חֵלב* כשהוא הדיוט - ואם היה אוכל כזית, היה מביא חטאת*, שכן יש בו לא-תעשה*<sup style="color: gray;">129</sup> וזדונו בכרת*<sup style="color: gray;">130</sup>, והעובר בשגגה על לאו שיש בזדונו כרת מביא חטאת<sup style="color: gray;">131</sup> - וחצי זית כשהוא נשיא - מלך<sup style="color: gray;">132</sup> - בהעלם אחד - ואם היה אוכל כזית בהיותו נשיא, היה מביא שעיר-נשיא*, כדין נשיא ששגג בדבר שיש בו לאו וזדונו בכרת<sup style="color: gray;">133</sup> - אינו מצטרף<sup style="color: gray;">134</sup>, מאחר שקרבנותיו חלוקים<sup style="color: gray;">135</sup>, ופטור<sup style="color: gray;">136</sup>, שנאמר בחטאת: מעם הארץ<sup style="color: gray;">137</sup>, עם הארץ, פרט לנשיא<sup style="color: gray;">138</sup>, שבאופן זה אינו מביא כשבה או שעירה לחטאת, ואף אינו מביא שעיר, שאין החצאים מצטרפים כלל<sup style="color: gray;">139</sup>. וכן אם אכל חצי זית כשהוא נשיא וחצי זית אחר שעבר, אינו מצטרף ופטור<sup style="color: gray;">140</sup>.
אכל חצי זית כשהוא הדיוט ונתמנה ועבר - מנשיאותו, והשלימו<sup style="color: gray;">141</sup> - ואכל חצי זית כשהוא הדיוט, הסתפקו בתלמוד אם מה שאין חצי זית שאכל קודם שנתמנה מצטרף לחצי זית שאכל לאחר שנתמנה<sup style="color: gray;">142</sup>, הוא משום שאכל חצי כשהוא הדיוט וחצי כשהוא נשיא, אבל אכן שאכל שני החצאים כשהוא הדיוט, האוכל מצטרף, או שמא אף כאן אינו מצטרף<sup style="color: gray;">143</sup>, שהנשיאות הפסיקה<sup style="color: gray;">144</sup>, ולא פשטו הספק<sup style="color: gray;">145</sup>, וכן פסקו ראשונים להלכה שהרי זה ספק<sup style="color: gray;">146</sup>.
על נשיא* שחטא חטא שחייבים עליו קרבן חטאת עד שלא נתנה, ואחר כך נתמנה, שנחלקו תנאים אם מביא חטאת, או שאינו מביא קרבן כלל, ע"ע אשתני גופא<sup style="color: gray;">147</sup>.
<h3>צירוף חצי שיעור בהדיוט וכהן גדול</h3>
האוכל חצי זית* חֵלב* כשהוא הדיוט - ואם היה אוכל כזית, היה מביא חטאת*, שכן יש בו לא-תעשה*<sup style="color: gray;">148</sup> וזדונו בכרת*<sup style="color: gray;">149</sup>, והעובר בשגגה על לאו שיש בזדונו כרת מביא חטאת<sup style="color: gray;">150</sup> - וחצי זית כשהוא כהן-גדול* - שאינו מביא כלל על שגגה במעשה, אלא אם הורה שמותר לעבור עבירה<sup style="color: gray;">151</sup> ששגגתה בלאו וזדונה בכרת, שאז מביא על שגגתו פר-כהן-משיח* - הרי זה פטור מקרבן<sup style="color: gray;">152</sup>, שנאמר: על חטאתו אשר חטא<sup style="color: gray;">153</sup>, בשלימות<sup style="color: gray;">154</sup>. וכן אם אכל חצי זית חלב כשהוא הדיוט, ונתמנה, ועבר מכהונתו, ואכל חצי זית חלב כשהוא הדיוט, הרי זה פטור מקרבן, ואינו דומה לנשיא שאכל חצי זית חלב כשהוא הדיוט ונתמנה ועבר מנשיאותו, ואכל חצי זית חלב כשהוא הדיוט, שהסתפקו בו בתלמוד בדינו<sup style="color: gray;">155</sup>, שכיון שבשעה שהיה כהן גדול לא היה חייב בקרבן על שגגה שאין בה הוראה, הרי הנשיאות ודאי מפסקת<sup style="color: gray;">156</sup>. ויש הסוברים שאף כאן הדבר בספק<sup style="color: gray;">157</sup>.
על כהן-גדול* שחטא חטא שחייבים עליו קרבן חטאת עד שלא נתנה, ואחר כך נתמנה, שנחלקו תנאים אם מביא חטאת, או שאינו מביא קרבן כלל, ע"ע אשתני גופא<sup style="color: gray;">158</sup>.
<h3>טומאת מקדש וקדשיו</h3>
בידיעה המחייבת קרבן-עולה-ויורד* על טֻמאת-מקדש-וקדשיו*<sup style="color: gray;">159</sup> נחלקו תנאים: א) לדעת ר' ישמעאל, דינו כחיוב חטאת* - שכיון שיש לו ידיעה בסוף, הרי זה חייב<sup style="color: gray;">160</sup> - שכיון שיש לו ידיעה, לאחר שנגע בקרבן או נכנס למקדש, שנטמא, הרי זה חייב קרבן עולה ויורד<sup style="color: gray;">161</sup>. ב) ולדעת רבי ור' עקיבא - וסתם משנה<sup style="color: gray;">162</sup> - אינו חייב קרבן עולה ויורד על טומאת מקדש וקדשיו, אלא אם תהיה לו ידיעה בתחילה וידיעה בסוף והעלם בינתיים<sup style="color: gray;">163</sup>. אם משום שנאמר "ונעלם" "ונעלם" שני פעמים<sup style="color: gray;">164</sup>, ששני "ונעלם" כתובים גבי טומאת קרבן עולה ויורד: ונעלם ממנו והוא טמא<sup style="color: gray;">165</sup>, ונעלם ממנו והוא ידע<sup style="color: gray;">166</sup>, וה"ונעלם ממנו" השני מיותר הוא לדרשה, ויש להטיל "והוא ידע" בין שני ה"ונעלם", ולדרוש שלאחר שהיתה ידיעה נעלם<sup style="color: gray;">167</sup>. או משום שנאמר: ונעלם ממנו והוא ידע<sup style="color: gray;">168</sup>, ונעלם, מכלל שידע - שכן ידיעת בית רבו שמה ידיעה<sup style="color: gray;">169</sup>, שכן למד בבית רבו שהנוגע בטומאה טמא<sup style="color: gray;">170</sup> - והוא ידע - שהרגיש כשנגע, אבל לא התבונן לשום על ליבו שנטמאה בטומאה כשנוגע בה<sup style="color: gray;">171</sup> - הרי כאן שתי ידיעות<sup style="color: gray;">172</sup>.
אף בידיעה הנצרכת לחיוב בקרבן עולה ויורד בטומאת מקדש וקדשיו נחלקו תנאים: א) לדעת ר' אליעזר, צריך שידע אם נטמא באחד משמונה שרצים או בנבלה<sup style="color: gray;">173</sup>, שנאמר: או בנבלת שרץ טמא ונעלם ממנו<sup style="color: gray;">174</sup>, ומקרא מיותר הוא, שהרי כתוב למעלה מזה: או נפש אשר תגע בכל דבר טמא<sup style="color: gray;">175</sup>, ושרץ בכלל דבר טמא הוא, אלא ללמדך שאם ידע שנטמא ודאי ואינו יודע אם בשרץ או בנבילה, אינו חייב קרבן אם אכל קודש, עד שתהיה לו ידיעה בתחילה אם בשארץ נטמא או בנבילה נטמא<sup style="color: gray;">176</sup>, ומכל מקום אינו חייב על העלם מקדש<sup style="color: gray;">177</sup>. ב) ולדעת ר' עקיבא, כיון שיודע שנטמא, חייב, אף על פי שלא נתברר לו אם נטמא בשרץ או בנבלה<sup style="color: gray;">178</sup>, שנאמר: ונעלם ממנו והוא טמא<sup style="color: gray;">179</sup>, ומכל מקום אינו חייב על העלם מקדש<sup style="color: gray;">180</sup>. ג) ולדעת ר' ישמעאל - ורבי<sup style="color: gray;">181</sup> - חייב אף על העלם טומאת מקדש<sup style="color: gray;">182</sup>, שנאמר "ונעלם" "ונעלם" שתי פעמים - ונעלם ממנו והוא טמא<sup style="color: gray;">183</sup>, ונעלם ממנו והוא ידע<sup style="color: gray;">184</sup> - לחייב על העלם טומאה ועל העלם מקדש<sup style="color: gray;">185</sup>.
להלכה כתבו ראשונים, ששינוי יש בשגגת מה שאין כן בשאר כריתות, שכל הכריתות כיון ששגג ונודע לו בסוף שחטא אף על פי שלא היתה לו ידיעה בתחילה הרי זה חייב חטאת<sup style="color: gray;">186</sup>, אבל בטומאת מקדש וקדשיו אינו מביא קרבן עולה ויורד עד שתהיה לו ידיעה לטומאה וידיעה לקודש או למקדש בתחילה וידיעה לטומאה וידיעה לקודש או למקדש בסוף והעלם בינתיים<sup style="color: gray;">187</sup>, שכן ההלכה כרבי<sup style="color: gray;">188</sup>. ומכל מקום אינו צריך לדעת באיזה אב נטמא<sup style="color: gray;">189</sup>, שכיון שר' עקיבא ור' ישמעאל חלוקים על ר' אליעזר, הלכה כמותם<sup style="color: gray;">190</sup>.
הנטמא בתוך המקדש ולא יצא מיד, שאף הוא עובר על איסור טומאת מקדש<sup style="color: gray;">191</sup>, יש מהראשונים הגורסים ומפרשים שנסתפקו בתלמוד, לענין קרבן-עולה-ויורד*, האם הלכה זו נאמרה אף כשטימא עצמו במזיד<sup style="color: gray;">192</sup>, ונעלמה ממנו הטומאה ושהה שם<sup style="color: gray;">193</sup>, האם הדין של שהייה נאמר דוקא באונס, או שמא כל שהוא בפנים נאמר בו דין שהייה<sup style="color: gray;">194</sup>, ולא פשטו הספק בתלמוד<sup style="color: gray;">195</sup>.
<h2>שגגת הוראה</h2>
<b>הגדרת הערך</b> - צבור* או כהן-משיח* שחטאו מחמת שגגה בהוראה.
<h3>מהותה ודינה</h3>
<h4>מהותה</h4>
צבור* או כהן-משיח* שחטאו בשוגג, והחטא היה מחמת שגגת-הוראה, כלומר שהיתה הוראה בטעות שהתירה את האיסור, באופנים מסוימים, אין דינם כשאר חוטא בשוגג, שמביא חטאת* יחיד, אלא הם מביאים קרבנות מיוחדים<sup style="color: gray;">1</sup>:
<h4>בצבור</h4>
צבור שחטא על פי הוראת-בית-דין*, היינו שבית הדין טעו בהוראתם, באופנים מסוימים, והציבור עשה על פיהם, בעבירות שחייבים על זדונן כרת* ועל שגגתן חטאת*, אין כל אחד מהציבור מביא קרבן חטאת, כדין יחיד שחטא בשגגה, אלא מביאים קרבן אחד לכולם, והוא פר-העלם-דבר-של-צבור*<sup style="color: gray;">2</sup>, שנאמר: ואם כל עדת ישראל ישגו ונעלם דבר מעיני הקהל ועשו אחת מכל מצות ה' אשר לא תעשינה וגו' והקריבו הקהל פר בן בקר לחטאת וגו'<sup style="color: gray;">3</sup>. על דיני ההוראה והשגגה עי' להלן, על דיני הקרבן ע"ע פר-העלם-דבר של צבור.
ואם ההוראה והחטא היו בעבודה-זרה*, מביאים פר לעולה* ושעיר לחטאת<sup style="color: gray;">4</sup>, שנאמר: וכי תשגו ולא תעשו את כל המצות האלה אשר דבר ה' אל משה את כל אשר צוה ה' אליכם ביד משה וגו' והיה אם מעיני העדה נעשתה לשגגה ועשו כל העדה פר בן בקר אחד לעולה וגו' ושעיר עזים אחד לחטאת<sup style="color: gray;">5</sup>, והכתוב מדבר בעבודה-זרה<sup style="color: gray;">6</sup>, שכן דרשו: את כל המצוות, איזו היא מצוה ששקולה ככל המצוות, הוי אומר זו עבודת כוכבים<sup style="color: gray;">7</sup>, שכל המודה בה כופר בכל התורה כולה<sup style="color: gray;">8</sup>. ויש שדרשו: וכי תשגו ולא תעשו את כל המצוות, באו כל המצוות ללמד על מצוה אחת, מה העובר על כל המצוות פורק עול ומפר ברית ומגלה פנים בתורה, אף העובר על עבודה-זרה פורק עול ומפר ברית ומגלה פנים בתורה, שנאמר בה: לעבֹר בריתו<sup style="color: gray;">9</sup>, ואין ברית אלא תורה, שנאמר: אלה דברי הברית<sup style="color: gray;">10</sup>. ויש שדרשו: אשר דבר ה' אל משה וגו' אשר צוה ה' אליכם ביד משה, איזו היא מצוה שהיא בדיבורו של הקדוש ברוך הוא, כלומר שישראל שמעו את דיבורו של הקב"ה, וצוה על ידי משה, כלומר שבנוסף לזה הוזהרו עליה בידי משה, הוי אומר זו עבודת כוכבים, שהרי רק את הדברות: "אנכי" ו"לא יהיה לך", מפי הגבורה שמענום<sup style="color: gray;">11</sup>. ויש שדרשו גזרה-שוה*, שנאמר כאן כל: את כל המצוות, ונאמר להלן כל: כל תמונה<sup style="color: gray;">12</sup>, מה כל האמור להלן, בעבודה-זרה הכתוב מדבר, אף כל האמור כאן, בעבודה-זרה הכתוב מדבר<sup style="color: gray;">13</sup>.
על דיני ההוראה והשגגה והקרבן עי' להלן, וע"ע שעירי עבודה-זרה.
הורו בית דין, ולא היה להוראתם דין הוראה לענין שגגת הוראה – כגון שלא הורו כולם, או שלא היה מופלא עמהם, או שאינם בית דין הגדול או שהורו לעקור כל הגוף<sup style="color: gray;">14</sup> - אין מביאים קרבן ציבור, אלא כל אחד מהיחידים מביא חטאת יחיד<sup style="color: gray;">15</sup>.
<h4>בכהן-משיח</h4>
כהן-משיח, היינו כהן-גדול* שנמשח בשמן המשחה<sup style="color: gray;">16</sup>, שהורה לעצמו בטעות - אפילו בשתיקה<sup style="color: gray;">17</sup> - וחטא על פי הוראתו, בדבר שחייבים על זדונו כרת ועל שגגתו חטאת, אינו מביא קרבן חטאת יחיד, כשאר יחיד, אלא מביא קרבן מיוחד, והוא פר-כהן-משיח*<sup style="color: gray;">18</sup>, שנאמר: אם הכהן המשיח יחטא וגו' והקריב וגו' פר בן בקר תמים לה' לחטאת<sup style="color: gray;">19</sup>. על דיני ההוראה והשגגה עי' להלן, על דיני הקרבן ע"ע פר-כהן-משיח.
<h4>העלם דבר עם שגגת מעשה</h4>
אין חייבים פר-העלם-דבר-של-צבור אלא על העלם דבר עם שגגת מעשה<sup style="color: gray;">20</sup>, כלומר הוראה בטעות, ומעשה בשגגה על פי ההוראה<sup style="color: gray;">21</sup>, שכן דרשו: ואם כל עדת ישראל ישגו<sup style="color: gray;">22</sup>, יכול יהיו חייבים על שגגת מעשה – לבד - תלמוד לומר: ונעלם דבר<sup style="color: gray;">23</sup>, אין חייבים אלא על העלם דבר עם שגגת מעשה<sup style="color: gray;">24</sup>.
וכן בעבודת-כוכבים אין חייבים פר ושעיר אלא על העלם דבר עם שגגת מעשה<sup style="color: gray;">25</sup>, ויש לזה מקור מיוחד, שמאחר ויצאה עבודת-כוכבים לדון בעצמה, שמביאים עליה פר ושעיר, ולא פר בלבד כשאר הוראות<sup style="color: gray;">26</sup>, יכול יהו חייבים בה על שגגת המעשה לבד, אלא נאמר בעבודת כוכבים "מעיני": והיה אם מעיני העדה נעשתה<sup style="color: gray;">27</sup>, ונאמר בשאר שגגת הוראה "מעיני": ונעלם דבר מעיני הקהל<sup style="color: gray;">28</sup>, מה להלן אין חייבים אלא על העלם דבר עם שגגת מעשה<sup style="color: gray;">29</sup>, אף כאן אין חייבים אלא על העלם דבר עם שגגת מעשה<sup style="color: gray;">30</sup>.
וכן כהן-משיח אינו חייב פר-כהן-משיח אלא על העלם דבר עם שגגת מעשה<sup style="color: gray;">31</sup>, לפי שדיניו שוים לדיני הציבור<sup style="color: gray;">32</sup>.
<h4>הוראה במזיד או עשיה במזיד</h4>
היו בית הדין המורים מזידים, והקהל העושים שוגגים, אין מביאים פר-העלם-דבר, אלא כל אחד מהציבור מביא קרבן חטאת יחיד<sup style="color: gray;">33</sup>, לפי שהיא שגגת מעשה בלא העלם דבר, שהוראה במזיד אינה הוראה, שנאמר: ואם כל עדת ישראל ישגו<sup style="color: gray;">34</sup>, דוקא כשבית הדין שגו<sup style="color: gray;">35</sup>.
היו בית הדין שוגגים והקהל מזידים, כלומר שידעו שאין ראוי לקבל את הוראת בית הדין, ואף על פי כן חטאו, אלו ואלו פטורים מן הקרבן<sup style="color: gray;">36</sup>, בית הדין פטורים שהרי לא עשו הקהל מפני הוראתם, והקהל פטורים מפני שהם מזידים<sup style="color: gray;">37</sup>, והמזיד אינו בר קרבן<sup style="color: gray;">38</sup>.
<h4>הוראה ומעשה בבית דין</h4>
הורו בית-דין ועשו בעצמם על פי הוראתם, ולא עשו הציבור על פיהם, אין מביאים פר-העלם-דבר, שכן דרשו: הקהל ועשו<sup style="color: gray;">39</sup>, המעשה תלוי בקהל<sup style="color: gray;">40</sup>, וההוראה לבדה היא שתלויה בבית-דין<sup style="color: gray;">41</sup>, שעל זה נאמר: ונעלם דבר מעיני הקהל<sup style="color: gray;">42</sup>, עיני הקהל הם בית דין<sup style="color: gray;">43</sup>. ובדעת רבי שמעון ורבי מאיר - שדורשים את הכתוב: "הקהל" לדברים אחרים<sup style="color: gray;">44</sup> - אמר אביי שהמקור שההוראה תלויה בבית דין והמעשה תלוי בקהל הוא מהכתוב: והיה אם מעיני העדה נעשתה לשגגה<sup style="color: gray;">45</sup>, נעשתה משמע על ידי אחרים, והיינו שבית-דין שהורו היתר גרמו שתיעשה שגגה על ידי הציבור<sup style="color: gray;">46</sup>, ורבא אמר בדעת רבי מאיר ורבי שמעון שהמקור הוא מהכתוב: לכל העם בשגגה<sup style="color: gray;">47</sup>, שמשמע שכל ישראל שגו בדבר, בין בית-דין ובין הקהל, והכוונה שבית הדין שגו בהוראה והקהל שגו במעשה<sup style="color: gray;">48</sup>, ואף על פי ששני הכתובים הללו, שהביאו אביי ורבא, נכתבו בציבור שחטאו בעבודה-זרה, למדים מהם אף לציבור שחטאו בשאר מצוות, בגזרה-שוה* "מעיני מעיני"<sup style="color: gray;">49</sup>, עי' עליה לעיל<sup style="color: gray;">50</sup> ולהלן<sup style="color: gray;">51</sup>.
בית דין שהורו ועשו בעצמם, והציבור לא חטאו עמם, שהדין הוא שאין מביאים פר-העלם-דבר של צבור<sup style="color: gray;">52</sup>, נסתפקו ראשונים אם הדיינים חייבים בקרבן יחיד, או שהם פטורים לגמרי<sup style="color: gray;">53</sup>.
<h4>העבירות</h4>
אין בית דין חייבים פר-העלם-דבר-של-צבור עד שיורו בדבר שחייבים על זדונו כרת* ועל שגגתו חטאת*<sup style="color: gray;">54</sup>. במקור הדין אמר רבי שנאמר "עליה" בפר-העלם-דבר: ונודעה החטאת אשר חטאו עליה<sup style="color: gray;">55</sup>, ונאמר "עליה" באחות-אשה*: לגלות ערותה עליה<sup style="color: gray;">56</sup>, מה אחות אשה היא דבר שזדונו כרת ושגגתו חטאת – ע"ע אחות-אשה<sup style="color: gray;">57</sup> וע' חטאת וע' כרת וע' עריות - אף כאן דבר שזדונו כרת ושגגתו חטאת<sup style="color: gray;">58</sup>.
וכן פר ושעיר של עבודת-כוכבים, אין חייבים בהם אלא כשהורו בית-דין בדבר שזדונו כרת ושגגתו חטאת<sup style="color: gray;">59</sup>, ומקור מיוחד נאמר בהם, שלפי שיצאה עבודת-כוכבים לדון בעצמה<sup style="color: gray;">60</sup>, בפרשה בפני עצמה<sup style="color: gray;">61</sup>, יכול יהו חייבים בה אפילו על דבר שאין זדונו כרת ואין שגגתו חטאת – כגון מנשק ומגפף ומרבץ<sup style="color: gray;">62</sup> - אלא נאמר בעבודת כוכבים "מעיני": והיה אם מעיני העדה נעשתה<sup style="color: gray;">63</sup>, ונאמר בשאר שגגת הוראה "מעיני": ונעלם דבר מעיני הקהל<sup style="color: gray;">64</sup>, מה בשאר שגגת הוראה, דבר שזדונו כרת ושגגתו חטאת<sup style="color: gray;">65</sup>, אף בעבודה-זרה דבר שזדונו כרת ושגגתו חטאת<sup style="color: gray;">66</sup>.
ובדעת תנאים אחרים<sup style="color: gray;">67</sup> אמרו בגמרא שמקור אחד יש בין לפר ושעיר של עבודה-זרה ובין לפר של שאר מצוות, שאין חייבים בהם אלא בדבר שזדונו כרת ושגגתו חטאת, שלמדים מקרבן יחיד, ששתי פרשות סמוכות הן, תחלה פרשת קרבן צבור של עבודה-זרה, שנאמר: וכי תשגו וגו'<sup style="color: gray;">68</sup>, ולאחר מכן פרשת קרבן יחיד של עבודה-זרה, שנאמר: ואם נפש אחת וגו'<sup style="color: gray;">69</sup>, וילמד עליון מתחתון<sup style="color: gray;">70</sup>, מה חטאת יחיד, בין של עבודה-זרה ובין של שאר מצוות, אינה אלא על דבר שזדונו כרת ושגגתו חטאת<sup style="color: gray;">71</sup>, אף קרבן ציבור, בין בעבודה-זרה ובין בשאר מצוות, אינו אלא על דבר שזדונו כרת ושגגתו חטאת<sup style="color: gray;">72</sup>.
וכן כהן-משיח אינו מביא פר אלא על דבר שזדונו כרת ושגגתו חטאת<sup style="color: gray;">73</sup>, לפי שדיניו שוים לדיני הציבור<sup style="color: gray;">74</sup>.
<h4>עשה שבנדה</h4>
בית דין מביאים פר על עשה* ועל לא-תעשה* שבנדה*<sup style="color: gray;">75</sup>, כלומר שאם הורו בטעות להתיר איסור נדה, בין אם התירו את הלאו שבנדה, דהיינו את האיסור לבא על אשה נדה<sup style="color: gray;">76</sup>, ובין אם התירו את העשה שבנדה, כלומר שהורו שאין מצוה לפרוש מן הנדה – יש מפרשים שהורו שאין חובה לפרוש מן האשה בשעת וסתה<sup style="color: gray;">77</sup>, ויש מפרשים שהורו שכשאשה ראתה דם תוך כדי תשמיש, ונאסרה, אין חובה להמתין בלא דישה עד שימות האבר, ולפרוש באבר מת, אלא מותר לפרוש באבר חי<sup style="color: gray;">78</sup> - והקהל שגגו מחמת הוראתם ונכשלו באיסור נדה, מביאים פר-העלם-דבר-של-צבור<sup style="color: gray;">79</sup>. הטעם שחייבים על העשה שבנדה הוא שיש עמו לא-תעשה, כלומר שהעובר על העשה עובר אף על לאו<sup style="color: gray;">80</sup>, ולפיכך הוא נחשב דבר שהיחיד חייב על זדונו כרת ועל שגגתו חטאת, ודינו בפר<sup style="color: gray;">81</sup>.
<h4>בקרבן עולה ויורד</h4>
פר-העלם-דבר-של-צבור אינו בא אלא על עבירות שהיחיד חייב עליהן חטאת קבועה, אבל עבירות שהיחיד חייב עליהן קרבן-עולה-ויורד* - שהן: טמאת-מקדש-וקדשיו*, שבועת-העדות ושבועת-בטוי<sup style="color: gray;">82</sup> - בשגגת-הוראה הציבור פטור עליהן<sup style="color: gray;">83</sup>, שנאמר בחטאת יחיד: ואשֵם<sup style="color: gray;">84</sup>, ונאמר בפר-העלם-דבר-של-צבור: ואשֵמו<sup style="color: gray;">85</sup>, ודרשו: מה יחיד, מדובר בחטאת קבועה, אף חטאת צבור אינה אלא בדבר שהיחיד חייב עליו חטאת קבועה<sup style="color: gray;">86</sup>.
<h4>באשם ודאי</h4>
על בית-דין או כהן-משיח שהורו בדבר שחייבים עליו אשם* ודאי, אם הם חייבים אשם או פר, ע"ע אשם<sup style="color: gray;">87</sup>.
<h4>באשם תלוי</h4>
ציבור, וכן כהן-משיח, שנסתפקו אם חטאו בשגגת הוראה ונתחייבו בפר, אינם מביאים אשם-תלוי*<sup style="color: gray;">88</sup>, ואינם כיחיד שנסתפק אם נתחייב חטאת, שמביא אשם תלוי<sup style="color: gray;">89</sup>. על פרטי הדין וטעמיו ע"ע אשם תלוי<sup style="color: gray;">90</sup>.
<h4>יחיד בהוראת בית דין</h4>
יחיד שחטא בשגגת הוראה על פי בית-דין - ולא עשו הציבור עמו, ולפיכך אין מביאים פר-העלם-דבר-של-צבור – נחלקו תנאים אם הוא חייב חטאת יחיד: רבי יהודה ורבי מאיר סוברים שהוא פטור מחטאת יחיד<sup style="color: gray;">91</sup>, בין כשעשו בית הדין והוא עשה עמהם, בין כשעשו ועשה אחריהם, ובין שלא עשו ועשה<sup style="color: gray;">92</sup>, שכל התולה בבית דין פטור<sup style="color: gray;">93</sup>, שנאמר בקרבן חטאת יחיד: ואם נפש אחת תחטא בשגגה מעם הארץ בעשותה וגו'<sup style="color: gray;">94</sup>, הרי כאן כמה מיעוטים – "נפש" "אחת" "בעשותה" - ו"בעשותה" בא למעט שדוקא העושה מפי עצמו חייב, אבל העושה בהוראת-בית-דין פטור<sup style="color: gray;">95</sup>. וחכמים ורבי שמעון חולקים וסוברים שיחיד שעשה בהוראת-בית-דין חייב קרבן חטאת של יחיד<sup style="color: gray;">96</sup>, וכן הלכה<sup style="color: gray;">97</sup>.
לסוברים שיחיד שעשה בהוראת בית-דין פטור, באיזה בית דין מדובר, נחלקו ראשונים אחרונים: יש סוברים שזה דוקא בבית-דין שנאמר בו דין שגגת הוראה לענין חיוב קרבן ציבור<sup style="color: gray;">98</sup> - שיש תנאים שסוברים שהוא דוקא בית-הדין-הגדול, ויש סוברים שאף בתי הדינים של השבטים<sup style="color: gray;">99</sup> - ויש חולקים וסוברים שיחיד פטור בהוראת כל בית-דין, ולא דוקא הוראת בית-הדין-הגדול או של שבט<sup style="color: gray;">100</sup>.
<h3>ההוראה והשגגה</h3>
<h4>דבר שהצדוקים מודים בו</h4>
אין בית דין חייבים על שגגת הוראה עד שיורו בדבר שאין הצדוקים* מודים בו, אבל בדבר-שהצדוקים-מודים-בו*, פטורים<sup style="color: gray;">101</sup>. על פרטי הדין ע"ע דבר-שהצדוקים-מודים-בו וע' הוראת-בית-דין<sup style="color: gray;">102</sup> וע' הלכה-למשה-מסיני<sup style="color: gray;">103</sup>.
<h4>הורו לעקור כל הגוף</h4>
אין בית דין חייבים על שגגת הוראה, בין בעבודה-זרה ובין בשאר מצוות, אלא כשהורו לבטל מקצת המצוה ולקיים מקצתה, כגון שאמרו: יש נדה* בתורה אבל הבא על שומרת-יום-כנגד-יום* פטור, יש שבת* בתורה אבל המוציא* מרשות-היחיד* לרשות-הרבים* פטור, יש עבודת-כוכבים* בתורה אבל המשתחוה לה פטור<sup style="color: gray;">104</sup>, אבל אם הורו לעקור את כל גוף המצוה, כגון שאמרו : אין נדה בתורה, אין שבת בתורה, אין עבודת כוכבים בתורה, הרי אלו פטורים, שנאמר: ונעלם דבר<sup style="color: gray;">105</sup>, ולא כל הגוף<sup style="color: gray;">106</sup>, ובאר עולא שקוראים כאילו כתוב: ונעלם מדבר<sup style="color: gray;">107</sup>, שהאות מ"ם שבסוף תיבת ונעלם נדרשת לפניה ולאחריה, והרי זה כאילו כתוב ונעלם מדבר, ולא כל דבר<sup style="color: gray;">108</sup>, וחזקיה אמר שהדרשה היא מסוף הכתוב, שנאמר שם: ועשו אחת מכל מצוֹת וגו'<sup style="color: gray;">109</sup>, מכל מצות ולא כל מצות<sup style="color: gray;">110</sup>, ובאר רב נחמן בר יצחק את דבריו, שמזה שכתוב: מצוֹת, בו"ו אחד<sup style="color: gray;">111</sup>, משמע מצוה אחת, והכוונה מצוה אחת מכל המצוות של שבת או של עבודת כוכבים או של נדה, שנמצא מקיים מקצת ומבטל מקצת<sup style="color: gray;">112</sup>. ובתוספתא אמרו, וכן רב אשי שהמקור הוא מגזרה-שוה* "דבר דבר" מזקן-ממרא*, שכאן נאמר: ונעלם דבר<sup style="color: gray;">113</sup>, ובזקן-ממרא נאמר: כי יפלא ממך דבר<sup style="color: gray;">114</sup>, מה זקן ממרא אינו חייב אלא כשהורה לבטל מקצת ולקיים מקצת, ולא כשהורה לבטל כל גוף המצוה<sup style="color: gray;">115</sup>, אף בהוראה אין חייבים אלא כשהתירו מקצת דבר, ולא כל הגוף<sup style="color: gray;">116</sup>.
מקור מיוחד יש לפר ושעיר של עבודת כוכבים, שאף בהם אין חייבים אלא בביטול מקצת וקיום מקצת, שמאחר ויצאה עבודת כוכבים לדון בעצמה, שמביאים עליה פר ושעיר, ולא פר בלבד כשאר הוראות<sup style="color: gray;">117</sup>, יכול יהיו חייבים בה על עקירת מצוה כולה, אלא נאמר בעבודת כוכבים "מעיני": והיה אם מעיני העדה נעשתה<sup style="color: gray;">118</sup>, וכן בשאר שגגת הוראה נאמר "מעיני": ונעלם דבר מעיני הקהל<sup style="color: gray;">119</sup>, מה להלן בבית דין אף כאן בבית דין, ומה להלן דבר ולא כל הגוף, אף כאן דבר ולא כל הגוף<sup style="color: gray;">120</sup>.
וכן כהן-משיח אינו חייב בפר-כהן-משיח בשגגת הוראה אלא כשהורה לעצמו לקיים מקצת מן המצוה ולבטל מקצת<sup style="color: gray;">121</sup>, לפי שדין המשיח כדין הציבור<sup style="color: gray;">122</sup>.
התירו בית הדין אחד מאבות-מלאכות* שבשבת, כגון שהתירו חרישה, ועשו הקהל על פיהם, ספק הוא בגמרא אם מאחר והם מודים בשאר איסורי שבת, הם נחשבים מקיימים מקצת ומבטלים מקצת, וחייבים פר-העלם-דבר, או שמאחר והם עוקרים את איסור חרישה לגמרי, הם נחשבים עוקרים את כל הגוף, ופטורים<sup style="color: gray;">123</sup>. להלכה כתבו ראשונים שכשעקרו אב מאבות מלאכה של שבת הם נחשבים עוקרים מקצת, וחייבים<sup style="color: gray;">124</sup>.
אמרו בית-דין* שאין שבת* בשביעית*, כגון שטעו ודרשו את הכתוב: בחריש ובקציר תשבות<sup style="color: gray;">125</sup>, שבזמן שיש חרישה, כלומר בשאר שני שבוע, יש שבת, ובזמן שאין חרישה, כלומר בשביעית, אין שבת, הרי זה נחשב נחשב ביטול מקצת וקיום מקצת, ולפיכך כשעשו הקהל על פיהם חייבים פר<sup style="color: gray;">126</sup>.
<h4>הוראה לעשות</h4>
אימתי בית דין שהורו חייבים בשגגת הוראה, אמר שמואל, או רב דימי מנהרדעא, שזה דוקא כשיאמרו להם מותרים אתם<sup style="color: gray;">127</sup>, כלומר שבית הדין נשאלו אם מותר לעשות דבר זה, והשיבו מותרים אתם, אבל אם שנו ולמדו בבית המדרש שמותר, ולא השיבו להתיר בתשובה לשאלה, אינה הוראה<sup style="color: gray;">128</sup>.
ורב דימי מנהרדעא, או שמואל, אמר שאין בית דין חייבים אלא כשיאמרו להם מותרים אתם לעשות, שזהו גמר הוראה<sup style="color: gray;">129</sup>, כלומר שלא די בכך שישיבו בתשובה לשאלה, אלא דוקא שישיבו לשאלה שהיא בשעת מעשה, ויתירו למעשה, אבל שלא בשעת מעשה, אפילו כשנשאלו והתירו, אינה הוראה<sup style="color: gray;">130</sup>, וכן הלכה<sup style="color: gray;">131</sup>.
<h4>הוראת כולם</h4>
אפילו מאה שישבו להורות, אמר רבי יונתן – ויש גורסים רבי יוחנן<sup style="color: gray;">132</sup> - שאין חייבים קרבן צבור על שגגת הוראתם עד שיורו כולם להתיר, ולא שיחלוק אחד מהם, שנאמר: ואם כל עדת ישראל ישגו<sup style="color: gray;">133</sup>, עד שישגו כולם<sup style="color: gray;">134</sup>, כלומר שתפשוט ההוראה בכל אותם שישבו להורות<sup style="color: gray;">135</sup>, ואין אומרים בזה: רובו ככולו, כדרך שאומרים בהלכות אחרות<sup style="color: gray;">136</sup>.
ידע אחד מבית-הדין שהם טועים, אלא שהרכין ראשו, ונראה כמודה לדבריהם, הרי זה נחשב שפשטה הוראה בכולם, ויש בה דין שגגת הוראה<sup style="color: gray;">137</sup>.
ורב משרשיא הקשה על דברי רבי יונתן, ודחאם, ולדעתו כל שהיו שם כל חברי הסנהדרין של שבעים ואחד, אף על פי שלא הורו כולם להתיר, אלא רובם – כל שלא אמרו לחבריהם : טועים אתם, אלא שתקו<sup style="color: gray;">138</sup> - נחשב שגגת הוראה, ומה שנאמר: כל עדת ישראל<sup style="color: gray;">139</sup>, אין הכוונה שיורו כולם, אלא שיהיו שם כולם<sup style="color: gray;">140</sup>.
להלכה יש ראשונים שנראה שפסקו כרבי יונתן<sup style="color: gray;">141</sup>, ויש שנראה שפסקו כרב משרשיא<sup style="color: gray;">142</sup>.
<h4>אחד אמר להם טועים אתם</h4>
הורו בית דין, ואחד מהם ידע שטעו ואמר להם: טועים אתם - אף על פי שלאחר מכן הרכין בראשו כמודה לדבריהם<sup style="color: gray;">143</sup> - הוראתם אינה בכלל שגגת הוראה, והם פטורים מפר-העלם-דבר<sup style="color: gray;">144</sup>, וכתבו ראשונים בטעם הדבר, שמאחר ואמרו להם שהם טועים, היה להם לעיין יותר קודם שיורו היתר, ומשלא עשו כן הם נחשבים מזידים בהוראתם, ולא שוגגים<sup style="color: gray;">145</sup>.
<h4>תולה בעצמו</h4>
העושה עם הצבור בשגגת הוראה אינו נפטר מקרבן יחיד אלא כשהוא תולה בבית דין, אבל התולה בעצמו חייב קרבן יחיד<sup style="color: gray;">146</sup>, בין כשחברי בית הדין עשו עמו, בין שעשו ועשה אחריהם, ובין שלא עשו ועשה<sup style="color: gray;">147</sup>. ומהו התולה בעצמו, כגון אחד מן הדיינים - או תלמיד<sup style="color: gray;">148</sup> - שידע שבית-דין טעו, ואף על פי כן הלך ועשה על פיהם<sup style="color: gray;">149</sup>, לפי שטעה במצוה לשמוע דברי חכמים<sup style="color: gray;">150</sup>, וחשב שצריך לשמוע להם אפילו לעשות איסור<sup style="color: gray;">151</sup>. מקור הדין הוא מדרשה, שנאמר: בעשֹתה אחת<sup style="color: gray;">152</sup>, יחיד העושה מפי עצמו חייב, בהוראת-בית-דין פטור<sup style="color: gray;">153</sup>.
תלמיד שידע שבית הדין טעו, שאמרו שנחשב תולה בעצמו<sup style="color: gray;">154</sup>, היינו בין תלמיד שהוא ראוי להוראה<sup style="color: gray;">155</sup>, ובין תלמיד שאינו ראוי להוראה<sup style="color: gray;">156</sup>, כגון שהוא "גמיר" ולא "סביר", או "סביר" ולא "גמיר"<sup style="color: gray;">157</sup> - גמיר היינו שלמד הדבר<sup style="color: gray;">158</sup>, וסביר היינו שמבין דבר מתוך דבר<sup style="color: gray;">159</sup> - ובלבד שלא יהיה עם הארץ<sup style="color: gray;">160</sup>.
היה יודע שבית דין טעו ועשה במזיד, פטור מקרבן, לפי שאין מביאים קרבן על מזיד<sup style="color: gray;">161</sup>.
<h4>מבעט בהוראה</h4>
המבעט בהוראה נחשב תולה בעצמו, ולא בבית דין, ולפיכך הוא חייב קרבן יחיד, ואינו נפטר בפר-העלם-דבר<sup style="color: gray;">162</sup>. ומהו מבעט בהוראה, יש מפרשים שכשהורו בית דין להתיר, אמר שלא היה צריך להוראתם בזה, שכבר היה יודע שהוא מותר, שלפיכך כשעבר אחר הוראתם, ודאי לא מפני הוראתם עבר אלא מפני שחשב בעצמו שהוא מותר<sup style="color: gray;">163</sup>. ויש מפרשים באדם שהוא רגיל לעבור על הוראות בית דין, שלפיכך ודאי לא מחמת הוראתם חטא, אלא מפי עצמו<sup style="color: gray;">164</sup>.
<h4>צירוף הוראות</h4>
הורו בית דין שחֵלב מסוים מותר, ועשו מיעוט הקהל, וחזרו בהם בית דין וידעו שטעו, ולאחר מכן חזרו וטעו והורו אותה הוראה שנית, ועשו מיעוט אחר, וביחד הם רוב הקהל, נסתפקו בגמרא אם מאחר והן שתי ידיעות שונות, אינן מצטרפות, כלומר שהעוברים על זו ועל זו אינן מצטרפים להיות רוב קהל, ודינם כיחידים שחטאו, שאינם מביאים פר-העלם-דבר, אלא כל אחד מביא קרבן יחיד, או שמאחר ושתי ההוראות הן באותה עבירה, הן מצטרפות, כלומר שהחוטאים מצטרפים להיות רוב קהל, ומביאים פר<sup style="color: gray;">165</sup>. לצד שהידיעות מצטרפות, הסתפקו בגמרא כשמיעוט הקהל חטאו בהוראה בחֵלב שעל גבי הקיבה ומיעוט בהוראה אחרת בחֵלב שעל גבי דקין, אם מאחר ואיסורי שני סוגי החלבים הללו נלמדים משני כתובים נפרדים – ע"ע חֵלב<sup style="color: gray;">166</sup> - הם אינם מצטרפים, או שמאחר ושניהם אותו שם, ששניהם נקראים סתם חֵלב, מצטרפים<sup style="color: gray;">167</sup>. לצד שהם מצטרפים, הסתפקו בגמרא כשמיעוט חטאו בהוראה בחֵלב ומיעוט אחר בהוראה בדם, אם מאחר והם שני איסורים, אינם מצטרפים, או שמאחר וקרבנם שוה – שעל שניהם בשגגת מעשה מביאים קרבן חטאת יחיד<sup style="color: gray;">168</sup> - הם מצטרפים<sup style="color: gray;">169</sup>. לצד שהם מצטרפים, הסתפקו בגמרא כשמיעוט חטאו בהוראה בחֵלב ומיעוט בעבודה-זרה*, אם מאחר ואין איסורם שוה ואף אין קרבנם בשגגת מעשה שוה – שעל עבודת כוכבים היחיד מביא שעירה ולא כשבה, ועל חֵלב היחיד מביא כשבה או שעירה<sup style="color: gray;">170</sup> - אינם מצטרפים, או שמאחר ושניהם איסורי כרת*, הם מצטרפים<sup style="color: gray;">171</sup>. כל הספיקות לא נפשטו<sup style="color: gray;">172</sup>.
ובירושלמי אמרו במקרה של הספק הראשון - שבית דין הורו פעמיים באותו איסור, עם ידיעה באמצע, ובכל פעם חטאו מיעוט קהל – שהדין תלוי במחלוקת תנאים, שלסוברים שהולכים אחר החטא, ולא אחר הידיעה<sup style="color: gray;">173</sup>, ההוראות מצטרפות, שהרי למעשה חטאו רוב הקהל, ולסוברים שהולכים אחר הידיעה<sup style="color: gray;">174</sup>, ההוראות אינן מצטרפות, לפי שהידיעה מחלקת<sup style="color: gray;">175</sup>.
להלכה יש ראשונים שפסקו שאפילו במקרה של הספק האחרון, שמיעוטם בחֵלב ומיעוטם בעבודה-זרה, הם מצטרפים ונחשבים רוב קהל<sup style="color: gray;">176</sup>. ויש חולקים וסוברים שלהלכה בכל הספקות הללו אין מביאים לא קרבן יחיד ולא קרבן צבור<sup style="color: gray;">177</sup>.
<h4>ידעו שהורו וטעו מה הורו</h4>
ידעו בית-דין שהורו, וטעו מה הורו, כגון שהורו בטעות שחֵלב מסוים מותר, ועשו קהל על פיהם, ולאחר מכן נודע ששגגו, ושהקהל עברו על פיהם, אבל אינם זוכרים באיזה עוון זה היה, אין מביאים פר, שנאמר: ונודעה החטאת<sup style="color: gray;">178</sup>, ולא שיודעו החוטאים<sup style="color: gray;">179</sup>. ויש ראשונים שסוברים שאפילו כשהקהל יודעים מה היה החטא, ואמרו לבית הדין בכך וכך הוריתם לנו, אלא שבית הדין אינם זוכרים מעצמם, עדיין אין מביאים פר, לפי שדורשים: ונודעה החטאת<sup style="color: gray;">180</sup>, ולא שיודיעו החוטאים, כלומר שידעו בית הדין מעצמם, ולא שיודיעום החוטאים<sup style="color: gray;">181</sup>. במקרים שאין מביאים פר, כל אחד מהחוטאים מביא קרבן יחיד<sup style="color: gray;">182</sup>.
ובדעת הסוברים ביחיד שיש לפניו חֵלב* ונותר* ואכל אחד מהם, ואינו יודע איזה מהם אכל, שהוא חייב חטאת, אף על פי שאינו יודע במה חטא<sup style="color: gray;">183</sup>, נחלקו אמוראים בבית דין שהורו וטעו מה הורו: רב יהודה בשם רב, או רבא, אמר שלדעתו חייבים פר, שהרי על כל פנים הציבור חטאו על פי ההוראה ונתחייבו פר<sup style="color: gray;">184</sup>. ורב אשי חלק וסבר שבציבור לדברי הכל פטורים עד שידעו איזה חטא עשו על פי ההוראה, שנאמר: ונודעה החטאת אשר חטאו עליה<sup style="color: gray;">185</sup>, משמע שיוודע החטא שחטאו בו<sup style="color: gray;">186</sup>.
<h4>הורו בית דין וחזרו בהם</h4>
הורו בית דין להתיר איסור, ולאחר מכן נודע להם שטעו, וחזרו בהם, והלך יחיד, שלא שמע שחזרו בהם, ועשה על פיהם, הוא אינו מתכפר בפר-העלם-דבר שהם מביאים<sup style="color: gray;">187</sup>, אלא שנחלקו תנאים אם הוא חייב קרבן יחיד:
א) רבי שמעון סובר – כשרוב הציבור חטאו על פי הוראת-בית-דין לפני שחזרו בהם<sup style="color: gray;">188</sup> - שבין אם הציבור כבר הביאו כפרתם קודם שחטא, ובין אם לא הביאו כפרתם, אף היחיד שחטא אחר שחזרו בהם פטור מקרבן יחיד<sup style="color: gray;">189</sup>, לפי שכל שלא ידע שחזרו בהם, הרי הוא עושה על פי בית דין וברשות בית דין, ונחשב תולה בבית דין<sup style="color: gray;">190</sup>.
ב) ורבי מאיר מחייב קרבן יחיד<sup style="color: gray;">191</sup>, לפי שלדעתו הוא נחשב תולה בעצמו<sup style="color: gray;">192</sup>.
ג) ורבי אלעזר אמר ספק<sup style="color: gray;">193</sup>, כלומר ספק הוא אם הוא נחשב תולה בבית דין, שפטור מקרבן יחיד, או שהוא נחשב תולה בעצמו, שחייב, ולפיכך, מספק, הוא מביא אשם-תלוי, כשאר מי שנסתפק לו אם חטא<sup style="color: gray;">194</sup>, במה דברים אמורים שמביא אשם תלוי, ביושב בביתו, שאפשר היה לו שישמע שבית דין חזרו בהם, ולפיכך יתכן שהוא נחשב תולה בעצמו, אבל אם הלך למדינת הים, שלא היה לו אפשר שישמע שחזרו בהם, פטור אף מאשם תלוי, לפי שהוא נחשב ודאי תולה בבית דין<sup style="color: gray;">195</sup>. וכן הלכה<sup style="color: gray;">196</sup>. לשיטה זו, אם לא ישב בביתו ולא הלך למדינת הים, אלא החזיק בדרך, ללכת למדינת הים, ועוד לא יצא, נחלקו תנאים אם הוא חייב אשם תלוי: בן עזאי סובר שהוא חייב, שהרי הוא עדיין בעיר, ויכול היה לשמוע שחזרו בהם, ורבי עקיבא סובר שהוא פטור, לפי שמאחר והוא טרוד, לא היה אפשר לו לשמוע שחזרו בהם<sup style="color: gray;">197</sup>, וכן הלכה<sup style="color: gray;">198</sup>.
ד) משום סומכוס אמרן: תלוי<sup style="color: gray;">199</sup>, כלומר שהמעשה בעצמו תלוי, שאינו ממש ספק אם הוא נחשב תולה בעצמו או תולה בבית דין– כשאר ספקות שמביאים עליהם אשם תלוי<sup style="color: gray;">200</sup> - אלא הצד שהוא תולה בעצמו הוא צד חלש, והצד השני, שהוא נחשב תולה בבית דין, חזק יותר, שהרי למעשה הורו בית דין, והוא עשה על פיהם<sup style="color: gray;">201</sup>, לפיכך אינו מביא אשם תלוי, אלא הוא פטור לגמרי<sup style="color: gray;">202</sup>, כדעת רבי שמעון<sup style="color: gray;">203</sup>.
<h4>הורו בית דין ויחיד טעה</h4>
הורו בית דין שחֵלב מותר, ואדם אחד נתחלף לו חֵלב בשומן ואכלו, נחלקו אמוראים אם הוא פטור מקרבן יחיד, לסוברים שיחיד שעשה בהוראת בית-דין פטור<sup style="color: gray;">204</sup>: רב אמר שהוא פטור<sup style="color: gray;">205</sup>, וכן יש אומרים בגמרא שרבא דייק ממשנה שהוא פטור<sup style="color: gray;">206</sup>, שהואיל ואף אם היה נודע לו שהוא חֵלב לא היה חוזר בו, אלא היה סומך על בית דין, הוא נחשב תולה בבית דין<sup style="color: gray;">207</sup>. ורבי יוחנן אמר שהוא חייב<sup style="color: gray;">208</sup>, וכן יש אומרים בגמרא שרבא דייק ממשנה שהוא חייב<sup style="color: gray;">209</sup>, לפי שמאחר ולא עשה על פיהם ממש, אינו נחשב תולה בבית דין, אלא תולה בעצמו<sup style="color: gray;">210</sup>. ורמי בר חמא הסתפק בדבר<sup style="color: gray;">211</sup>. הלכה שהוא חייב קרבן יחיד<sup style="color: gray;">212</sup>.
<h4>השלמתו לרוב ציבור</h4>
הורו בית דין שחֵלב מותר, ונתחלף לו חֵלב בשומן ואכלו, אף לסוברים שהוא נחשב עושה בהוראת-בית-דין, ומטעם זה הוא פטור מקרבן יחיד<sup style="color: gray;">213</sup>, אינו משלים לרוב ציבור לחייב הבאת פר-העלם-דבר של צבור – במקרה שחצי מהציבור אכל על פי הוראת-בית-דין ממש - לפי שנאמר בפר: בשגגה<sup style="color: gray;">214</sup>, עד שיהו כולם בשגגה אחת<sup style="color: gray;">215</sup>.
<h4>הורו בית דין וטעו ציבור</h4>
הורו בית דין שחֵלב מותר, ורוב הצבור נתחלף להם חֵלב בשומן ואכלוהו, נסתפקו ראשונים בדעת הסוברים שיחיד שארע לו כן פטור מקרבן יחיד<sup style="color: gray;">216</sup>, אם בית דין חייבים בפר-העלם-דבר של צבור<sup style="color: gray;">217</sup>.
<h4>טעות במציאות</h4>
על הוראת-בית-דין מחמת טעות במציאות, אם יש לה דין שגגת הוראה, ע"ע הוראת-בית-דין.
<h4>הוראה אחר המעשה</h4>
חטאו רוב הציבור בשגגת מעשה בלא הוראה, ונתחייב כל אחד מהם חטאת יחיד, ולאחר מכן הורו בית דין בשגגה להתיר חטא זה, אמרו בירושלמי שמביאים פר-העלם-דבר-של-צבור<sup style="color: gray;">218</sup>, וכתבו אחרונים בטעם הדבר, שהרי אף אם לא היו אוכלים מחמת שגגת עצמם, היו אוכלים מחמת הוראת בית דין, לפיכך חטאם נחשב בשגגת הוראה<sup style="color: gray;">219</sup>.
<h3>בית הדין</h3>
<h4>בית הדין המורה</h4>
דין שגגת הוראה, חכמים במשנה סוברים, וכן שנינו בסתם ברייתא, שאינו אלא בבית-דין-הגדול* שבלשכת-הגזית*, שנאמר: ואם עדת ישראל ישגו<sup style="color: gray;">220</sup>, ודרשו: העדה המיוחדת שבישראל, ואי זו, זו סנהדרי גדולה היושבת בלשכת הגזית<sup style="color: gray;">221</sup>, ולדעתם כשהורה בית דין של אחד השבטים ועשו הקהל על פיו, אין בהם דין שגגת הוראה, אלא כל אחד מהקהל מביא קרבן יחיד, כבשגגת מעשה לבד<sup style="color: gray;">222</sup>, וכן הלכה<sup style="color: gray;">223</sup>.
ורבי יהודה חולק וסובר שדין שגגת הוראה הוא אף בבתי דינים של השבטים<sup style="color: gray;">224</sup>, ולפיכך כששבט – או רוב שבט<sup style="color: gray;">225</sup> - חטא על פי הוראת בית דינו, מביאים פר-העלם-דבר<sup style="color: gray;">226</sup>.
<h4>צירוף בתי דינים</h4>
הורו בית-דין שחֵלב מותר ועשו מיעוט הקהל, ומת אותו בית דין ועמד בית דין אחר, וחזרו והורו ועשו מיעוט אחר, וביחד הם רוב, לסוברים שבכל קרבן על שגגת הוראה בית הדין הם שמביאים את הקרבן<sup style="color: gray;">227</sup>, בית הדין השני פטור, שהרי בהוראתם לא עשו רוב הקהל<sup style="color: gray;">228</sup>. ולסוברים שהציבור הוא שמביא את הקרבן, נסתפקו בגמרא אם מאחר והציבור עודו קיים, ורובו חטא, הם מביאים פר, או שמאחר ולבית הדין הראשון לא נודעה הטעות, הוראתם אינה מחייבת פר<sup style="color: gray;">229</sup>. הספק לא נפשט<sup style="color: gray;">230</sup>. להלכה כתבו ראשונים ששני בתי הדינים אינם מצטרפים, ולפיכך אינם מביאים פר<sup style="color: gray;">231</sup>.
<h4>לא היה מופלא של בית דין שם</h4>
לא היה שם מופלא של בית דין - היינו ראש הישיבה<sup style="color: gray;">232</sup>, שנקרא גם נשיא<sup style="color: gray;">233</sup> - אפילו כשמנין הסנהדרין שלם בלעדיו<sup style="color: gray;">234</sup>, אין דין שגגת הוראה<sup style="color: gray;">235</sup>, לפי שהיה להם ללמוד ולא למדו<sup style="color: gray;">236</sup>, כלומר שלא היה ראוי להם לעשות על פי אותה ההוראה, כיון שהיה חסר מהם המופלא<sup style="color: gray;">237</sup>, ולפיכך אינם מביאים פר, אלא כל אחד מהיחידים שחטא על פיהם מביא קרבן יחיד<sup style="color: gray;">238</sup>.
<h4>היה אחד פסול להוראה</h4>
היה אחד מהדיינים גר* או ממזר* או נתין* או זקן שלא ראוי לבנים – שכל אלו אינם ראוים להוראה בדיני נפשות<sup style="color: gray;">239</sup> - אין בו דין שגגת הוראה<sup style="color: gray;">240</sup>, שנאמר כאן עדה: ואם כל עדת ישראל ישגו<sup style="color: gray;">241</sup> ונאמר להלן, בסנהדרין שדנה דיני נפשות, עדה: ושפטו העדה וגו' והצילו העדה וגו'<sup style="color: gray;">242</sup>, מה עדה האמורה להלן, כולם ראוים להוראה, אף עדה האמורה כאן, עד שיהיו כולם ראוים להוראה<sup style="color: gray;">243</sup>.
<h3>הציבור וקרבנותיו</h3>
<h4>הציבור</h4>
בכלל הציבור, כתבו אחרונים שכלולים אף נשים ועבדים וטומטומים ואנדרוגינוסים, אבל לא קטנים וחרשים ושוטים<sup style="color: gray;">244</sup>.
<h4>מנין החוטאים</h4>
מהו מנין החוטאים בשגגת הוראה שנחשבים ציבור, שמתחייבים בפר-העלם-דבר ובפר ושעיר של עבודה-זרה, נחלקו תנאים:
א) רבי מאיר סובר שאין דין שגגת הוראה בציבור אלא כשחטאו כל הקהל או רובם<sup style="color: gray;">245</sup>. ומהו רוב קהל, יש תנאים סוברים בדעת רבי מאיר שדוקא רוב שבטים שהם רוב קהל, דהיינו שבעה שבטים שלמים, או רוב כל אחד מהשבעה, וכשבסך הכל הם רוב ממנין הקהל כולו<sup style="color: gray;">246</sup>. ורבי שמעון בן אלעזר אומר משמו – של רבי מאיר<sup style="color: gray;">247</sup> - רוב קהל או רוב שבטים, כלומר רוב הקהל, אפילו כשאינו אלא ששה שבטים או פחות, או שבעה שבטים אפילו כשאינם רוב הקהל<sup style="color: gray;">248</sup>, טעמו של רבי שמעון בן אלעזר הוא שנאמר בהוראה של עבודת כוכבים: והיה אם מעיני העדה<sup style="color: gray;">249</sup>, הרי זה מיעוט, מקצת עיני ולא כל עיני, ומאידך כתוב: כי לכל העם בשגגה<sup style="color: gray;">250</sup>, משמע כל הקהל, או לפחות רוב, ולא מיעוט, הא כיצד, עשו ששה שבטים והם רובו של קהל, או שבעה שבטים אף על פי שאינם רובו של קהל, חייבים<sup style="color: gray;">251</sup>.
וכן להלכה כתבו ראשונים שציבור חייבים בשגגת הוראה דוקא כשחטאו רוב שבטים או רוב קהל, אבל כשחטאו מיעוט שבטים שהם מיעוט קהל, אינם מביאים<sup style="color: gray;">252</sup>.
ב) ורבי יהודה ורבי שמעון סוברים שאפילו שבט אחד שחטא על פי הוראת-בית-דין, יש בו דין שגגת הוראה<sup style="color: gray;">253</sup>, אלא שלדעת רבי שמעון זה דוקא בהוראת-בית-דין הגדול<sup style="color: gray;">254</sup>, ולדעת רבי יהודה זה בין בהוראת-בית-דין הגדול, ובין שבט שחטא בהוראת בית דינו<sup style="color: gray;">255</sup>.
<h4>מנין הקרבנות</h4>
מהו מנין הקרבנות בציבור שחטאו בשגגת הוראה – כלומר כמה פרי העלם דבר מביאים, ובעבודה-זרה כמה פרים וכמה שעירים מביאים - נחלקו תנאים:
א) רבי מאיר סובר שלעולם מביאים קרבן אחד, כלומר פר-העלם-דבר אחד, ובעבודה-זרה פר אחד ושעיר אחד<sup style="color: gray;">256</sup>.
ב) רבי יהודה אומר שיש חילוק בזה בין הוראת-בית-דין הגדול להוראת-בית-דין של שבט, שבהוראת בית הדין הגדול כל אחד משנים עשר שבטי ישראל מביא קרבן – היינו כל שבט פר-העלם-דבר אחד, ובעבודה-זרה כל שבט פר אחד ושעיר אחד – בין כשכל השבטים חטאו, ובין כשחלקם חטאו, ואפילו כשרק שבט אחד חטא, שהשבטים החוטאים מביאים על עצמם, ואף השבטים שלא חטאו מביאים עליהם, ולעולם בסך הכל שנים עשר פרי העלם דבר, ובעבודה-זרה עשרים וארבעה פרים ושעירים<sup style="color: gray;">257</sup>, ואילו בשבט שחטא על פי הוראת בית דינו – או שרובו חטא<sup style="color: gray;">258</sup> - מביא רק אותו השבט שחטא<sup style="color: gray;">259</sup>, ומקורו מכמה דרשות מתיבות "הקהל" שנאמרו בפרשת שגגת הוראה, שנאמר: מעיני הקהל<sup style="color: gray;">260</sup>, ונאמר: והקריבו הקהל<sup style="color: gray;">261</sup>, והיה ניתן להכתב בשניהם: קהל, בלא ה', לפיכך זה כאילו נאמר ארבע פעמים: קהל, הקהל, קהל הקהל<sup style="color: gray;">262</sup>: א) אחד לחייב על כל קהל וקהל<sup style="color: gray;">263</sup>, כלומר על כל שבט שחטא<sup style="color: gray;">264</sup>, ששבט נקרא קהל<sup style="color: gray;">265</sup>. ב) אחד להוראה תלויה בבית דין ומעשה תלוי בקהל<sup style="color: gray;">266</sup>, עי' על כך לעיל<sup style="color: gray;">267</sup>. ג) אחד לגרירה<sup style="color: gray;">268</sup>, כלומר שהשבטים שלא חטאו נגררים אחר החוטאים ומביאים על ידיהם פר פר<sup style="color: gray;">269</sup>. ד) ואחד לשבט שעשה בהוראת בית דינו, שמביא קרבן לבדו<sup style="color: gray;">270</sup>.
ג) ורבי שמעון סובר שמביאים קרבנות כפי מנין השבטים שחטאו - כלומר כל שבט שחטא מביא פר-העלם-דבר אחד, ובעבודה-זרה פר אחד ושעיר אחד - ובנוסף בית דין מביאים עוד קרבן אחד, כלומר עוד פר-העלם-דבר אחד או פר אחד ושעיר אחד, על כולם<sup style="color: gray;">271</sup>. אימתי כל שבט מביא קרבן לדעת רבי שמעון, כשחטאו לפחות שבעה שבטים, והם רוב הקהל, אבל היו שבעה שבטים ואינם רוב ישראל, או ששה שבטים שהם רוב ישראל, דינם כשבט אחד, ומביאים קרבן אחד עבור כולם, ובית דין מביאים קרבן אחד נוסף<sup style="color: gray;">272</sup>.
המקור של רבי שמעון שכל שבט מביא פר, ושבית הדין מביא פר נוסף הוא מגזרה-שוה, שנאמר למטה קהל: והקריבו הקהל<sup style="color: gray;">273</sup>, ונאמר למעלה קהל: ונעלם דבר מעיני הקהל<sup style="color: gray;">274</sup>, מה קהל האמור למעלה, בית דין עם הקהל, כלומר שנעלם מבית דין ומהקהל, אף קהל האמור למטה, בהקרבה, בית דין עם הקהל<sup style="color: gray;">275</sup>, ולדעתו אין ארבע דרשות מתיבות "הקהל" - כמו שאמר רבי יהודה שדורשים: "קהל הקהל, קהל הקהל"<sup style="color: gray;">276</sup> - אלא שלש דרשות: בלבד הקהל, קהל, הקהל – לפי שבכתוב "מעיני הקהל" האות ה' שבתחלה אינה מיותרת, שדרך הכתוב לכתוב כך<sup style="color: gray;">277</sup> – אחד לחייב על כל קהל וקהל - היינו כל שבט ושבט<sup style="color: gray;">278</sup> - ושנים נוספים לגזרה-שוה הנזכרת, ללמד קהל שלמטה מקהל שלמעלה, ולומר שבית דין מביאים עם הקהל<sup style="color: gray;">279</sup>.
המקור ששבט אחד נקרא קהל – לדעת רבי יהודה ורבי שמעון<sup style="color: gray;">280</sup> - הוא מזה שנאמר ליעקב: הנני מפרך והרביתיך ונתתיך לקהל עמים<sup style="color: gray;">281</sup>, והרי מאותה שעה לא נולד לו אלא בנימין, הרי ששבט אחד לבדו נקרא קהל<sup style="color: gray;">282</sup>.
להלכה כתבו ראשונים שציבור שחטאו בשגגת הוראה - על פי הוראת-בית-דין הגדול<sup style="color: gray;">283</sup>, כשחטאו לפחות רוב קהל או רוב שבטים<sup style="color: gray;">284</sup> - השבטים החוטאים מביאים על עצמם, ואף השבטים האחרים מביאים עליהם, ולפיכך לעולם מביאים שנים עשר קרבנות<sup style="color: gray;">285</sup>.
<h4>המביאים</h4>
הקרבנות שבאים בציבור על שגגת הוראה - פר-העלם-דבר של צבור, ופר ושעיר של עבודה-זרה - נחלקו תנאים מי מביא אותם, אם בית הדין או הצבור, וכמה שיטות נאמרו:
א) רבי מאיר סובר שבית הדין הם שמביאים את הקרבנות<sup style="color: gray;">286</sup>, מגזרה-שוה*, שנאמר למטה קהל: והקריבו הקהל<sup style="color: gray;">287</sup>, ונאמר למעלה קהל: ונעלם דבר מעיני הקהל<sup style="color: gray;">288</sup>, מה קהל האמור למעלה, בהוראה, בית דין ולא צבור, שהרי ההוראה תלויה בבית דין, ולא בציבור<sup style="color: gray;">289</sup>, אף קהל האמור למטה, בהקרבה, בית דין ולא צבור<sup style="color: gray;">290</sup>.
ב) ורבי יהודה סובר שהקהל מביא את הקרבנות, ולא בית הדין<sup style="color: gray;">291</sup>.
ג) ורבי שמעון סובר שהקהל מביא קרבן, וגם בית הדין מביא קרבן, שלדעתו כל שבט שחטא מביא על עצמו פר-העלם-דבר או פר ושעיר של עבודה-זרה, ובנוסף בית הדין מביא עוד פר-העלם-דבר או פר ושעיר על עבודה-זרה, על כולם<sup style="color: gray;">292</sup>.
להלכה הקהל מביא, ולא בית הדין<sup style="color: gray;">293</sup>.
<h4>השבטים המביאים</h4>
במנין השבטים לענין שגגת הוראה, לסוברים שכל שבט מביא, אמרו רב אחא ברבי יעקב ואביי ששבט לוי אינו נחשב קהל, שנאמר: הנני מפרך והרביתיך ונתתיך לקהל עמים ונתתי את הארץ הזאת לזרעך אחריך אחוזת עולם<sup style="color: gray;">294</sup>, כל שיש לו אחוזה נקרא קהל, וכל שאין לו אחוזה אינו נקרא קהל<sup style="color: gray;">295</sup>, ושבט לוי הרי אין לו אחוזה<sup style="color: gray;">296</sup>, ומה שמנו במשנה ובברייתא לענין שגגת הוראה שיש שנים עשר שבטים<sup style="color: gray;">297</sup>, זה משום שאפרים ומנשה נחשבים שני שבטים<sup style="color: gray;">298</sup>.
ורבא חולק וסובר שאפרים ומנשה אינם נחשבים שני שבטים אלא שבט אחד, שהרי נאמר בהם: על שם אחיהם יקראו בנחלתם<sup style="color: gray;">299</sup>, לנחלה הוקשו ולא לדבר אחר<sup style="color: gray;">300</sup>, ומניַן שנים עשר שבטים הוא עם שבט לוי, שאף הוא נקרא קהל<sup style="color: gray;">301</sup>. וכן הלכה<sup style="color: gray;">302</sup>.
<h4>חטאו כמה פעמים</h4>
חטאו הקהל על פי הוראת-בית-דין כמה פעמים, מביאים כמה קרבנות<sup style="color: gray;">303</sup>.
<h4>רוב יושבי ארץ ישראל</h4>
בהוראה הולכים אחר רוב יושבי ארץ-ישראל*<sup style="color: gray;">304</sup>, שאם רוב הקהל שבארץ-ישראל עשו על פי הוראת-בית-דין, מביאים פר, כדין קהל שחטאו, ואותם שבחוץ-לארץ* אינם מן המנין<sup style="color: gray;">305</sup>, שנאמר: ויעש שלמה בעת ההיא את החג וכל ישראל עמו קהל גדול מלבוא חמת עד נחל מצרים לפני ה' אלהינו שבעת ימים ושבעת ימים ארבעה עשר יום<sup style="color: gray;">306</sup>, מאחר שנאמר כל ישראל, למה נאמר מלבוא חמת עד נחל מצרים, אלא לומר שבני ארץ-ישראל הם שנקראים קהל, אבל אחרים אינם נקראים קהל<sup style="color: gray;">307</sup>.
<h4>מרובים ונתמעטו</h4>
הורו בית דין ועשו רוב קהל על פיהם, באופן שמחייב אותם להביא פר-העלם-דבר, ולא הספיקו להביאו עד שנתמעטו החוטאים, כגון שמתו מקצתם, ועתה הם אינם רוב קהל, אם הם מביאים פר, תלו בגמרא במחלוקת תנאים: תנא קמא, שאמר לענין כהן-משיח ונשיא שחטאו עד שלא נתמנו, ונתמנו, שהם צריכים להביא קרבן יחיד, כהדיוטות<sup style="color: gray;">308</sup>, הרי שלדעתו הולכים אחר שעת עשיית העבירה, סובר אף לענין מרובים ונתמעטו, שהולכים אחרי שעת העשיה, והציבור חייבים פר כבתחלה, ורבי שמעון, שאמר לענין כהן-משיח ונשיא שהדין תלוי אימתי נודע להם, שאם נודע להם קודם שנתמנו מביאים קרבן יחיד, ואם נודע אחר שנתנמנו אינם מביאים קרבן יחיד<sup style="color: gray;">309</sup>, סובר אף לענין מרובים ונתמעטו שאם קודם שנתמעטו נודע שחטאו, מביאים פר, אבל אם לא נודע אלא אחר שנתמעטו, אינם מביאים פר<sup style="color: gray;">310</sup>.
<h4>מועטים ונתרבו</h4>
היו החוטאים מועטים, שלא היו רוב, ונתרבו אחר שחטאו, כגון שמתו משאר העם, ונעשו החוטאים רוב, ולאחר שנתרבו נודע להם שחטאו, מאחר ובזמן החטא לא היו בני חיוב, לדברי הכל הם פטורים מפר<sup style="color: gray;">311</sup>.
<h4>מת אחד הדיינים</h4>
מת אחד קודם שהספיקו להביא את הקרבן, בברייתא שנינו שכשמת אחד מן הצבור, חייבים, וכשמת אחד מבית הדין, פטורים<sup style="color: gray;">312</sup>, ואמר רב חסדא בשם רבי זירא בשם רב ירמיה בשם רב שהברייתא היא כשיטת רבי מאיר, שבית דין הם שמביאים את הקרבן<sup style="color: gray;">313</sup>, לפיכך בית הדין נחשבים הבעלים, לפיכך כשמת אחד מהציבור עדיין הבעלים קיימים, ומביאים את הקרבן, אבל כמשמת אחד מבית הדין הרי מת אחד מן הבעלים, ודינה כחטאת שמתו מקצת בעליה, שאינה קרבה<sup style="color: gray;">314</sup>, לסוברים כן<sup style="color: gray;">315</sup>.
על הדין לסוברים שהקהל הם שמביאים את הקרבן, אם כשמת אחד מהם יש לו דין חטאות המתות, ע"ע אין כפרה למתים<sup style="color: gray;">316</sup>.
<h4>מתו כולם</h4>
על פר ושעיר של עבודה-זרה, שמתו כל הקהל שנתחייבו בהם, ע"ע חטאות המתות.
<h4>השלמת בית דין לרוב ציבור</h4>
עשו מיעוט ציבור, ואף בית דין עשו, ובית דין משלימים לרוב ציבור, רב פפא אמר שנחלקו רבי מאיר וחכמים, שרבי מאיר סובר שבית דין משלימים, לפיכך הוא מחייב את הקהל בקרבן צבור, ופוטר את היחידים מקרבנות יחיד, וחכמים סוברים שבית הדין אינם משלימים, ולפיכך הם פוטרים את הקהל מקרבן צבור, ומחייבים את היחידים<sup style="color: gray;">317</sup>, וכן הלכה<sup style="color: gray;">318</sup>.
<h3>כהן משיח</h3>
<h4>קרבנו</h4>
כל שגגה שהיחיד מביא עליה חטאת, כשם שהציבור בשגגת הוראה מביא עליה פר-העלם-דבר, כהן-משיח בשגגת הוראה - היינו כששגג והתיר לעצמו בטעות, וחטא מחמת שגגת הוראתו - באופנים מסוימים<sup style="color: gray;">319</sup>, מביא פר, והוא נקרא פר-כהן-משיח<sup style="color: gray;">320</sup>.
על כהן-משיח שחטא בשגגת מעשה לבד, בלא שגגת הוראה, עי' להלן<sup style="color: gray;">321</sup>.
על כהן מרובה בגדים, שנחלקו תנאים אם דינו כמשיח או שדינו כשאר יחיד, ע"ע כהן גדול<sup style="color: gray;">322</sup>.
<h4>בעבודה-זרה</h4>
כהן-משיח שחטא בשגגת הוראה לעצמו בעבודה-זרה, אינו מביא פר ושעיר, כציבור בעבודה-זרה, לפי שבפרשת קרבן צבור של עבודה-זרה נאמר: כי לכל העם בשגגה<sup style="color: gray;">323</sup>, ודרשו: להוציא את המשיח<sup style="color: gray;">324</sup>, אלא הוא מביא שעירה, כשאר יחיד בעבודה-זרה<sup style="color: gray;">325</sup>, לפי שבפרשת שעירת עבודה-זרה נאמר: ואם נפש אחת<sup style="color: gray;">326</sup>, אחד יחיד ואחד נשיא ואחד משיח, כולם בכלל נפש אחת הם<sup style="color: gray;">327</sup>.
כהן-משיח שחטא בעבודה-זרה בשגגת מעשה לבד, בלא שגגת הוראה, כלומר שלא הורה לעצמו להתיר, נחלקו תנאים אם הוא חייב שעירה, כשאר יחיד, או שהוא פטור לגמרי: רבי אמר שהוא חייב שעירה, וחכמים אומרים שהוא פטור<sup style="color: gray;">328</sup>, וכן הלכה<sup style="color: gray;">329</sup>. ושניהם דרשו מאותו כתוב, שנאמר בשעירת עבודה-זרה: וכפר הכהן על הנפש השוגגת בחטאה בשגגה<sup style="color: gray;">330</sup>, רבי אמר: הנפש, זה משיח, השוגגת, זה נשיא, בחטאה בשגגה, חטא זה בשגגה יהא<sup style="color: gray;">331</sup>, כלומר בשגגת מעשה לבד, ואפילו במשיח<sup style="color: gray;">332</sup>, וחכמים דורשים: בחטאה בשגגה, מי שחטאתו בשגגה, יצא כהן-משיח, שאין חטאתו בשגגה אלא בהעלם דבר<sup style="color: gray;">333</sup>, כלומר מיהו שמביא שעירה בשגגת מעשה, דוקא מי שחטאו בשגגה אף בשאר מצוות, יצא כהן-משיח, שבשאר מצוות אינו חייב בשגגת מעשה, אלא בהעלם דבר עם שגגת מעשה, שבעבודה-זרה בשגגת מעשה לבד הוא פטור לגמרי<sup style="color: gray;">334</sup>.
<h4>השוואתו לציבור</h4>
הוראת כהן-משיח לעצמו כהוראת-בית-דין לצבור<sup style="color: gray;">335</sup>, לענין כמה הלכות: א) כשם שציבור אינו חייב פר-כהן-משיח ושעירי עבודה-זרה אלא בהעלם דבר עם שגגת המעשה<sup style="color: gray;">336</sup>, כך כהן-משיח אינו חייב פר-כהן-משיח אלא בהעלם דבר עם שגגת מעשה<sup style="color: gray;">337</sup>, ולפיכך כשהורה שוגג ועשה שוגג מביא פר, אבל כשהורה שוגג ועשה מזיד, או הורה מזיד ועשה שוגג, פטור<sup style="color: gray;">338</sup>. ב) כשם הציבור אינו חייב אלא בהוראה לקיים מקצת ולבטל מקצת<sup style="color: gray;">339</sup>, כך כהן-משיח אינו חייב אלא כשהורה לעצמו לקיים מקצת ולבטל מקצת<sup style="color: gray;">340</sup>. ג) כשם שהציבור אינו חייב אלא על דבר שזדונו כרת ושגגתו חטאת<sup style="color: gray;">341</sup>, כך כהן-משיח אינו חייב אלא על דבר שזדונו כרת ושגגתו חטאת<sup style="color: gray;">342</sup>.
על הלכה נוספת שכהן-משיח שוה בה לציבור עי' להלן<sup style="color: gray;">343</sup>.
המקור שכהן-משיח הוא כציבור הוא מהכתוב: אם הכהן המשיח יחטא לאשמת העם<sup style="color: gray;">344</sup>, הרי משיח כציבור<sup style="color: gray;">345</sup>.
ולענין חיוב כהן-משיח בשעירה לחטאת כשחטא בעבודה-זרה<sup style="color: gray;">346</sup>, יש מקור אחר שאינו אלא בדבר שזדונו כרת ושגגתו חטאת, מזה שאחר פרשת פר ושעיר של עבודה-זרה של צבור נאמר: ואם נפש אחת תחטא וגו'<sup style="color: gray;">347</sup>, ודרשו: אחד יחיד ואחד נשיא ואחד משיח, כולם בכלל נפש אחת הם, וילמד תחתון מן העליון<sup style="color: gray;">348</sup>, כלומר היחידים נלמדים מהציבור, מה צבור אינו אלא דבר שזדונו כרת ושגגתו חטאת<sup style="color: gray;">349</sup>, אף חטאת עבודה-זרה של כל היחידים, כולל משיח, אינה אלא בדבר שזדונו כרת ושגגתו חטאת<sup style="color: gray;">350</sup>.
ויש תנאים שסוברים שיש מקור אחר לקרבן כהן-משיח, שאינו אלא בדבר שחייבים על זדונו כרת ועל שגגתו חטאת, בין בעבודה-זרה ובין בשאר מצוות, שנאמר בחטאת יחיד של עבודה-זרה: תורה אחת יהיה לכם וגו'<sup style="color: gray;">351</sup>, הוקשה כל התורה כולה לעבודת כוכבים, מה חטאת יחיד של עבודת כוכבים אינה באה אלא על דבר שחייבים על זדונו כרת ועל שגגתו חטאת – ע"ע עבודה-זרה - אף שאר חטאות היחיד אינן באות אלא על דבר שזדונו כרת ושגגתו חטאת, ומדובר אף במשיח, שהרי נאמר שם: ואם נפש<sup style="color: gray;">352</sup>, משמע כל נפש יחיד<sup style="color: gray;">353</sup>.
<h4>בקרבן עולה ויורד</h4>
כהן-משיח שחטא בשגגת הוראה של עצמו בחטא שחייבים עליו קרבן עולה ויורד, בדעת רבי עקיבא כתבו ראשונים שהוא חייב להביא פר-כהן-משיח<sup style="color: gray;">354</sup>, ורבי שמעון סובר שאינו חייב פר-כהן-משיח, אלא שבטמאת מקדש וקדשיו הוא פטור לגמרי, ובשבועת בטוי ושבועת העדות הוא חייב קרבן עולה ויורד, כשאר יחיד<sup style="color: gray;">355</sup>. על מחלוקת התנאים בדין חיוב כהן-משיח בקרבן-עולה-ויורד, ע"ע קרבן עולה ויורד.
באשם
על כהן-משיח שחטא בעבירות שמביאים עליהם אשם או אשם-תלוי, עי' לעיל<sup style="color: gray;">356</sup>.
<h4>שגגת מעשה</h4>
כהן-משיח שהורה לעצמו מזיד ועשה שוגג – כגון שכשהורה ידע שיש להשיב על הוראתו, אלא כשעשה סמך על הוראתו, ושכח שיש להשיב עליה<sup style="color: gray;">357</sup> - פטור מפר-כהן-משיח<sup style="color: gray;">358</sup>, שהרי אינו חייב אלא בהעלם דבר עם שגגת מעשה<sup style="color: gray;">359</sup>, וכן הוא פטור בשגגת מעשה בלא העלם דבר מקרבן יחיד, כשבה או שעירה, שנאמר בחטאת יחיד: מעם הארץ<sup style="color: gray;">360</sup>, ודרשו, פרט למשיח<sup style="color: gray;">361</sup>.
<h4>שכח מאיזה טעם הורה</h4>
כהן-משיח שהורה לעצמו, ושכח מאיזה טעם הורה, ובשעה שטעה בעשיה אמר: הריני עושה על דעת הוראתי, דינו כעושה בשגגת הוראה, ומביא פר<sup style="color: gray;">362</sup>.
<h4>ציבור שעשה בהוראת כהן-משיח</h4>
צבור שעשה בהוראת כהן-משיח אינו חייב, שנאמר בכהן-משיח: והקריב על חטאתו אשר חטא<sup style="color: gray;">363</sup>, על מה שחטא הוא מביא, ואין מביא על מה שחטאו אחרים<sup style="color: gray;">364</sup>.
<h4>הורה ועשה עם ציבור</h4>
כהן-משיח שהורה עם הציבור ועשה עם הציבור, מתכפר לו עם הצבור, ואינו מביא קרבן לעצמו<sup style="color: gray;">365</sup>, שנאמר בקרבן כהן-משיח: על חטאתו אשר חטא<sup style="color: gray;">366</sup>, משמע דוקא כשחטא בפני עצמו, אבל כשחטא עם הציבור, מתכפר לו עם הצבור<sup style="color: gray;">367</sup>.
<h4>הורו באיסור אחר</h4>
כהן-משיח שהורה בפני עצמו ועשה בפני עצמו, ובאותו זמן הורו בית דין במקום אחר באיסור אחר, והקהל עשו על פי הוראתם, כשבית הדין מביאים קרבן על הוראתם, הכהן אינו מתכפר עמהם, אלא הוא מביא קרבן בפני עצמו<sup style="color: gray;">368</sup>.
היו הכהן ובית הדין באותו מקום, אלא שהורו בשני איסורים שונים, אביי סבר לומר שהוא מתכפר בקרבנם, ורבא חלק וסבר שהמקום אינו גורם, אלא כל שהורו בשני איסורים, הוא אינו מתכפר בקרבנם, ומביא קרבן בפני עצמו<sup style="color: gray;">369</sup>, וכן הלכה<sup style="color: gray;">370</sup>.
<h4>גדר איסור אחר</h4>
ומה נחשב איסור אחד ומה נחשב שני איסורים לענין הוראת כהן-משיח ובית דין, אמרו בגמרא שחֵלב ועבודת כוכבים נחשבים איסורים שונים, לפי שהם חלוקים בטעמיהם<sup style="color: gray;">371</sup>, כלומר שהם נלמדים ממקורות שונים בתורה<sup style="color: gray;">372</sup>, וכן הם חלוקים בקרבנותיהם<sup style="color: gray;">373</sup>, שכשבית הדין הורו בעבודת כוכבים והכהן הורה בחֵלב, בית הדין מביאים פר ושעיר, והכהן מביא פר, וכשהכהן הורה בעבודת כוכבים והם הורו בחֵלב, הם מביאים פר, והוא מביא שעירה<sup style="color: gray;">374</sup>. הורה הוא בחֵלב המכסה את הקרב והם הורו בחֵלב שעל הדקים, ספק הוא בגמרא אם מאחר ושני האיסורים נלמדים ממקורות שונים בתורה<sup style="color: gray;">375</sup>, הם נחשבים שני איסורים, או שמאחר ושם חֵלב אחד הוא, ואף קרבנם שוה – שבשניהם בית דין וכהן מביאים פר<sup style="color: gray;">376</sup> - הוראה בהם נחשבת הוראה באותו איסור<sup style="color: gray;">377</sup>. לצד ששני איסורי החלבים נחשבים איסור אחד, נסתפקו בגמרא כשהכהן הורה בחֵלב ובית הדין הורו בדם, אם מאחר והאיסורים חלוקים במקורותיהם, הם נחשבים שני איסורים, או שמאחר והם שוים בקרבן, הם נחשבים אותו איסור, והספק לא נפשט<sup style="color: gray;">378</sup>. להלכה כתבו ראשונים שהוראות בדם ובחֵלב נחשבות הוראות שונות<sup style="color: gray;">379</sup>.
<h4>שאינו מופלא</h4>
כהן-משיח שאינו מופלא – עי' עליו לעיל<sup style="color: gray;">380</sup> - הוראתו אינה הוראה<sup style="color: gray;">381</sup>, לפיכך דינו כחוטא בשגגת מעשה בלא הוראה, שפטור מקרבן<sup style="color: gray;">382</sup>.
בטעם שכשאינו מופלא הוראתו אינה הוראה יש ראשונים שכתבו שכל שאינו מופלא אינו יודע מה הוא מורה<sup style="color: gray;">383</sup>. ויש שכתבו שלמדים הוראת כהן-משיח מהוראת-בית-דין – כדרך שמצינו שלמדים משיח מבית דין לענין הלכות נוספות<sup style="color: gray;">384</sup> - מה בבית דין, כל שאין מופלא עמהם הוראתם אינה הוראה<sup style="color: gray;">385</sup>, אף כהן-משיח, כל שאינו מופלא, הוראתו אינה הוראה<sup style="color: gray;">386</sup>.
<h4>משיח שעבר</h4>
משיח שעבר ממשיחותו, בין חטא ואחר כך עבר ובין עבר ואחר כך חטא, עדיין דינו כמשיח, ומביא פר-כהן-משיח<sup style="color: gray;">387</sup>, שנאמר: והקריב על חטאתו<sup style="color: gray;">388</sup>, מלמד שמביא חטאתו משעבר<sup style="color: gray;">389</sup>.
<h4>חטא קודם שנתמנה</h4>
משיח שחטא קודם שנתמנה, ונתמנה, תנא קמא סובר שהוא כהדיוט, ומביא חטאת יחיד רגילה<sup style="color: gray;">390</sup>, שנאמר: אם הכהן המשיח יחטא<sup style="color: gray;">391</sup>, פרט לקודמות<sup style="color: gray;">392</sup>, כלומר דוקא כשחטא כשהוא משיח, פרט לשחטא ואחר כך נתמנה<sup style="color: gray;">393</sup>. וכן הלכה<sup style="color: gray;">394</sup>. לסוברים כן, אם אכל ספק חֵלב כשהוא הדיוט, ונודע לו על ספקו אחר שנתמנה, מביא אשם תלוי<sup style="color: gray;">395</sup>.
ורבי שמעון חולק וסובר שכשחטא קודם שנתמנה, הדין תלוי בזמן שנודע לו על חטאו, שאם נודע לו עד שלא נתמנה, חייב קרבן יחיד, אבל אם נודע לו משנתמנה, פטור מקרבן יחיד<sup style="color: gray;">396</sup>, לפי שלדעתו אין חייבים אלא כשהיו חטאה וידיעה בעודו הדיוט<sup style="color: gray;">397</sup>.
<br/>
<h2>שדה אחוזה</h2>
<b>הגדרת הערך</b> - שדה בארץ-ישראל* שירשה אדם ממורישיו.
שדה שירשה אדם ממורישיו, היא הנקראת שדה אחוזה<sup style="color: gray;">1</sup>, והיא השדה שנפלה בירושה לכל אחד מישראל בחילוק הארץ<sup style="color: gray;">2</sup>, וכן מי שזכה ונוספה אחוזתו מחמת הסיבת נחלה על ידי בת יורשת נחלה<sup style="color: gray;">3</sup>, וכן מה שכבש מלך ישראל מדעת רוב הציבור<sup style="color: gray;">4</sup>, כל אחד שלוקח היא אחוזתו, ונקרא שדה אחוזה מה שמוריש לבניו<sup style="color: gray;">5</sup>, ואין דיניה נוהגים אלא בארץ-ישראל*<sup style="color: gray;">6</sup>.
<h3><b>הקדש</b></h3>
<h4>בזמן שהיובל נוהג</h4>
המקדיש<sup style="color: gray;">7</sup> שדה אחוזתו - לבדק-הבית*<sup style="color: gray;">8</sup>, בזמן שהיובל* נוהג<sup style="color: gray;">9</sup> - מודדים אותה, וערכה הוא הערך הקצוב בתורה<sup style="color: gray;">10</sup>, והפודה אותה נותן ערך קבוע<sup style="color: gray;">11</sup>, שנאמר: ואם משדה אחֻזתו יקדיש איש לה' והיה ערכך לפי זרעו<sup style="color: gray;">12</sup>, לפי כמות הזרע שיכול לזרוע בה, דהיינו לפי גודלה<sup style="color: gray;">13</sup>, ולא כפי שוויה<sup style="color: gray;">14</sup>. הרי זו גזירת מלך<sup style="color: gray;">15</sup>, שנותן זרע חומר שעורים בחמישים שקל כסף<sup style="color: gray;">16</sup>, שנאמר: והיה ערכך לפי זרעו זרע חֹמר שְׂעֹרים בחמשים שקל כָּסף<sup style="color: gray;">17</sup>, אחד המקדיש שדה רעה<sup style="color: gray;">18</sup> שאין כמוה לרוע<sup style="color: gray;">19</sup>, כגון חולת המחוז<sup style="color: gray;">20</sup>, שדה שהיא סביבות העיר<sup style="color: gray;">21</sup>, שבני אדם מצויים הנכנסים לעיר, ואותה שדה העומדת סמוך לעיר נדרסת ברגלי אדם<sup style="color: gray;">22</sup> ובהמה<sup style="color: gray;">23</sup>, אף על פי שבית זרע חומר שעורים אינו שוה אלא עשרים סלעים, נותן חמישים סלע<sup style="color: gray;">24</sup>, ואחד המקדיש שדה טובה<sup style="color: gray;">25</sup> שאין בכל ארץ ישראל כמותה<sup style="color: gray;">26</sup>, כגון פרדיסות - מקום שיש בו הרבה אילנות נטועים<sup style="color: gray;">27</sup> - סבסטי<sup style="color: gray;">28</sup>, מקום חשוב לפרדסאות הוא והוא בארץ-ישראל*<sup style="color: gray;">29</sup>, ושמו סבסטי<sup style="color: gray;">30</sup>, והאילנות שם מעולים מאוד<sup style="color: gray;">31</sup>, אף על פי שבית זרע חומר שעורים שלה שוה מאה סלעים, אינו נותן אלא חמישים סלעים<sup style="color: gray;">32</sup>, שאף על פי ששוויה של זו יותר משוויה של זו, מכל מקום כיון שגודלה של זה כגודלה של זו, פדיון הקדשן שוה הוא<sup style="color: gray;">33</sup>, וקרקע זיבורית<sup style="color: gray;">34</sup> נידונת כמו עידית<sup style="color: gray;">35</sup>.
אין לי אלא שדה אחוזתו מאביו - שהירושה על הרוב באה לאדם מאביו<sup style="color: gray;">36</sup> - שדה אחוזתו מאימו מנין, תלמוד לומר: יקדיש איש<sup style="color: gray;">37</sup>, שהמילה "איש" מיותרת, לרבות היורש מאימו<sup style="color: gray;">38</sup>, שאחר מקדיש אנו הולכים, לא אחר המוריש<sup style="color: gray;">39</sup>. ואף היורש את אשתו, לסוברים שירושת-הבעל* היא מן התורה<sup style="color: gray;">40</sup>, מוסיף חומש<sup style="color: gray;">41</sup>.
יש מהאחרונים שכתבו שאף על פי שחוק הוא, מכל מקום הרי זה ככל חוקי התורה שעיקרם בטעם והפרטים חוקה, והטעם שנותן זרע חומר שעורים בחמישים שקל כסף, משום שגזרה התורה שאם לא יגאל המקדיש ומכרה לאחר יוצאת לכהנים ביובל<sup style="color: gray;">42</sup>, ואם כן אין כדאי לקונה להשביחה שהרי לא יטול מן הכהנים את השבח, ואין כדאי לאדם לפדות מן הקדש אלא באופן שלא יעבדה, ולכן איננה שוה אלא בזרע שעורים שאין צריך עיבוד רב<sup style="color: gray;">43</sup>.
הקדש זה הוא לבדק הבית<sup style="color: gray;">44</sup>, שנאמר: יקדיש איש לה'<sup style="color: gray;">45</sup>, כי אי אפשר שיהיה מקדשי-מזבח* - שאינם אלא קרבנות ומנחות ונסכים שמקריבים על גבי המזבח<sup style="color: gray;">46</sup> - ואין שם קודש לה׳ זולתי קודשי מזבח וקודשי בדק הבית<sup style="color: gray;">47</sup>.
<h4>במנין המצוות</h4>
יש ממוני המצוות שמנו במנין-המצות* מצות עשה לדון בערכי שדות<sup style="color: gray;">48</sup>, שהמקדיש שדהו ורצה לפדותו שיתן בערך הקצוב בפרשה<sup style="color: gray;">49</sup>, בין בשדה אחוזה ובין בשדה-מקנה*<sup style="color: gray;">50</sup>. ויש ממוני המצוות שמנה שתי מצוות נפרדות: לגאול שדה אחוזה ולגאול שדה מקנה<sup style="color: gray;">51</sup>. ויש מהמונים במנין המצוות פרשיות<sup style="color: gray;">52</sup>, שמנו בסתם: פרשת מקדיש וחרמים<sup style="color: gray;">53</sup>. ויש שמנו בסתם פרשת ערך<sup style="color: gray;">54</sup>. ויש ממוני המצוות שלא מנו כלל המצוה<sup style="color: gray;">55</sup>. ויש ממוני המצוות שמנו מצות ערך שדה אחוזה במקדיש שדהו, ולא מנאוהו בשדה מקנה<sup style="color: gray;">56</sup>.
יש ממוני המצוות שפירשו אחרונים בדעתם שמונים לאו נוסף, שהמקדיש שדה אחוזתו ומכרה הגזבר לאחר, שוב אינו יכול הבעלים הראשון לגאלה מידו, על דעת שתחזור ותהא לפניו כמות שהיתה שדה אחוזתו, ואין רשאים לפדותה אלא בתורת שדה-מקנה*, כאיש אחר, שנאמר: ואם מכר את השדה לאיש אחר לא יגָּאֵל עוד<sup style="color: gray;">57</sup>.
<h4>הערך</h4>
כמה הוא ערכה של שדה אחוזה, כל מקום שראוי לזרוע בו חומר שעורים<sup style="color: gray;">58</sup>, והוא בית-כור*<sup style="color: gray;">59</sup>, ערכו חמישים שקלים לכל שני היובל*<sup style="color: gray;">60</sup>, שנאמר: והיה ערכך לפי זרעו זרע חֹמר שְׂעֹרים בחמשים שקל כָּסף, אם משנת היֹּבל יקדיש שדהו כערכך יקום<sup style="color: gray;">61</sup>, שאם משעברה שנת היובל מיד הקדישה ובא לגאלה מיד, כערך זה האמור יהיה, חמישים כסף יתן<sup style="color: gray;">62</sup>. והמקדיש עצמו, אם בא לפדותה, מוסף חומש*<sup style="color: gray;">63</sup>, שנאמר: ואם גָּאֹל יגאל את השדה המקדיש אֹתו ויסף חמִשית כסף ערכך עליו וקם לו<sup style="color: gray;">64</sup>. וכן אם פדתה אשתו של מקדיש או אחד מיורשיו<sup style="color: gray;">65</sup>, הרי אלו מוסיפים חומש<sup style="color: gray;">66</sup>, שנאמר: גָּאֹל יגאל<sup style="color: gray;">67</sup>, לרבות את האישה<sup style="color: gray;">68</sup> - שלסוברים "לשונות ריבויין הן" ודורשים כפילות המילים<sup style="color: gray;">69</sup> - היה יכול להיכתב: ואם יגאל, מהו "גאול יגאל", לרבות את האישה<sup style="color: gray;">70</sup>, שכפל מילת הפעולה מורה על חיזוק הפעולה שתיעשה בכל אופן שהוא<sup style="color: gray;">71</sup>, ונאמר: ואם גָּאֹל יגאל<sup style="color: gray;">72</sup> - והו* נוספת<sup style="color: gray;">73</sup> - לרבות את היורש<sup style="color: gray;">74</sup>.
על מידת בית-כור* האמורה בפדיון שדה אחוזה, ע"ע בית כור<sup style="color: gray;">75</sup>.
<h4>גודל השדה</h4>
אף המקדיש פחות מבית כור, שדהו קדוש<sup style="color: gray;">76</sup>, שנאמר: ואם משדה אחֻזתו יקדיש<sup style="color: gray;">77</sup>, היה לו לכתוב: "ואם מאחזתו יקדיש"<sup style="color: gray;">78</sup>, מה תלמוד לומר: שדה<sup style="color: gray;">79</sup>, לפי שנאמר: זרע חֹמר שְׂעֹרים בחמשים שקל כָּסף<sup style="color: gray;">80</sup>, אין לי אלא שהקדיש בענין הזה<sup style="color: gray;">81</sup>, בשיעור הזה<sup style="color: gray;">82</sup>, בית-כור* שלם<sup style="color: gray;">83</sup>, מנין לרבות - אם הקדיש<sup style="color: gray;">84</sup> - לתך - חצי כור*<sup style="color: gray;">85</sup> - וחצי לתך, סאה*, ותרקב - חצי סאה<sup style="color: gray;">86</sup> - וחצי תרקב<sup style="color: gray;">87</sup>, שצריך לפדות<sup style="color: gray;">88</sup>, תלמוד לומר: שדה, מכל מקום<sup style="color: gray;">89</sup>, שקדשה<sup style="color: gray;">90</sup>. ומחשבים להם מה שראוי להם<sup style="color: gray;">91</sup>, היינו לפי ערך שטחם ברוחבם, ואפילו חצי תרקב נפדה לפי חשבון חמישים שקלים לבית כור<sup style="color: gray;">92</sup>.
יש מהאחרונים הגורס שבתורת כהנים דין זה נלמד מהכתוב: אם משנת היֹּבל יקדיש שדהו<sup style="color: gray;">93</sup>, "שדה" מה תלמוד לומר - למה חזר שם "שדה", היה לו לומר בכינוי "יקדישנה"<sup style="color: gray;">94</sup> - לפי שנאמר: זרע חֹמר שְׂעֹרים בחמשים שקל כָּסף<sup style="color: gray;">95</sup>, אין לי אלא שהקדיש בענין הזה, מנין לרבות לתך וחצי לתך ותרקב וכו', תלמוד לומר: "שדה", מכל מקום<sup style="color: gray;">96</sup>, ולכן אמר "יקדיש שדהו", כל שדה שהיא<sup style="color: gray;">97</sup>.
<h4>חשבון השקלים</h4>
שנת היובל אינה מן המנין<sup style="color: gray;">98</sup>, שאין מונים אותה בשנים שלפני היובל<sup style="color: gray;">99</sup>, שנאמר: עד שנת היֹּבל<sup style="color: gray;">100</sup>, שלא יכנס בה כלום<sup style="color: gray;">101</sup>, שהכתוב משמעו: השנים הנותרות עד שנת היובל<sup style="color: gray;">102</sup>, ולא שנת היובל בכלל<sup style="color: gray;">103</sup>. הרי קצב לדמיה של ארבעים ותשע שנה חמישים שקל*, הרי שקל לכל שנה, ושקל יתר בין כולם<sup style="color: gray;">104</sup>, והשקל ארבעים ושמונה פונדיונים<sup style="color: gray;">105</sup>, הרי סלע - שהשקל האמור בתורה הוא הנקרא סלע בלשון-חכמים*<sup style="color: gray;">106</sup> -ופונדיון לשנה<sup style="color: gray;">107</sup>, אלא שחסר פונדיון אחד לכולם<sup style="color: gray;">108</sup>, והוא קלבון לפרוטרוט<sup style="color: gray;">109</sup>, שכשיתן פונדיונות ליקח סלע מן השלחני נותן תשעה וארבעים<sup style="color: gray;">110</sup>, והבא לגאול יתן סלע ופונדיון לכל שנה לשנים הנותרות עד שנת היובל<sup style="color: gray;">111</sup>, שנאמר: וחִשַּׁב לו הכהן את הכסף על פי השנים הנותרֹת עד שנת היֹּבל ונגרע מערכך<sup style="color: gray;">112</sup>.
כיצד, הקדיש שדה אחוזתו ונשאר ליובל שמונה שנים חוץ משנת היובל, כל הרוצה לפדותה מיד הקדש נותן לכל זרע חומר שעורים שמונה סלעים ושמנה פונדיונות, ואם רצו הבעלים לפדותה נותנים עשר סלעים ועשרה פונדיונות, לפי שהם מוסיפים חומש<sup style="color: gray;">113</sup>. נשאר ליובל ארבע שנים, נותן הפודה ארבע סלעים וארבעה פונדיונות לכל חומר, ואם הבעלים פדו אותה נותן חומש, וכן לפי חשבון זה סלע ופונדיון לכל שנה<sup style="color: gray;">114</sup>. ואינו נותן שנה בשנה - שאין הגואל יוכל לומר הרי כל שנה היא בסלע ופונדיון, הריני משלם סלע ופונדיון בכל שנה שיעבור<sup style="color: gray;">115</sup> - אלא נותן הכל כאחד<sup style="color: gray;">116</sup>, שנאמר: וחִשַּׁב לו הכהן את הכסף<sup style="color: gray;">117</sup>, שהמילים "את הכסף" מיותרות, לומר<sup style="color: gray;">118</sup>, עד שיהא כסף כולו כאחד<sup style="color: gray;">119</sup>, שיחשב כמה מגיע לו ליתן עד היובל ויתנו ביחד<sup style="color: gray;">120</sup>, ולא יחשוב אלא כסף העולה בכל השנים הנותרות יחד<sup style="color: gray;">121</sup>. ויש גורסים שהלימוד הוא מהמילים: על פי השנים הנותרות<sup style="color: gray;">122</sup>, שמשמע שצריך ליתן כל הכסף לפי חשבון השנים הנותרות<sup style="color: gray;">123</sup>.
אף השביעית* נמנית בכלל השנים הנותרות, ונותן עבורה סלע ופונדיון<sup style="color: gray;">124</sup>, שנאמר: על פי השנים הנותרֹת<sup style="color: gray;">125</sup>, ולא כתוב: שני תבואות<sup style="color: gray;">126</sup>. וטעם הדבר, שהרי מכל מקום גדל מאומה גם בלי עבודה<sup style="color: gray;">127</sup>.
<h4>זמן הפדיון</h4>
מנין שפודים אפילו אם עברו מן היובל עשרה או עשרים שנה ויותר<sup style="color: gray;">128</sup>, שנאמר: אחר היֹּבל<sup style="color: gray;">129</sup>, סמוך ליובל<sup style="color: gray;">130</sup>, שמזה שכתוב אחר היובל משמע לאלתר אחר היובל<sup style="color: gray;">131</sup>, שמילת "אחר" מורה על התכיפות<sup style="color: gray;">132</sup> - לסוברים כן<sup style="color: gray;">133</sup> - אם הקדיש שדהו שנותן חמישים סלעים לכור שמגיע בכל שנה ושנה סלע ופונדיון<sup style="color: gray;">134</sup>. אין לי אלא סמוך ליובל<sup style="color: gray;">135</sup>, מופלג ליובל מנין<sup style="color: gray;">136</sup>, שיכול להקדיש, ואם בא לפדות נותן סלע ופונדיון לשנה<sup style="color: gray;">137</sup>, תלמוד לומר: ואם אחר היֹּבל יקדיש שדהו<sup style="color: gray;">138</sup>, שהו* המיותרת הוא דורש<sup style="color: gray;">139</sup>, שמרבה זמן אחר מבלי הנזכר בכתוב, שהוא מופלג מהיובל<sup style="color: gray;">140</sup>.
נשאר בינו ובין היובל שנה, אינו יכול ליתן סלע ופונדיון לפדותה<sup style="color: gray;">141</sup>, שאין מקדישים ליגאל בגירוע פחות משתי שנים<sup style="color: gray;">142</sup>, ואם בא לגאלה נותן חמישים סלעים<sup style="color: gray;">143</sup> לכל חומר<sup style="color: gray;">144</sup>, שאינה נפדית בגרעון כסף אלא קודם ליובל בשתי שנים או יותר<sup style="color: gray;">145</sup>, שנאמר - לגבי גירוע<sup style="color: gray;">146</sup> - וחִשַּׁב לו הכהן את הכסף על פי השנים הנותרֹת<sup style="color: gray;">147</sup>, ומיעוט שָׁנים שתים<sup style="color: gray;">148</sup>. ואין לצרף עימה את שנת היובל לחשב שתי שנים<sup style="color: gray;">149</sup>, שנאמר: עד שנת היֹּבל<sup style="color: gray;">150</sup>, שלא יכנס בה כלום<sup style="color: gray;">151</sup>. וכיון שאין גואלים בגירוע כסף פחות משתי שנים<sup style="color: gray;">152</sup>, אמרו חכמים: אין מקדישים לפני היובל פחות משתי שנים<sup style="color: gray;">153</sup>, ועצה טובה השמיעו לנו<sup style="color: gray;">154</sup>, שיהא אדם חס על נכסיו<sup style="color: gray;">155</sup>, ולא יפדה פחות משתי שנים<sup style="color: gray;">156</sup>, שלא יתחייב לתת חמישים סלעים שלמים<sup style="color: gray;">157</sup>, ויפסיד ארבעים ושמונה סלעים<sup style="color: gray;">158</sup>.
הפודה אינו יכול לפדות אלא עד תחילת שנת היובל<sup style="color: gray;">159</sup>, שנאמר: עד שנת היֹּבל<sup style="color: gray;">160</sup>, שלא יכנס בה כלום<sup style="color: gray;">161</sup>, אבל אם נכנס יובל שוב אין לו תקנה בפדיון להעמידה לפניו, אלא מיד יוצאה לכהנים, אפילו קודם יום-הכפורים*<sup style="color: gray;">162</sup>. במה דברים אמורים בישראל<sup style="color: gray;">163</sup>, אבל אם היה המקדיש - קרקע ירושתו<sup style="color: gray;">164</sup> - כהן או לוי, הרי זה גואל לעולם<sup style="color: gray;">165</sup>, ואפילו עבר עליה היובל ולא נפדית מן ההקדש פודה אותה אחר היובל<sup style="color: gray;">166</sup>, שנאמר: גאֻלת עולם תהיה ללוים<sup style="color: gray;">167</sup>, ואף על פי שכתוב זה כתוב גבי מכירה, פשוט שגם בהקדש כך הדין<sup style="color: gray;">168</sup>, ואף הכהנים נקראים לויים<sup style="color: gray;">169</sup>, שנאמר: והכהנים הלוים בני צדוק<sup style="color: gray;">170</sup>. דין זה אינו תלוי בכהנים ולויים, אלא בשדה של כהנים ולויים<sup style="color: gray;">171</sup>, ולכן אם ירש לוי מאבי אמו ישראל, הרי זה גואל כישראל<sup style="color: gray;">172</sup>, ולהיפך, אם ירש ישראל מאבי אמו לוי, הרי זה גואל כלוי<sup style="color: gray;">173</sup>, שעל שדה של לויים הקפיד הכתוב<sup style="color: gray;">174</sup>. פדיון זה של כהן ולוי אחר היובל, הסתפקו אחרונים אם גואלים בחמישים סלע כשדה אחוזה או בשווי השדה<sup style="color: gray;">175</sup>. ואם פדאו הכהן או הלוי בתוך היובל, כתבו אחרונים שנוהגים בו כל דיני פדיון ישראל<sup style="color: gray;">176</sup>, כגון שמחשבים לו לכל שנה שקל ופונדיון<sup style="color: gray;">177</sup>, ושאין גואלים בגירוע בפחות משתי שנים<sup style="color: gray;">178</sup>, ושאין מחשבים חודשים להקדש<sup style="color: gray;">179</sup>.
<h4>חישוב לחודשים</h4>
אין מחשבים חודשים להקדש<sup style="color: gray;">180</sup>, שאם בא לגאלה חמש שנים וחצי לפני היובל, אין מחשבים אותם שישה חודשים שיצאו משנה לשנה שישית<sup style="color: gray;">181</sup>, שלא יחשוב עם ההקדש כמו שהקדישה בסוף שנה, לפחות כנגדם להקדש סלע ופונדיון<sup style="color: gray;">182</sup>, אלא נותן שישה סלעים ושישה פונדיונין<sup style="color: gray;">183</sup>, שנאמר: וחִשַּׁב לו הכהן את הכסף על פי השנים הנותרֹת<sup style="color: gray;">184</sup>, שנים אתה מחשב ואי אתה מחשב חודשים<sup style="color: gray;">185</sup>, שנים שלימות שלא היתה ברשות הקדש אתה מחשב, לפחות כנגדן סלע ופונדיון, ולא כנגד חודשים<sup style="color: gray;">186</sup>, ש"השנים הנותרֹת" פירושו, כל מה שנותר חשוב שנים<sup style="color: gray;">187</sup>, לעשות חודש הנותר שנה, ואי אתה מחשב החודשים שיצאו, לגרוע מן השקל ופונדיון בשבילם<sup style="color: gray;">188</sup>.
הקדש מחשב חודשים<sup style="color: gray;">189</sup>, שאם רצה הקדש לעשות חודשים שנה - לחשוב אותן חודשים שיצאו כאילו הן שנה<sup style="color: gray;">190</sup>, שריוח של הקדש הוא שנחשוב כן<sup style="color: gray;">191</sup> - יעשה<sup style="color: gray;">192</sup>, כגון שבא לגאלו בחצי של ארבעים ושמונה<sup style="color: gray;">193</sup>. ונחלקו ראשונים: א) רוב הראשונים מפרשים שהייתי חושב שזה שאין מקדישים לגאול בגירוע פחות משתי שנים לפני היובל<sup style="color: gray;">194</sup>, הוא כשהקדישו בסוף מ"ח, אבל כשהקדישו בחצי מ"ח יהיה כמי שהקדישו בתחילת מ"ח, שהם שני שנים לפני היובל ולגאול בגירוע<sup style="color: gray;">195</sup>, ויש הפסד להקדש<sup style="color: gray;">196</sup>, שאינו פודה אלא בשני סלעים ושני פונדיונים<sup style="color: gray;">197</sup>, משמיע לנו הכתוב שעושים החודשים הללו שנה כאילו הקדישה בסוף מ"ח<sup style="color: gray;">198</sup>, שחסרה כל שנת מ"ח<sup style="color: gray;">199</sup>, משום הרווח של הקדש, שאינו גואל בגירוע, אלא נותן חמישים שקלים להקדש<sup style="color: gray;">200</sup>, שנאמר: וחִשַּׁב לו הכהן, מכל מקום<sup style="color: gray;">201</sup> שיחשוב, שיהא ריוח להקדש<sup style="color: gray;">202</sup>, ש"וחִשַּׁב לו הכהן" הוא מיותר<sup style="color: gray;">203</sup>, שהיה לו לכתוב: ואם אחר היובל יקדיש שדהו על פי השנים הנותרות עד שנת היובל ונגרע מערכך, וכתב: "וחִשַּׁב לו הכהן", והיינו שיחשב לו החודשים שיצאו, ואם כן אין כאן שנים הנותרות<sup style="color: gray;">204</sup>. ב) ויש מהראשונים המפרש שאם נשאר בינו ובין היובל שנה וחודשים, אם רצה הגזבר לחשוב החודשים שנה ויתן שנים שקלים ושנים פונדיונים לכל זרע חומר, הרי זה מותר<sup style="color: gray;">205</sup>, אף על פי שאין זה שבח ההקדש<sup style="color: gray;">206</sup>, שתלה הכתוב בגזבר<sup style="color: gray;">207</sup>, שיש רשות ביד הגזבר לחשוב לאלו החודשים כמו שנה<sup style="color: gray;">208</sup>, ונמצא שיש שתי שנים לפני היובל ודיו בשני סלעים ושני פונדיונים<sup style="color: gray;">209</sup>, אבל אם אין הגזבר רוצה בכך אין רשות ביד המקדיש לומר דבר זה<sup style="color: gray;">210</sup>, ונמצא שאין בידו רק שנה וחודשים ומשלם חמישים שקלים<sup style="color: gray;">211</sup>. ויש מהאחרונים המפרשים לדעה זו, שהמקדיש יכול לכוף את הגזבר לחשוב החודשים שנה<sup style="color: gray;">212</sup>.
<h4>הקדיש ביובל</h4>
המקדיש שדהו בשנת היובל עצמה, נחלקו בו תנאים ואמוראים:
א) לדעת רבי לפי רב<sup style="color: gray;">213</sup>, וכן סובר רב<sup style="color: gray;">214</sup>, השדה קדושה, ונותן חמישים<sup style="color: gray;">215</sup>, שנאמר: אם משנת היֹּבל<sup style="color: gray;">216</sup> - כעצם השנה<sup style="color: gray;">217</sup> - ושנת היובל בכלל<sup style="color: gray;">218</sup>, שאם פודה משנת היובל, נותן חמישים סלעים<sup style="color: gray;">219</sup>. והכתוב: ואם אחר היֹּבל<sup style="color: gray;">220</sup>, מתפרש כפשוטו<sup style="color: gray;">221</sup>, ש"אחר" הוא סמוך<sup style="color: gray;">222</sup> - לסוברים כן<sup style="color: gray;">223</sup> - ו"אחר היֹּבל", היינו סמוך ליובל<sup style="color: gray;">224</sup>, אם לאחר היובל פודה שדהו, גירוע<sup style="color: gray;">225</sup>, ולדעה זו שנת היובל* היא שנת החמישים של היובל שעבר והיא תחילת היובל הבא<sup style="color: gray;">226</sup>, ולכן הגירוע הוא של סלע ופונדיון לכל שנה<sup style="color: gray;">227</sup>. וכן שנינו בתורת כהנים: מנין שאין אדם רשאי להקדיש שדהו בשעת היובל - דהיינו שלא ראוי שיעשה כן<sup style="color: gray;">228</sup>, שיהא אדם חס על נכסיו<sup style="color: gray;">229</sup>, לפי שעכשיו יהיה צריך לפדותו חמישים סלעים וחומש* שלהם<sup style="color: gray;">230</sup>. ויש מפרשים שאסור לעשות כן מלכתחילה<sup style="color: gray;">231</sup> - ואם הקדישה תהא מקודשת, תלמוד לומר: אם משנת היֹּבל<sup style="color: gray;">232</sup>. לסוברים שאסור מלכתחילה לעשות כן, הלימוד הוא אף על דבר זה, שנאמר: משנת היֹּבל<sup style="color: gray;">233</sup> ולא "בשנת"<sup style="color: gray;">234</sup>.
ב) ולדעת חכמים לפי רב<sup style="color: gray;">235</sup>, ולדעת רבי וחכמים לפי שמואל<sup style="color: gray;">236</sup>, וכן סובר שמואל<sup style="color: gray;">237</sup>, השדה אינה קדושה כל עיקר<sup style="color: gray;">238</sup>, שהכתוב: אם משנת היֹּבל<sup style="color: gray;">239</sup>, היינו משעברה שנת היובל<sup style="color: gray;">240</sup>, משנה שאחר היובל<sup style="color: gray;">241</sup>, שאם לא כן היה לו לכתוב "בשנת היובל"<sup style="color: gray;">242</sup>, והכתוב: ואם אחר היֹּבל<sup style="color: gray;">243</sup>, פירושו אחר אחר<sup style="color: gray;">244</sup>, ש"אחר" הוא מופלג<sup style="color: gray;">245</sup> - לסוברים כן<sup style="color: gray;">246</sup> - כגון שתים ושלוש שנים אחר היובל, שבהם יש גירוע, אבל הקדיש בשנה שאחר יובל אין גירוע<sup style="color: gray;">247</sup>. ולדעה זו היובל אינו נמנה אלא משנה שלאחר היובל<sup style="color: gray;">248</sup>, ולכן הגירוע הוא של סלע ופונדיון לכל שנה<sup style="color: gray;">249</sup>. ויש הגורסים אף בתורת כהנים: מנין שאין אדם רשאי להקדיש שדהו בשעת היובל, ואם הקדישה אינה מקודשת, תלמוד לומר: אם משנת היֹּבל<sup style="color: gray;">250</sup>.
להלכה פסקו ראשונים ואחרונים שהמקדיש שדהו בשנת היובל אינה מקודשת<sup style="color: gray;">251</sup>. ומספר טעמים לדבר: א) מרוצת הסוגיא היא כשמואל<sup style="color: gray;">252</sup>; ב) כשנחלקו רב ושמואל בדינים, ההלכה כשמואל<sup style="color: gray;">253</sup>, וזהו דין ולא איסור<sup style="color: gray;">254</sup>; ג) פשט המשנה והברייתא כשמואל<sup style="color: gray;">255</sup>; ד) כל מחלוקתם של רב ושמואל היא רק לפי רבי, אבל לפי חכמים הכל מודים שאינה קדושה<sup style="color: gray;">256</sup>; ה) עיקר הפסק תלוי במחלוקת תנאים בחשבון היובל, אם שנת חמישים עולה לכאן ולכאן או היובל הוא חמישים שנה שלימות, שהרי נחשב סלע ופונדיון לשנהולסובר שנת חמישים עולה לכאן ולכאן על כרחך שהמקדיש ביובל קדוש, שאם אינו קדוש אם כן החשבון אינו מכוון, וכן לסוברים שחמישים שנה שלימות ביובל, על כרחך המקדיש ביובל אינו קדוש, שאם קדוש אין החשבון מכוון, ולדעת הראשונים הפוסקים כשמואל, ההלכה שהיובל הוא חמישים שנה שלימות, ולכן פסקו כאן כשמואל<sup style="color: gray;">257</sup>.
אף לסוברים - וכן הלכה<sup style="color: gray;">258</sup> - שהמקדיש שדהו בשנת היובל אינה מקודשת<sup style="color: gray;">259</sup>, כהן ולוי שהקדישו בשנת היובל עצמה הרי זו מקודשת<sup style="color: gray;">260</sup>, שכיון שלמדנו מהכתוב שהכהנים והלויים גואלים לעולם<sup style="color: gray;">261</sup>, ממילא אנו יודעים שמקדיש לעולם<sup style="color: gray;">262</sup>, אפילו בשנת היובל<sup style="color: gray;">263</sup>.
<h4>הגיע היובל ולא נגאלה</h4>
המקדיש את שדה אחוזתו ולא נגאלה והגיע יובל - ראשון, לסוברים כן<sup style="color: gray;">264</sup>, וכן הלכה<sup style="color: gray;">265</sup>. או יובל אחר שיגאלנה אחר, לסוברים כן<sup style="color: gray;">266</sup> - הרי היא אחוזה לכהנים<sup style="color: gray;">267</sup>, שנאמר: והיה השדה בצֵאתו ביֹּבל קדש לה' כשדה החרם לכהן תהיה אחֻזתו<sup style="color: gray;">268</sup>. בטעם הדבר כתבו ראשונים, שלא רצתה התורה שישוב שדה אחוזה בשנת היובל למקדיש אותו, שלא להקל בענין ההקדש, כי אם היה שב אז לבעלים, היה דומה לאנשים שיהיה הקדש יוצא בלא פדיון, ויקרה מפני זה מן ההֵקל בענין הקודשים מה שלא יֵעלם<sup style="color: gray;">269</sup>. וכן המקדיש את שדה אחוזתו ולא גאלה, ומכרה הגזבר לאיש אחר קודם שיגיע היובל, והגיע היובל והרי היא תחת יד האחר, הרי זו יוצאת ביובל מתחת ידו ומתחלקת לכהנים, ואינה חוזרת לבעלים לעולם, ועל כך ע"ע יובל<sup style="color: gray;">270</sup>.
המקדיש את שדה אחוזתו ולא נגאלה והגיע יובל, שהכהנים נותנים את דמיה - לסוברים כן<sup style="color: gray;">271</sup>, וכן הלכה<sup style="color: gray;">272</sup> - והדמים יפלו להקדש בדק הבית ותהיה השדה אחוזה לכהנים<sup style="color: gray;">273</sup>, נחלקו ראשונים בשיעור הדמים שנותנים: יש סוברים שנותנים חמישים סלעים<sup style="color: gray;">274</sup>. ויש סוברים שנותנים שוויה<sup style="color: gray;">275</sup>.
המקדיש את שדה אחוזתו והגיע היובל ולא נגאלה, נחלקו תנאים אם הכהנים נותנים דמיה, או שאינם נותנים, ויש מהם סוברים שהכהנים אינם נכנסים לתוכה ביובל ראשון אלא אחר שיגאלנה אחר ויגיע יובל, ועל כך ע"ע יובל<sup style="color: gray;">276</sup>.
<h4>גאלה בנו</h4>
גאלה בנו של מקדיש, הרי זו חוזרת לאביו ביובל<sup style="color: gray;">277</sup>, שנאמר: ואם לא יגאל את השדה<sup style="color: gray;">278</sup>, בעלים<sup style="color: gray;">279</sup>, דהיינו בעליו שהקדישו<sup style="color: gray;">280</sup>, ואם מכר את השדה<sup style="color: gray;">281</sup>, הגזבר<sup style="color: gray;">282</sup>, לאיש אחר<sup style="color: gray;">283</sup>, ולא לבנו<sup style="color: gray;">284</sup> של מקדיש<sup style="color: gray;">285</sup>, לא יגָּאֵל עוד<sup style="color: gray;">286</sup>, כלומר בזמן שמכר השדה לאחר הוא שלא יגאל עוד, אלא יוצאה לכהנים ביובל<sup style="color: gray;">287</sup>, ואם מכר הגזבר לבנו של מקדיש אין דינו כדין אחר, אלא הוא כאילו אביו גאלה<sup style="color: gray;">288</sup> ופדאה הוא לעצמו<sup style="color: gray;">289</sup> להיותה חוזרת לו ביובל<sup style="color: gray;">290</sup>, ואינה יוצאת לכהנים ביובל<sup style="color: gray;">291</sup>. ומנין שהשדה חוזרת לאב, ואינה ביד בנו לעולם<sup style="color: gray;">292</sup>, שנאמר: בשנת היובל הזאת תשֻׁבו איש אל אחֻזתו<sup style="color: gray;">293</sup>, והוא כתוב מיותר, שכבר אמר: ושבתם איש אל אחֻזתו<sup style="color: gray;">294</sup> - אלא שבא - לרבות המקדיש שדהו ועמד בנו וגאלה שתחזור לאביו ביובל<sup style="color: gray;">295</sup>, שהייתי חושב שכיון שבנו במקום אביו הוא ועדיין ירשנה ותשוב אליו, ולא שייך בה השבה, תלמוד לומר: תשֻׁבו<sup style="color: gray;">296</sup>, שמשמע מכל מקום, ואפילו - פדאה - הבן, חוזר לאביו<sup style="color: gray;">297</sup>. אף אם פדאה בנו לאחר מיתת אביו, והגיע יובל, אינה יוצאה לכהנים, כיון שלא פדאה אחר רק הבן, שהוא כמו המקדיש<sup style="color: gray;">298</sup>.
יש מהראשונים הסובר ששהמקדיש שדה אחוזה וגאלה בנו, אינה חוזרת מעצמה לאביו ביובל, אלא שחוזר אביו וגואלה ממנו<sup style="color: gray;">299</sup>.
<h4>גאלו אחרים</h4>
גאלה אחר, או אחד מן הקרובים, מיד הגזבר, ולא גאלה בעלים מידו, יוצאה מידו ביובל ומתחלקת לכהנים<sup style="color: gray;">300</sup>.
גאלה אחר, או אחד מן הקרובים, וגאלה מידו, נחלקו הגירסאות:
א) יש גורסים שיוצאה לכהנים ביובל<sup style="color: gray;">301</sup>, כפי שהיה יוצא מידיו של אותו קרוב, אם היה בידו<sup style="color: gray;">302</sup>. וכן יש מהראשונים פוסקים<sup style="color: gray;">303</sup>. וכתבו אחרונים שכן מורה פשט הכתוב: ואם מכר את השדה לאיש אחר לא יגָּאֵל עוד<sup style="color: gray;">304</sup>, שמשמע שאם לא גאלה והגזבר מכרה לאיש אחר, לא יגאל עוד, והרי ודאי לא בא הכתוב לאסור על הבעלים שאינו רשאי לקנותה מיד זה שגאלה, שלמה יגרע הוא, אלא בא לומר שלא יהא לו דין גאולה, כאילו כגאלה מיד הגזר שאז לא היתה יוצאה מידו, אבל עכשיו שכבר היתה מכורה ביד אחר, כשחזר הוא וקנאה מאותו אחר, אין לו דין הגאולה אלא יוצאה מידו ביובל<sup style="color: gray;">305</sup>.
ב) ויש גורסים שאם גאלה אחר, או אחד מן הקרובים, וגאלה מידו, אינה יוצאה מידו ביובל<sup style="color: gray;">306</sup>. וכן יש מהראשונים פוסקים שאם גאלה ביתו, או שאר קרוביו, או שאינו קרוב לו, מיד ההקדש, אם חזר המקדיש וגאלה מידם, אינה יוצאה מתחת ידו ביובל<sup style="color: gray;">307</sup>. וכתבו אחרונים שלפי זה הכתוב: ואם מכר את השדה לאיש אחר לא יגָּאֵל עוד<sup style="color: gray;">308</sup>, פירושו, שלא יגאל עוד, כשהגיע זמן היובל, אם לא גאלה כל חמישים השנה, שלא נסתלק כח הקונה וחוזרת השדה להיות קודש לה'<sup style="color: gray;">309</sup>. אף אם גאלה בנו מיד הגואל האחר, הוא כאילו גאלה האב<sup style="color: gray;">310</sup>.
פדה אחר מיד ההקדש וחזר והקדישו, והבעלים הראשון פדה מיד הקדש בעצמו, כתבו אחרונים שלסוברים שאם גאלה אחר, או אחד מן הקרובים, וגאלה מידו, יוצאה לכהנים ביובל<sup style="color: gray;">311</sup>, אף כאן חוזרת לכהנים, שהראשון אינו אדון כלל, כיון שפדה אחר וזכו בה הכהנים והקדיש רק עד היובל, כי ביובל היה עתיד לצאת לכהנים<sup style="color: gray;">312</sup>. ולסוברים שאם גאלה אחר, או אחד מן הקרובים, וגאלה מידו, אינה יוצאה מידו ביובל<sup style="color: gray;">313</sup>, אף כאן אינה יוצאה מידו ביובל<sup style="color: gray;">314</sup>.
פדה אחר מיד ההקדש וחזר והקדישו, והבעלים הראשון פדה מיד הקדש בעצמו, כתבו אחרונים שלסוברים שאם גאלה אחר, או אחד מן הקרובים, וגאלה מידו, יוצאה לכהנים ביובל<sup style="color: gray;">315</sup>, הרי עתה הוא כמקדיש שדה-מקנה*, שנפדית בשוויה ולא כערך הקצוב בתורה<sup style="color: gray;">316</sup>, שהכהנים הם הבעלים והוא קנה עד היובל מהכהנים<sup style="color: gray;">317</sup>. ולסוברים שאם גאלה אחר, או אחד מן הקרובים, וגאלה מידו, אינה יוצאה מידו ביובל<sup style="color: gray;">318</sup>, הרי הוא כמקדיש שדה אחוזה<sup style="color: gray;">319</sup>.
יש מהגאונים שפירשו אחרונים בדבריהם, שהמקדיש שדה אחוזתו ומכרה הגזבר לאחר, שוב אינו יכול הבעלים הראשון לגאלה מידו, על דעת שתחזור ותהא לפניו כמות שהיתה שדה אחוזתו, ואין רשאים לפדותה אלא בתורת שדה-מקנה*, כאיש אחר<sup style="color: gray;">320</sup>.
<h4>שדה כהן ולוי שגאלה אחר</h4>
היתה שדה של כהנים ולויים שהוקדשה, יכול לגאלה אחר<sup style="color: gray;">321</sup>, ואם גאלה אחר, יוצא - בחינם<sup style="color: gray;">322</sup> - לבעלים ביובל<sup style="color: gray;">323</sup>, ואינה יוצאה לכהנים<sup style="color: gray;">324</sup>.
<h4>כשאין היובל נוהג</h4>
המקדיש שדה בזמן שאין היובל נוהג<sup style="color: gray;">325</sup>, פודה אותה בשוויה, כשאר הקדישות<sup style="color: gray;">326</sup>, שאין שדה אחוזה נוהגת אלא בזמן שהיובל נוהג<sup style="color: gray;">327</sup>, שנאמר: ויצא ביֹּבל ושב לאחֻזתו<sup style="color: gray;">328</sup>.
<h4>כפייה</h4>
המקדיש שדה אחוזתו מצוה עליו לפדותה<sup style="color: gray;">329</sup>, בין בזמן שהיובל* נוהג ובין בזמן שאין היובל נוהג<sup style="color: gray;">330</sup>, שנאמר - בערכי בהמה<sup style="color: gray;">331</sup> - ואם לא יגָּאֵל - על ידי הבעלים<sup style="color: gray;">332</sup> - ונמכר בערכך<sup style="color: gray;">333</sup>, לאחרים, הרי שמצות גאולת קודמת למצות מכירה<sup style="color: gray;">334</sup>. ולפיכך המקדיש שדה אחוזתו בשעה שאין היובל נוהג, כופים את הבעלים לפתוח ראשון<sup style="color: gray;">335</sup> - בהכרזה* - שמלכתחילה אומרים לו לפתוח ראשון, ואם אינו מציית כופים אותו<sup style="color: gray;">336</sup>. אם נמצא מי שמוסיף עליו וגואל אותה, יגאל, ואם לאו, אומרים לו הגיעתך, ויתן מה שאמר<sup style="color: gray;">337</sup>. ובזמן שהיובל נוהג, נחלקו ראשונים אם כופים אותו לפדות שדהו: יש סוברים שאף אז כופים אותו<sup style="color: gray;">338</sup>, אם משום שטעם הכפייה משום ריוח הקדש, כדי שיוסיף חומש<sup style="color: gray;">339</sup>, והוא נוהג בכל זמן<sup style="color: gray;">340</sup>, או משום שטעם הכפייה שבזמן שאין היובל נוהג יכול לבוא לידי תקלה ומעילה* אם יהנו העולם ממנה<sup style="color: gray;">341</sup>. ויש מהראשונים סוברים שבזמן שהיובל נוהג, אין כופים אותו לפתוח ראשונה<sup style="color: gray;">342</sup>, שבזמן שהיובל נוהג, אם יגיע יובל ולא יגאלנה, תצא לכהנים<sup style="color: gray;">343</sup>, והם - לסוברים כן<sup style="color: gray;">344</sup>, וכן הלכה<sup style="color: gray;">345</sup> - נותנים דמיה, אבל בשעה שאין היובל, שיש הפסד להקדש שסוף סוף לפדות עומדת, לפיכך כופים את הבעלים<sup style="color: gray;">346</sup>.
כשהבעלים פותח בהכרזה*, נחלקו בו תנאים: לדעת תנא קמא אינו פותח בפחות מארבע פרוטות, כדי שיהא החומש* שמוסיף פרוטה<sup style="color: gray;">347</sup>, שבפחות מכאן אינו ממון ואין חומש<sup style="color: gray;">348</sup>, וכן הלכה<sup style="color: gray;">349</sup>. לדעת ר' יוסי פודים הקדש בכל שהוא, ואף על פי שאין בחומשו שוה פרוטה<sup style="color: gray;">350</sup>.
<h4>צורת הגאולה</h4>
רצה האדון למכור שדות אחרות משדותיו כדי לפדות שדה זו שהקדיש, הרשות בידו<sup style="color: gray;">351</sup>. והוא הדין ללוות כדי לפדות שדה זו שהקדיש<sup style="color: gray;">352</sup>, בין בזמן שהיובל נוהג בין בזמן שאין היובל נוהג<sup style="color: gray;">353</sup>, וכן אם רצה לגאול חציה - דהיינו לכופו לקבל חצי הדמים, וחצי השדה אינו נחלט לכהנים ביובל<sup style="color: gray;">354</sup>, או שכשיהיה לו חצי הדמיו האחרים יתן לו<sup style="color: gray;">355</sup>. או לקבל מההקדש חצי השדה, ולהשאיר חציה ברשות הקדש<sup style="color: gray;">356</sup> - הרשות בידו<sup style="color: gray;">357</sup>, שנאמר: ואם גאֹל יגאל<sup style="color: gray;">358</sup>, מלמד שלווה מאחר וגואל, ואם ירצה יגאל לחצאים<sup style="color: gray;">359</sup>, שואם גאֹל יגאל משמע לרבות כל מיני גאולות שנתמעטו במקום אחר<sup style="color: gray;">360</sup> - דהיינו במוכר שדה אחוזה<sup style="color: gray;">361</sup> - או שגואל משמע גאולות הרבה בכל מה שאפשר<sup style="color: gray;">362</sup>, או שרק דין אחד נלמד מכתוב זה, והשני נלמד ממילא<sup style="color: gray;">363</sup>.
בטעם הדין, אמר ר' שמעון - הדורש בכל מקום טעמא-דקרא*<sup style="color: gray;">364</sup> - שכן הורע כחו שאם הגיע יובל ולא נגאלה יוצאת לכהנים<sup style="color: gray;">365</sup>, לכן יפה כוחו שלווה וגואל וגואל לחצאים<sup style="color: gray;">366</sup>, שהקפידה תורה לחזור שלא תיפקע אחוזה מיורשים<sup style="color: gray;">367</sup>.
אף על פי שהמקדיש שדה אחוזה ואמר שנותן בכל שנה ושנה סלע ופונדיון אין שומעים לו<sup style="color: gray;">368</sup>, מכל מקום מקדיש גואל לחצאים, משום ששם, אף על פי שנותן סלע ופונדיון בשנה עדיין כל השדה מוקדש בשביל חיוב של שנים אחרות ואין כלום ממנו יוצא לחולין לגמרי וכל שנה ושנה עומד בשעבודו, אבל כשנותן פדיון כל מקצתו לגמרי ויוצא לחולין נגאל לחצאים<sup style="color: gray;">369</sup>.
יש מהראשונים המפרש גאולה לחצאים, שאם יש עד היובל עשר שנים ואלו בא לפדותו כולו היה לו לתת מאה דינרים ואין לו אלא חמשים, נותן לו עכשיו חמשים ויוצא לחמש שנים כולו ביחד<sup style="color: gray;">370</sup>.
<h3><b>מכירה</b></h3>
<h4>היתר מכירתו</h4>
לא ימכור אדם שדה אחוזתו, אף על פי שהוא חוזר אחר זמן - ביובל*<sup style="color: gray;">371</sup> - אלא אם כן העני<sup style="color: gray;">372</sup>, שנאמר: כי ימוך - ירד ממדרגתו<sup style="color: gray;">373</sup> ויהיה עני<sup style="color: gray;">374</sup> - אחיך ומכר מאחֻזתו<sup style="color: gray;">375</sup>, ולא היה לו לומר אלא "אם ימוך", ואמר "כי ימוך", כמו: כאשר ימוך ומכר מאחוזתו<sup style="color: gray;">376</sup>, הא אינו מוכר אלא אם כן העני<sup style="color: gray;">377</sup>, ומוכר עבור מזונותיו<sup style="color: gray;">378</sup>, שאין לו במה יחיה<sup style="color: gray;">379</sup>, והוא דרך-ארץ*, שאין ראוי למכור אחוזתו אם לא יביאהו לזה הכרח<sup style="color: gray;">380</sup>. או ש"כי ימוך" הוא מיותר, שהרי אף הנותן מתנה, ואף אם מכר עשיר, גם כן גואל קרובו או הוא, אלא בא להורות שאסור למכור שדה אלא אם כן העני ומוכר מחמת דוחקו לפרנס עצמו<sup style="color: gray;">381</sup>. אבל למכור ולהניח הדמים בכיסו<sup style="color: gray;">382</sup>, או לעשות בהן סחורה<sup style="color: gray;">383</sup>, או ליקח בהן כלים<sup style="color: gray;">384</sup> או עבדים ובהמה<sup style="color: gray;">385</sup> - לרכוב עליה<sup style="color: gray;">386</sup>, כמו כלים, שהם להנאת עצמו<sup style="color: gray;">387</sup> - אינו רשאי<sup style="color: gray;">388</sup>, כי קניין קרקעותיו הוא יותר קיים משאר הקניינים אשר יהיו מחירו<sup style="color: gray;">389</sup>, ואם עבר ומכר, מכל מקום הרי אלו מכורים<sup style="color: gray;">390</sup>, שאינו עיכוב<sup style="color: gray;">391</sup>, משום שבכתוב לא נכתב: לא ימכר, שישמע שהוא עיכוב, כמו גבי איסור מכירת שדה אחוזתו לצמיתות<sup style="color: gray;">392</sup>.
בתורת כהנים שנינו שאסור למכור שדה אחוזה אף כדי לקנות בית<sup style="color: gray;">393</sup>. ומהתוספתא נראה שחולקת על זה<sup style="color: gray;">394</sup>, וכן יש מהראשונים שנראה שאינם גורסים כן בתורת כהנים<sup style="color: gray;">395</sup>, וכן ראשונים השמיטוהו מההלכה<sup style="color: gray;">396</sup>.
אף על פי שאסור למכור שדה אחוזה כדי לקנות בהמה לרכב עליה<sup style="color: gray;">397</sup>, מכל מקום כתבו ראשונים שמותר למכור שדה אחוזה כדי לקנות שוורים לחרוש בהם<sup style="color: gray;">398</sup>.
כשמוכר שדה אחוזתו, לימדה תורה דרך ארץ שישייר שדה לעצמו<sup style="color: gray;">399</sup>, שאף אם מוכרח למכור שדה אחוזתו - משום שהעני<sup style="color: gray;">400</sup> - לא ימכור ממנו אלא קצתו, המעט שיוכל להסתפק בו<sup style="color: gray;">401</sup>, ולא ימכור כל שדות שיש לו בבת אחת<sup style="color: gray;">402</sup>. ושני לימודים לדבר: א) לדעת תנא קמא הדבר נלמד ממה שנאמר: מאחֻזתו<sup style="color: gray;">403</sup>, ולא - "ומכר אחוזתו", שמלמד שלא ימכור<sup style="color: gray;">404</sup> - כל אחוזתו<sup style="color: gray;">405</sup>, שירצה לומר: כאשר ימוך, שאז יש לו רשות למכור, אז לא ימכור אלא מאחוזתו, שהוא מקצת אחוזתו, ולא כל אחוזתו בבת אחת<sup style="color: gray;">406</sup>. ב) ולדעת ר' אלעזר בן עזריה הדבר נלמד בקל-וחומר*<sup style="color: gray;">407</sup>, ומה אם לגבוה אין אדם רשאי להחרים את כל נכסיו<sup style="color: gray;">408</sup>, על אחת כמה וכמה שאדם חייב להיות חס על נכסיו<sup style="color: gray;">409</sup>, ולא ימכרם בבת אחת<sup style="color: gray;">410</sup>, פן יכלה הכסף וישאר ריק מכל<sup style="color: gray;">411</sup>.
עבר ומכר כל שדותיו, יש הגורסים שלדעת ר' אלעזר בן עזריה, כפי שהמחרים כל נכסיו לגבוה אינם מוחרמים - לסוברים כן<sup style="color: gray;">412</sup> - כך המוכר כל שדותיו להדיוט, לא עשה כלום<sup style="color: gray;">413</sup>. ויש שאינם גורסים כן<sup style="color: gray;">414</sup>. וכן צידדו ראשונים שאם מכר, מה שעשה עשוי<sup style="color: gray;">415</sup>, שהרי לא מיעט בו הכתוב כדרך שמיעט בהקדשות<sup style="color: gray;">416</sup>, והקל וחומר מחרמים, יש לפרוך, שכן הקדשות אינם חוזרים אצלו ביובל, מה שאין כן שדה אחוזה החוזרת<sup style="color: gray;">417</sup>. ויש מהראשונים שהשמיטו מההלכה כליל איסור מכירת כל שדותיו בבת אחת<sup style="color: gray;">418</sup>.
על חרמים*, שאין אדם רשאי להחרים כל שדותיו, ע"ע<sup style="color: gray;">419</sup>. על חזרת הקרקעות ביובל לבעליהן הראשונים, ע"ע יובל: חזרת הקרקעות.
<h4>גאולת המוכר בשעת היובל</h4>
דין מוכר שדה אחוזתו לחשב את הדמים לפי השנים הנשארות ליובל, ובכל עת שירצה לפדות מחשב עם הלוקח על השנים שאכל, וגורע מדמי המוכר ומחזיר לו השאר<sup style="color: gray;">420</sup>, שנאמר: לפי רֹב השנים תרבה מקנתו ולפי מְעֹט השנים תמעיט מקנתו<sup style="color: gray;">421</sup>, ונאמר: וחִשַּׁב את שני ממכרו - שמחשב כמה שנים משמכרה עד היובל<sup style="color: gray;">422</sup> - והשיב את העֹדף - בדמי המקח על האכילה שאכָלָהּ<sup style="color: gray;">423</sup>, הנותר מן השנים עד היובל, שלא אכל עדיין<sup style="color: gray;">424</sup> - לאיש אשר מכר לו<sup style="color: gray;">425</sup>. כיצד, הרי הנשאר ליובל עשר שנים ומכר לו שדה במאה דינר, אכלה הלוקח שלוש שנים ורצה המוכר לגאול, נותן לו שבעים דינר ומחזיר שדהו, וכן אם אכלה שש שנים, נותן לו ארבעים דינר ומחזיר לו שדהו<sup style="color: gray;">426</sup>.
בטעם שציותה תורה שהמוכר שדה אחוזתו יכול הוא, או קרוביו<sup style="color: gray;">427</sup>, לפדותו, כתבו ראשונים שהוא דרך רחמנות במוכר שדהו מתוך דוחק ועוני<sup style="color: gray;">428</sup>, שיוכל לגאול אותו לזמן קצוב הוא בעצמו אם השיגה ידו ומצא כדי גאולתו, או אחד מקרוביו, כדי שישוב לאחזתו קודם היובל - לסוברים שבפדיון קרובים חוזרת מייד לבעלים<sup style="color: gray;">429</sup> - ואם לא מצאה ידו ואין לו גואל קרוב שיוכל לגאול אז יצרך להמתין עד היובל ויצא ביובל בחינם ושב לאחוזתו<sup style="color: gray;">430</sup>.
המוכר שדה אחוזה, ורוצה לפדותה, פודה בעל כרחו של לוקח<sup style="color: gray;">431</sup>, ואין הלוקח יכול לעכב<sup style="color: gray;">432</sup>.
המוכר שדה אחוזתו, והתנה עמו הלוקח שלא יפדנו עד היובל, יכול להתנות, כי המוכר אינו עושה איסור אם אינו פודה<sup style="color: gray;">433</sup>. ויש המצדדים בדעת ראשונים שאינו יכול להתנות, כי הארץ קודש להשם יתברך ואינו שלו, אם כן אף שהתנה מכל מקום יכול לפדות, כי אין ביד הלוקח למחות, שאינו שלו, רק לה' הארץ<sup style="color: gray;">434</sup>.
הפודה שדה אחוזתו, נסתפקו אחרונים אם צריך לעשות קנין*, משום שהיא מכורה עד היובל, רק שהתורה נתנה רשות למוכר שיכול לחזור ולקנות בעל כרחו של הלוקח וצריך קנין, או שאותו הכסף שנותן לו בחזרה, בזה קונה<sup style="color: gray;">435</sup>.
דין שדה אחוזה הנמכר, דנים בבית-דין*<sup style="color: gray;">436</sup>.
הלווה מעות מחברו וממשכן שדהו שיהא לו פירעון מאותה שדה, אם לא פרע חובו אין שדהו ביד המלוה עד היובל, כפי הדין במוכר שדה אחוזתו, אלא הלואה היא והשביעית* משמטתה<sup style="color: gray;">437</sup>, שנאמר: ואם לא מצאה ידו<sup style="color: gray;">438</sup>, ולא ללווה<sup style="color: gray;">439</sup>.
על הפודה שדהו, שיש מהראשונים סוברים שיד המוכר על העליונה, ואם אכל חמש שנים ושישה חודשים, יחשוב לו שישה שנים, עי' להלן<sup style="color: gray;">440</sup>. ושם, שיש מהאחרונים סוברים שיד הלוקח על העליונה, שמחשבים החודשים כשנה, עי' להלן<sup style="color: gray;">441</sup>.
<h4>במנין המצוות</h4>
יש ממוני המצוות שמנו במנין-המצות* גאולת ממכר<sup style="color: gray;">442</sup>. ומהם המונים פרשיות במנין המצוות<sup style="color: gray;">443</sup>, שמנאוה כפרשה<sup style="color: gray;">444</sup>. וביארו אחרונים שנמנית בכלל פרשה, שחובה מוטלת על הצבור והבית דין, שאם בא הוא עצמו ואפילו קרוביו לגאול השדה לפני היובל, חייבים להוציאה מתחת ידי הלוקח בעל כרחו, אף על פי שנמכרה לו מלכתחילה עד היובל<sup style="color: gray;">445</sup>.
<h4>זמן המכירה</h4>
במספר שנים אחר היובל* תקנה<sup style="color: gray;">446</sup>, אחר היובל, סמוך ליובל<sup style="color: gray;">447</sup>, מלמד שמוכרים סמוך ליובל<sup style="color: gray;">448</sup>, לאלתר<sup style="color: gray;">449</sup>, מייד אחר שעבר יובל<sup style="color: gray;">450</sup>. מופלג מן היובל - בריחוק מן היובל<sup style="color: gray;">451</sup>, כגון שעברו מיובל עשר או עשרים שנה<sup style="color: gray;">452</sup> - מנין<sup style="color: gray;">453</sup> שרשאי הוא למכור<sup style="color: gray;">454</sup>. תלמוד לומר: לפי רֹב השנים תרבה מקנתו ולפי מְעֹט השנים תמעיט מקנתו<sup style="color: gray;">455</sup>, לפי רֹב השנים, היינו שמכרה סמוך ליובל שיש לו עוד שנים רבות עד היובל<sup style="color: gray;">456</sup>, תרבה מקנתו, תרבה כסף מכירתו<sup style="color: gray;">457</sup>, תמכרנה ביוקר, שהרי עד היובל תהא קנויה לו אם לא יפדנה<sup style="color: gray;">458</sup>, ולפי מְעֹט השנים, כלומר שמכרה מופלג מן היובל, שלא נשארו אלא מעט שנים עד היובל<sup style="color: gray;">459</sup>, תמעיט מקנתו, תמעיט כסף מכירתו<sup style="color: gray;">460</sup>, תמכרנה בזול, כדי שלא תונה את חברך<sup style="color: gray;">461</sup>, ושומעים מכתוב זה שמוכרים בין בסמוך ליובל שעבר<sup style="color: gray;">462</sup> בין מופלג ממנו כמה שנים<sup style="color: gray;">463</sup>.
יש מהראשונים מפרשים שנצרך לימוד מהכתוב שמותר למכור אף במופלג מן היובל, היינו ללמד שמותר למכור אף שאין עוד שתי שנים עד היובל - והמכירה צריכה להיות עבור לא פחות משתי שנים<sup style="color: gray;">464</sup>, ושדות חוזרות ביובל לבעליהן<sup style="color: gray;">465</sup> - ולאחר היובל משלימים לו מספר שני תבואות<sup style="color: gray;">466</sup>, וחוזרת לבעליה שנה לאחר היובל<sup style="color: gray;">467</sup>. ואחרונים כתבו שהלימוד נצרך, שלא נאמר שסמוך ליובל אסור למכור כלל, יען כי שוב אין הנאה ממשית ללוקח אחרי אשר מיד צריך להחזירה והוי זה כעין אונאה* מצד המוכר<sup style="color: gray;">468</sup>.
<h4>זמן הפדיון</h4>
המוכר את שדהו בזמן שהיובל נוהג, אינו מותר לגאול פחות משתי שנים<sup style="color: gray;">469</sup>, ואיסור יש בדבר<sup style="color: gray;">470</sup>, שנאמר: במספר שני תבואֹת ימכר לך<sup style="color: gray;">471</sup>, ומיעוט שָׁנים שתים<sup style="color: gray;">472</sup>. ויש הלמדים האיסור על המוכר לגאול בפחות משתי שנים, מהכתוב: במספר שנים אחר היובל תקנה מאת עמיתך<sup style="color: gray;">473</sup>, שמיעוט שָׁנים שנים<sup style="color: gray;">474</sup>, וירצה שתי שנים תקנה מאת עמיתך, שזה הזמן היא קנין בידך בעל כרחו של מוכר, שאינו יכול לגאול אותה, אלא אתה אוכל אלו השתי שנים כמספר אשר יעלה המכר לכל שנה<sup style="color: gray;">475</sup>. ויש מהראשונים שכתבו או שהדבר נלמד ממה שהתורה העתיקה הממכר למספר שנים בלתי בעל תכלית, אל מספר מוגבל, אינו יותר מתשע וארבעים שנה, וראוי שלא יהיה נעתק אל מה שאינו מספר, והוא האחד, והמעט שיפול בו שם המספר הוא שְׁנַים, ולזה לא יהיה נמכר בזה האופן בפחות משתי שנים<sup style="color: gray;">476</sup>.
שתי השנים הללו הן מעת לעת מיום המכירה<sup style="color: gray;">477</sup>, ולא שנה של מנין עולם<sup style="color: gray;">478</sup>, שהרי מהכתוב: במספר שני תבואֹת ימכר לך<sup style="color: gray;">479</sup>, אנו למדים שפעמים שאדם אוכל שלוש תבואות בשתי שנים<sup style="color: gray;">480</sup>, כגון שמכרו לו בניסן מליאה קמה ולא יגאלנה עד שתי שנים בניסן באותו יום, ואם קדם וקצר הרי שאכל שלוש תבואות, ואם היינו הולכים אחר מנין עולם מתשרי הבאה בשנה האחרת היה פודה לו ולא היה אוכל אלא שתי תבואות<sup style="color: gray;">481</sup>. ואף על פי ששלושים יום לפני ראש השנה חשובים שנה, כאן אינם חשובים שנה אלא צריכים שתי שנים מעת לעת<sup style="color: gray;">482</sup>.
אפילו פייס המוכר ללוקח שיגאלנה בתוך שתי שנים<sup style="color: gray;">483</sup> ורצה הלוקח, אסור<sup style="color: gray;">484</sup>, ואף הלוקח עובר על איסור אם מקבל הדמים<sup style="color: gray;">485</sup>, שנאמר: במספר שנים אחר היובל תקנה מאת עמיתך<sup style="color: gray;">486</sup>, ומיעוט שָׁנים שתים<sup style="color: gray;">487</sup>, שמשמע שתהא קנויה לו שתי שנים<sup style="color: gray;">488</sup> שלמות<sup style="color: gray;">489</sup>, כי כמו שנתנה התורה הגבלה סופית אל המכירה שלא יתמשך יותר ממ"ט שנים - שהרי חוזרת ביובל<sup style="color: gray;">490</sup> - ככה נתנה הגבלה ראשית אל המכירה שלא תהיה פחות משתי שנים<sup style="color: gray;">491</sup>.
עברו המוכר והלוקח ונתרצו שניהם והחזירו השדה בתוך שתי שנים, נחלקו בהם ראשונים: יש סוברים שמה שעשו עשוי<sup style="color: gray;">492</sup>. ויש סוברים שמה שעשו אינו מועיל<sup style="color: gray;">493</sup>.
מכרו מלכתחילה השדה לשנה אחת, נחלקו אחרונים: יש סוברים שאינו מועיל<sup style="color: gray;">494</sup>, שכיון ששניהם אסורים אין בידם למחול<sup style="color: gray;">495</sup>, ששתי שנים גזרה התורה שיהא ביד הלוקח ואינו יכול להתנות שיחזור, כי אין הארץ שלהם כלל למכור וליקח, אלא של ה', ואין להם רק מה שהרשתה התורה<sup style="color: gray;">496</sup>. ויש סוברים שמותר למכור לכתחילה רק על שנה אחת<sup style="color: gray;">497</sup>.
יש מהאחרונים הסוברים שלדעת ר' אליעזר הסובר שחובה על הקרובים לגאול את השדה<sup style="color: gray;">498</sup>, אמנם אסור לגאול בעל כרחו של לוקח אלא לאחר שתי שנים, שנאמר: במספר שני תבואֹת ימכר לך<sup style="color: gray;">499</sup>, מכל מקום אם נתרצה הלוקח על הגאולה מדעתו, מותר לגאול אפילו בתוך שתי שנים למכירה<sup style="color: gray;">500</sup>.
בתוך שתי שנים שזיכתה התורה שתהא ברשות הלוקח<sup style="color: gray;">501</sup>, יש מהראשונים מפרשים שאסור למוכר להראות זוזים - השמורים לצורך הפדיון<sup style="color: gray;">502</sup> - ללוקח<sup style="color: gray;">503</sup>, כדי שייטב בעיניו להחזירה לו<sup style="color: gray;">504</sup>, ומכל מקום הלוקח אינו עובר על איסור אלא אם כן מקבל הדמים<sup style="color: gray;">505</sup>. ויש מהראשונים סוברים שאין איסור למוכר להראות זוזים ללוקח<sup style="color: gray;">506</sup>.
בטעם האיסור לגאול השדה בפחות משתי שנים כתבו ראשונים ואחרונים, כדי שימכור כל אדם קרקעו בקושי ואל יחשוב כי למחר ישוב ויקחנו לו מיד הלוקח<sup style="color: gray;">507</sup>, אבל ידע שאינו יכול לאכול מתבואותיו בשום פנים עד שתי שנים מיום ליום מעת המכירה<sup style="color: gray;">508</sup>.
אף קרוב הגואל את השדה<sup style="color: gray;">509</sup>, אינו רשאי לגאלה אלא אחר שתי שנים<sup style="color: gray;">510</sup>.
על כך שלדעת האמוראים הסוברים שהמוכר שדהו ביובל מכורה וחוזרת, בשדה זו אין בה הדין שצריכה לשהות ביד הלוקח שתי שנים, עי' להלן<sup style="color: gray;">511</sup>. על המוכר שדהו בחצי השנה בפרוס הפסח, ואכלה שתי שנים מקוטעות, חצי הראשונה וחצי האחרונה ואמצעית שלימה, שיש מהראשונים סוברים שיד המוכר על העליונה, ויכול לחשבם כשתי שנים ולגאול שדהו, עי' להלן<sup style="color: gray;">512</sup>. על המוכר שדהו ורוצה לפדותה קודם שיעברו שתי שנים, ואף הלוקח חפץ בכך, שיש מהאחרונים סוברים שאם רוצה המעות, יכול לחשב החודשים כשנה, עי' להלן<sup style="color: gray;">513</sup>.
<h4>השנים העולות למנין שתי שנים</h4>
אין מותר לגאול פחות משתי שנים של תבואה<sup style="color: gray;">514</sup>, ששתי השנים שאין רשות למכור לגאול שדהו בהם<sup style="color: gray;">515</sup>, היינו אם הן שתי שנים ראויות לתבואות<sup style="color: gray;">516</sup>, שנאמר: שני תבואֹת<sup style="color: gray;">517</sup>, שנים שעושה בהן תבואה עולים מן המנין<sup style="color: gray;">518</sup>. לפיכך אם היתה אחת משתי השנים<sup style="color: gray;">519</sup> שנת שדפון או ירקון<sup style="color: gray;">520</sup>, שלא גדלה התבואה<sup style="color: gray;">521</sup>, או שנים - שנות בצורת - כשני אליהו<sup style="color: gray;">522</sup>, או שביעית* - או יובל*<sup style="color: gray;">523</sup> - אינה עולה לו מן המנין<sup style="color: gray;">524</sup>, לפי שאין ראויות לתבואה<sup style="color: gray;">525</sup> מצד עצמותן<sup style="color: gray;">526</sup>, וצריך להניחה עוד ברשותו שתי שנים הראויות לזריעה ולתבואה<sup style="color: gray;">527</sup>. עבר הלוקח וזרעה בשביעית או ביובל עולה למנין שתי השנים<sup style="color: gray;">528</sup>.
לא היתה שנת שידפון בעולם, אבל נשדפה תבואתו, נחלקו ראשונים: יש מהראשונים סוברים שכיון שיש תבואה בעולם אינו שידפון ועולה למנין שתי השנים<sup style="color: gray;">529</sup>, ורק שביעית אף על פי שיש תבואה בחוץ לארץ אינו עולה למנין השנים, ששדה זו כיון שהיא בארץ אינה ראויה לתבואה<sup style="color: gray;">530</sup>. ויש מהאחרונים הסוברים בדעת ראשונים, שאף אם נשדפה תבואתו בלבד אינה עולה למנין שתי השנים<sup style="color: gray;">531</sup>. ויש מהאחרונים הסוברים בדעת ראשונים, שאם נשדפה כל התבואה שבארץ ישראל עולה למנין שתי השנים, שהוא כשביעית<sup style="color: gray;">532</sup>.
במה דברים אמורים שאין השנים עולות לו מן המנין, באונס בידי שמים, אבל אם פשע בה<sup style="color: gray;">533</sup>, שהיתה שנה ראויה לתבואה<sup style="color: gray;">534</sup>, אלא שהניחה הלוקח בורה שנה - שהניחה ולא חרשה<sup style="color: gray;">535</sup> - ואכלה שנה, או אכלה שנה ונרה - חרשה<sup style="color: gray;">536</sup> - שנה ולא זרעה, הרי אלו עולין למנין<sup style="color: gray;">537</sup> שתי השנים<sup style="color: gray;">538</sup>, הוא שהפסיד לעצמו<sup style="color: gray;">539</sup>, שלא הקפיד הכתוב על שדה - שתצמיח תבואה - אלא על שנים שיהיו שני תבואות<sup style="color: gray;">540</sup>, וכיון שבידו היה לזורעה, אנו קוראים בו: שני תבואֹת<sup style="color: gray;">541</sup>, ורשאי המוכר לגאלה לאלתר לסוף שתי שנים<sup style="color: gray;">542</sup>. ואף על פי שנרה ולא זרעה ולא נהנה ממנה הלוקח<sup style="color: gray;">543</sup>, אין אומרים שיתן המוכר ללוקח דמים החרישה - שחרשה והשביחה<sup style="color: gray;">544</sup> - ואחר כך יסתלק<sup style="color: gray;">545</sup>, שכיון שהיתה ברשותו, שהיה יכול לזורעה וליקח תבואתה ולא עשה, הוא שהפסיד לעצמו<sup style="color: gray;">546</sup>, ויגרע לו המוכר דמי אותן שני שנים כאילו היו זרועות ואכל הלוקח תבואתן<sup style="color: gray;">547</sup>.
נרה או הובירה כל השתי שנים, יש מהראשונים סוברים שעולות מן המנין<sup style="color: gray;">548</sup>. ויש מהראשונים סוברים שאינן עולות מן המנין<sup style="color: gray;">549</sup>. אם משום ששני תבואות מכר לו והוא לא אכל תבואה כלל, ואינו יכול לסלקו עד שיאכל תבואה שנה אחת לפחות<sup style="color: gray;">550</sup>. או משום שדוקא נרה שנה ואכלה שנה או אכלה שנה והובירה שנה נחשב שאוכל "שני תבואֹת"<sup style="color: gray;">551</sup>, שכן דרך בעלי השדות, לפי שחורשים השדה בשנה זו ואין זורעים אותה באותה שנה, כדי שיהיה לה חוזק וכח לשנה הבאה, וכן אכלה שנה והובירה שנה, שמניחים אותה בורה שנה אחת מטעם הנזכר, ובזה דוקא הוא שאנו קוראים בו "שני תבואֹת", שמה שאין זורע אותה באותה שנה הוא לצורך השנה, אבל אם נרה שתי שנים או הובירה שתי שנים, שאין דרך בעלי השדות לעשות כן שתי שנים רצופות, אין אנו קוראים בו שני תבואות ואין אומרים שהוא הפסיד לעצמו, שגזרת מלך כך היא<sup style="color: gray;">552</sup>.
מכרה לו והיא מלאה פירות ולאחר שתי שנים גאלה, אינו יכול לומר לו: החזירנה לי מלאה פירות כמו שמכרתי לך<sup style="color: gray;">553</sup>, לפיכך אם מכרה לו מלאה פירות לפני ראש השנה וגאלה אחר שתי שנים, הרי זה אוכל שלוש תבואות בשתי השנים<sup style="color: gray;">554</sup>, אותה תבואה העומדת בה בשעת קניה, ושתי תבואות בשתי שנים שתעמוד בידו<sup style="color: gray;">555</sup>, ואינו מחשב עימו אלא לפי שתי שנים בלבד<sup style="color: gray;">556</sup>, כגון אם מכרו לו בניסן מליאה קמה ולא יגאלנה עד שתי שנים בניסן באותו יום, ואם קדם וקצר הרי שאכל שלוש תבואות<sup style="color: gray;">557</sup>. ויש מפרשים כגון שקנאה בחודש סיון והיו תבואות אפילות ועדיין לא נקצרו וקצרן הלוקח, ושוב עשתה תבואה אחרת לסוף שנה ראשונה, ותבואה שלישית לסוף שנה שנייה היו תבואות חריפות קודם חודש סיון וקצרן, נמצא אוכל לוקח בשתי שנים שלוש תבואות<sup style="color: gray;">558</sup>. ומספר לימודים לדבר:
א) נאמר: כי מספר תבואֹת הוא מֹכר לָך<sup style="color: gray;">559</sup>, רִבה אצלו תבואות<sup style="color: gray;">560</sup>, שהרי הכתוב מיותר, שכבר נאמר בפסוק הקודם: במספר שני תבואֹת ימכר לך<sup style="color: gray;">561</sup>, ומכתוב זה אנו למדים - לסוברים כן<sup style="color: gray;">562</sup> - שאסור למוכר לגאול פחות משתי שנים<sup style="color: gray;">563</sup>, אלא ששם הזהיר שיהיה בידו שתי שנים, והכתוב כאן מפרש<sup style="color: gray;">564</sup> שכל תבואות הוא מוכר לך<sup style="color: gray;">565</sup>, שפעמים באותן שתי שנים מוכר לו מספר תבואות<sup style="color: gray;">566</sup>, שכשהיתה מליאה פירות הרי הוא מוכר תבואות של שתי שנים, מלבד התבואה שמכר לך משנה שעברה<sup style="color: gray;">567</sup>.
ב) נאמר: במספר שני תבואֹת ימכר לך<sup style="color: gray;">568</sup>, כיון שכתוב "שני" שני תבואות במשמע, "תבואֹת" למה לי<sup style="color: gray;">569</sup>, והיה לו לכתוב: "מספר שנים" או "מספר תבואות" שהיה משמע שתי תבואות<sup style="color: gray;">570</sup>, אלא מלמד שכל תבואה שימצא באותן שתי שנים יאכל<sup style="color: gray;">571</sup>, ואפילו שלוש תבואות<sup style="color: gray;">572</sup>, ש"שני" לשון שָׁנִים הוא<sup style="color: gray;">573</sup>, ואף על פי שאנו למדים ממנו שאסור למוכר לגאול פחות משתי שנים - לסוברים כן<sup style="color: gray;">574</sup> - על כרחך שניהם משמע, שמיעוט רבים שְׁנַים<sup style="color: gray;">575</sup>, אבל מכל מקום שני לשון שָׁנִים הוא ולא לשון מנין, שאין-מקרא-יוצא-מידי-פשוטו*<sup style="color: gray;">576</sup>.
ג) נאמר: על פי השנים<sup style="color: gray;">577</sup>, לא על פי התבואות<sup style="color: gray;">578</sup>.
<h4>מכרה שנה לפני היובל</h4>
מכרה שנה אחת לפני היובל*, הרי הלוקח אוכל אותה שנה שניה אחר היובל<sup style="color: gray;">579</sup>, אף על פי שהדין שיוצא ביובל<sup style="color: gray;">580</sup>, מכל מקום בפחות משתי שנים אינה יוצאת<sup style="color: gray;">581</sup>, שנאמר: שני תבואֹת<sup style="color: gray;">582</sup> - והיובל אינו בכלל<sup style="color: gray;">583</sup> - ואוכל שתי שנים<sup style="color: gray;">584</sup>, אך אחר שאכל שתי שנים אחר היובל יוצאת מידו בלא דמים, כי היובל מוציאה, רק שצריך לאכול שתי שנים<sup style="color: gray;">585</sup>.
יש מהראשונים מפרשים שהלימוד המיוחד מהכתוב שבא ללמד שמותר למכור אף במופלג מן היובל<sup style="color: gray;">586</sup>, היינו ללמד שמותר למכור אף שאין עוד שתי שנים עד היובל, ולאחר היובל משלימים לו מספר שני תבואות<sup style="color: gray;">587</sup>.
על המוכר שדהו שנה וחצי קודם היובל, שיש מהראשונים סוברים שיד המוכר על העליונה, ויכול לעשות חודשים שנה וכאילו מכרו שנתיים קודם היובל, וחוזרת ביובל, עי' להלן<sup style="color: gray;">588</sup>.
<h4>מכרה ביובל</h4>
המוכר שדהו בשנת היובל* עצמה, נחלקו בו אמוראים:
א) לדעת רב מכורה<sup style="color: gray;">589</sup> לכך שהמעות אינן חוזרות<sup style="color: gray;">590</sup> ואיבד הלוקח מעותיו<sup style="color: gray;">591</sup>, ויוצאה<sup style="color: gray;">592</sup> ביובל<sup style="color: gray;">593</sup>. ואף על פי ששנינו: ובשנת היובל עצמה לא ימכור, ואם מכר אינה מכורה<sup style="color: gray;">594</sup>, היינו שאינה מכורה למספר שני תבואות<sup style="color: gray;">595</sup>, שאין בה הדין שצריכה לשהות ביד הלוקח שתי שנים<sup style="color: gray;">596</sup>, ואין אומרים שאם מכרה תעמוד ברשותו עד אחר היובל ואחר היובל יאכל שני תבואות ויחזירה<sup style="color: gray;">597</sup>, ואף על פי שהמוכר שנה לפני היובל, הלוקח אוכל אותה שנה שניה לאחר היובל<sup style="color: gray;">598</sup>, זהו מפני שקודם היובל התחיל לאוכלה, הלכך מקיימים לו הכתוב: שני תבואֹת<sup style="color: gray;">599</sup>, אבל הקונה בשנת היובל אינו יורד לאוכלה<sup style="color: gray;">600</sup>.
ב) ולדעת שמואל שדה שנמכרה ביובל אינה מכורה כל עיקר<sup style="color: gray;">601</sup> והמעות חוזרות<sup style="color: gray;">602</sup>, וכן שנינו: ובשנת היובל עצמה לא ימכור, ואם מכר אינה מכורה<sup style="color: gray;">603</sup>. והדבר נלמד מקל-וחומר*, ומה מכורה כבר יוצאה - ביובל*<sup style="color: gray;">604</sup> -שאינה מכורה - שבשנת היובל חוזרת לבעלים<sup style="color: gray;">605</sup> - אינו דין שלא תימכר<sup style="color: gray;">606</sup> כלל והמעות חוזרות<sup style="color: gray;">607</sup>. וכתבו ראשונים מקור לזה מהכתוב, שנאמר: במספר שנים אחר היובל תקנה מאת עמיתך<sup style="color: gray;">608</sup>, ולמדנו ממה שאמר אחר היובל, שאין הקרקע נקנה ביובל<sup style="color: gray;">609</sup>.
להלכה פסקו ראשונים כשמואל<sup style="color: gray;">610</sup>, שאם מכרה בשנת יובל עצמה אינה נמכרת והדמים חוזרים לבעלים<sup style="color: gray;">611</sup>, משום שכשנחלקו רב ושמואל בדינים, ההלכה כשמואל<sup style="color: gray;">612</sup>, ועוד שהתלמוד נושא ונותן לפי שמואל - והלכה כמי שהתלמוד נושא ונותן בדבריו<sup style="color: gray;">613</sup> - ומקשה על רב ודוחק לתרץ<sup style="color: gray;">614</sup>.
<h4>שדה שאינה ראויה לזריעה</h4>
אף על פי שהמוכר קרקע לחבירו אין רשאי לגאול עד שתהא שתי שנים ביד הלוקח<sup style="color: gray;">615</sup>, מכר נקעים מלאים מים<sup style="color: gray;">616</sup>, או סלעים שאינם ראויים לזריעה<sup style="color: gray;">617</sup>, וכל שדה שאינה ראויה לזריעה<sup style="color: gray;">618</sup>, הרי זה פודה בפחות משתי שנים<sup style="color: gray;">619</sup>, שנאמר: במספר שני תבואֹת<sup style="color: gray;">620</sup>, שדה הראוי לתבואה הוא שאינה נגאלת אלא אחר שתי שנים<sup style="color: gray;">621</sup>.
על שדה שאינה ראויה לזריעה, שמכל מקום חוזרת ביובל*, ע"ע<sup style="color: gray;">622</sup>.
<h4>נשתנה ערכה</h4>
מכרה לראשון במאה דינר וראשון לשני במאתים, ורצה האדון לגאול, אינו מחשב - המוכר כשבא לגאלה<sup style="color: gray;">623</sup> - אלא עם הראשון<sup style="color: gray;">624</sup>, שמחשב עימו כמה שנים היו משמכרה עד שנת היובל וכמה מגיע לכל שנה<sup style="color: gray;">625</sup>, וכפי אותו חשבון ינכה לו לוקח על כל שנה ושנה אשר אכלה, והמותר יחזיר לו<sup style="color: gray;">626</sup>, שנאמר - בגואל שדה ממכרו: והשיב את העֹדף<sup style="color: gray;">627</sup> - לאיש אשר מכר לו<sup style="color: gray;">628</sup>, דהיינו ללוקח ראשון שמכר לו מוכר במנה<sup style="color: gray;">629</sup>, שמוכר זה הבא לגאלה הוא בעל השדה שבו עוסק הכתוב<sup style="color: gray;">630</sup>, ואינו יכול הלוקח השני לומר למוכר - שבא לגאלה<sup style="color: gray;">631</sup> - חשוב לי במאתים וטול קרקע שלך, שכך קניתיה מלוקח ראשון<sup style="color: gray;">632</sup>. וכתבו ראשונים טעם שאינו מחשב המוכר עם הלוקח השני, כי מפני שלא השליטהו ה' יתעלה למנוע המוכר מלגאול - שהרי המוכר גואל בעל כרחו של לוקח<sup style="color: gray;">633</sup> - הנה אין לו רשות למוכרו לאחר בסך יותר גדול, להכביד ענין גאולת המוכר<sup style="color: gray;">634</sup>. ונחלקו ראשונים: יש סוברים שמכיון שהמוכר גואל במנה, יפסיד הלוקח שני מנה אחד<sup style="color: gray;">635</sup>, ואין לשני על הראשון כלום<sup style="color: gray;">636</sup>. ויש סוברים שהמוכר מחשב במנה עם הלוקח הראשון ומחזיר השאר, והראשון מחשב עם השני במאתים ומחזיר לו השאר<sup style="color: gray;">637</sup>.
מכרה לראשון במאתים, וראשון לשני במאה, אינו מחשב אלא עם האחרון<sup style="color: gray;">638</sup>, שנאמר: לאיש אשר מכר לו<sup style="color: gray;">639</sup>, והמילה "לאיש" מיותרת, שהיה לו לומר: לאשר מכר לו<sup style="color: gray;">640</sup> - ונדרש - לאיש, לאיש אשר בתוכה<sup style="color: gray;">641</sup>, שהוא מוצא עתה בתוך השדה כשבא לפדותה<sup style="color: gray;">642</sup>, דהיינו ש"לאיש" פירושו האדון בעל השדה<sup style="color: gray;">643</sup>, שהוא עכשיו בתוכה<sup style="color: gray;">644</sup>. וכתבו ראשונים בטעם הדבר, שאם מכרה הלוקח הראשון בפחות ממה שקנה מהמוכר<sup style="color: gray;">645</sup>, כיון שנסתלק ממנה הלוקח הראשון, הנה יגאל האדון מיד הלוקח השני לפי מה שקנה, כי אין לו זכות בזה הקנין יותר מזה השיעור, אף על פי שקנהו מיד הבעלים<sup style="color: gray;">646</sup>.
מכר לאחד במאתים, ומכרה ראשון לשני במאה, ונתייקרה ביד השני ועמדה על מאתים, יש מהראשונים מפרשים שנחלקו בזה תנאים: שלדעת רבי נותן מאה, כמו שנתן בה שני<sup style="color: gray;">647</sup>, שכן לדעתו אנו למדים שאם מכרה לראשון במאתים וראשון לשני במאה אינו מחשב אלא עם האחרון, ממה שנאמר: לאיש אשר מכר לו<sup style="color: gray;">648</sup>, לאיש אשר בתוכה<sup style="color: gray;">649</sup>, והוא אינו מחלק באנשים, הרי האיש שבתוכה קנה אותה במאה<sup style="color: gray;">650</sup>, ואף על פי שהשביחה בידו במאתים, אינו מחשב אלא בדמים שמכרה לו<sup style="color: gray;">651</sup>, שהתורה הלכה גבי מוכר, ואנו רואים ללוקח שני כאילו לקחה מיד הבעלים ועימו הוא מחשב משעת הזול שלקחה<sup style="color: gray;">652</sup>, ולא משעת היוקר שהוא עכשיו<sup style="color: gray;">653</sup>. ולדעת ר' דוסתאי בן יהודה נותן מאתים<sup style="color: gray;">654</sup>, שכן לדעתו אם מכר במאה והשביחה ביד הלוקח משלם מה שמכר, שנאמר: והשיב את העֹדף<sup style="color: gray;">655</sup>, העודף שבידו, ואם מכר במאתים והכסיפה וראויה להימכר במאה, מחשב לפי מה שהיא, שנאמר: והשיב את העֹדף<sup style="color: gray;">656</sup>, העודף שבקרקע<sup style="color: gray;">657</sup>, ואם אתה אומר עודף שבידו, הרי מאתים נטל מהראשון, ואם אתה אומר עודף שבקרקע, הרי שוה מאתים<sup style="color: gray;">658</sup>. וכתבו אחרונים שלפי זה ההלכה כרבי, שכן הלכה כרבי מחברו<sup style="color: gray;">659</sup>.
מכר במאה והשביחה - מאליה<sup style="color: gray;">660</sup> - ביד הלוקח, והרי היא ראויה להימכר במאתים, מחשב לפי מה שמכר<sup style="color: gray;">661</sup>, שנאמר: והשיב את העֹדף<sup style="color: gray;">662</sup>, העודף שבידו<sup style="color: gray;">663</sup>, הנשאר בידו של לוקח מן הדמים שקיבל<sup style="color: gray;">664</sup>, לאחר שינכה לו הלוקח חשבון המגיע לכל שנה שאכלה<sup style="color: gray;">665</sup>, ולא לפי שווי הקרקע<sup style="color: gray;">666</sup>. ואם מכרה במאתים והכסיפה - נתקלקלה ופחתו דמיה<sup style="color: gray;">667</sup> - והרי היא ראויה להימכר במאה, מחשב לפי מה שהיא<sup style="color: gray;">668</sup>, שנאמר: והשיב את העֹדף<sup style="color: gray;">669</sup>, העודף שבקרקע<sup style="color: gray;">670</sup>, מה שווה קרקעו עכשיו<sup style="color: gray;">671</sup>, עודף שהקרקע שוה יותר על מה שמגיע לחשבון שמנכה לו הלוקח לשנים שאכלה<sup style="color: gray;">672</sup>. ודורשים עודף בשני אופנים, שניתן לדרוש המילה לכאן ולכאן<sup style="color: gray;">673</sup>, ולכן אמר הכתוב "העֹדף" סתם, והוא מהמצטרף, ולא ביאר עודף ממה הוא, כדי שנדרוש אותו<sup style="color: gray;">674</sup> בשני האופנים<sup style="color: gray;">675</sup>. יש מהראשונים סוברים שדין זה של מכרה ללוקח במאתים, והכסיף ושוה מאה - וכן אם מכרה לאחד במאתים ומכרה לשני במאתים וזול ועמדה על מאה<sup style="color: gray;">676</sup> - נחלקו בה תנאים: א) שלדעת רבי שאינו דורש דבר מ"העֹדף"<sup style="color: gray;">677</sup>, אלא מלאיש אשר מכר לו<sup style="color: gray;">678</sup>, צריך לגואלה כפי המכר, דהיינו ביוקר<sup style="color: gray;">679</sup> - וההלכה כרבי מחברו<sup style="color: gray;">680</sup> - ורק לדעת רבי דוסתאי בן יהודה הלומד דינו מ"העֹדף" אנו הולכים אחר שווי הקרקע<sup style="color: gray;">681</sup>. ב) ויש מהראשונים סוברים שהכל מודים בזה שפודה במאה, שאפילו אם הדין נלמד מלאיש אשר מכר לו, קוראים אנו בו לאיש אשר בתוכה, כמו שהוא עתה בתוכה, והרי אינו שוה עתה אלא מאה<sup style="color: gray;">682</sup>, וכן פסקו ראשונים להלכה,ש אם מכרה במאתים והכסיפה והרי היא ראויה להימכר במאה, מחשב לפי מה שהיא<sup style="color: gray;">683</sup>.
מכרה במאתים, והכסיפה, ובשעת פדייה הוקרה ושווה מאתים, יש מהראשונים מפרשים שנחלקו בזה תנאים: שלדעת רבי נותן מאתים, שכן לדעתו אנו למדים שאם מכרה לראשון במאתים וראשון לשני במאה אינו מחשב אלא עם האחרון, ממה שנאמר: לאיש אשר מכר לו<sup style="color: gray;">684</sup>, לאיש אשר בתוכה, וכשאין אלא לוקח אחד אנו אומרים גואלה במאתים<sup style="color: gray;">685</sup>, או שאנו אומרים שגואלה במאתים, שהולכים אחר הקרקע, הואיל ובשעת פדייה שוה כשעת מכר<sup style="color: gray;">686</sup>. ולדעת ר' דוסתאי שאנו הולכים אחר עודף שבידו ועודף שבקרקע, הולכים אף אחר הקרקע ומחשב לו בחשבון הזול<sup style="color: gray;">687</sup>.
כללו של דבר, לעולם - בין נשתנה שווי המכירה ובין נשתנה שווי הקרקע ללא מכירה - מייפים כח מוכר שדה אחוזה ומריעים כח הלוקח<sup style="color: gray;">688</sup>. בטעם הדבר שאנו דורשים הכתוב לעולם להקל על הגואל אמרו בתלמוד<sup style="color: gray;">689</sup>, שלמדו גזרה-שוה* "גאולה" "גאולה" מעבד-עברי*<sup style="color: gray;">690</sup> - הנגאל בגרעון כסף<sup style="color: gray;">691</sup> - כתוב כאן: ומצא כדי גאֻלתו<sup style="color: gray;">692</sup>, וכתוב בעבד עברי: גאֻלה תהיה לו<sup style="color: gray;">693</sup> - או שהלימוד הוא ממה שכתוב שם: לפיהן ישיב גאֻלתו<sup style="color: gray;">694</sup> - מה להלן להקל - שגילתה התורה בו שהולכים בגאולתו להקל לגואל, שבהוקר או הוזל נגאל תמיד כשעת הזול<sup style="color: gray;">695</sup> - אף כאן להקל<sup style="color: gray;">696</sup>.
קרוב הגואל<sup style="color: gray;">697</sup>, אף הוא אף הוא גואל כשער הפחות במכירה<sup style="color: gray;">698</sup> - ובשבח - שנאמר: ואם לא מצאה ידו די השיב לו<sup style="color: gray;">699</sup>, מה תלמוד לומר<sup style="color: gray;">700</sup>, שכבר אמר והשיגה ידו ומצא כדי גאֻלתו<sup style="color: gray;">701</sup>, ואם כן היה לו לומר: ואם לא והיה ממכרו וגו', ולמה אמר ומצאה ידו די השיב לו<sup style="color: gray;">702</sup>, אם אינו ענין לבעל השדה תנהו ענין לגואל שיגאל כסדר הזה<sup style="color: gray;">703</sup>.
<h4>חישוב לחודשים</h4>
המוכר שדה אחוזה, אמרו עליו בתורת כהנים<sup style="color: gray;">704</sup>: וחִשַּׁב את שני ממכרו<sup style="color: gray;">705</sup> - שני ממכרו כתוב, ולא ימי ממכרו<sup style="color: gray;">706</sup> - שנים הוא מחשב, ואינו מחשב חודשים<sup style="color: gray;">707</sup>. ונחלקו ראשונים: א) יש מפרשים שבא לומר הכתוב שיד המוכר על העליונה<sup style="color: gray;">708</sup>, שאם מכרה לו חמש שנים לפני היובל ואכלה שתי שנים ומחצה ובא הגואל לפדותה אינו נותן לו אלא דמי השתי שנים שנשארו שלימות עד היובל, אבל אותם שיש חודשים היתרים לא יחשב ולא יתן לו בשבילם יותר<sup style="color: gray;">709</sup>. ובטעם שאנו דורשים הכל לטובת המוכר, נחלקו אחרונים: יש מפרשים שהוא מכיון שתלה החשבון במוכר וכן יחסוהו אל השנים<sup style="color: gray;">710</sup>, ולא אמר "וחשבו", אף על פי ששניהם עושים חשבון<sup style="color: gray;">711</sup>. ויש מפרשים שאנו דורשים הכל לטובת המוכר, מכח הגזרה-שוה* של "גאולה" "גאולה"<sup style="color: gray;">712</sup>. ב) ויש מפרשים להיפך - שהוא לתועלת הלוקח<sup style="color: gray;">713</sup> - שנים מחשב מוכר ללוקח, כמה שנים אכלה לוקח להחזיר לו המוכר שאר דמים, ולא מחשב חודשים<sup style="color: gray;">714</sup>, שאינו גורע מהפדיון חשבון החודשים<sup style="color: gray;">715</sup>, שאם אכלה שתי שנים ושלושה חודשים לא מחשב חודשים אלא שנים בלבד<sup style="color: gray;">716</sup>, ואינו גורע אלא חשבון שנים שלמים שאכל<sup style="color: gray;">717</sup>, אבל אותם החודשים הנותרים לא יחשב ולא יתן לו בשבילם יותר<sup style="color: gray;">718</sup>, אלא אכלו הלוקח בחינם<sup style="color: gray;">719</sup>. יש שכתבו בטעם הדבר, כי אינו יכול להכריח ללוקח לפדותו באמצע השנה, אלא או שתעמוד אצלו עד שנה שלימה, או שלא יחשב מה שאכל בתוך שנה זאת<sup style="color: gray;">720</sup>.
מנין שאם רצה לעשות חודשים שנה יעשה, תלמוד לומר: וחִשַּׁב<sup style="color: gray;">721</sup>, מכל מקום<sup style="color: gray;">722</sup>. ונחלקו ראשונים ואחרונים:
א) יש מהראשונים מפרשים שיד המוכר על העליונה<sup style="color: gray;">723</sup>, שאם יש מקום שיהיה לו הנאה למוכר אם יחשב החדשים ויצרף אותם לחשבון שנה, הרשות בידו לחשוב ולצרף, שאם מכרה לו בחצי השנה בפרוס הפסח ואכלה שתי שנים מקוטעות, חצי הראשונה וחצי האחרונה ואמצעית שלימה, יחשוב המוכר החודשים הראשונים והאחרונים ויעשה אותם שנה, והרי אכלה שתי שנים, ואם רצה לגאול את שדהו הרשות בידו, ואילו לא חשבנו חודשים המפוזרים לשנה, לא היה מותר לגאול בפחות משתי שנים<sup style="color: gray;">724</sup>. והלימוד הוא מהמילה "וחִשַּׁב"<sup style="color: gray;">725</sup>, שלא כתוב: וינכה את שני ממכרו, אלא וחִשַּׁב את שני ממכרו<sup style="color: gray;">726</sup>, משמע שיראה לחשוב גם החודשים שעל ידם יהיה שני ממכרו, ומיעוט שנים שתים<sup style="color: gray;">727</sup>.
ב) ויש מהראשונים מפרשים שיד המוכר על העליונה באופן אחר<sup style="color: gray;">728</sup>, שאם שמכר השדה שנה וחצי קודם היובל, עושה המוכר חודשים שנה, וכאילו מכרו שנתיים קודם היובל, וחוזרת ביובל<sup style="color: gray;">729</sup>, ואין אומרים שאכל שנה אחת קודם היובל וצריך הלוקח לאכול שנה אחרת אחר היובל<sup style="color: gray;">730</sup>.
ג) ויש מהאחרונים מפרשים בדעת ראשונים שיד המוכר על העליונה באופן אחר<sup style="color: gray;">731</sup>, שאם אכל חמש שנים ושישה חודשים, יחשוב לו שישה שנים, כגון אם בא לגואלה בתשרי של שנה שישית, שנמצא שאכל חמישה שנים ומחצה, שמחשב לו אותם החודשים כמו שמחשב שנה<sup style="color: gray;">732</sup>.
ד) ויש מהאחרונים מפרשים שיד הלוקח על העליונה, כפי שאין מחשבים החודשים שאכל הלוקח, והולכים אחר ריוח הלוקח - לסוברים כן<sup style="color: gray;">733</sup> - כך נאמר שאם היה לו ריוח בחשוב החודשים שנה שיעשה אותם, שאם מכר לו עשר שנים ומחצה קודם היובל בעשר סלעים, שאם לא נחשיב החודשים שנחסרו משנת ל"ח לשנה נחלק העשרה סלעים לעשר שנים לחוד, ויעלה לחשבון סלע בכל שנה, ובאופן הזה אם אכל אותה חמש שנים גורע לו חמישה סלעים ואינו נותן לו אלא חמישה<sup style="color: gray;">734</sup>, אבל אם נחשוב אותה לשנה, נחלק העשרה סלעים על י"א שנים, ואז יעלה סלע פחות עשירית בקרוב לשנה, וכאשר יעבור אותו חמישה שנים אינו גורע לו אלא ארבעה סלעים וחמשה עשיריות, ונמצא שצריך לתת לו חמשה וחמשה עשיריות<sup style="color: gray;">735</sup>.
ה) ויש מהאחרונים מפרשים שיד הלוקח על העליונה, באופן אחר, שאכל שנה ועשרה חודשים ובא המוכר לגואלה, ואסור על הלוקח להחזיר קודם שתי שנים<sup style="color: gray;">736</sup>, אבל מצד עצמו רוצה שיחזיר לו המוכר המעות ולכן רוצה שאותם החודשים יהיו נחשבים לשנה<sup style="color: gray;">737</sup>.
יש מהאחרונים הגורסים שהלימוד שאם רצה לעשות חודשים שנה, הוא מהכתוב: והשיב את העֹדף<sup style="color: gray;">738</sup>, ששם לא כתוב שנה כלל<sup style="color: gray;">739</sup>, ומשמע כל העודף<sup style="color: gray;">740</sup>, שמצרפים לחשבון גם החודשים<sup style="color: gray;">741</sup>.
<h4>גאולת הבעלים השני</h4>
מכר בעל האחוזה שדהו, והלוקח ממנו מכר לשני<sup style="color: gray;">742</sup>, יכול אף מוכר ראשון יגאל משני, תלמוד לומר<sup style="color: gray;">743</sup>: ושב לאחֻזתו<sup style="color: gray;">744</sup>, בבעל אחוזה דיברתי ולא במוכר למוכר<sup style="color: gray;">745</sup>, שמוכר שדה אחוזה גואל מלוקח כסדר הזה<sup style="color: gray;">746</sup>, ולא בלוקח ראשון שמוכר לשני<sup style="color: gray;">747</sup>, שאינו גואל כסדר הזה<sup style="color: gray;">748</sup>, שלא נתן לו הכתוב כח לגאול משני<sup style="color: gray;">749</sup>. רצה אביו או אחיו או אחד מן הקרובים של ראשון לגאול, הרשות בידו, ושל שני, אין שומעים לו<sup style="color: gray;">750</sup>.
<h4>מכירת שדה אחרת עבור גאולה</h4>
המוכר שדה אחוזתו והיו לו שדות אחרות ומכר מאותם השדות כדי לגאול שדה שמכר, אין שומעים לו<sup style="color: gray;">751</sup>, דהיינו שאין כופים את הלוקח להחזירה לו ליפדות<sup style="color: gray;">752</sup>, עד שימצא דבר שאינו מצוי לו בשעה שמכר<sup style="color: gray;">753</sup>, שנאמר: ומצא כדי גאֻלתו<sup style="color: gray;">754</sup>, ומצא, פרט למצוי<sup style="color: gray;">755</sup>, ונאמר שם: והשיגה ידו<sup style="color: gray;">756</sup>, שעכשיו כשמכרה לא היתה משגת, ככתוב: כי ימוך<sup style="color: gray;">757</sup>, אף מצא פירושו שעכשיו מצא ידו<sup style="color: gray;">758</sup>, ש"ומצא" משמע שימצא דבר שלא היה מצוי לו בשעה שמכר<sup style="color: gray;">759</sup>, שלא ימכור מה שהיה לו קודם לכן<sup style="color: gray;">760</sup>, ולא ימכור ברחוק ויגאול בקרוב, ברע ויגאול ביפה<sup style="color: gray;">761</sup>, שלא ימכור אם יש לו שדה בריחוק מקום ויגאל שדה זו של ממכר אחיו משום שהיא קרובה לו, ולא ימכור שדה רע שיש לו ויגאל שדה זו שהיא יפה<sup style="color: gray;">762</sup>, וכל שכן למכור בקרוב או יפה בשביל רחוק או רע<sup style="color: gray;">763</sup>, ואפילו שוה בשוה<sup style="color: gray;">764</sup>, ששדות הללו מצויים ועומדים הם<sup style="color: gray;">765</sup>, ואינם בכלל "מצא"<sup style="color: gray;">766</sup>.
קרוב הגואל<sup style="color: gray;">767</sup>, אף הוא אינו מוכר שדה וגואל<sup style="color: gray;">768</sup>, שנאמר: ואם לא מצאה ידו די השיב לו<sup style="color: gray;">769</sup>, מה תלמוד לומר<sup style="color: gray;">770</sup>, שכבר אמר והשיגה ידו ומצא כדי גאֻלתו<sup style="color: gray;">771</sup>, ואם כן היה לו לומר: ואם לא והיה ממכרו וגו', ולמה אמר ומצאה ידו די השיב לו<sup style="color: gray;">772</sup>, אם אינו ענין לבעל השדה תנהו ענין לגואל שיגאל כסדר הזה<sup style="color: gray;">773</sup>, שהגואל הקרוב, גם הוא ישמור התנאים האלה כמו בעליו<sup style="color: gray;">774</sup> - ועל זה נאמר<sup style="color: gray;">775</sup> - ואם לא מצאה<sup style="color: gray;">776</sup>, שלא ימכור ברחוק ויגאל בקרוב, ברע ויגאול ביפה<sup style="color: gray;">777</sup>.
<h4>לוה ממון</h4>
לוה הבעלים דמים לגאול, אין שומעים לו<sup style="color: gray;">778</sup>, שנאמר: והשיגה ידו<sup style="color: gray;">779</sup>, יד עצמו<sup style="color: gray;">780</sup>, שבמה שבידו וברשותו יגאל<sup style="color: gray;">781</sup>, ולא שילוה<sup style="color: gray;">782</sup> מאחרים<sup style="color: gray;">783</sup> ויגאל<sup style="color: gray;">784</sup>, שאז אין ידו משגת<sup style="color: gray;">785</sup>. ונצרך הכתוב ללמדנו דין זה, שלא נלמד ממקדיש שדהו שלווה וגואל<sup style="color: gray;">786</sup>.
קרוב הגואל<sup style="color: gray;">787</sup>, אף הוא אינו לווה וגואל<sup style="color: gray;">788</sup>, שנאמר: ואם לא מצאה ידו די השיב לו<sup style="color: gray;">789</sup>, מה תלמוד לומר<sup style="color: gray;">790</sup>, שכבר אמר והשיגה ידו ומצא כדי גאֻלתו<sup style="color: gray;">791</sup>, ואם כן היה לו לומר: ואם לא והיה ממכרו וגו', ולמה אמר ומצאה ידו די השיב לו<sup style="color: gray;">792</sup>, אם אינו ענין לבעל השדה תנהו ענין לגואל שיגאל כסדר הזה<sup style="color: gray;">793</sup>, שהגואל הקרוב, גם הוא ישמור התנאים האלה כמו בעליו<sup style="color: gray;">794</sup> - ועל זה נאמר<sup style="color: gray;">795</sup> - ואם לא מצאה ידו<sup style="color: gray;">796</sup>, לא ילוה<sup style="color: gray;">797</sup> מאחרים<sup style="color: gray;">798</sup>.
<h4>היה בידיו ממון בשעת מכירה</h4>
היו לו מעות בשעת מכירה, ועבר ומכר אף על פי שאינו רשאי<sup style="color: gray;">799</sup>, שבדיעבד השדה מכור<sup style="color: gray;">800</sup>, נסתפקו אחרונים אם יכול לגאול באותם מעות, או שאף זה נתמעט מהכתוב כי ימוך וגו' והשיגה ידו ומצא כדי גאֻלתו<sup style="color: gray;">801</sup>, שדוקא במוכר מחמת דוחק ואחר כך השיגה ידו הרשתה לו התורה לגאול, אבל בהיה לו מקודם אינו יכול לגאול<sup style="color: gray;">802</sup>.
<h4>גאולת חצי שדה</h4>
מצא מעט ורצה לגאול חצי השדה שמכר - וחציה האחר לאחר מכן<sup style="color: gray;">803</sup>. או להשאיר חציה ביד הלוקח<sup style="color: gray;">804</sup> - אין שומעים לו<sup style="color: gray;">805</sup>, דהיינו שאין כופים הקונה לקבל חצי הדמים<sup style="color: gray;">806</sup>, שנאמר: כדי גאֻלתו<sup style="color: gray;">807</sup>, כדי גאולה הוא גואל<sup style="color: gray;">808</sup>, ואינו גואל לחצאים<sup style="color: gray;">809</sup>, כלומר אם השיג כדי לגאול הכל בבת אחת גואל<sup style="color: gray;">810</sup>, ואם לאו, אינו גואל<sup style="color: gray;">811</sup>, ואינו רשאי לגאול לחצאים<sup style="color: gray;">812</sup>, ואם רצה הקונה בכך, רשאי<sup style="color: gray;">813</sup>. ונצרך הכתוב ללמדנו דין זה, שלא נלמד ממקדיש שדהו שגואל לחצאים<sup style="color: gray;">814</sup>.
קרוב הגואל<sup style="color: gray;">815</sup>, אף הוא אינו גואל חצי שדה<sup style="color: gray;">816</sup>, שנאמר: ואם לא מצאה ידו די השיב לו<sup style="color: gray;">817</sup>, מה תלמוד לומר<sup style="color: gray;">818</sup>, שכבר אמר והשיגה ידו ומצא כדי גאֻלתו<sup style="color: gray;">819</sup>, ואם כן היה לו לומר: ואם לא והיה ממכרו וגו', ולמה אמר ומצאה ידו די השיב לו<sup style="color: gray;">820</sup>, אם אינו ענין לבעל השדה תנהו ענין לגואל שיגאל כסדר הזה<sup style="color: gray;">821</sup>, שהגואל הקרוב, גם הוא ישמור התנאים האלה כמו בעליו<sup style="color: gray;">822</sup> - ועל זה נאמר<sup style="color: gray;">823</sup> - די השיב לו<sup style="color: gray;">824</sup>, ואינו גואל חציים<sup style="color: gray;">825</sup>, שאם לא היה די השיב לו מה שיצטרך לגאול כולו, לא יגאל לחצאים<sup style="color: gray;">826</sup>. ויש מהראשונים שנראה שמפרשים שהלימוד הוא מהכתוב: ואם לא מצאה ידו<sup style="color: gray;">827</sup>, שנדרש אף לגואל, שהוא בכלל כל התנאים של בעלי השדה<sup style="color: gray;">828</sup>.
<h4>גאולת קרובים</h4>
בגאולת קרובים נאמר: ובא גֹאלו הקרֹב אליו וגאל את ממכר אחיו<sup style="color: gray;">829</sup>. ונחלקו תנאים:
א) לדעת ר' יהושע - וכן הוא בתוספתא<sup style="color: gray;">830</sup>, ויש הגורסים כן בתורת כהנים<sup style="color: gray;">831</sup> - הרשות ביד הקרוב לגאלו<sup style="color: gray;">832</sup>, אתה אומר רשות או אינו אלא חובה, תלמוד לומר: ואיש כי לא יהיה לו גֹּאל<sup style="color: gray;">833</sup>, וכי יש אדם בישראל - מנוטלי חלק בארץ שאין לו גואלין מזרע יעקב בעוד אחד מכל ישראל קיים הוא קרוב לו<sup style="color: gray;">834</sup> - שאין לו גואלים<sup style="color: gray;">835</sup>, אלא זה שיש לו גואלים, אבל אין הגואל רוצה ליקח<sup style="color: gray;">836</sup>, ולימדך הכתוב שהרשות בידו<sup style="color: gray;">837</sup>. וביארו אחרונים שלדעתו היכן שניתן להעמיד הכתוב רשות וניתן להעמידו חובה, מעמידים אנו חובה למצות עשה מן התורה, ולכן אלמלא הכתוב ואיש כי לא יהיה לו גֹּאל<sup style="color: gray;">838</sup>, הייתי חושב שהכתוב וגאל את ממכר אחיו<sup style="color: gray;">839</sup>, הוא חובה<sup style="color: gray;">840</sup>.
ב) ולדעת ר' אליעזר - ויש המפרשים כן, לגירסתם, בתורת כהנים<sup style="color: gray;">841</sup> - חובה על הקרוב לגאלו<sup style="color: gray;">842</sup>, אתה אומר חובה או אינו אלא רשות, תלמוד לומר: בכל גאולה תתנו<sup style="color: gray;">843</sup>, הכתוב קבעו חובה<sup style="color: gray;">844</sup>. וביארו אחרונים שלדעתו היכן שניתן להעמיד הכתוב רשות וניתן להעמידו חובה, מעמידים אנו שהוא רשות, ולכן אלמלא הכתוב בכל גאולה תתנו<sup style="color: gray;">845</sup>, הייתי חושב שהכתוב וגאל את ממכר אחיו<sup style="color: gray;">846</sup>, הוא רשות<sup style="color: gray;">847</sup>. וכתבו ראשונים שלדעת ר' אליעזר הכתוב ואיש כי לא יהיה לו גֹּאל<sup style="color: gray;">848</sup>, נדרש בשאי אפשר ביד הראוי ליורשו ליגאל - מפני עניותו<sup style="color: gray;">849</sup> - ואין הגאולה מוטלת אלא על הקרוב מן הכל<sup style="color: gray;">850</sup>.
להלכה פוסקים ראשונים ואחרונים כר' יהושע<sup style="color: gray;">851</sup>, שאין חובה על הקרובים לגאול<sup style="color: gray;">852</sup>, אלא שאם רצו קרוביו - של הבעלים - לגאול, גואלים<sup style="color: gray;">853</sup>. ויש מהאחרונים הסוברים בדעת גאונים וראשונים שההלכה כר' אליעזר<sup style="color: gray;">854</sup>.
בשדה אחוזה, הקרוב קרוב קודם לגאולה<sup style="color: gray;">855</sup>, שנאמר: ובא גֹאלו הקרֹב אליו<sup style="color: gray;">856</sup>, מלמד שהקרוב קודם<sup style="color: gray;">857</sup>, שאם לא כן ובא גואל וגאל את ממכר אחיו היה לו לומר, ומהו "הקרֹב", לומר<sup style="color: gray;">858</sup> ש"הקרֹב" וגאל את ממכר אחיו<sup style="color: gray;">859</sup>, שהיותר קרוב מגואליו קודם לזה הענין<sup style="color: gray;">860</sup>, של הגאולה<sup style="color: gray;">861</sup>, והוא כסדר היורשים הנלמדים מהכתוב בפרשת עבד-עברי* הנמכר לגוי<sup style="color: gray;">862</sup>, דודו בתחילה, ואם אין לו דוד בן דודו<sup style="color: gray;">863</sup>, ואם אין לו, משאר בשרו<sup style="color: gray;">864</sup>. ואף על פי שבן דודו אמיד, ודודו אינו אמיד, דודו קודם<sup style="color: gray;">865</sup>, שנאמר - בפרשת עבד עברי הנמכר לגוי - יגאלנו יגאלנו יגאלנו שלוש פעמים<sup style="color: gray;">866</sup>, לרבות כל הגאולות שנגאלות כסדר הזה<sup style="color: gray;">867</sup>, דהיינו בתי-חצרים* ושדה אחוזה<sup style="color: gray;">868</sup>, שהקרוב קרוב קודם<sup style="color: gray;">869</sup>, לעכב, שיהו דוקא כסדר הזה<sup style="color: gray;">870</sup>.
היה הקרוב פטור מפני עניותו, נחלקו ראשונים ואחרונים: יש מהראשונים סוברים שהשאר פטורים מפני שהם רחוקים<sup style="color: gray;">871</sup>, ולכן אם בן דודו אמיד ודודו אינו אמיד, אינו נגאל<sup style="color: gray;">872</sup>. ויש מהראשונים ואחרונים סוברים שאם הקרוב יותר עני, הקרוב שבא אחריו רשאי לפדות<sup style="color: gray;">873</sup>.
גאולת קרוב, כתבו ראשונים שהיא בעל כרחו של לוקח<sup style="color: gray;">874</sup>, שאין הלוקח יכול לעכב<sup style="color: gray;">875</sup>, שנאמר: וגאל את ממכר אחיו<sup style="color: gray;">876</sup>. יש מהאחרונים סוברים שאין דין זה אמור אלא לסוברים - וכן הלכה<sup style="color: gray;">877</sup> - שרשות ביד הקרובים לגאול<sup style="color: gray;">878</sup>, שלסוברים שחובה על קרובים לגאול<sup style="color: gray;">879</sup>, בא הכתוב לחיייב היותר קרוב שיגאלנו, אבל לסוברים שרשות ביד הקרובים לגאול, מה בא הכתוב להשמיע לנו, וכי תעלה על דעתך שאם רצה לגאול שלא יהא רשאי לגאול, אלא על כרחך לומר, שבא להשמיע לנו, שאם רצה הקרוב לגאול גואל, ואין הלוקח יכול לעכב<sup style="color: gray;">880</sup>. ויש מהאחרונים סוברים שהכל מודים שכך פירוש הכתוב - ודין זה נלמד מתחילת הכתוב - שהיה לו לומר "יבוא" גֹאלו, מדוע נכתב "ובא" גֹאלו<sup style="color: gray;">881</sup>, אלא כך פירוש הכתוב, ובא גֹאלו הקרֹב אליו וגאל את ממכר אחיו<sup style="color: gray;">882</sup>, ואין אדם יכול לעכב<sup style="color: gray;">883</sup>.
פדה אחד מהקרובים את השדה, נחלקו הדעות: א) יש סוברים שהיא ביד הקרוב עד היובל וחוזרת ביובל לבעלים<sup style="color: gray;">884</sup>. ומנין שהשדה חוזרת לבעלים, ואינה ביד הקרוב לעולם<sup style="color: gray;">885</sup>, שנאמר: בשנת היובל הזאת תשֻׁבו איש אל אחֻזתו<sup style="color: gray;">886</sup>, והוא כתוב מיותר, שכבר אמר: ושבתם איש אל אחֻזתו<sup style="color: gray;">887</sup> - אלא שבא - לרבות המוכר שדהו ועמד בנו וגאלה שתחזור לאביו ביובל<sup style="color: gray;">888</sup>, שהייתי חושב שכיון שבנו במקום אביו הוא<sup style="color: gray;">889</sup> ועדיין ירשנה ותשוב אליו<sup style="color: gray;">890</sup>, ולא שייך בה השבה, תלמוד לומר: תשֻׁבו<sup style="color: gray;">891</sup>, שמשמע מכל מקום, ואפילו - פדאה - הבן, חוזר לאביו<sup style="color: gray;">892</sup>. ב) ויש סוברים שאם פדה אחד מהקרובים את השדה, חוזרת מייד לבעלים הראשון<sup style="color: gray;">893</sup>.
על קרוב הגואל, שאם מכר הבעלים לראשון במנה ומכר הראשון לשני במאתיים, או להיפך, שלעולם גואל כשער הפחות, עי' לעיל<sup style="color: gray;">894</sup>. על קרוב הגואל, שאינו מוכר שדה וגואל, עי' לעיל<sup style="color: gray;">895</sup>. על קרוב הגואל, שאינו לווה וגואל, עי' לעיל<sup style="color: gray;">896</sup>. על קרוב הגואל, שאינו גואל חצי שדה, עי' לעיל<sup style="color: gray;">897</sup>.
<h4>מתנה</h4>
לסוברים שקרקע שניתנה במתנה חוזרת ביובל<sup style="color: gray;">898</sup>, הנותן שדה במתנה יכולים קרוביו לגאלה<sup style="color: gray;">899</sup>, שנאמר: וגאל את ממכר אחיו<sup style="color: gray;">900</sup>, לרבות את הנותן מתנה<sup style="color: gray;">901</sup>, שהיה לו לכתוב: "ובא גואלו הקרוב אליו וגאלו"<sup style="color: gray;">902</sup>, שהרי כתב אמר: "ומכר מאחוזתו"<sup style="color: gray;">903</sup>, ואם כן באומרו "ובא גואלו וגו' וגאל", פשוט שהוא מה שמכר<sup style="color: gray;">904</sup>, ומדוע כתב "וגאל את ממכר", לרבות נותן מתנה<sup style="color: gray;">905</sup>, שאם אינו ענין למכר, תנהו ענין למתנה שנתן אחיו, שאף היא יגאלנה הקרוב<sup style="color: gray;">906</sup>, שמתנה היא כמכר<sup style="color: gray;">907</sup>. או שהדבר נלמד מהמילה "את", שהיא ריבוי<sup style="color: gray;">908</sup>, מפני שהיא יתירה, שהיה לו לומר "וגאל ממכר אחיו"<sup style="color: gray;">909</sup>, ומשום שבמכירה משתנה רשות הבעלים שהחפץ שב מרשות המוכר לרשות הקונה, הושאל שם מכירה לשארי האופנים משנויי הרשויות, כמו מתנה שיוצאת מרשות הנותן לרשות המקבל<sup style="color: gray;">910</sup>. או שהדבר נלמד מכך שנכתב "ממכר" ולא "מכר"<sup style="color: gray;">911</sup>, ששם "ממכר" כולל דבר שיעשה בו פעולה זו בכל אופן, וכולל אף המתנה מנין מסירה מרשות לרשות, שבהרחבה יבוא גם הוא בלשון מכירה<sup style="color: gray;">912</sup>.
<h2>שדה מקנה</h2>
<b>הגדרת הערך</b> - שדה בארץ-ישראל* שקנאה מזולתו או שניתן לו במתנה.
<h3>מהותה</h3>
שדה שקנאה מזולתו או שניתן לו במתנה<sup style="color: gray;">1</sup>, היא הנקראת שדה מקנה<sup style="color: gray;">2</sup>.
על המחרים<sup style="color: gray;">3</sup> שדה מקנתו לבדק-הבית*, שאינו מוחרם, ע"ע דבר שאינו שלו<sup style="color: gray;">4</sup> וע' חרמים<sup style="color: gray;">5</sup>. על היובל*, שהקרקעות שנקנו חוזרות לבעליהם הראשונים, ע"ע יובל: חזרת הקרקעות. ושם<sup style="color: gray;">6</sup>, שנחלקו תנאים אף אף שדה שניתנה במתנה חוזרת ביובל. על שדה שלקח ממורישיו ומתו מורישיו קודם שישוב השדה להם, שדינה דין שדה-אחֻזה* אם הקדישה, ע"ע שדה אחוזה.
<h3>הקדש</h3>
המקדיש<sup style="color: gray;">7</sup> שדה מקנה, פודה אותה כל מי שירצה<sup style="color: gray;">8</sup>, ופדיונה לבדק-הבית*<sup style="color: gray;">9</sup>, ואין למקדיש קדימות לאחרים<sup style="color: gray;">10</sup>. דין זה נוהג בזכרים ונקבות בזמן שהיובל* נוהג<sup style="color: gray;">11</sup>, אבל בזמן הזה אין מקדישים<sup style="color: gray;">12</sup>.
בסכום הפדיון נחלקו תנאים:
א) לדעת תנא קמא נותן את שוויו<sup style="color: gray;">13</sup>, שנאמר - בשדה מקנה<sup style="color: gray;">14</sup> - וחשב לו הכהן את מכסת הערכך<sup style="color: gray;">15</sup>, והמילה "מכסת" מיותרת<sup style="color: gray;">16</sup>, שיכל להיכתב: וחִשַּׁב לו הכהן את הערכך<sup style="color: gray;">17</sup>, אין מכסת אלא דמיה, מלמד שהוא נותן את שוויו<sup style="color: gray;">18</sup>, שמכסת לשון מנין הוא, וירצה מנין דמיו שהוא שוויו<sup style="color: gray;">19</sup>, וכן הוא אומר: והרמֹתָ מכס<sup style="color: gray;">20</sup>. ובזה הוא חלוק משדה-אחֻזה* שנותן - אם הקדישו בתחילת יובל<sup style="color: gray;">21</sup> - זרע חומר שעורים חמשים שקל כסף<sup style="color: gray;">22</sup>, ולכן נאמר "במכסת", לפי שנאמר - בגאולת שדה אחוזה<sup style="color: gray;">23</sup> - זרע חֹמר שְׂעֹרים בחמשים שקל כָּסף<sup style="color: gray;">24</sup>, יכול אף שדה מקנה כן, תלמוד לומר מכסת<sup style="color: gray;">25</sup>.
ב) ולדעת ר' אליעזר המקדיש שדה מקנה אם בא לגאלה, יגאל בדמים הללו הקצובים לשדה אחוזה<sup style="color: gray;">26</sup> - והדבר נלמד בגזרה-שוה*<sup style="color: gray;">27</sup> - נאמר כאן: וחִשַּׁב<sup style="color: gray;">28</sup>, ונאמר להלן - בשדה אחוזה<sup style="color: gray;">29</sup> - וחִשַּׁב<sup style="color: gray;">30</sup>, מה וחשב האמור להלן נותן בזרע חומר שעורים חמשים שקל כסף, אף וחשב האמור כאן בזרע חומר שעורים בחמשים שקל כסף<sup style="color: gray;">31</sup>, ונאמר "וחשב" משום שהוא דבר שדמיו קצובים, שצריך לחשב מה שרוצה ליתן, שאם מקדישו בתחילת יובל צריך לתת יותר, ואם לאחר מכן צריך לגרוע<sup style="color: gray;">32</sup>, ופירוש "במכסת", במנין הקצוב האמור למעלה בשדה אחוזה<sup style="color: gray;">33</sup>.
להלכה כתבו ראשונים שאין הלכה כר' אליעזר<sup style="color: gray;">34</sup>. ויש מהאחרונים מסתפקים בדעת ראשונים, שמא אינו נפדה פחות מהקצוב בתורה, אבל מכריזים עליו<sup style="color: gray;">35</sup> שמא יתן אחד יותר מהקצוב בתורה, וירויח ההקדש<sup style="color: gray;">36</sup>.
על הסוברים שמדברי ר' אליעזר אנו למדים שבגזרה-שוה* צריכים אנו בכל מקום לחקור ולדרוש במשמעות התיבה שהיא תורה על מה שרצה שנלמד זה מזה, ע"ע גזרה שוה<sup style="color: gray;">37</sup>. על המקדיש שדה מקנה, שאינה יוצאה לכהנים ביובל, אלא חוזרת לבעליה הראשונים, ע"ע דבר שאינו שלו<sup style="color: gray;">38</sup> וע' יובל<sup style="color: gray;">39</sup>. על ההכרזה* הנעשית בזמן שומת שדה מקנה, ע"ע הכרזה (א)<sup style="color: gray;">40</sup>. על המקדיש שדה מקנה, שאינו מוסיף על פדיונו חומש*, ע"ע<sup style="color: gray;">41</sup>. על החילוק בין הקדש*, התופס בשדה מקנה, לחרם<sup style="color: gray;">42</sup>, שאינו תופס בשדה מקנה, ע"ע חרמים<sup style="color: gray;">43</sup>.
<h3>במנין המצוות</h3>
יש ממוני המצוות שמנו במנין-המצות* מצות עשה לדון בערכי שדות<sup style="color: gray;">44</sup>, שהמקדיש שדהו ורצה לפדותו שיתן בערך הקצוב בפרשה<sup style="color: gray;">45</sup>, בין בשדה-אחוזה* ובין בשדה מקנה<sup style="color: gray;">46</sup>. ויש ממוני המצוות שמנה שתי מצוות נפרדות: לגאול שדה אחוזה ולגאול שדה מקנה<sup style="color: gray;">47</sup>. ויש מהמונים במנין המצוות פרשיות<sup style="color: gray;">48</sup>, שמנו בסתם: פרשת מקדיש וחרמים<sup style="color: gray;">49</sup>. ויש שמנו בסתם פרשת ערך<sup style="color: gray;">50</sup>. ויש ממוני המצוות שלא מנו כלל המצוה<sup style="color: gray;">51</sup>. ויש ממוני המצוות שמנו מצות ערך שדה אחוזה במקדיש שדהו, ולא מנאוהו בשדה מקנה<sup style="color: gray;">52</sup>.
<h3>מכירה</h3>
המוכר שדה מקנה אינו גואלה אלא ברצון הלוקח<sup style="color: gray;">53</sup>, ודינו כדין שדה-מקנה*, שאינו רשאי לגאול אותה אלא לאחר שתי שנים<sup style="color: gray;">54</sup>, שכן האיסור נלמד מהכתוב: במספר שני תבואות ימכר לך<sup style="color: gray;">55</sup>, ושם אינו מוזכר שדה אחוזה<sup style="color: gray;">56</sup>. ויש מהאחרונים המצדדים בדעת ראשונים, שאין איסור זה נוהג בשדה מקנה<sup style="color: gray;">57</sup>.
על המוכר שדה-אחֻזה*, שהוא או קרוביו גואלים אותה בעל כרחו של לוקח, ע"ע. על האיסור לגאול שדה-מקנה* בפחות משתי שנים, ע"ע.
<h2>שהיה (בשחיטה)</h2>
<b>הגדרת הערך</b> - אחד מחמשה דברים המפסידים את השחיטה.
<h3><b>גדרה ושיעורה</b></h3>
<h4>הכלל</h4>
השהיה היא הלכה בהלכות שחיטה שנאמרו למשה בסיני<sup style="color: gray;">1</sup>, שטבח שאינו יודע אותן, אסור לאכול משחיטתו<sup style="color: gray;">2</sup>, והיא אחד מחמשה דברים המפסידים את השחיטה, ועיקר הלכות שחיטה להזהר בכל אחד מהם<sup style="color: gray;">3</sup>.
ולכן אם היתה שהיה באמצע השחיטה, כגון שנפלה הסכין מידו והגביהה ושהה בהגבהה זו, או שנפלו כליו והגביהן - כגון שהיו בתי ידיו רחבים ונפלו לו על ידיו והגביהם על זרועותיו<sup style="color: gray;">4</sup> - או שהשחיז את הסכין - שכשהתחיל לשחוט ונמצאה רעה הניח מלשחוט והשחיזה במשחזת ונמצא ששהה<sup style="color: gray;">5</sup>, או שהוליך הסכין על צואר הבהמה ונסתלק לפני גמר השחיטה<sup style="color: gray;">6</sup> - או שנתעייף ובא חבירו ושחט במקומו, כיון ששהה באמצע השחיטה, השחיטה פסולה<sup style="color: gray;">7</sup>. יש מן האחרונים שכתב בטעם ששהיה פסולה משום שכתוב "ושחט" ומשמע שחיטה אחת ולא שתי שחיטות, או משום שהבהמה נרתעת והדם נבלע באברים ושוב אינו יוצא אפילו על ידי מליחה<sup style="color: gray;">8</sup>, ודחו אחרונים אחרים דבריהם, שאין בדין שהיה טעם כלל והוא גזירת מלך<sup style="color: gray;">9</sup>, ואם נחפש טעמים בפסול שהיה, עלולים להגיע לידי תקלה<sup style="color: gray;">10</sup>.
על שיעור השהיה הפוסלת, עי' להלן.
שהיה בשחיטת עוף, יש מן האחרונים שכתבו שלסוברים ששחיטת עוף אינה מן התורה אלא מדרבנן<sup style="color: gray;">11</sup>, אין השהיה פוסלת בו אלא גזירה משום שהיה בשחיטת בהמה<sup style="color: gray;">12</sup>.
<h4>שלא מרצון</h4>
השהיה האוסרת, היא בין ששהה בשוגג בין במזיד בין באונס<sup style="color: gray;">13</sup>, בין ברצון<sup style="color: gray;">14</sup>.
<h4>גדר הפסול</h4>
בגדר הפסול של שהיה, יש מן האחרונים שדנו אם הוא דין פסול על השחיטה - כשאר פסולים: דרסה וחלדה וכיוצא - או שאינו אלא חסרון צירוף, והיינו שהשהיה בין תחילת השחיטה לסופה מפריד בין שני המעשים, ואינם מצטרפים, שבכל שחיטה משניקב הושט נעשית הבהמה טריפה ובגמר השחיטה היא מוכשרת, וכאשר יש שהיה, גמר השחיטה אינו יכול להכשיר, וכתבו בדעת ראשונים שהשהיה היא דין פסול ולא חסרון צירוף, ולכן שהיה בין מיעוט סימנים ראשון או בין סימן לסימן, נעשית הבהמה נבילה<sup style="color: gray;">15</sup>, וכן בן פקועה שבא על בהמה, שהולד אין לו תקנה<sup style="color: gray;">16</sup>, הוא משום שהיתה שהיה בשחיטתו של בן הפקועה<sup style="color: gray;">17</sup>. וכעין זה יש מן האחרונים שכתבו שההלכה למשה מסיני חידשה שכאשר יש שהיה בשחיטה אינה חשובה שחיטה, אבל אין לפרש שהטעם הוא שידוע לנו שבזמן השהיה מתה הבהמה מאליה קודם שנשחטה רובה והרי היא נבילה<sup style="color: gray;">18</sup>. ויש מן הראשונים שנראה בדעתם שסוברים שפסול שהיה הוא משום חסרון צירוף שני מעשי השחיטה, שכתבו שכל מה ששחט כבר נחשב לנקב בעלמא ואינו נמשך לשחיטה זו הואיל ונשתהא כל כך והרי הוא נקב ונטרף<sup style="color: gray;">19</sup>.
<h4>שיעור השהיה</h4>
שיעור השהיה האוסר, לדעת חכמים הוא כדי שחיטה, ולדעת ר' שמעון הוא כדי ביקור<sup style="color: gray;">20</sup> היינו בדיקת הסכין על ידי שוחט שהוא חכם<sup style="color: gray;">21</sup>, ויש שכתבו שהוא בדיקת השחיטה אם נשחט השיעור כראוי<sup style="color: gray;">22</sup>. והלכה כחכמים<sup style="color: gray;">23</sup> .
<h4>בבהמה</h4>
שיעור "כדי שחיטה", בבהמה, רב ושמואל ור' יוחנן אמרו שהוא כדי שחיטת בהמה לבהמה<sup style="color: gray;">24</sup>, והיינו שיעור שחיטה מראש ועד סוף<sup style="color: gray;">25</sup>, של בהמה אחרת<sup style="color: gray;">26</sup>, בשחיטת בהמה גסה לפי שיעור בהמה גסה ובשחיטת בהמה דקה לפי שיעור בהמה דקה<sup style="color: gray;">27</sup>, ויש מן הראשונים סוברים שאף לבהמה דקה משערים בשחיטת גסה<sup style="color: gray;">28</sup>. ורבי חנינא אמר, ששיעור השהיה הוא כדי הטלה על הארץ של בהמה העומדת לפנינו ושחיטתה ור' יוסי ב"ר חנינא אמר שהוא כדי שיגביהנה וירביצנה וישחוט, דקה לדקה וגסה לגסה<sup style="color: gray;">29</sup>.
ונחלקו ראשונים: יש מן הראשונים סוברים שנחלקו האמוראים, ולדעת רב ושמואל ור' יוחנן שיעור שהיה הוא כדי שחיטה בלבד, ללא הטלת הבהמה, ולדעת ר' חנינא ור' יוסי בנו שיעור שהיה הוא כדי הרבצה והגבהה ושחיטה<sup style="color: gray;">30</sup>, ולדעה זו הלכה ששיעור שהיה הוא כדי שחיטה בלבד, ללא הגבהה והרבצה<sup style="color: gray;">31</sup>. ויש מן הראשונים סוברים שלא נחלקו, ולדעת כולם שיעור שהיה הוא כדי הרבצה הגבהה ושחיטה<sup style="color: gray;">32</sup>, שהגבהה והרבצה צורך שחיטה הן<sup style="color: gray;">33</sup>.
להלכה, כתבו ראשונים ואחרונים ששיעור שהיה הפוסל הוא כדי שיגביה את הבהמה וירביצנה וישחוט<sup style="color: gray;">34</sup>, בבהמה גסה כדי שיגביה וישחוט בהמה גסה, ובבהמה דקה, כדי שיגביה וישחוט דקה<sup style="color: gray;">35</sup>, ובשיעור פחות מכאן, כשרה<sup style="color: gray;">36</sup>. ויש סוברים שאף בדקה משערים לפי שחיטת גסה, ובהגבהה והרבצה של דקה<sup style="color: gray;">37</sup>. ויש סוברים שבדקה משערים לפי שחיטת גסה והגבהה והרבצה של גסה<sup style="color: gray;">38</sup>. על הסוברים שיש לאסור בכל שהיה, אפילו במשהו, עי' להלן<sup style="color: gray;">39</sup>.
<h4>בעוף</h4>
שיעור "כדי שחיטה" בעוף, לדעת רב הוא כדי שחיטת עוף לעוף<sup style="color: gray;">40</sup>, וכן בדעת רבי יוסי ב"ר חנינא ואמוראי דמערבא, ששיעור שחיטת בהמה דקה לדקה ובהמה גסה לגסה<sup style="color: gray;">41</sup>, יש מן הראשונים שכתבו ששיעור שהיה לעוף הוא שחיטת עוף<sup style="color: gray;">42</sup>.
ולדעת שמואל ור' יוחנן, השיעור הוא כדי שחיטת בהמה<sup style="color: gray;">43</sup>, וכן יש מן הראשונים והאחרונים שכתבו בדעת ר' יוסי ב"ר חנינא<sup style="color: gray;">44</sup>, ונחלקו בדעתם: יש מן הראשונים שכתבו שהוא שיעור הגבהה והרבצה ושחיטת בהמה דקה<sup style="color: gray;">45</sup>. ויש שכתבו שהוא שיעור שחיטה של בהמה שנפלה לארץ ואינה מחוסרת אלא שחיטה<sup style="color: gray;">46</sup>. ויש שכתבו שמשערים בשיעור שחיטה של בהמה גסה ללא הגבהה והרבצה<sup style="color: gray;">47</sup>. וכתבו אחרונים, שכיון שלדעת ר' יוסי ב"ר חנינא שחיטת עוף אינה מן התורה אלא מדרבנן<sup style="color: gray;">48</sup>, שהיה בשחיטת עוף אינה אלא גזירה דרבנן משום שהיה בבהמה, ולכן אין להחמיר יותר מבהמה והשיעור הוא כדי שחיטת בהמה<sup style="color: gray;">49</sup>. ויש מן האחרונים שצידדו לומר שלדברי הכל משערים לעוף בשחיטת עוף, ולא נחלקו אלא שלרב משערים בחיתוך סימן אחד, שזהו הכשר שחיטתו, ולשמואל ור' יוחנן משערים בחיתוך שני סימנים<sup style="color: gray;">50</sup>.
להלכה, יש מן הראשונים והאחרונים שכתבו ששיעור השהיה בעוף הוא כדי שחיטת בהמה<sup style="color: gray;">51</sup>, מהם סוברים שהוא שיעור הגבהת והרבצת ושחיטת בהמה דקה<sup style="color: gray;">52</sup>, ומהם סוברים שהוא שיעור כדי שחיטה בלבד של בהמה גסה<sup style="color: gray;">53</sup>. וכתבו אחרונים שאפשר לסמוך על הדעה ששיעור השהיה הוא כדי הגבהת והרבצת ושחיטת בהמה דקה, בשעת הדחק או בהפסד מרובה<sup style="color: gray;">54</sup>.
ויש מן הראשונים והאחרונים שכתבו ששיעור השהיה בעוף הוא כדי שחיטת עוף<sup style="color: gray;">55</sup>, שכן לדעתם סוברים רב ור' יוסי ב"ר חנינא ואמוראי דמערבא, וכן יש להחמיר<sup style="color: gray;">56</sup>, יש מן הראשונים שכתבו שלדעה זו שיעור כדי שחיטה בעוף הוא תפיסתו בידים והכנתו לשחיטה, וכדרך שעושים במליקה*, שתופסים שתי הגפיים בשתי אצבעותיו ורגל באצבע קטנה ומנתח צוארו ואוחז בו באצבעותיו<sup style="color: gray;">57</sup>, ויש מן הראשונים והאחרונים שכתבו שלדעה זו השיעור הוא כדי שחיטה בלבד<sup style="color: gray;">58</sup>. וכתבו אחרונים שיש להחמיר לכתחילה כדעה זו, שבשיעור שחיטת עוף בחיתוך סימן אחד, ללא הגבהה והרבצה, נאסר<sup style="color: gray;">59</sup>.
<h4>שיעור השהיה בעוף כששהה במיעוט בתרא</h4>
שיעור השהיה בעוף כאשר שחט הרוב ושהה במיעוט אחרון של הסימנים, לסוברים שבזה נסתפק רב הונא בריה דרב נתן אם השהיה פוסלת, ולהלכה מחמירים לפסול<sup style="color: gray;">60</sup>, יש מן האחרונים שכתבו, שלסוברים שהוא ספק דאוריתא ולכן מחמירים<sup style="color: gray;">61</sup>, הרי יש להחמיר כרב ולאסור בשיעור שחיטת עוף<sup style="color: gray;">62</sup>, בשחיטת סימן שלם<sup style="color: gray;">63</sup>, ולסוברים שהוא ספק דרבנן, אלא שמחמירים כיון שעלתה בתיקו<sup style="color: gray;">64</sup>, הרי שלענין השיעור, כיון שהוא מחלוקת אמוראים, יש להקל ככל ספק דרבנן, ומשערים אף בעוף כדי שחיטת בהמה<sup style="color: gray;">65</sup>.
<h4>בחיה</h4>
שיעור שהיה בחיה*, יש מן האחרונים סוברים שהוא כבהמה דקה<sup style="color: gray;">66</sup>, ויש מן האחרונים סוברים שהוא כעוף<sup style="color: gray;">67</sup>, ויש שכתבו שמשערים בו כעוף אך לא מעיקר הדין<sup style="color: gray;">68</sup>.
<h4>חיתוך הסימנים שבכלל "כדי שחיטה"</h4>
במספר הסימנים שבכלל שיעור שהיה "כדי שחיטה", יש מן הראשונים שכתבו שהוא רוב שני סימנים בבהמה ורוב סימן אחד בעוף, שהוא שיעור שחיטה הכשירה<sup style="color: gray;">69</sup>.
ויש מן האחרונים בדעת הראשונים, שבשהה כדי שיעור הכשר שחיטה והוא רוב סימנים, הרי זו נבילה ודאי, ובשהה כדי חיתוך מיעוט סימנים, כשרה, ובשהה כדי חיתוך מעט פחות מרוב סימנים, הרי זו ספק נבילה<sup style="color: gray;">70</sup>. וכן כתבו אחרונים להלכה<sup style="color: gray;">71</sup>.
ויש מן הראשונים והאחרונים שכתבו בדעת ראשונים, שאף כששהה כדי שחיטת מיעוט הסימנים, הרי זה ספק נבילה<sup style="color: gray;">72</sup>, ולדעתם זהו שנסתפק רב הונא בריה דרב נתן בשהה במיעוט סימנים<sup style="color: gray;">73</sup>, האם שיעור השהיה הוא כשחיטה גמורה של רוב שני סימנים או אפילו כשחיטת מיעוט סימנים, ועלתה בתיקו, ולחומרא<sup style="color: gray;">74</sup>.
ויש מן האחרונים שכתבו שכיון שיש אפשרות לשחיטה כשירה בשחיטת ושט ורוב ומשהו מהקנה, יש להחמיר בשיעור זמן זה<sup style="color: gray;">75</sup>, וכן כתבו אחרונים בדעת ראשונים, שפעמים ששחיטת עוף תהיה במשהו, כגון שהיה חצי קנה פגום והוסיף חיתוך כל שהוא בשביל השחיטה ודי בכך<sup style="color: gray;">76</sup>.
ויש מן האחרונים שכתבו בדעת ראשונים, שספק הוא האם שיעור כדי שחיטה הוא כדי שחיטת רוב שני סימנים בשחיטה אחרת, והיינו מתחילה ועד חיתוך הרוב, או שהוא שיעור השלמת החיתוך בשחיטה זו עד חיתוך רוב שני הסימנים, ולדעתם זהו שנסתפק רב הונא בריה דרב נתן בשהה במיעוט סימנים<sup style="color: gray;">77</sup>, היינו שהתחיל לשחוט ונותרו לו מיעוט סימנים להשלים לרוב, וכיון שעלתה בתיקו יש להחמיר, וכל שלא שחט הרוב, הרי זה ספק נבילה<sup style="color: gray;">78</sup>.
ויש מן האחרונים שצידדו לומר, שמשערים בשחיטת כל שני הסימנים, כיון שלכתחילה המצוה בבהמה היא לשחוט כל שני הסימנים, ובעוף, לדעת רב שחיטת סימן אחד ולדעת שמואל בשחיטת שני סימנים<sup style="color: gray;">79</sup>.
<h4>אופן השחיטה שבו משערים</h4>
שיעור שחיטת ב' סימנים בבהמה, יש מן האחרונים שכתבו שאין משערים באופן שתופס הסימנים ומשכיבם זה אצל זה ושניהם נשחטים כאחת, אלא באופן ששוחטם כמו שהם מחוברים בגוף, שהקנה הוא סמוך לעור יותר והוא נשחט תחילה<sup style="color: gray;">80</sup>. ויש מן האחרונים שכתבו שיש להחמיר ולשער באופן ששוחט את ב' הסימנים בבת אחת<sup style="color: gray;">81</sup>.
<h4>חיתוך העור</h4>
חיתוך העור, כתבו ראשונים שהוא בכלל שיעור כדי שחיטה, שכיון ששחיטת הסימנים באה בדרך כלל עם חיתוך העור "שיעור שחיטה" הוא כדרך השחיטה הרגיל<sup style="color: gray;">82</sup>. מריטת הנוצות בעוף, בדעת הסוברים ששיעור שהיה בעוף הוא כדי שחיטת עוף<sup style="color: gray;">83</sup>, יש מן הראשונים שנסתפק אם המריטה בכלל שיעור שחיטה<sup style="color: gray;">84</sup>, ויש מן האחרוני שכתבו שכיון שהיא צורך השחיטה, הרי בכלל שיעור כדי שחיטה<sup style="color: gray;">85</sup>.
<h4>מחצה סימנים</h4>
שהה בשיעור הגבהה והרבצה ושחיטת מחצה מהסימנים, יש מן האחרונים שכתבו שאי אפשר לצמצם ושמא יש רוב סימנים, ולכן יש לאסור מעיקר הדין<sup style="color: gray;">86</sup>.
<h4>המנהג להטריף בכל שהיה</h4>
יש מן הראשונים והאחרונים שכתבו שהמנהג להטריף כל שהיה אפילו במשהו, בין בעוף ובין בבהמה<sup style="color: gray;">87</sup>, והטעם, משום שאין אנו בקיאים בשיעור שהיות<sup style="color: gray;">88</sup>. ויש מן האחרונים שכתבו הטעם, שאפשר שרב הונא בריה דרב נתן שנסתפק בשהיה במיעוט סימנים<sup style="color: gray;">89</sup>, ספיקו הוא אם משערים בשחיטת בהמה אחרת מתחילה ועד סוף או בשחיטת מה שנשאר לחתוך בשחיטה זו עד שחיטת רוב סימנים, ולצד השני, ייתכן שלא נותר אלא מעט והשהיה היא מועטת, וכיון שעלתה בתיקו יש להחמיר ולכן מחמירים בשהיה כלשהי<sup style="color: gray;">90</sup>.
וכתבו אחרונים, שאפילו בהפסד מרובה אין להקל<sup style="color: gray;">91</sup>.
ויש שכתבו שבשעת הדחק או הפסד מרובה אפשר להקל כשיעור השהיות בבהמה ובעוף<sup style="color: gray;">92</sup>.
וכתבו אחרונים, שיש דרגות שונות בשהיה בבהמה: א) אם שהה שיעור הגבהה והרבצה ושחיטת רוב ושט ומשהו מהקנה, הרי זו נבילה ודאית<sup style="color: gray;">93</sup>. ב) שהה שהיה מועטת, שהגביה ידו מעט, שאינו אסור אלא מחמת המנהג לאסור בשהיה כלשהי<sup style="color: gray;">94</sup>, אינו אלא איסור דרבנן בלבד<sup style="color: gray;">95</sup>. ג) שהה שיעור שחיטת ב' סימנים ללא הגבהה כלל, הרי זה ספק דאורייתא, ובהפסד מרובה ובצורך גדול אינו אלא איסור דרבנן<sup style="color: gray;">96</sup>. ובעוף, שהה שיעור כלשהו, הרי זה ספק דאורייתא<sup style="color: gray;">97</sup>.
<h4>הסכין והשוחט שבהם משערים</h4>
הסכין והשוחט שבהם משערים שיעור שחיטה, יש מן האחרונים שכתבו שמשערים לפי רוב סכינים שהם יפים ולפי רוב שוחטים שהם זריזים לשחוט<sup style="color: gray;">98</sup>. ויש מן האחרונים שכתבו שמשערים בשוחט מהיר וסכין יפה<sup style="color: gray;">99</sup>.
<h4>בעל החיים בו משערים</h4>
שיעור שהיה בעוף, לסוברים שהוא כשחיטת עוף<sup style="color: gray;">100</sup>, יש מן האחרונים שכתבו שמשערים לפי העוף הגדול בעולם<sup style="color: gray;">101</sup>.
<h4>צירוף שהיות</h4>
שחט מעט ושהה מעט, וכן כמה פעמים, עד שגמר השחיטה, ולא שהה בפעם אחת שיעור שהיה, אלא שבצירוף כל השהיות עולה ששהה שיעור שהיה, נסתפק רבא בתלמוד אם חשוב שהיה, ולא נפשט<sup style="color: gray;">102</sup>, וכתבו ראשונים ואחרונים להלכה שהיא ספק נבילה<sup style="color: gray;">103</sup>. וכתבו אחרונים, שלפי המנהג שמחמירים בשהיה אפילו במשהו<sup style="color: gray;">104</sup>, הרי זו טריפה<sup style="color: gray;">105</sup>.
על שהיה במליקת העוף, אם היא פוסלת בה, ע"ע מליקה.
<h3><b>אופני השהיה</b></h3>
<h4>הזזת הסכין</h4>
התחיל לשחוט ושהה קודם שיגמור, כתבו אחרונים שאפילו לא הגביה ידו, הרי זו שהיה<sup style="color: gray;">106</sup>. התחיל לשחוט ועשה הולכה והבאה של הסכין ללא חיתוך, יש מן הראשונים והאחרונים שכתבו שחשוב שהיה<sup style="color: gray;">107</sup>, ויש מן האחרונים סוברים שאינו חשוב שהיה<sup style="color: gray;">108</sup>.
נדחתה ידו עם הסכין ממקום למקום, יש מן האחרונים שכתבו שאינו חשוב שהיה<sup style="color: gray;">109</sup>. ויש שכתבו שאף בנדחף הסכין יש להחמיר, אם לא בהפסד מרובה או צורך גדול<sup style="color: gray;">110</sup>. ויש שכתבו שבעוף יש להחמיר בנדחף הסכין<sup style="color: gray;">111</sup>.
<h4>נגעה הסכין בכותל או בקרקע</h4>
נגע ראש הסכין בכותל או בקרקע בשעת השחיטה, יש מן האחרונים שכתבו שחשוב שהיה<sup style="color: gray;">112</sup>, ויש מן האחרונים שכתבו שאין להחמיר בזה כלל<sup style="color: gray;">113</sup>. ואם אינו יודע מתי נגעה הסכין, אם קודם שחיטה או אחר שחיטה, יש שכתבו שבזה אף האוסרים יודו שכשרה<sup style="color: gray;">114</sup>, ויש שכתבו שמנהג השוחטים להחמיר, כל עוד לא נתברר שלא שחט אחרי הדחיפה, וכן אינם מחלקים בין דחיפה חזקה לדחיפה ונגיעה קלה<sup style="color: gray;">115</sup>. ואם לא נדחף הסכין, רק העבירו בהולכה והבאה על עץ בפעם אחת, ויש ספק אם שהה כאשר נגע בעץ, כתבו אחרונים שכיון שהמנהג להחמיר בשהיה משהו אינו אלא מנהג אומרים בזה ספיקו להקל<sup style="color: gray;">116</sup>.
<h4>הטיית הסכין לצדדים</h4>
הטיית הסכין לצדדים בזמן השחיטה, יש מן האחרונים שכתבו שיש להיזהר מלעשות כן, שמא לא תיגע הסכין בסימנים מחמת הנטיה, והרי זה שהיה גמורה, ובפרט בעוף ששיעורו במשהו, ובדיעבד אין להחמיר<sup style="color: gray;">117</sup>.
<h4>שחיטה שנמשכה זמן</h4>
שחיטה שנמשכה זמן, כגון ששחט בסכין רעה - שאין חידודה חותך יפה<sup style="color: gray;">118</sup> - אמר רבא, וכן הלכה, שאפילו נתארכה השחיטה כל היום כולו, אינו חשוב שהיה והשחיטה כשרה<sup style="color: gray;">119</sup>, כיון שמוליך ומביא את הסכין ואינו מפסיק בשחיטתו<sup style="color: gray;">120</sup>.
<h4>חיתוך מיעוט סימן שנמשך זמן</h4>
שחט רוב הסימן הראשון כדין, ובמיעוט אחרון של הסימן, קודם חיתוך סימן השני, הוליך והביא את הסכין ושהה בשיעור שחיטת אותו מיעוט, יש מן הראשונים סוברים שזהו שנסתפק רב הונא בריה דרב נתן בשהה במיעוט סימנים<sup style="color: gray;">121</sup>, והיינו שנסתפק האם אותה שאמר רבא ששחיטה שנמשכת זמן אינה חשובה שהיה<sup style="color: gray;">122</sup>, הוא דוקא בנתעסק בצרכי שחיטה, כלומר בחיתוך רוב הסימן, אבל כשחותך מיעוט אחרון של סימן ראשון במשך זמן, קודם שחותך סימן שני, יש לומר שכיון שמדאורייתא אין צורך בחיתוך מיעוט אחרון, כיון ששוהה בשחיטתו, הרי היא פסולה, שהרי הוא כמחתך בבשר בעלמא, ומאידך יש לומר שאף כשחותך את מיעוט הסימן חשוב מתעסק בשחיטה - שכיון שכל הסימן בר שחיטה הוא<sup style="color: gray;">123</sup>, או שלכתחילה צריך לשחוט גם את הסימן שני<sup style="color: gray;">124</sup> - ועלתה בתיקו, ולפיכך יש להחמיר<sup style="color: gray;">125</sup>, וכתבו שלכן ספיקו של רב הונא הוא רק בבהמה, שיש לשחוט שני הסימנים, אבל בעוף, כיון ששחט רוב הסימן הראשון, כבר נגמרה השחיטה<sup style="color: gray;">126</sup>. ויש מן הראשונים שכתבו שכיון שנתעסק בשחיטה ראויה, אינו חשוב שהיה, וכשרה<sup style="color: gray;">127</sup>.
להלכה, השוחט בסכין שאינו חד ונתעכב בשיעור שהיה בשחיטת מיעוט אחרון של סימן הרי זו פסולה<sup style="color: gray;">128</sup>, ודינה ספק נבילה<sup style="color: gray;">129</sup>, ודוקא בהמה, שצריך בה שחיטת רוב שני סימנים, וכיון ששחט רוב הסימון, המיעוט הנשאר נחשב כשחוט ומה שנתעכב בשחיטה, אפילו הוליך והביא את הסכין, חשוב כחותך בידה או ברגלה, אבל בעוף, שהכשרו בסימן אחד, כשר<sup style="color: gray;">130</sup>. וכתבו אחרונים, שאף למנהג להחמיר בכל שהיה אפילו במשהו<sup style="color: gray;">131</sup>, כאשר מתעסק בשחיטת הסימנים אינו נאסר אלא בשיעור שהיה<sup style="color: gray;">132</sup>. ויש מן האחרונים סוברים שלפי המנהג להחמיר בשהיה אפילו במשהו, השוחט בסכין רעה פסולה השחיטה בכל ענין<sup style="color: gray;">133</sup>, ומהם שכתבו שבהפסד מרובה אפשר להקל שאינו נאסר אלא בשיעור שהיה<sup style="color: gray;">134</sup>.
ואם כיוון והניח שני הסימנים זה אצל זה, כתבו אחרונים שאף בבהמה כשרה<sup style="color: gray;">135</sup>.
וכתבו אחרונים, שאף על פי שממשיך להוליך ולהביא את הסכין לחתוך, אם לפעמים חותך ולפעמים אינו חותך, חשוב שהיה ואסור אפילו בעוף<sup style="color: gray;">136</sup>.
<h4>שהה לאחר רוב הסימנים</h4>
שחט רוב הסימנים ושהה קודם חיתוך המיעוט שנשאר, ושוב גמר שחיטתו, נחלקו ראשונים ואחרונים: א) יש מן הראשונים והאחרונים שכתבו שאין השהיה פוסלת<sup style="color: gray;">137</sup>, שכיון שנשחטו רוב סימנים, שהוא שיעור הכשר שחיטה, אין השהיה שלאחר מכן גורעת, וכשרה<sup style="color: gray;">138</sup>, ולדעתם זהו ששנינו בתוספתא: שחט אחד או רוב אחד בעוף, אף על פי ששהה לזמן מרובה וגמרה שחיטתו, כשרה<sup style="color: gray;">139</sup>.
ב) ויש מן הראשונים סוברים שזהו שנסתפק בתלמוד רב הונא בריה דרב נתן בשהה במיעוט סימנים<sup style="color: gray;">140</sup>, אם כיון שכבר שחט רוב הסימנים הוכשרה בכך, או שמא כיון שאחר השהיה סיים השחיטה, שחיטה אחת היא, ועלתה בתיקו<sup style="color: gray;">141</sup>, ולפיכך יש להחמיר, שטריפה<sup style="color: gray;">142</sup>. ונחלקו ראשונים ואחרונים בדעתם: יש סוברים שהוא ספק דאוריתא, ולכן מחמירים כבכל ספק דאוריתא<sup style="color: gray;">143</sup>, ואף על פי שכבר הותרה הבהמה בשחיטת רוב הסימנים, מכל מקום השהיה במיעוט אחרון חוזרת וסותרת את השחיטה הכשרה ופוסלתה למפרע<sup style="color: gray;">144</sup>; או שכיון שלא משך ידו מן השחיטה, עדיין לא נסתיים היתר השחיטה, ואם שחט את הסימנים כולם, אין הבהמה ניתרת אלא בשחיטת כולם<sup style="color: gray;">145</sup>, או שכך היא ההלכה למשה מסיני<sup style="color: gray;">146</sup>; או שלדעה זו מדאוריתא לכתחילה צריך לשחוט כל הסימן ורק בדיעבד די ברוב סימן, וכל עוד מתעסק בשחיטת המיעוט הרי זה עדיין שחיטה דאוריתא<sup style="color: gray;">147</sup>, וכתבו אחרונים, שלטעם זה שהוא ספק דאוריתא כיון שמן התורה יש חיוב לשחוט אף מיעוט סימן, אזי אם שהה לפני מיעוט סימן שני, ששחיטתו היא רק דרבנן, אין לאסור<sup style="color: gray;">148</sup>.
ויש סוברים שהוא ספק דרבנן<sup style="color: gray;">149</sup>, גזירה משום שהיה שקודם שחיטת הרוב<sup style="color: gray;">150</sup>, שסוף סוף זו שהיה בשחיטה<sup style="color: gray;">151</sup>, וכתבו אחרונים שאף על פי שהוא ספק דרבנן, הולכים בו להחמיר, שלדעה זו בכל ספק בעניני איסור בתלמוד שעלה בתיקו, אף בדרבנן, מחמירים בו<sup style="color: gray;">152</sup>. על שיעור כדי שחיטה בשהיה במיעוט אחרון, אם הוא בשיעור שחיטת עוף או בשיעור שחיטת בהמה, עי' לעיל<sup style="color: gray;">153</sup>.
ג) ויש מן הראשונים סוברים שזהו שנסתפק רב הונא בריה דרב נתן, אולם לדעתם הולכים להקל וכשרה<sup style="color: gray;">154</sup>, וכתבו ראשונים ואחרונים בדעתם שכיון שמדרבנן הצריכו לכתחילה לשחוט ב' סימנים שלמים, הספק הוא האם הצריכו גם לסיים בכשרות - כדי שלא יבוא לידי קלקול שחיטה עצמה<sup style="color: gray;">155</sup>, או מצד מראית העין<sup style="color: gray;">156</sup>, או שמא יבוא לטעות ולהתיר בשהיה לאחר מיעוט ראשון של הסימנים<sup style="color: gray;">157</sup> - וכיון שאינו אלא ספק דרבנן, הולכים בו להקל<sup style="color: gray;">158</sup>, וכתבו אחרונים שלדעה זו אף בספק איסור דרבנן שעלה בתיקו הולכים להקל<sup style="color: gray;">159</sup>. וכתבו אותם ראשונים, שכל הספק הוא דוקא בבהמה, אבל בעוף לאחר ששחט חצי קנה אין חשש כלל<sup style="color: gray;">160</sup>, וביארו אחרונים בדעתם, שכיון שכל החשש הוא מצד הרואה שיסבור ששהיה מותרת אף קודם הכשר שחיטה, אזי אם נשחט כבר הקנה, אפילו יבוא להכשיר קודם שנשחט הרוב אין חשש, שהרי חצי קנה פגום כשר, אולם אם נשחט רק הושט, כיון שנקובת הושט פסולה ואינו ניתר אלא בשחיטת הרוב, אכן יש לחוש שמא יתיר קודם שחיטת הרוב<sup style="color: gray;">161</sup>.
להלכה, כתבו אחרונים שלכתחילה יש לחוש לדעה ששהיה פוסלת כל שלא נגמרה שחיטת שני הסימנים<sup style="color: gray;">162</sup>, ויש מן הראשונים והאחרונים שכתבו שאפילו בדיעבד המנהג להטריף, ולכן אם לאחר ששחט רוב שנים שוהה הבהמה או העוף למות, יכנו על ראשו להמיתו ולא יחזור וישחט<sup style="color: gray;">163</sup>, אך יש להיזהר שלא ישבור המפרקת<sup style="color: gray;">164</sup>, שהשובר מפרקת של בהמה קודם שתצא נפשה, אסורה משום מבליע דם באברים<sup style="color: gray;">165</sup>. ויש מן האחרונים שכתבו שהמנהג שהשוחט מכניס אצבעו בין הסימן לצואר, ופוסק באצבעו את המיעוט כבר בעת השחיטה<sup style="color: gray;">166</sup>. ויש מן האחרונים שכתבו שבדיעבד כאשר שחט רוב הסימנים ושהה קודם שחיטת מיעוטם כשר<sup style="color: gray;">167</sup>.
ספק שהיה במיעוט אחרון, יש מן האחרונים שכתבו שלכל הדעות כשרה<sup style="color: gray;">168</sup>.
<h4>בסכין פגומה</h4>
חתך רוב סימנים ושוהה למות, לסוברים ששהיה לאחר רוב סימנים פוסלת<sup style="color: gray;">169</sup>, יש מן הראשונים שכתבו שיכול לחתוך המיעוט בסכין פגומה<sup style="color: gray;">170</sup>. וכתבו ראשונים ואחרונים, שאף בסכין פגומה אינו מועיל<sup style="color: gray;">171</sup>.
<h4>ע"י יהודי אחר או גוי</h4>
חתך רוב סימנים ושוהה למות, לסוברים ששהיה לאחר רוב סימנים פוסלת<sup style="color: gray;">172</sup>, כתבו אחרונים שאפילו על ידי יהודי אחר שאינו השוחט אין להקל לסיים השחיטה<sup style="color: gray;">173</sup>. על ידי גוי המסיים השחיטה, כתבו אחרונים שאינו חשוב שחיטה וכשר, אלא שיש להמנע מלעשות כך, שאין הכל בקיאים ויבואו לשחוט על ידי ישראל<sup style="color: gray;">174</sup>.
<h4>שהה לאחר חיתוך מיעוט סימנים</h4>
חתך מיעוט סימנים, ושהה, יש מן הראשונים שכתבו שזהו שנסתפק רב הונא בריה דרב נתן בשהה במיעוט סימנים<sup style="color: gray;">175</sup>, האם כיון שעדיין לא שחט הרוב, אינה חשובה התחלת שחיטה וכשרה, או שמא כיון ששהה בשחיטה פסולה<sup style="color: gray;">176</sup>.
<h4>שהה במיעוט סימן ראשון</h4>
שהה לאחר ששחט מיעוט סימן ראשון, יש מן הראשונים שהבהמה טריפה, שממה נפשך, אם שהה בגרגרת, לא עשה כלום, ואם שהה בושט, שנטרף בנקב משהו<sup style="color: gray;">177</sup>, הרי שכיון שניקב הושט בחיתוך הראשון ושהה אחר כך, נסתלק המעשה הראשון והרי זה נקב בעלמא וטריפה<sup style="color: gray;">178</sup>. ויש מן הראשונים שכתבו שבשהה במיעוט ראשון של הושט, בזה נסתפק רב הונא בריה דרב נתן בשהה במיעוט סימנים<sup style="color: gray;">179</sup>, ויש להחמיר, ובשהה במיעוט ראשון של קנה, כשר, כשם שהמוצא חצי קנה פגום והוסיף עליו כלשהוא שחיטתו כשרה<sup style="color: gray;">180</sup>.
<h4>שהיה בקנה של עוף</h4>
שהה בחיתוך הקנה של עוף, יש מן הראשונים שכתבו שאין השהיה פוסלת<sup style="color: gray;">181</sup> אף לא מדרבנן, שהרי עוף ניתר בשחיטת רוב סימן אחד<sup style="color: gray;">182</sup>, ובחיתוך קנה, אם חתך מיעוט ושהה, הרי שלא עשה כלום, שאין הקנה נטרף אלא בחיתוך רובו<sup style="color: gray;">183</sup>, ואם חתך רובו, הוכשר ושוב אין השהיה מגרעת<sup style="color: gray;">184</sup>, אולם בבהמה, כיון שצריך שחיטת רוב שני סימנים, יש שהיה בחיתוך הקנה בין סימן לסימן<sup style="color: gray;">185</sup>. ויש מן הראשונים סוברים ששהיה בחיתוך קנה של עוף, אם היתה לאחר חיתוך הרוב, נסתפק בה רב הונא בריה דרב נתן, ויש להחמיר<sup style="color: gray;">186</sup>, וכן כתבו אחרונים שלכתחילה יש לחוש ולהחמיר<sup style="color: gray;">187</sup>.
<h4>התחיל לשחוט בעוף</h4>
התחיל לשחוט בעוף וחתך מעט והגביה הסכין מהצואר, לדעה שהשיעור בעוף הוא כדי שחיטת עוף<sup style="color: gray;">188</sup>, כתבו ראשונים ואחרונים שלא יגמור השחיטה לפי שיש לחוש שמא שחט משהו מהושט, ואפילו לא הגביה הסכין אלא מעט, יש לחוש, ששהיית העוף מועטת מאד כדי שחיטת רוב סימן אחד בעוף וזה נעשה מהר<sup style="color: gray;">189</sup>. ונחלקו ראשונים ואחרונים: יש שכתבו שדוקא כאשר חתך ויצא דם יש לחוש ששחט משהו מהושט<sup style="color: gray;">190</sup>. ויש שכתבו שאפילו לא יצא דם, כיון שחתך יש לחוש ששחט משהו מהושט<sup style="color: gray;">191</sup>.
אמר השוחט שברי לו שלא שחט אלא את העור ולא הסימן, כתבו ראשונים ואחרונים אם יצא דם אין סומכים עליו<sup style="color: gray;">192</sup>, אבל אם לא יצא דם, כתבו אחרונים שסוכמים עליו<sup style="color: gray;">193</sup>. ואם יודע בבירור שלא נחתך הושט, כגון שתפס הקנה לבדו בידו והתכוון לשמור שלא ייחתך הושט, נאמן<sup style="color: gray;">194</sup>.
בא השוחט לשאול אחר שהגביה סכינו, כתבו ראשונים ואחרונים שישחט הקנה לבדו במקום אחר ואחר כך יהפוך הושט ויבדוק אותו<sup style="color: gray;">195</sup>. ויש מן האחרונים שכתבו שלדעה הסוברת שאין אנו בקיאים בבדיקת הושט<sup style="color: gray;">196</sup>, אין בדיקה זו מועילה, וטריפה<sup style="color: gray;">197</sup>, אלא שבהפסד מרובה או לצורך מצוה אפשר להקל כדעה ראשונה<sup style="color: gray;">198</sup>.
<h4>נמצא משהו באחד הסימנים</h4>
נמצא לאחר שחיטה איזה דבר, מונח בקנה או בושט ונשחט עמו, למנהג שאוסרים אפילו בשהיית משהו, כתבו ראשונים ואחרונים שהבעל חיים הנשחט טריפה, שודאי הוצרך לשהות מעט בחיתוך הדבר ההוא לאחר ששחט הסימן והרי זה שיהוי משהו וטריפה<sup style="color: gray;">199</sup>. יש שכתבו שאף בנמצא בבהמה יש להטריף<sup style="color: gray;">200</sup>, ויש שכתבו שבנמצא בבהמה בהפסד מרובה כשר<sup style="color: gray;">201</sup>. וכתבו ראשונים ואחרונים שכן הוא הדין בכל דבר רך, כגון גמי או עשב וכיוצא, שדבר רך שאינו מתוח אינו נחתך בקלות<sup style="color: gray;">202</sup>. וכתבו אחרונים שאפילו בנמצא חוט השערה בתוך הושט, טריפה<sup style="color: gray;">203</sup>. ויש מן האחרונים שכתבו להתיר בעשב ארוך ודק<sup style="color: gray;">204</sup>, וכן בדעת הסוברים להחמיר בשהיה במיעוט אחרון<sup style="color: gray;">205</sup>, יש מן האחרונים שכתבו שמכל מקום אין להחמיר בשהיה משהו ולכן בנמצא עשב דק, שהשהיה היתה רק במיעוט אחרון, אין להחמיר<sup style="color: gray;">206</sup>.
<h4>נמצא בין הסימנים</h4>
נמצא איזה דבר, כגון גמי וכיוצא, בין הושט והקנה מבחוץ, כתבו אחרונים שטריפה<sup style="color: gray;">207</sup>.
<h4>ספק אם נחתך הגמי בשחיטה</h4>
כאשר נמצא גמי באחד הסימנים, ויש ספק אם נחתך בשחיטה או לא, כתבו אחרונים שאין להטריף<sup style="color: gray;">208</sup>, אף בעוף<sup style="color: gray;">209</sup>.
<h4>נמצאו בושט דברים שלמים</h4>
נחתך הושט ונמצא בו גמי שלם שלא נחתך, כתבו אחרונים שכשר<sup style="color: gray;">210</sup>, ואפילו בעוף<sup style="color: gray;">211</sup>, והטעם, כיון שהשוחט לא הרגיש עיכוב בחיתוך, אומרים שהסכין עשה מקום לעצמו ועבר<sup style="color: gray;">212</sup>. וכן אם מצא כמה גרעינים קשים, כגון שעורים או חטים, וראה שהם שלמים שלא נחתך אחד מהם ולא הרגיש שום עיכוב, אם הושט אינו מלא מהם, כשר, ואם הושט מלא מהם, טרף, שודאי חתך אחד מהם ללא ידיעתו<sup style="color: gray;">213</sup>. ויש מן האחרונים שאסר בושט שנמצא בו סובין<sup style="color: gray;">214</sup>.
<h4>בעופות מפוטמים</h4>
עופות מפוטמים, פעמים שנשאר עדיין בושט שלהם האוכל מהפיטום, ולכן כתבו אחרונים שיש בזה שהיה גמורה, ולפני השחיטה צריך להזיז את האוכל בושט כלפי מטה, ולהשקות את העוף במים, והכל כדי שהאוכל ירד ולא יפגע בסכין השחיטה<sup style="color: gray;">215</sup>.
<h2>שהיה וחזרה</h2>
<b>הגדרת הערך</b> - האיסור להשהות מאכל אצל האש בשבת, והאיסור להחזירו אל האש לאחר שהוסר ממנה.
ערך זה עוסק בגזירות חכמים שלא להשהות מאכלים אצל האש מערב שבת לשבת, ושלא להחזיר בשבת אל האש מאכלים שהוסרו ממנה, אף באופנים שאין בדבר משום מלאכת מבשל*.
על הסוברים שאדם מצווה על שביתת כליו, ומטעם זה אסור שבתוך כליו יתבשלו מאכלים בשבת, ע"ע שביתת-כלים; על מאכלים שיש בהחזרתם על האש בשבת משום איסור בישול ע"ע מבשל; על דין הטמנת מאכלים בערב שבת או בשבת, בדבר ששומר על חומם או מוסיף בהם הבל, ע"ע הטמנה.
<h3>שהִיה</h3>
<h4>איסור שהִיה וטעמו</h4>
חכמים אסרו שְהִיָה, היינו השארת מאכלים מערב שבת אצל האש, שישהו שם בשבת, באופנים מסוימים<sup style="color: gray;">1</sup>, גזירה שמא יחתה בגחלים<sup style="color: gray;">2</sup>, כדי להשלים את הבישול או כדי לצמק את התבשיל<sup style="color: gray;">3</sup>, ויעבור על איסור מבעיר*<sup style="color: gray;">4</sup>.
לפיכך אין צולים בשר בצל וביצה בערב שבת, כלומר שאין משאירים אותם להיצלות בשבת<sup style="color: gray;">5</sup>, אלא אם כן ניצולו מבעוד יום<sup style="color: gray;">6</sup>, ואין נותנים פת לתנור עם חשכה, ולא חררה על גבי גחלים<sup style="color: gray;">7</sup>, אלא כדי שיקרמו פניה מבעוד יום<sup style="color: gray;">8</sup>. וכן לא תמלא אשה קדרה עססיות ותורמוסין – מיני קטניות<sup style="color: gray;">9</sup> - ותניח לתוך התנור ערב שבת עם חשכה<sup style="color: gray;">10</sup>, ולא ימלא נחתום חבית של מים ויניח לתוך התנור ערב שבת עם חשכה<sup style="color: gray;">11</sup>. וכן תבשיל, באופנים מסוימים אסור להניח אותו מערב שבת על כירה או תנור או כופח, כדי שיתבשל בשבת<sup style="color: gray;">12</sup>, וכן מטעם זה אסור לתת את הצמר ליורה שעל האש כדי שיקלוט הצבע בשבת<sup style="color: gray;">13</sup>.
יש ראשונים שכתבו בגדר איסור שהיה, שהיא כהטמנה* בדבר המוסיף הבל<sup style="color: gray;">14</sup>, שאסורה אפילו מערב שבת, עי' על כך בע' הטמנה.
<h4>כלי החימום</h4>
שלשה כלי חימום הוזכרו במשנה: כירה, תנור וכופח<sup style="color: gray;">15</sup>, ויש ביניהם חילוקי דינים לענין שהיה:
<h4>כירה</h4>
הכירה היא כעין תנור מיטלטל מחרס, והיא עשויה כעין קדירה, שיש לה תוך, ופתחה כלפי מעלה<sup style="color: gray;">16</sup>, ומניחים את הקדירה עם התבשיל על הפתח מלמעלה<sup style="color: gray;">17</sup>, או בתוכה<sup style="color: gray;">18</sup>, ויש בה מקום שפיתת שתי קדרות<sup style="color: gray;">19</sup>, וחומה פחות משל תנור ומשל כופח<sup style="color: gray;">20</sup>, לפיכך דינה קל מכולם, שכשהיא מוסקת בקש ובגבבא - שבהם אין כל כך חשש שיחתה בגחלים<sup style="color: gray;">21</sup> - מותר להשהות עליה<sup style="color: gray;">22</sup>, אפילו דבר שאינו מבושל<sup style="color: gray;">23</sup>, וכשהיא מוסקת בגפת ובעצים, שיש בהם יותר חשש חיתוי<sup style="color: gray;">24</sup>, יש דברים שאסור להשהות עליה<sup style="color: gray;">25</sup>, כשאינה גרופה או קטומה<sup style="color: gray;">26</sup>.
על דין שתי כירות המתאימות עי' להלן<sup style="color: gray;">27</sup>.
על תנורים שלנו, שדינם ככירה, עי' להלן.
<h4>תנור</h4>
תנור אף הוא כלי חרס מיטלטל המיועד לבישול בתוכו או עליו, אלא שהוא קצר למעלה ורחב למטה, ומתוך כך חומו נקלט לתוכו יותר<sup style="color: gray;">28</sup>, והוא חם יותר מכופח ומכירה<sup style="color: gray;">29</sup>, לפיכך דינו חמור מכולם, שאפילו כשהוסק בקש ובגבבא – שיש בהם פחות חשש חיתוי<sup style="color: gray;">30</sup> - יש דברים שאסור להשהות בתוכו או עליו<sup style="color: gray;">31</sup>, לפי שמתוך שהוא חם ביותר, אין מסיחים דעת ממנו, ויש לחוש שיחתו בו אפילו באש מעטה של קש וגבבא<sup style="color: gray;">32</sup>.
תנור שאמרו, שדינו חמור לענין שהיה, יש ראשונים שכתבו שהוא דוקא תנור של נחתומים, שהוא חם ביותר, אבל תנור שלנו – שפיו מן הצד, ועוד שהוא רחב ביותר<sup style="color: gray;">33</sup> - דינו ככירה<sup style="color: gray;">34</sup>.
על דין תנור גרוף וקטום עי' להלן<sup style="color: gray;">35</sup>.
<h4>כופח</h4>
הכופח אף הוא עשוי ככירה<sup style="color: gray;">36</sup>, אלא שארכו כרוחבו<sup style="color: gray;">37</sup>, ויש בו מקום שפיתת קדרה אחת בלבד, ולא שתים ככירה<sup style="color: gray;">38</sup>, ומתוך כך חומו רב יותר משל כירה, ומכל מקום הוא פחות משל תנור<sup style="color: gray;">39</sup>, לפיכך כשהוסק בקש ובגבבא דינו ככירה, וכשהוסק בגפת ועצים דינו כתנור<sup style="color: gray;">40</sup>.
כירות שלנו, יש מן הראשונים שכתבו שאין בהן הפרש בין כירה לכופח, שאין בזו הבל יותר מזו, ודין כולן כדין כירה<sup style="color: gray;">41</sup>. וראשונים אחרים חולקים וסוברים שאף בכירות שלנו, כירה שיש בה מקום שפיתת קדרה אחת דינה ככופח<sup style="color: gray;">42</sup>, וכן הלכה<sup style="color: gray;">43</sup>.
<h4>חומר הבעירה</h4>
חלק מדיני שהיה וחזרה תלוים בחומר הבעירה, ושני סוגי חומרים יש: קש וגבבא, שדינם קל יותר, וגפת ועצים, שדינם חמור יותר<sup style="color: gray;">44</sup>. קש הוא זנבות השיבולים<sup style="color: gray;">45</sup>, וגבבא הוא שאריות תבואה שמגבבים מן השדה<sup style="color: gray;">46</sup>. גפת, יש מפרשים פסולת של זיתים שהוציא שמנם<sup style="color: gray;">47</sup>, ויש מפרשים אף פסולת של שומשומין שהוציא שמנם<sup style="color: gray;">48</sup>.
שזירה של חריות דקל, בירושלמי אמרו שאם היו לחים על העץ, ונתיבשו לאחר שנקצצו, דינם כגפת ועצים, אבל אם נתיבשו כבר על העץ, דינם כקש וגבבא<sup style="color: gray;">49</sup>.
גללי בהמה, בירושלמי אמרו ששל בהמה דקה הם כגפת ועצים, ושל בהמה גסה הם כקש וגבבא<sup style="color: gray;">50</sup>, וראשונים כתבו להפך, שגללי בהמה דקה הם כקש וגבבא<sup style="color: gray;">51</sup>, ונראה מדבריהם שגללי בהמה גסה הם כגפת ועצים<sup style="color: gray;">52</sup>.
ההבדל בין קש וגבבא לגפת ועצים הוא בכירה ובכופח<sup style="color: gray;">53</sup>, שכשהוסקו בקש ובגבבא, מותר להשהות עליהם תבשיל<sup style="color: gray;">54</sup>, לפי שאין שם גחלים בוערות<sup style="color: gray;">55</sup>, וודאי הסיח דעתו מלחתות בתבשיל, ואין לגזור שמא יחתה<sup style="color: gray;">56</sup>, וכשהוסקו בגפת ובעצים, מאחר ואפשר לחתות בגחלים שלהם, יש חשש שיחתה, ולפיכך יש דברים שאסור להשהות עליהם<sup style="color: gray;">57</sup>.
<h4>גרוף וקטום</h4>
כירה, אפילו כשהיא מוסקת בגפת ובעצים, אם היא גרופה, היינו שגרפו ממנה את הגחלים במגריפה<sup style="color: gray;">58</sup>, או קטומה, היינו שפיזרו על הגחלים מלמעלה אפר<sup style="color: gray;">59</sup>, או נעורת פשתן דקה<sup style="color: gray;">60</sup>, וכיסו אותם בהם<sup style="color: gray;">61</sup>, בסתם משנה שנינו, וכן דעת רבי יהודה בברייתא, וכן אמר רבי מאיר בדעת בית הלל, שמותר להשהות עליה<sup style="color: gray;">62</sup>. וכן הלכה<sup style="color: gray;">63</sup>. בטעם ההיתר בכירה גרופה וקטומה כתבו ראשונים שהוא היכר שמסלק דעתו מלחתות בגחלים<sup style="color: gray;">64</sup>. ולסוברים שאיסור שהיה הוא משום הטמנה<sup style="color: gray;">65</sup>, טעם ההיתר בגרופה וקטומה הוא שעל ידיהם הגחלים אינם מוסיפים הבל, ובאופן זה לא נאסרה הטמנה<sup style="color: gray;">66</sup>.
ורבי מאיר בדעת בית שמאי סובר שאסור להשהות אפילו על כירה גרופה וקטומה<sup style="color: gray;">67</sup>.
על הסוברים בדעת בית שמאי שמותר להשהות דבר שמצטמק ורע לו ואסור להשהות דבר שמצטמק ויפה לו, עי' להלן<sup style="color: gray;">68</sup>.
<h4>בתנור ובכופח</h4>
תנור, בגמרא נראה, וכן כתבו ראשונים ואחרונים שגריפה וקטימה אינה מועילה בו<sup style="color: gray;">69</sup>, לפי שהגורף אינו גורף אלא רוב האש, אבל אי אפשר שלא תישאר ניצוצה אחת, ובתנור, מאחר שהבלו חם ביותר, ואין מסיחים דעת ממנו<sup style="color: gray;">70</sup>, יש לחוש שיחתה להבעיר הניצוצות<sup style="color: gray;">71</sup>. ויש מן הראשונים שסוברים שגריפה וקטימה מועילה אף בתנור<sup style="color: gray;">72</sup>.
כופח, רב אדא בר אהבה סובר שאף על פי שכשהסיקוהו בקש ובגבבא משהים עליו<sup style="color: gray;">73</sup>, כשהסיקוהו בגפת ובעצים ונגרף או נקטם אין משהים עליו<sup style="color: gray;">74</sup>, לפי שגפת ועצים, אפילו כשהם גרופים וקטומים, הם חמים יותר מקש וגבבא, ולפיכך עדיין יש בו חשש חיתוי<sup style="color: gray;">75</sup>. ובדעת אביי כתבו ראשונים שגריפה וקטימה מועילה בכופח, כמו בכירה<sup style="color: gray;">76</sup>. להלכה יש שכתבו שגריפה וקטימה אינה מועילה בכופח<sup style="color: gray;">77</sup>, ויש שכתבו שאינה מועילה לענין לתת בתוכו ועל גביו, אבל מועילה לענין לסמוך אליו<sup style="color: gray;">78</sup>.
<h4>גריפה</h4>
גריפה, יש ראשונים שכתבו שהיא גריפת הגחלים לצד אחד בתוך הכירה, ולא דוקא הוצאתם החוצה מן הכירה<sup style="color: gray;">79</sup>, ומה שאמרו בירושלמי שצריך לגרוף כל צרכו, ולחטט ביד<sup style="color: gray;">80</sup>, הכוונה למקום הנחת הקדירה בלבד, שאותו צריך לגרוף היטב<sup style="color: gray;">81</sup>. ויש שכתבו, וכן כתבו אחרונים להלכה, שצריך להוציא את הגחלים מהכירה<sup style="color: gray;">82</sup>.
<h4>קטימה</h4>
קטימה, אמרו בירושלמי שאין צריך שתהיה כל צרכה<sup style="color: gray;">83</sup>, כלומר שאין צריך לקטום עד שלא תהיה שם אש כלל, אלא די בכך שניכר בכל הגחלים שהם קטומים<sup style="color: gray;">84</sup>, וכן כתבו אחרונים להלכה<sup style="color: gray;">85</sup>.
עממו הגחלים שבכירה, דינם כקטומה<sup style="color: gray;">86</sup>.
הניח קדירה ריקנית שסותמת את פי הכירה, הכירה חשובה קטומה<sup style="color: gray;">87</sup>.
<h4>קטמה ונתלבתה</h4>
קטמה וחזרה ונתלבתה, עדיין דינה כקטומה<sup style="color: gray;">88</sup>, אפילו כשהוסקה בגחלים של רותם<sup style="color: gray;">89</sup>, שהם חמים יותר משאר גחלים, ואינם ממהרים לכבות<sup style="color: gray;">90</sup>. ויש ראשונים שמחלקים בין קטמה והתלבתה לקטמה והובערה, שנתלבתה היא פחות מהובערה, ולפיכך נתלבתה דינה כקטומה לגמרי, ומותר להשהות עליה אפילו דבר שלא נתבשל כל צרכו, ואילו הובערה אין דינה כקטומה לגמרי, ולפיכך אין משהים עליה אלא דבר שנתבשל כל צרכו, אלא שמותר אפילו כשהוא מצטמק ויפה לו<sup style="color: gray;">91</sup>, אף לסוברים שכשאינה קטומה כלל אסור להשהות עליה אפילו דבר מבושל כל צרכו שמצטמק ויפה לו<sup style="color: gray;">92</sup>.
<h4>שתי כירות המתאימות</h4>
שתי כירות המתאימות – מחוברות יחד, וקיר של חרס מפסיק ביניהן<sup style="color: gray;">93</sup> - אחת גרופה וקטומה ואחת שאינה גרופה ואינה קטומה, משהים על גבי הגרופה וקטומה, ואין משהים על שאינה גרופה ואינה קטומה<sup style="color: gray;">94</sup>, אף על פי שעולה הבל מזו שאינה גרופה וקטומה לזו שגרופה או קטומה<sup style="color: gray;">95</sup>.
<h4>דבר שהחיתוי קשה לו</h4>
מאכל שהחיתוי בגחלים קשה לו, מותר להשהותו בשבת - כשאין בדבר איסור משום שביתת-כלים<sup style="color: gray;">96</sup> - לפי שאין חשש שיבואו לחתות בגחלים<sup style="color: gray;">97</sup>, וזה הטעם למה ששנינו שמותר להניח מוגמר תחת הכלים בערב שבת, והם מתגמרים והולכים כל היום כולו, וכן מותר להניח גפרית תחת הכלים בערב שבת, והם מתגפרים והולכים כל השבת כולה<sup style="color: gray;">98</sup>, ואין בזה משום איסור שהִיה, לפי שמאחר והעשן העולה מן החיתוי קשה לכלים, אין חשש שיבואו לחתות<sup style="color: gray;">99</sup>.
יש ראשונים שכתבו שזה הטעם שהתירו להשהות בשר בצל וביצה שניצולו מבעוד יום<sup style="color: gray;">100</sup>, אפילו לא ניצלו אלא כמאכל בן דרוסאי<sup style="color: gray;">101</sup>, וכן התירו להשהות פת בתנור וחררה על גבי גחלים, כשקרמו פניהם מבעוד יום<sup style="color: gray;">102</sup>, אפילו לא נאפו אלא כמאכל בן דרוסאי<sup style="color: gray;">103</sup> – אף לסוברים ששאר דבר שנתבשל כמאכל בן דרוסאי אסור להשהותו<sup style="color: gray;">104</sup> - לפי שדברים אלו, מאחר והם מונחים על גוף האש, אם יחתה בגחלים יחרוך אותם, ולפיכך אין בהם חשש חיתוי<sup style="color: gray;">105</sup>.
על בשר גדי מנותח, שיש סוברים שמותר להשהותו משום שהחיתוי קשה לו, עי' להלן<sup style="color: gray;">106</sup>.
<h4>תבשיל חי</h4>
קדרה חיה, כלומר שיש בה תבשיל חי, שאינו מבושל כלל, מותר להשהותו – כשמניחים אותו על האש סמוך לחשכה<sup style="color: gray;">107</sup> - לפי שלערב הוא לא יהיה ראוי לאכילה אף על ידי חיתוי, ולמחר יהיה ראוי אף בלא חיתוי, לפיכך אין חשש שיחתה<sup style="color: gray;">108</sup>.
ההיתר של קדרה חיה, יש ראשונים שכתבו שהוא בין בתנור ובין בכירה ובין בכופח<sup style="color: gray;">109</sup>, ויש שכתבו שאינו אלא בתנור, שחומו רב, ולפיכך ודאי שהתבשיל שבו יהיה מוכן עד הבוקר, אבל כירה, ששולט בה אויר, אסור להשהות עליה תבשיל חי, שמא לא יתבשל עד למחר, ויחתה<sup style="color: gray;">110</sup>.
בצלי, כתבו ראשונים שאסור להשהות אפילו דבר חי, לפי שהצלי ממהר להתבשל, ויתכן שיהיה ראוי לאכלו כבר בלילה, לפיכך יש לחוש שיבא לחתות בגחלים<sup style="color: gray;">111</sup>.
דבר חי שאינו צריך בישול הרבה, יש ראשונים שכתבו שאין דינו כתבשיל חי, אלא דינו כתבשיל שהתחיל להתבשל ולא התבשל כל צרכו, שאסור להשהותו, לפי שדעתו עליו לאכלו לאלתר, ויש לחוש שיחתה<sup style="color: gray;">112</sup>, ולדעתם זהו ששנינו שלא תמלא אשה קדרה עססיות ותורמוסין ותניח לתוך התנור ערב שבת עם חשכה<sup style="color: gray;">113</sup>, וכיוצא בו לא ימלא נחתום חבית של מים ויניח לתוך התנור ערב שבת עם חשכה<sup style="color: gray;">114</sup>, שמאחר ודברים אלו אינם צריכים בישול הרבה, ודעתו לאכלם לאלתר, אסור להשהותם אפילו חיים<sup style="color: gray;">115</sup>, ודין זה אינו דוקא בתנור אלא אף בכירה ובכופח<sup style="color: gray;">116</sup>.
דבר חי שצריך בישול רב מאד, יש ראשונים שכתבו שאין דינו כבשר חי, אלא דינו כבשר שהתחיל להתבשל ולא התבשל כל צרכו, שאסור להשהותו, לפי שיש לחוש שלא יהיה מוכן עד מוצאי שבת, ויבא לחתות בגחלים<sup style="color: gray;">117</sup>, ולדעתם זהו ששנינו ששנינו שלא תמלא אשה קדרה עססיות ותורמוסין ותניח לתוך התנור ערב שבת עם חשכה<sup style="color: gray;">118</sup>, וכיוצא בו לא ימלא נחתום חבית של מים ויניח לתוך התנור ערב שבת עם חשכה<sup style="color: gray;">119</sup>, כדי ללוש בהם במוצאי שבת<sup style="color: gray;">120</sup>, שהעססיות והתורמוסין צריכים בישול רב, ויש לחוש שלא יהיו מוכנים עד מוצאי שבת<sup style="color: gray;">121</sup>, וכן המים של הנחתום, רגילים לחממם על אש רפה, ובאופן זה הם צריכים לשהות על האש זמן רב, ויש לחוש שקודם צאת השבת יבחין שלא יהיו מוכנים עד מוצאי שבת, ויחתה<sup style="color: gray;">122</sup>.
<h4>שהוסיפו לו חתיכה חיה</h4>
תבשיל שהוסיפו לו סמוך לבין השמשות חתיכה חיה, מותר להשהותו כאילו היה כולו חי<sup style="color: gray;">123</sup>, לפי שמחמת אותה החתיכה ודאי הסיח דעתו מכל התבשיל מלאכלו בערב, ולא יבא לחתות בגחלים<sup style="color: gray;">124</sup>.
דבר חי שיכול להתבשל עד הלילה, כגון ירק, מדברי הגמרא והפוסקים נראה שנתינתו בתבשיל אינה מתירה להשהותו, לפי שעדיין יש לחוש שיחתו בגחלים כדי שיהיה מוכן לסעודת הלילה<sup style="color: gray;">125</sup>, וכן כתבו אחרונים להלכה<sup style="color: gray;">126</sup>. ויש אחרונים שכתבו בדעת ראשונים שאף דבר חי שממהר להתבשל מתיר להשהות, לפי שנתינתו היא מעשה המוכיח הסחת דעת מן התבשיל, ועל ידי זה יזכר ולא יבא לחתות<sup style="color: gray;">127</sup>.
<h4>שהִיה לצורך מחר</h4>
להשהות קדרה כדי לאכלה למחר, יש ראשונים שסוברים שמותר, לפי שכל שהוא לצורך מחר ודאי מסיח דעתו ממנו, ואין חשש שיבא לחתות<sup style="color: gray;">128</sup>. וכתבו אחרונים שמדברי שאר הראשונים אין משמע כן<sup style="color: gray;">129</sup>, ולפיכך לכתחלה אין נכון לעשות כן<sup style="color: gray;">130</sup>.
<h4>בשר בתנור סגור</h4>
להשהות בשר – של איל או עז או שור, אבל לא של גדי<sup style="color: gray;">131</sup> - בתוך תנור סגור – שאינו טוח בטיט<sup style="color: gray;">132</sup> - יש סוברים בגמרא שאסור, כשאר שהִיה<sup style="color: gray;">133</sup>, וכתבו ראשונים שכן נראה מסתם גמרא בכמה מקומות<sup style="color: gray;">134</sup>. ויש סוברים בגמרא שנחלקו בזה אמוראים: רב ירמיה מדיפתי סבר שאסור להשהות, ורב אשי סבר שמותר<sup style="color: gray;">135</sup>, לפי שלדעתו אין חשש שיפתח את התנור לחתות<sup style="color: gray;">136</sup>, מחמת הטורח שיש בפתיחת התנור<sup style="color: gray;">137</sup>, או מחמת הרוח שנכנסת בפתיחת התנור, שהיא קשה מעט לבשר<sup style="color: gray;">138</sup>, ולדעתו איסור שהִיה בבשר לא נאמר אלא בשהִיה על גבי גחלים<sup style="color: gray;">139</sup>, בלא כיסוי מלמעלה, שהגחלים מוכנים לחתות בהם<sup style="color: gray;">140</sup>, או בתנור פתוח<sup style="color: gray;">141</sup>.
להלכה יש שפסקו שמותר להשהות בשר בתנור סגור<sup style="color: gray;">142</sup>, ורוב הראשונים והאחרונים פסקו שאסור<sup style="color: gray;">143</sup>.
<h4>בתנור טוח בטיט</h4>
בתוך תנור סגור, שטחו בטיט סביב פתחו, יש סוברים בגמרא שנחלקו אמוראים אם מותר להשהות בו בשר, רב אשי התיר להשהות ורב ירמיה מדיפתי אסר<sup style="color: gray;">144</sup>. ויש סוברים בגמרא שלא נחלקו בזה, ולדברי הכל מותר להשהות<sup style="color: gray;">145</sup>. הלכה שמותר להשהות<sup style="color: gray;">146</sup>. בטעם ההיתר כתבו ראשונים שכשהתנור טוח בטיט הוא אינו מוכן לחתות<sup style="color: gray;">147</sup>, ויש שכתבו בטעם, שכשהוא טוח בטיט הבלו מרובה, ואם יפתח את התנור לחתות תיכנס בו הרוח, ויצטנן, והבשר לא יתבשל כראוי, לפיכך אין חוששים לזה<sup style="color: gray;">148</sup>.
<h4>דבר שהרוח קשה לו</h4>
דבר שהרוח קשה לו, כשהוא בתנור סגור, אין חוששים שמא יפתח את התנור ויחתה, ולפיכך מותר להשהותו<sup style="color: gray;">149</sup>, לפיכך אונים של פשתן, מאחר והרוח קשה להם, בית הלל מתירים לתת אותם לתנור בערב שבת כדי שיהבילו בשבת<sup style="color: gray;">150</sup> - ואף בית שמאי, שאסרו לעשות כן, לא אסרו אלא משום שביתת-כלים*, ולא מחשש חיתוי<sup style="color: gray;">151</sup> - ולא אסרו משום שהִיה<sup style="color: gray;">152</sup>.
על הסוברים שאף בשר גדי מנותח, הרוח קשה לו, ולפיכך מותר להשהותו בתנור סגור, עי' להלן.
<h4>בשר גדי מנותח</h4>
בשר גדי – כשהוא מנותח לחתיכות<sup style="color: gray;">153</sup> - דינו קל יותר משאר בשר לענין שהיה בתוך תנור, שכשהתנור סגור ופתחו טוח בטיט מותר להשהות אותו לדברי הכל<sup style="color: gray;">154</sup>. וכשפתח התנור סגור אבל אינו טוח בטיט, יש סוברים בגמרא שנחלקו אמוראים אם מותר להשהות: רב אשי התיר ורב ירמיה מדיפתי אסר<sup style="color: gray;">155</sup>. ויש סוברים בגמרא שלא נחלקו בזה, ולדברי הכל מותר להשהות<sup style="color: gray;">156</sup>. הלכה שמותר להשהות<sup style="color: gray;">157</sup>. בטעם שבשר גדי מנותח, דינו קל יותר משאר בשר לענין שהיה בתוך תנור, בגמרא נראה, וכן יש ראשונים שכתבו, שהרוח קשה לו, ולפיכך אין לחוש שיפתח את התנור כדי לחתות<sup style="color: gray;">158</sup>.
ויש ראשונים שכתבו בטעם שבשר גדי מנותח קל יותר, שהוא אינו צריך אלא חמימות האש בלבד, ואם יחתה בגחלים, הוא יתחרך<sup style="color: gray;">159</sup>, ובדעתם כתבו אחרונים שהיתר שהיה בבשר גדי אינו דוקא בתנור סגור, אלא אפילו בתנור פתוח, ואפילו בשהיה מחוץ לתנור, סמוך לגחלים, שלעולם בבשר גדי מנותח אין לחוש לחיתוי, שאם יחתה יתחרך הבשר<sup style="color: gray;">160</sup>. ומכל מקום על הגחלים ממש אסור להשהותו, שהמניח אותו על הגחלים הרי אינו חושש שיתחרך, ורצונו הוא שיצלה מהרה על כל פנים, ולפיכך יש לחוש שמא יחתה<sup style="color: gray;">161</sup>.
דלעת חיה, דינה כבשר גדי<sup style="color: gray;">162</sup>. וכן בשר עוף, כתבו ראשונים ואחרונים שדינו כבשר גדי<sup style="color: gray;">163</sup>.
<h4>כשהקדרה נוגעת בגחלים</h4>
כשהקדרה נוגעת בגחלים, יש ראשונים שכתבו שאסור להשהותה משום איסור הטמנה* בדבר המוסיף הבל<sup style="color: gray;">164</sup>, ולא הותרה שהיה על גבי גחלים בשום אופן אלא כשהקדרה יושבת על כסא של ברזל מעל הגחלים<sup style="color: gray;">165</sup>. ויש חולקים וסוברים שבאופנים ששהיה מותרת, היא מותרת אף על גבי הגחלים ממש, ואינה אסורה משום איסור הטמנה<sup style="color: gray;">166</sup>.
<h4>בקרבן פסח</h4>
משלשלין את קרבן-הפסח* בתנור עם חשכה<sup style="color: gray;">167</sup>, והוא נצלה והולך משתחשך<sup style="color: gray;">168</sup>, ואין בזה איסור שהיה, לפי שבני חבורה זריזים הם, ואין לחוש שיבואו לחתות בגחלים<sup style="color: gray;">169</sup>.
<h4>בדיעבד</h4>
השהה קדרה על גבי כירה, באופן האסור, והיה בה דבר שטרם התבשל כל צרכו, והמשיך להתבשל בשבת, בתוספתא אמרו שאם השהה בשוגג יאכל, ואם השהה במזיד לא יאכל<sup style="color: gray;">170</sup>, כדרך שאמרו במבשל בשבת, שבשוגג מותר לאכול, ובמזיד אסור<sup style="color: gray;">171</sup>. ואמר רב יהודה בר שמואל בשם רבי אבא בשם רב כהנא בשם רב שכן היה הדין בתחילה, אלא שמשרבו המשהים במזיד ואומרים שכחים אנו, חזרו וקנסו שאף השוכח יהיה אסור<sup style="color: gray;">172</sup>. וכן שנינו בסתם ברייתא שדבר שהושהה אסור בדיעבד עד מוצאי שבת בכדי שיעשה, ולא חילקו בין שוגג למזיד<sup style="color: gray;">173</sup>, וכן אמר רב נחמן בר יצחק בדעת רבי חייא בר אבא, שהמשהה בין בשוגג ובין במזיד לא יאכל<sup style="color: gray;">174</sup>. בטעם שגזרו במשהה בשוגג יותר ממבשל בשוגג, אמר רב נחמן בר יצחק שבמבשל, שהוא איסור מן התורה, אין חשש שיבוא להערים ולעשות במזיד ולומר שוגג הייתי, שלא נחשדו ישראל על השבתות, אבל בשהִיה, שאינה אלא איסור דרבנן, אם יתירו בשוגג, יבוא להערים ולהשהות במזיד ולומר שכחתי<sup style="color: gray;">175</sup>.
אחר הגזירה, יש ראשונים שכתבו שספק הוא בגמרא בשכח והשהה, למי אסרו, אם דוקא למשהה בעצמו, או אף לבני ביתו, והספק נפשט שאסור לכולם<sup style="color: gray;">176</sup>.
ורבה ורב יוסף אמרו בדעת רבי חייא בר אבא שהוא חולק על כל זה, וסובר להפך, שהמשהה בשבת, בין בשוגג בין במזיד מותר לאכול<sup style="color: gray;">177</sup>, ודינו קל יותר ממבשל בשבת, שבמזיד לא יאכל<sup style="color: gray;">178</sup>, לפי שהמשהה לא עשה מעשה, והמבשל עשה מעשה<sup style="color: gray;">179</sup>.
להלכה בשכח אסור עד מוצאי שבת, ובמזיד אסור עד כדי שיעשו<sup style="color: gray;">180</sup>. והאיסור הוא לכל אדם, ולא רק למשהה בעצמו<sup style="color: gray;">181</sup>. ויש שכתבו שהאיסור אינו אלא למשהה בעצמו<sup style="color: gray;">182</sup>.
על מי שאין לו פת בשיעור שלש סעודות לשבת, שיש אופנים שכשהשהה פת ונאפתה בשוגג מותר לו לאכלה בשבת, ע"ע אופה<sup style="color: gray;">183</sup>; על איסור רדיית הפת בשבת ע"ע אופה וע' שבות.
<h4>השהה מבושל כל צרכו</h4>
המשהה דבר מבושל כל צרכו, אם הוא מצטמק ורע לו, מותר לאכלו<sup style="color: gray;">184</sup>.
ודבר מבושל כל צרכו ומצטמק ויפה לו – לסוברים שאסור להשהותו<sup style="color: gray;">185</sup> - רבי מאיר אומר שבין בשוגג ובין במזיד יאכל<sup style="color: gray;">186</sup>. ורבי יהודה אמר שאסור לאכלו<sup style="color: gray;">187</sup>. להלכה פסקו רוב הראשונים כרבי יהודה<sup style="color: gray;">188</sup>.
בדעת רבי יהודה יש ראשונים שכתבו שספק הוא בגמרא אם אסור דוקא במזיד, או אפילו בשוכח ובשוגג<sup style="color: gray;">189</sup>, וביאור הספק הוא האם הגזירה שגזרו שוכח משום מזיד בשהה בדיעבד<sup style="color: gray;">190</sup>, היא דוקא בשאינו מבושל כל צרכו, או אף במבושל כל צרכו ומצטמק ויפה לו<sup style="color: gray;">191</sup>, ולדעתם מאחר והספק לא נפשט, להלכה במבושל כל צרכו במזיד אסור ובשוכח מותר<sup style="color: gray;">192</sup>. ויש ראשונים שסוברים שבשוכח פשוט שאסור בדיעבד, והספק לא היה אלא לענין שוגג, ולדעתם להלכה מותר בשוגג ואסור בשוכח<sup style="color: gray;">193</sup>.
ויש ראשונים שסוברים שאחר הגזירה אסור לאכול דבר שהושהה אפילו בשוגג ואפילו בשוכח, ואפילו מבושל כל צרכו, כל שהוא מצטמק ויפה לו<sup style="color: gray;">194</sup>.
<h4>סמיכה לכירה</h4>
כירה שהוסקה בגפת ובעצים, שאינה גרופה וקטומה, אף על פי שאסור להניח קדרה עליה<sup style="color: gray;">195</sup>, לסמוך קדרה לדפנה מבחוץ מערב שבת מותר<sup style="color: gray;">196</sup>.
<h4>סמיכה לתנור</h4>
לסמוך ליד תנור, בברייתא שנינו שאסור אפילו כשהוסק בקש ובגבבא - כדרך שאסור להשהות על גביו<sup style="color: gray;">197</sup> - וכן סבר אביי<sup style="color: gray;">198</sup>. ורב יוסף סבר שמותר לסמוך אליו כשהוסק בקש ובגבבא<sup style="color: gray;">199</sup>. הלכה שאסור לסמוך<sup style="color: gray;">200</sup>.
<h4>שהִיה בתוך כירה</h4>
כירה שהיא גרופה וקטומה, כשם שמותר להשהות על גבה<sup style="color: gray;">201</sup>, כך מותר להשהות בתוכה<sup style="color: gray;">202</sup>.
וכירה שאינה גרופה וקטומה, יש ראשונים שכתבו שאמר רב חלבו בשם רב חמא בר גוריא בשם רב שאפילו דבר שמותר להשהותו על גבה, כגון דבר שהוא מבושל כמאכל בן דרוסאי, לסוברים כן<sup style="color: gray;">203</sup>, אסור להשהות בתוכה<sup style="color: gray;">204</sup>. ויש ראשונים שחולקים וסוברים שמה שמותר להשהות על גבה מותר להשהות אפילו בתוכה<sup style="color: gray;">205</sup>.
<h4>הדלקת מדורה</h4>
על הדלקת מדורה בערב שבת, שפעמים שהיא אסורה משום חשש חיתוי, ע"ע מבעיר.
<h3>בדבר מבושל</h3>
<h4>בישול וצימוק</h4>
שתי דרגות של בישול יש: א) מבושל כמאכל בן דרוסאי<sup style="color: gray;">206</sup> – היינו כדי שליש בישולו<sup style="color: gray;">207</sup>, ויש סוברים חצי בישולו<sup style="color: gray;">208</sup> - ב) מבושל כל צרכו<sup style="color: gray;">209</sup>. ובהלכות שהיה יש הבדלים בין דברים שאינם מבושלים אפילו כמאכל בן דרוסאי, לדברים שהם מבושלים כמאכל בן דרוסאי, וכן יש הבדלים ביניהם לבין דברים שמבושלים כל צרכם, עי' על כך להלן.
אחר שהתבשיל מבושל כל צרכו, כשממשיכים לבשל אותו הוא מצטמק, יש תבשילים שההצטמקות יפה להם, ויש שהיא רעה להם, ובהלכות שהִיה יש הבדלים בין תבשילים שמצטמקים ויפה להם לתבשילים שמצטמקים ורע להם, עי' על כך להלן.
תבשילים שמצטמקים ויפה להם הם כרוב, פולים ובשר טרוף<sup style="color: gray;">210</sup>, וראשי לפתות וראשי קפלוטות<sup style="color: gray;">211</sup>, וביצים מצומקות<sup style="color: gray;">212</sup>, וכן סתם תבשיל הוא מצטמק ויפה לו<sup style="color: gray;">213</sup>. ודברים שמצטמקים ורע להם הם חמין<sup style="color: gray;">214</sup>, ולפדא, היינו מאכל מתאנים, ודייסא, ותמרי, היינו מאכל מתמרים<sup style="color: gray;">215</sup>, וכן כל דבר שיש בו מיחא<sup style="color: gray;">216</sup>, היינו קמח<sup style="color: gray;">217</sup>. תבשיל של לפת שיש בו קמח ובשר, כשאין צריכים אותו לאורחים, אף על פי שיש בו קמח, הוא נחשב מצטמק ויפה לו, אבל כשצריכים אותו לאורחים הוא נחשב מצטמק ורע לו<sup style="color: gray;">218</sup>, לפי שלאורחים צריכים חתיכות חשובות<sup style="color: gray;">219</sup>.
<h4>דבר מבושל</h4>
איסור שהיה לא נאמר אלא בדבר שהוא "מבושל ואינו מבושל"<sup style="color: gray;">220</sup>, אבל דבר שנחשב מבושל, מותר להשהותו<sup style="color: gray;">221</sup>, לפי שאינו צריך חיתוי<sup style="color: gray;">222</sup>. לפיכך דבר שהוא מבושל כל צרכו ומצטמק ורע לו, מותר להשהותו<sup style="color: gray;">223</sup>. ודבר שהתחיל להתבשל ועוד לא הגיע לשיעור מאכל בן דרוסאי, לדברי הכל אסור להשהותו<sup style="color: gray;">224</sup>. ודבר שהגיע למאכל בן דרוסאי ולא התבשל כל צרכו, או שנתבשל כל צרכו והוא מצטמק ויפה לו, נחלקו בו תנאים ואמוראים אם הוא נחשב מבושל, ומותר להשהותו:
<h4>מבושל כמאכל בן דרוסאי</h4>
דבר שהוא מבושל כמאכל בן דרוסאי אבל אינו מבושל כל צרכו, נחלקו תנאים אם מותר להשהותו:
א) חנניה אומר, וכן דעת תנאים ואמוראים נוספים, שמותר להשהותו על גבי כירה, אף על פי שאינה גרופה וקטומה<sup style="color: gray;">225</sup>, ואפילו כשהוסקה בגפת ובעצים<sup style="color: gray;">226</sup>, וכתבו ראשונים שכמו כן מותר להשהותו על גבי תנור וכופח, ואפילו כשאינם גרופים וקטומים<sup style="color: gray;">227</sup>, וטעם הדבר, שמאחר והתבשיל כבר התבשל קצת, שוב אין מקפידים עליו, ואין לגזור בו שמא יחתה<sup style="color: gray;">228</sup>, או שאחר שהגיע כבר למאכל בן דרוסאי, ודאי יהיה מוכן בזמן האכילה, ואין צורך לחתות בגחלים<sup style="color: gray;">229</sup>. לסוברים כן זהו ששנינו שבשר ובצל וביצה, כשניצולו מבעוד יום מותר להשהותם<sup style="color: gray;">230</sup>, ובארו בגמרא שמדובר שניצולו כמאכל בן דרוסאי בלבד<sup style="color: gray;">231</sup>, שדי בזה כדי להחשיבם מבושלים, ולהתיר להשהותם<sup style="color: gray;">232</sup>, וכן זהו ששנינו שפת וחררה שקרמו פניה מערב שבת מותר להשאירה בתנור או על גבי גחלים<sup style="color: gray;">233</sup>, אף על פי שעדיין אינם אפויים כל צרכם, ודומים לתבשיל שאינו מבושל אלא כמאכל בן דרוסאי<sup style="color: gray;">234</sup>.
ב) ורבי מאיר ורבי יהודה סוברים, וכן דעת תנאים ואמוראים נוספים, שאפילו מאכל שהוא מבושל כמאכל בן דרוסאי אסור להשהותו על גבי כירה שהוסקה בגפת ובעצים, כשאינה גרופה וקטומה<sup style="color: gray;">235</sup>, וכן על גבי כופח שהוסק בגפת ובעצים שכשאינו גרוף וקטום, וכן אסור להשהותו על גבי תנור<sup style="color: gray;">236</sup>.
להלכה יש שפסקו שכל שמבושל כמאכל בן דרוסאי מותר להשהותו<sup style="color: gray;">237</sup>. ויש שפסקו שאסור להשהותו<sup style="color: gray;">238</sup>.
פירות שנאכלים חיים, יש ראשונים שכתבו שאף כשלא נתבשלו כלל, דינם כמאכל שנתבשל כמאכל בן דרוסאי, לפי שהם יותר טובים בלא בישול כלל<sup style="color: gray;">239</sup>.
<h4>מבושל כמאכל בן דרוסאי ומצטמק ויפה לו</h4>
לסוברים שדבר שהוא מבושל כמאכל בן דרוסאי מותר להשהותו<sup style="color: gray;">240</sup>, בית הלל מתירים להשהות בין חמין ובין תבשיל, כלומר בין דבר שהוא מצטמק ויפה לו ובין דבר שהוא מצטמק ורע לו<sup style="color: gray;">241</sup>. וכן דעת גאונים וראשונים ואחרונים להלכה<sup style="color: gray;">242</sup>. ובית שמאי סוברים שמותר להשהות דוקא חמין, ולא תבשיל, כלומר דוקא דבר שהוא מצטמק ורע לו, ולא דבר שמצטמק ויפה לו<sup style="color: gray;">243</sup>.
<h4>מבושל כל צרכו ומצטמק ויפה לו</h4>
לסוברים שדבר שהוא מבושל כמאכל בן דרוסאי אסור להשהותו<sup style="color: gray;">244</sup>, נחלקו אמוראים בדבר שהוא מבושל כל צרכו, אלא שהוא מצטמק ויפה לו, אם מותר להשהותו, לדעת בית הלל<sup style="color: gray;">245</sup>: א) רב ושמואל, ורבה בר בר חנה בשם רבי יוחנן, ורב נחמן, סוברים שאסור להשהותו<sup style="color: gray;">246</sup>, וכן דעת רוב הראשונים והאחרונים להלכה<sup style="color: gray;">247</sup>. ב) ורב שמואל בר יהודה בשם רבי יוחנן סובר שמותר להשהותו<sup style="color: gray;">248</sup>, ויש שכתבו שכן הלכה<sup style="color: gray;">249</sup>.
<h4>מצטמק ויפה לו בכירה גרופה וקטומה</h4>
כירה גרופה וקטומה, שמותר להשהות עליה אפילו דבר שאינו מבושל<sup style="color: gray;">250</sup>, נחלקו בית שמאי ובית הלל מה מותר להשהות עליה: א) בית הלל – לפי צד אחד בביאור המשנה, ולפי רבי יהודה בתוספתא - סוברים שמותר להשהות בין חמין ובין תבשיל, כלומר בין דבר שכשיתבשל יהיה מצטמק ורע לו, ובין דבר שיהיה מצטמק ויפה לו<sup style="color: gray;">251</sup>, וכן הלכה<sup style="color: gray;">252</sup>. ב) ובית שמאי סוברים – ולפי רבי מאיר היא דעת בית הלל<sup style="color: gray;">253</sup> - שאין משהים עליה אלא חמין, ולא תבשיל, כלומר שאסור להשהות עליה דבר שהוא מצטמק ויפה לו<sup style="color: gray;">254</sup>, שמא יבא לחתות בגחלים<sup style="color: gray;">255</sup>.
<h4>מצטמק ורע לו בכירה גרופה וקטומה</h4>
דבר שהוא מצטמק ורע לו, בכירה גרופה וקטומה מותר להשהותו<sup style="color: gray;">256</sup>. ובדעת בית שמאי – שסוברים שאסור להשהות בכירה גרופה וקטומה תבשיל שמצטמק ויפה לו, שמא יחתה בגחלים<sup style="color: gray;">257</sup> - נחלקו ראשונים אם מותר להשהות דבר שאינו מבושל כל צרכו, אבל מצטמק ורע לו: יש מתירים, שלדעתם בכירה גרופה וקטומה אין חשש שיחתה בגחלים אלא לצורך צימוק, שלעולם הוא יפה, אבל לא לצורך גמר בישול, שיקרה אף מאליו<sup style="color: gray;">258</sup>, ויש חולקים וסוברים שחוששים לחיתוי אף לצורך גמר בישול, ולדעתם אסור להשהות אלא דבר שמבושל כל צרכו ומצטמק ורע לו<sup style="color: gray;">259</sup>.
<h4>מצטמק ורע לו בכירה שאינה גרופה וקטומה</h4>
דבר שהוא מבושל כל צרכו ומצטמק ורע לו, בכירה שאינה גרופה וקטומה, יש ראשונים שכתבו בדעת רבי יהודה ורבי מאיר שאסור להשהות<sup style="color: gray;">260</sup>. ויש ראשונים שחולקים בדעת רבי יהודה וסוברים שמותר<sup style="color: gray;">261</sup>, וכן אמרו רב ושמואל ורב נחמן, שאפילו לסוברים שאסור להשהות עליה דבר שהוא מצטמק ויפה לו<sup style="color: gray;">262</sup>, דבר שהוא מצטמק ורע לו מותר<sup style="color: gray;">263</sup>, וכן הלכה<sup style="color: gray;">264</sup>.
לסוברים שמותר להשהות דבר שהוא מבושל כל צרכו ומצטמק ורע לו, מותר להשהותו אפילו בכופח ובתנור שאינם גרופים וקטומים<sup style="color: gray;">265</sup>.
דבר שהוא מבושל כמאכל בן דרוסאי, לסוברים שמותר להשהותו על גבי כירה שאינה גרופה וקטומה<sup style="color: gray;">266</sup>, לדעת בית שמאי – שאמרו שאסור להשהותו כשהוא מצטמק ויפה לו<sup style="color: gray;">267</sup> - יש ראשונים שסוברים שמותר להשהותו כשהוא מצטמק ורע לו, לפי שבמצטמק ורע לו אין חשש חיתוי<sup style="color: gray;">268</sup>. ויש סוברים שאסור, לפי שיש חשש שיחתה עד שיתבשל כל צרכו<sup style="color: gray;">269</sup>.
<h3>הנחה בתחילה</h3>
<h4>הנחה בתחילה</h4>
להניח בתחילה בשבת על גבי האש או על כירה, אפילו מאכל שהוא כבר מבושל ואין שייך בו בישול נוסף, אסור<sup style="color: gray;">270</sup> מדרבנן<sup style="color: gray;">271</sup>, אפילו בכירה שהיא גרופה וקטומה<sup style="color: gray;">272</sup>, ואפילו בדבר שמבושל כל צרכו<sup style="color: gray;">273</sup> ומצטמק ורע לו<sup style="color: gray;">274</sup>, משום שזה נראה כמבשל<sup style="color: gray;">275</sup>, או מחשש שמא יחתה בגחלים<sup style="color: gray;">276</sup>.
<h4>כנגד המדורה</h4>
כנגד המדורה מותר לתת תבשיל בשבת<sup style="color: gray;">277</sup> - כשהוא כבר מבושל ואין בו איסור בישול – לפי שאין דרך בישול בכך<sup style="color: gray;">278</sup>. וכתבו ראשונים שצריך להרחיק מהמדורה, כדי שיהיה היכר, ולא יבא לחתות<sup style="color: gray;">279</sup>.
<h4>על פי קדירה מלאה</h4>
על פי קדרת חמין שנתונה על האש, יש ראשונים שכתבו שמותר להניח בשבת תבשיל - כשהוא כבר מבושל ואין בו איסור בישול – לפי שאין דרך בישול בכך<sup style="color: gray;">280</sup>. ויש חולקים וסוברים שדינו כמניח על גבי כירה גרופה, שאסור<sup style="color: gray;">281</sup>.
על איסור עשיית אהל* בהנחת קדרה על כירה ע"ע אהל (שבת)<sup style="color: gray;">282</sup>.
<h4>דבר שאין דרכו לאפות שם</h4>
דבר שאין דרכו לאפות על גבי כירה, יש ראשונים שצדדו לומר שמותר לחממו בשבת על גבי כירה, כשהוא מצטמק ורע לו, לפי שהדבר מוכיח שאינו נעשה אלא בשביל שיתחמם<sup style="color: gray;">283</sup>. ויש חולקים ואוסרים<sup style="color: gray;">284</sup>.
<h4>תנור שאין בו אלא הבל מעט</h4>
תנור שאין בו אלא הבל מעט, כגון שאחר שאפו בו בערב שבת גרפוהו מבערב, ושהה עד למחרת, וכבר נתאכלו וכלו כל גחליו, ולא נותר בו אלא הבל מעט, יש ראשונים שסוברים שמותר לתת בתוכו דבר להתחמם, לפי שאין בו חשש חיתוי כלל<sup style="color: gray;">285</sup>. ויש אוסרים<sup style="color: gray;">286</sup>.
<h3>חזרה</h3>
<h4>חזרה</h4>
דבר שהיה מונח על האש מערב שבת, והוסר ממנה בשבת, אם מותר להחזירו אליה בשבת, נחלקו תנאים:
א) רבי מאיר סובר שאסור להחזיר<sup style="color: gray;">287</sup>. וכן סוברים בית שמאי לפי רבי יהודה בתוספתא ולפי המשנה, שאסור להחזיר<sup style="color: gray;">288</sup>, משום שזה נראה כמבשל<sup style="color: gray;">289</sup>.
ב) ובית הלל לפי רבי יהודה ולפי המשנה סוברים, שכירה שהוסקה בקש ובגבבא - על כירה עי' לעיל<sup style="color: gray;">290</sup>, על קש וגבבא עי' לעיל<sup style="color: gray;">291</sup> - שבה אין כל כך חשש שיחתה בגחלים, מותר להחזיר אליה<sup style="color: gray;">292</sup>. וכשהוסקה בגפת ובעצים - על גפת ועצים עי' לעיל<sup style="color: gray;">293</sup> - שחומה רב יותר, ויש בה יותר אפשרות לחתות בגחלים, אסור להחזיר אליה<sup style="color: gray;">294</sup>, משום שזה נראה כמבשל<sup style="color: gray;">295</sup>, או שמא יחתה בגחלים כשמחזיר את הקדרה, לחממה אחר שנצטננה בהסרתה מהאש<sup style="color: gray;">296</sup>, אלא אם כן היא גרופה או קטומה – על גריפה וקטימה עי' לעיל<sup style="color: gray;">297</sup> - שאז מותר להחזיר אליה<sup style="color: gray;">298</sup>, וכן אמר רב ששת בשם רבי יוחנן<sup style="color: gray;">299</sup>, וכן הלכה<sup style="color: gray;">300</sup>.
חזרה בסמיכה ליד כירה שאינה גרופה וקטומה, יש מתירים<sup style="color: gray;">301</sup>, ויש סוברים שלפי צד אחד בגמרא אסור<sup style="color: gray;">302</sup>.
<h4>כשאסור משום בישול</h4>
אף לסוברים שיש אופנים שחזרה מותרת, היא אינה מותרת אלא בתבשיל מבושל, שאין בו עוד איסור בישול<sup style="color: gray;">303</sup>. על שיעור הבישול שאחריו אין עוד איסור בישול ע"ע מבשל<sup style="color: gray;">304</sup>; על דבר מבושל שנצטנן, אם יש בו איסור בישול, ע"ע מבשל<sup style="color: gray;">305</sup>.
<h4>באופנים ששהיה מותרת</h4>
באופנים שחזרה אסורה, היא אסורה אפילו בתבשיל מבושל כל צרכו, ומצטמק ורע לו<sup style="color: gray;">306</sup>, וכן היא אסורה אפילו בתבשיל חי או שנתן בתוכו דבר חי<sup style="color: gray;">307</sup>, בשונה משהִיה, שמותרת באופנים אלו<sup style="color: gray;">308</sup>.
<h4>תנור</h4>
תנור, אפילו כשהוסק בקש ובגבבא, אסור להחזיר עליו<sup style="color: gray;">309</sup>. על טעם הדבר, ועל שאר דיני תנור, עי' לעיל<sup style="color: gray;">310</sup>; על דין תנור גרוף וקטום, עי' לעיל<sup style="color: gray;">311</sup>.
<h4>כופח</h4>
כופח, כשהוסק בקש ובגבבא דינו ככירה, וכשהוסק בגפת ובעצים דינו כתנור<sup style="color: gray;">312</sup>. על טעם הדבר, ועל שאר דיני כופח, עי' לעיל<sup style="color: gray;">313</sup>; על דין כופח גרוף וקטום עי' לעיל<sup style="color: gray;">314</sup>.
<h4>זמן ההחזרה</h4>
איסור חזרה, יש ראשונים שסוברים שהוא אף בערב שבת סמוך לחשכה – או סמוך לאמירת "ברכו", שהוא קבלת-שבת*<sup style="color: gray;">315</sup> - משעה שכבר אי אפשר להספיק להרתיח את התבשיל מבעוד יום, אם היה קר<sup style="color: gray;">316</sup>, משום גזירה, שאם יחזיר בערב בשבת יבא להחזירה אף בשבת<sup style="color: gray;">317</sup>. ואף לדעתם, קדרה שלא נתבשלה עדיין, שאם יתנוה על האש בשבת יעברו על איסור בישול, מותר להחזירה בערב שבת<sup style="color: gray;">318</sup>, לפי שבזה אין לגזור שמא יעשה בשבת, שאין חוששים שיבשל בשבת<sup style="color: gray;">319</sup>.
וראשונים אחרים חולקים וסוברים שאין איסור חזרה אלא בשבת, ולא בערב שבת<sup style="color: gray;">320</sup>, וכתבו אחרונים שלפיכך לא נהגו העולם להיזהר בזה<sup style="color: gray;">321</sup>, ויש שכתבו שטוב להחמיר במקום שאין צורך כל כך<sup style="color: gray;">322</sup>.
במקום שמותר להחזיר – כגון על גבי כירה גרופה וקטומה<sup style="color: gray;">323</sup> - מותר להחזיר לא רק בערב שבת, אלא אף בשבת עצמה<sup style="color: gray;">324</sup>, בין בלילה ובין ביום<sup style="color: gray;">325</sup>.
<h4>חזרה אחר הנחה על קרקע</h4>
במקום שמותר להחזיר – כגון על גבי כירה גרופה וקטומה<sup style="color: gray;">326</sup> - נחלקו אמוראים אם מותר דוקא כשהתבשיל עודו בידו, או אף כשהניח על גבי קרקע: רב זריקא בשם רבי אבא בשם רבי תדאי אמר דוקא כשעודו בידו מותר, אבל הניחו על גבי קרקע אסור<sup style="color: gray;">327</sup>, לפי שהתבטלה השהִיה הראשונה, והרי זה כמניח בתחלה בשבת<sup style="color: gray;">328</sup>, שאסור<sup style="color: gray;">329</sup>. ורבי חייא בשם רבי יוחנן, וכן רבי אמי, אמרו שאפילו הניח על גבי קרקע מותר<sup style="color: gray;">330</sup>. וכן נחלקו בזה רב דימי ורב שמואל בר יהודה בדעת רבי אלעזר, אחד אמר שדוקא בעודן בידו מותר, וכשהניח על גבי קרקע אסור, ואחד אמר שאפילו כשהניח על גבי קרקע מותר<sup style="color: gray;">331</sup>.
הלכה שכשהניחה על גבי קרקע אסור להחזיר<sup style="color: gray;">332</sup>. ויש סוברים שכשדעתו להחזיר מותר אפילו כשהניח על גבי קרקע, עי' על כך להלן<sup style="color: gray;">333</sup>.
תלה במקל, או הניח על גבי מטה, נסתפק רבי ירמיה אם דינו כעודו בידו או כהניח על גבי קרקע<sup style="color: gray;">334</sup>. ולהלכה יש פוסקים שדינו כהניח על גבי קרקע<sup style="color: gray;">335</sup>, ויש פוסקים שדינו כעודה בידו<sup style="color: gray;">336</sup>.
בדעת הירושלמי כתבו ראשונים שהמחלוקת בהניח על גבי קרקע אינה אלא כשנטל את התבשיל מבעוד יום, ובא להחזירו משחשכה, אבל כשנטל בשבת ומחזיר בשבת, מותר לדברי הכל אפילו הניחו על גבי קרקע<sup style="color: gray;">337</sup>, ויש אחרונים שכתבו שנוהגים להקל כדעתו<sup style="color: gray;">338</sup>. ויש אחרונים שכתבו שלהלכה דעת ראשונים שלא כהירושלמי, אלא אף כשנטל ומחזיר בשבת אסור כשהניחו על גבי קרקע<sup style="color: gray;">339</sup>.
<h4>דעת להחזיר</h4>
חילוק נוסף בהחזרה אמר חזקיה בשם אביי, שכשדעתו להחזיר מותר, וכשאין דעתו להחזיר אסור, ונחלקו לשונות בגמרא באיזה מקרה מדובר: לשון אחד סובר שהחילוק הוא בעודן בידו, שלא אמרו שבעודן בידו מותר להחזיר<sup style="color: gray;">340</sup>, אלא כשדעתו להחזיר, אבל כשאין דעתו להחזיר אסור<sup style="color: gray;">341</sup>, ולפי לשון זה כשהניח על גבי קרקע אסור אפילו כשדעתו להחזיר<sup style="color: gray;">342</sup>. ולשון אחד סובר שהחילוק הוא כשהניח על גבי קרקע, שלא אמרו שאסור להחזיר כשהניח על גבי קרקע – לסוברים כן<sup style="color: gray;">343</sup> - אלא כשאין דעתו להחזיר, אבל כשדעתו להחזיר מותר אפילו כשהניח על גבי קרקע<sup style="color: gray;">344</sup>, ולפי לשון זה כשבעודן בידו מותר להחזיר אפילו כשאין דעתו להחזיר<sup style="color: gray;">345</sup>.
להלכה רוב הפוסקים פסקו כלשון הראשון, שמותר להחזיר דוקא כשעודה בידו ודעתו להחזיר<sup style="color: gray;">346</sup>. ויש שפסקו כלשון השני<sup style="color: gray;">347</sup>. ויש ראשונים שלא הזכירו את התנאי של דעתו להחזיר, ותלו רק בהנחה על גבי קרקע<sup style="color: gray;">348</sup>.
<h4>פינה ממיחם למיחם</h4>
באופנים שמותר להחזיר, נסתפק רב אשי אם מותר אפילו כשפינה את המאכל ממיחם למיחם, או דוקא כשהוא נמצא באותו מיחם שבו היה כבר על האש, ולא כשהועבר למיחם אחר<sup style="color: gray;">349</sup>, לפי שמאחר והמיחם השני קר, יש לחוש יותר לחיתוי<sup style="color: gray;">350</sup>. להלכה יש שפסקו שבפינה ממיחם למיחם אסור להחזיר<sup style="color: gray;">351</sup>. ויש שפסקו שמותר<sup style="color: gray;">352</sup>.
<h4>לכירה אחרת</h4>
באופנים שמותר להחזיר, יש מפרשים בירושלמי, וכן יש שכתבו להלכה, שמותר להחזיר אפילו לכירה אחרת, ואפילו מכירה שהבלה מועט לכירה שהבלה מרובה<sup style="color: gray;">353</sup>. ויש חולקים בדעת הירושלמי וסוברים שאסור להחזיר אלא לאותה כירה<sup style="color: gray;">354</sup>.
<h4>חזרה לתוך כירה</h4>
אפילו כירה גרופה וקטומה, שמותר להחזיר על גבה, לסוברים כן<sup style="color: gray;">355</sup>, לתוכה אסור להחזיר<sup style="color: gray;">356</sup>, לפי שבתוכה יש יותר הבל, והנותן שם נראה כמבשל בשבת<sup style="color: gray;">357</sup>.
<h4>בדיעבד</h4>
החזיר בשבת באיסור, יש ראשונים שסוברים שהתבשיל נאסר באכילה<sup style="color: gray;">358</sup>, וכן כתבו אחרונים להלכה<sup style="color: gray;">359</sup>. ויש שנסתפקו כשהחזיר בשוגג דבר שכבר היה ראוי לאכילה, אם קנסוהו משום שעשה איסור, או שמאחר ולא נהנה כל כך מההחזרה, שהרי התבשיל היה ראוי אף קודם, לא קנסוהו<sup style="color: gray;">360</sup>.
החזיר דבר שמצטמק ורע לו, כתבו אחרונים שמאחר ואין שום הנאה מההחזרה, מותר לאכלו<sup style="color: gray;">361</sup>.
<h2>שואל שלא מדעת</h2>
<b>הגדרת הערך</b> - המשתמש בחפץ של חבירו שלא מדעתו.
<h3><b>מהותו</b></h3>
שואל שלא מדעת, היינו המשתמש בחפץ של חבירו שלא מדעתו. ונחלקו תנאים בדינו: א) יש סוברים שדינו כגזלן<sup style="color: gray;">1</sup>, וקונה החפץ להתחייב בה עד שתבוא ליד בעלים כדין השבת גזלה<sup style="color: gray;">2</sup>, לפיכך כלי ביד בנו קטן של בעל הבית, ולקחו אחד ונשתמש בו לעצמו נתחייב באונסיו עד שיחזירנו לבעלים, לפיכך אם החזירה לקטן ואבד ממנו חייב לשלם<sup style="color: gray;">3</sup>. ויש מן הראשונים שפירשו להיפך, שכיון שאינו שואל אלא גזלן פטור מאונסין<sup style="color: gray;">4</sup>. ב) ויש סוברים שדינו כשואל<sup style="color: gray;">5</sup>, לפיכך כלי ביד בנו קטן של בעל הבית, ולקחו אחד ונשתמש בו לעצמו, אם החזירה לקטן ואבד ממנו פטור מלשלם<sup style="color: gray;">6</sup>, שכיון שדינו כשואל די שהחזירה למקום ששאל משם<sup style="color: gray;">7</sup>. ויש מן הראשונים שפירשו להיפך, שכיון שהוא כשואל אינו נפטר עד שיחזירנה לבעלים<sup style="color: gray;">8</sup>. הלכה שואל שלא מדעת גזלן<sup style="color: gray;">9</sup>.
על השוכר שלא מדעת בעלים, ע"ע גזל<sup style="color: gray;">10</sup>.
<h4>יוקר וזול</h4>
שואל שלא מדעת, והוזל החפץ ואחר כך נשבר, אמרו בגמרא שלסוברים שהוא שואל<sup style="color: gray;">11</sup>, משלם כשואל בשעת השבירה<sup style="color: gray;">12</sup>. ולסוברים שהוא גזלן<sup style="color: gray;">13</sup>, משלם כגזלן<sup style="color: gray;">14</sup>, כשעת הגזילה<sup style="color: gray;">15</sup>. ואף על פי שלענין שינוי שואל שלא מדעת אינו קונה כגזלן לסוברים כן<sup style="color: gray;">16</sup>, מכל מקום כיון שנחשב החפץ כאבוד מבעליו שהרי נטלו שלא מדעת הבעלים, הרי הוא כחפץ שאבד מהשואל שמשלם כשעת האבידה<sup style="color: gray;">17</sup>.
<h3><b>כשואל</b></h3>
שואל שלא מדעת שדינו כשואל לסוברים כן<sup style="color: gray;">18</sup>, יש מן הראשונים שכתבו שאין דינו לגמרי כשואל, ששואל צריך להשיב לבעלים ואילו שואל שלא מדעת די שמשיבו למקום שנטלו<sup style="color: gray;">19</sup>, לפי ששואל, בשעת שאלה נתחייב בהשבה מדעת בעלים, אבל שואל שלא מדעת, חיובו מתחדש בכל רגע שמשתמש בו, וכיון שמפסיק להשתמש בו פקע חיובו<sup style="color: gray;">20</sup>.
<h4>איסור השתמשות</h4>
שאלה לכתחילה שלא מדעת, לסוברים שואל שלא מדעת כשואל<sup style="color: gray;">21</sup>, נחלקו בדבר: יש שנראה מדבריהם שמותר<sup style="color: gray;">22</sup>. ויש סוברים שאסור<sup style="color: gray;">23</sup>, שלא עדיף משולח יד בפיקדון<sup style="color: gray;">24</sup>.
<h4>מתה מחמת מלאכה</h4>
שואל בהמה שלא מדעת, ומתה מחמת מלאכה, או חפץ אחר שניזוק מחמת מלאכה, חייב, אף לסוברים שהוא כשואל ושואל פטור במתה מחמת מלאכה<sup style="color: gray;">25</sup>, שדוקא בשואל אומר השואל שעל מנת כן שאלה למלאכתה, וזה אינו שייך בשואל שלא מדעת<sup style="color: gray;">26</sup>.
<h3><b>כגזלן</b></h3>
<h4>המקור</h4>
שואל שלא מדעת שדינו כגזלן לסוברים כן<sup style="color: gray;">27</sup>, יש סוברים שהוא מן התורה<sup style="color: gray;">28</sup>, וסברא היא<sup style="color: gray;">29</sup>. ויש סוברים שאינו אלא מדרבנן<sup style="color: gray;">30</sup>, שכיון שלא משכה על מנת שלא להחזירה לבעלים, מן התורה אינו קונה החפץ<sup style="color: gray;">31</sup>.
<h4>איסור לא תגנוב</h4>
שואל שלא מדעת שהוא כגזלן<sup style="color: gray;">32</sup>, כתבו ראשונים שמכל מקום אינו עובר על איסור לא תגנוב, שאינו מכווין לגונבו<sup style="color: gray;">33</sup>. ויש שכתבו שעובר על לא תגנוב או לא תגזול<sup style="color: gray;">34</sup>. ויש שכתבו שחייב כפל* כבכל גנב<sup style="color: gray;">35</sup>.
<h4>קניני גזילה</h4>
קניני גזילה אם יש לשואל שלא מדעת, נחלקו בדבר: יש סוברים שיש לו קניני גזילה<sup style="color: gray;">36</sup>, שכל שנעשה גזלן להתחייב באונסין, יש לו קניני גזילה<sup style="color: gray;">37</sup>. ויש סוברים שאין לו קניני גזילה<sup style="color: gray;">38</sup>, לפי שלא נתכוון השואל לגוזלה ולקנותה, אלא להשתמש בה<sup style="color: gray;">39</sup>.
<h4>קנין ביאוש ושינוי רשות</h4>
שואל שלא מדעת קונה ביאוש ושינוי רשות כגזלן<sup style="color: gray;">40</sup>.
<h4>שעת החיוב</h4>
בשעת החיוב שנעשה שואל שלא מדעת, נחלקו בדבר: א) יש סוברים שהוא משעת משיכת החפץ<sup style="color: gray;">41</sup>. ב) ויש סוברים שהוא דוקא משעת השימוש בחפץ<sup style="color: gray;">42</sup>, שסברא שאינו נקרא גזלן אלא משעה שמשתמש<sup style="color: gray;">43</sup>. ג) ויש סוברים שהוא דוקא בשעת החיסרון של החפץ<sup style="color: gray;">44</sup>. ד) ויש מצדדים לחלק בין שומר ששאל שלא מדעת, שכל שלא נשתמש בו כאלו עומד ברשות הבעלים, לבין מוציא הכלי מרשות הבעלים שלא מדעתם שחייב משעת משיכה<sup style="color: gray;">45</sup>.
<h4>ברשות הבעלים להקדישו</h4>
בעל חפץ יכול להקדיש החפץ אף שהוא בידי שואל שלא מדעת<sup style="color: gray;">46</sup>, ואף על פי שאם הוא בידי גזלן אינו יכול להקדישו, שאינו ברשותו<sup style="color: gray;">47</sup>, שואל שלא מדעת שמתכוין להשיב החפץ, חשיב ברשות הבעלים<sup style="color: gray;">48</sup>. ויש כתבו שאינו יכול להקדישו<sup style="color: gray;">49</sup>, שלפי שיש לשואל קניני גזילה בחפץ לסוברים כן<sup style="color: gray;">50</sup>, לפיכך חשיב כאינו ברשותו לענין הקדש<sup style="color: gray;">51</sup>.
<h4>בדבר מצוה</h4>
בדבר מצוה, כגון הנוטל לולב של חבירו שלא מדעתו, יש סוברים שאינו גזלן, ואפילו אם נוטל בעל כרחו של הבעלים, כיון שאינו נוטל אלא לצאת המצוה<sup style="color: gray;">52</sup>, ואף אינו חייב בתשלומי שואל, לפי שאין לו בו הנאת ממון<sup style="color: gray;">53</sup>.
<h4>ליטול לכתחילה למצוה</h4>
שאלה לכתחילה שלא מדעת לדבר מצוה, נחלקו ראשונים: יש סוברים שמותר, שנוח לאדם שיעשו מצוה בממונו<sup style="color: gray;">54</sup>. ויש חולקים וסוברים שאף לדבר מצוה אסור להשתמש שלא מדעת הבעלים<sup style="color: gray;">55</sup>.
<h4>בגוי</h4>
שואל שלא מדעת מגוי, יש מן האחרונים מצדדים הרי הוא כגזלן וחייב באחריות<sup style="color: gray;">56</sup>, כשם שבגזילה מגוי חייב באחריות<sup style="color: gray;">57</sup>. ויש שכתבו שאינו אסור<sup style="color: gray;">58</sup>, שהרי אינו גזל ממש<sup style="color: gray;">59</sup>.
<h4>מגנב</h4>
שואל שלא מדעת כשהחפץ ברשות גנב, יש מן האחרונים שכתבו שאינו גזלן, שאין גזלן אלא מיד הבעלים<sup style="color: gray;">60</sup>. ויש חולקים וסוברים שהוא גזלן, כיון שהוסיף על גניבת הראשון בשימוש בו<sup style="color: gray;">61</sup>.
<h4>בשוגג</h4>
המשתמש בשל חבירו בשוגג שהיה סבור שהוא של אחר שהרשה לו, יש סוברים שאין דינו כגזלן, כיון שלא נשתמש בהם בתורת גזילה<sup style="color: gray;">62</sup>. ויש סוברים שדינו כגזלן, כיון שנתכוין לקנותה בשאלה<sup style="color: gray;">63</sup>.
<h4>תשלום בשברים</h4>
שואל שלא מדעת, שנשבר לו החפץ השאול, אם יכול לשלם השברים, נחלקו בדבר: א) יש מן הראשונים שכתבו שיכול להשיב השברים, ושמים דמיו ומשלם פחת דמיו, שאין קונסים אותו כגזלן שאינו משלם השברים<sup style="color: gray;">64</sup>, ואם הוזלו השברים ההפסד לבעלים<sup style="color: gray;">65</sup>. בטעם הדבר, יש שפירשו לפי שאין לשואל שלא מדעת קניני גזילה<sup style="color: gray;">66</sup>. ויש סוברים שאף על פי שיש לשואל שלא מדעת קניני גזילה<sup style="color: gray;">67</sup>, מכל מקום לא חייבה התורה שואל שלא מדעת לשלם חפץ שלם, ויכול לשלם אף שברים<sup style="color: gray;">68</sup>. ב) ויש מן הראשונים שכתבו שאינו משלם השברים<sup style="color: gray;">69</sup>, שלדעתם שואל שלא מדעת קונה בשינוי כגזלן<sup style="color: gray;">70</sup>. ויש שכתבו אף על פי שלדעתם לא קנה החפץ בשינוי<sup style="color: gray;">71</sup>, שאין השואל יכול להחזיר חפץ שנשתנה, שמתחייב לשלם כגזלן כעין שגזל<sup style="color: gray;">72</sup>.
<h4>הוקר החפץ</h4>
הוקר החפץ ואחר כך נשבר, יש מן אחרונים שכתבו שחיוב התשלום אם כשעת השבירה או הגזילה תלוי בטעם החילוק בזה בין גזלן לשואל, שלסוברים שהטעם לפי שבגזל בשעת הגזילה יוצא החפץ מידי הבעלים<sup style="color: gray;">73</sup>, שואל שלא מדעת שאינו יוצא מידי הבעלים לסוברים כן<sup style="color: gray;">74</sup>, אינו משלם אלא כשעת השבירה - ולסוברים שהחפץ יוצא מידי הבעלים<sup style="color: gray;">75</sup>, משלם כשעת הגזילה<sup style="color: gray;">76</sup> - ולסוברים שהטעם לפי שדוקא שואל משלם כשעת השבירה לפי שמקבל עליו אחריות כל זמן השאלה<sup style="color: gray;">77</sup>, שואל שלא מדעת שאינו מקבל עליו אחריות משלם כשעת הגזילה<sup style="color: gray;">78</sup>.
<h4>בחפץ שאינו נחסר</h4>
המשתמש בחפץ באופן שאי אפשר שיבוא לידי חיסרון או נזק, כתבו ראשונים שאינו גזלן, שלא עשה דבר בשימושו<sup style="color: gray;">79</sup>. ויש מן האחרונים שכתבו בדעת ראשונים שחולקים וסוברים שאף בזה הוא גזלן<sup style="color: gray;">80</sup>.
<h4>במקצת</h4>
שואל שלא מדעת חפץ על מנת להשתמש בחלקו, אינו מתחייב במה שאינו משתמש, שאין חיובו אלא מטעם שואל שכל הנאה שלו, ובמה שאין לו הנאה אינו נעשה שואל<sup style="color: gray;">81</sup>.
<h4>שומר</h4>
שומר שמשתמש בחפץ שלא ברשות הבעלים באופן שאינו מחסרו – שבמחסרו חייב משום שליחות-יד*<sup style="color: gray;">82</sup> - נחלקו ראשונים: יש סוברים שהוא שואל שלא מדעת ולפיכך הוא כגזלן<sup style="color: gray;">83</sup>, ומהם יש שכתבו שדוקא במשתמש בחפץ לבדו ומבטלו ממלאכת הבעלים, אבל אם אין מבטלו ממלאכת הבעלים, כגון בבהמה שרועה במקום שדעת הבעלים שתרעה, ובאותה שעה משתמש בה השומר, אינו שואל שלא מדעת, שאינו מוציאה ממלאכת הבעלים ומרשותם<sup style="color: gray;">84</sup>, לפיכך אם יחד הבעלים מקום לפקדון אצל השומר, ונשתמש במקומו, אינו שואל שלא מדעת<sup style="color: gray;">85</sup>. ויש סוברים שאינו חייב משום שואל שלא מדעת אלא משום שליחות יד<sup style="color: gray;">86</sup>, שאין לשומר יד להוציא מרשות הבעלים, שידו כיד הבעלים<sup style="color: gray;">87</sup>.
<h4>שומר שהחזיר</h4>
שומר שהשתמש בחפץ שלא ברשות הבעלים באופן שהוא שואל שלא מדעת<sup style="color: gray;">88</sup>, אף על פי שהחזיר את החפץ למקומו, לא נפטר מאחריות כגזלן - לתנאים הסוברים בשומר שגנב, שאינו נפטר מאחריות של גנב עד שידעו הבעלים בחזרתו<sup style="color: gray;">89</sup> - עד שידעו הבעלים בחזרתו<sup style="color: gray;">90</sup>. ויש שכתבו שאם החזיר החפץ למקומו, שוב אינו גזלן וחוזר לדין שומר<sup style="color: gray;">91</sup>, ויש שכתבו בדעתם, שדוקא בשנשתמש שימוש שאין הבעלים מקפיד להשאילו לכך, בזה לא כלתה שמירתו, ודעת השומר כדעת הבעלים ומועיל כל שהחזירה למקומה<sup style="color: gray;">92</sup>, אבל בשנשתמש שימוש שהבעלים מקפידים ואינם משאילים לכך, בזה כלתה שמירתו, ואין מועיל חזרתו למקומה<sup style="color: gray;">93</sup>, ויש שכתבו שאפילו בנשנשתמש שימוש שהבעלים מקפידים לא כלתה שמירתו כל שמעצמו עשה תשובה והחזיר, שהבעלים מאמינים לו<sup style="color: gray;">94</sup>, אבל אם לא החזיר אלא מחמת שהעידו עדים שנשתמש, כלתה שמירתו שאין מאמינים לו הבעלים, ואין מועיל חזרתו אלא בידיעת הבעלים<sup style="color: gray;">95</sup>.
<h2>שובר</h2>
<b>הגדרת הערך</b> - שטר המעיד שחוב מסויים נפרע.
<h3>שמו ומהותו</h3>
שטר שובר הוא שטר פרעון - ונקרא כן מפני - שהוא שובֵר וסותר שטר המלוה<sup style="color: gray;">1</sup>, ונכתב לא רק על הלואה אלא על כל חוב<sup style="color: gray;">2</sup>, כמו כתובה*<sup style="color: gray;">3</sup> ושטרי מקח<sup style="color: gray;">4</sup>. ובפיקדון, נחלקו אחרונים: יש סוברים שמכיון שאין הנפקד בעל חוב, הכל מודים שאין כותבים בו שובר<sup style="color: gray;">5</sup>. ויש סוברים שלסוברים - וכן הלכה<sup style="color: gray;">6</sup> - שכותבים שובר על שטר-חוב*<sup style="color: gray;">7</sup>, אף בפיקדון כותבים שובר<sup style="color: gray;">8</sup>.
שטר שובר נקרא כן כשהוא ביד הלוה, וכשהוא ביד המלוה קרוי סמפון<sup style="color: gray;">9</sup>, והוא לשון ביטול<sup style="color: gray;">10</sup>, שהוא שובר<sup style="color: gray;">11</sup> המבטל שטר<sup style="color: gray;">12</sup>, וכל דבר המבטל דבר קרוי סמפון<sup style="color: gray;">13</sup>, כפי שגבי קידושי אשה*<sup style="color: gray;">14</sup> ומכירת בהמה<sup style="color: gray;">15</sup> ועבד, המום קרוי סמפון<sup style="color: gray;">16</sup>, מפני שמבטל את המקח<sup style="color: gray;">17</sup>. ויש המפרש ששובר נקרא סימפון, משום שהוא נוטריקון* סימן פירעון<sup style="color: gray;">18</sup>.
בארמית נקרא השובר: תברא<sup style="color: gray;">19</sup>, ובלשון רבים: תברי<sup style="color: gray;">20</sup>.
בירושלמי נקרא השובר: אומולוגייה<sup style="color: gray;">21</sup> - ובלשון רבים - אימולוגים<sup style="color: gray;">22</sup>, והוא בלשון יוני שטר הודאה והסכמה<sup style="color: gray;">23</sup>.
יש מהראשונים סוברים ששובר היינו שטר מחילה - שהמלוה כותב שמוחל ההלואה, או - שכתוב בו שאשתו מחלה לו כתובה<sup style="color: gray;">24</sup>. ויש מהראשונים סוברים ששטר שובר אינו שטר מחילה, ואף לסוברים שאין כותבים שובר<sup style="color: gray;">25</sup>, סוטה* שאמרה טמאה אני מקרעת כתובתה ויוצאת<sup style="color: gray;">26</sup>, ומכל מקום צריך הוא לשטר מחילה שתכתוב שמחלה כתובתה או שזנתה והפסידה כתובה<sup style="color: gray;">27</sup>.
<h3>כתיבת שובר</h3>
במקום שאי אפשר בענין אחר - שאין לומר הערמה<sup style="color: gray;">28</sup>, ואי אפשר לגבות אם באת לחוש לשקר<sup style="color: gray;">29</sup>, כגון שנשרפה כתובתה בעדים<sup style="color: gray;">30</sup>, או שהלך בעלה למדינת הים, ושמעו בו שמת<sup style="color: gray;">31</sup> - ודאי כותבים שובר<sup style="color: gray;">32</sup>, שלא נמנענה מלהגבות כתובתה, ותכתוב שובר<sup style="color: gray;">33</sup>. וכל מקום שיש לחוש להערמה<sup style="color: gray;">34</sup>, כגון מלוה המאבד שטר-חוב* שלא בעדים<sup style="color: gray;">35</sup>, שיש לחוש לרמאות, שמא אחר כך יוציא השטר הראשון ויגבה<sup style="color: gray;">36</sup>, אם כותבים שובר - ונותנים ללוה להודיע שפרע חובו <sup style="color: gray;">37</sup> - וגובה המלוה ההלואה<sup style="color: gray;">38</sup>, או שאין כותבים שובר ואינו גובה המלוה<sup style="color: gray;">39</sup>, וכגון המאבדת כתובה וביקשה שיכתבו כתובה חדשה, אם כותבים כתובה וכותבים עימו לבעל שובר<sup style="color: gray;">40</sup>, נחלקו תנאים ואמוראים:
א) לדעת ר' יוסי<sup style="color: gray;">41</sup>, ולדעת רבי<sup style="color: gray;">42</sup>, ולדעת סתם משנה<sup style="color: gray;">43</sup>, ולדעת סתם ברייתא<sup style="color: gray;">44</sup>, ולדעת תנא קמא בברייתא<sup style="color: gray;">45</sup>, ולדעת ר' יוחנן וריש לקיש<sup style="color: gray;">46</sup>, ויש מהאחרונים המפרשים כן דעת רב בירושלמי<sup style="color: gray;">47</sup>, ולדעת ר' חנינא בר פפי<sup style="color: gray;">48</sup>, ולדעת רבין אמר ר' אילעא<sup style="color: gray;">49</sup>, ולדעת רבא<sup style="color: gray;">50</sup>, ויש מהראשונים המפרשים כן בדעת אביי, כותבים שובר<sup style="color: gray;">51</sup>, שאם אין כותבים שובר, וכי ישמח הלוה באכילת ממון אחרים חינם<sup style="color: gray;">52</sup>. ואף על פי שאם יאבד הלוה שוברו, ויבוא המלוה ויגבה ממנו בשטר, יאכל הלה ממון אחרים חינם<sup style="color: gray;">53</sup>, עבד לוה לאיש מלוה<sup style="color: gray;">54</sup>, מוטב שיהא טורח ודאגת שמירת שטר מוטל על הלוה יותר מן המלוה<sup style="color: gray;">55</sup>, ולא ירע כוחו של מלוה להחליף שטרו<sup style="color: gray;">56</sup>. וכתבו ראשונים שאינו עיקר הטעם, שהרי שובר אינו נכתב על שטר-חוב* בלבד<sup style="color: gray;">57</sup>, אלא עיקר הטעם משום שלא יאכל הלוה ממון אחרים<sup style="color: gray;">58</sup>, שחשש אבידת שובר אינו ברי, ועוד שידע זה שנאבד ויתבענו, ולכן חשש דחוק הוא, ואם לא נכתוב שובר נמצא זה מפסיד מעכשיו בבירור<sup style="color: gray;">59</sup>. או שעיקר הטעם הוא משום שעבד לוה לאיש מלוה, ומכל מקום תיקנו חכמים כן בשאר שטרות, משום לא-פלוג-רבנן*<sup style="color: gray;">60</sup>.
ב) ולדעת ר' יהודה<sup style="color: gray;">61</sup>, ולדעת ר' חנינא בן גמליאל<sup style="color: gray;">62</sup>, ולדעת רב בבבלי<sup style="color: gray;">63</sup>, ויש מהאחרונים המפרשים כן דעת רב בירושלמי<sup style="color: gray;">64</sup>, ולדעת שמואל<sup style="color: gray;">65</sup>, ולדעת רב המנונא<sup style="color: gray;">66</sup>, ויש מהראשונים המפרשים כן בדעת אביי, אין כותבים שובר<sup style="color: gray;">67</sup>, שאם כן נמצא זה צריך להיות שומר שוברו מן העכברים<sup style="color: gray;">68</sup>, שאם איבד שוברו יחזור המלוה ויגבה כל חובו<sup style="color: gray;">69</sup>.
למעשה מסיק התלמוד שמלוה הטוען שאיבד השטר כותבים שובר ללוה<sup style="color: gray;">70</sup>, וכן העידו אמוראים שנוהגים כן<sup style="color: gray;">71</sup>, וכן כתבו ראשונים ואחרונים להלכה שכותבים שובר<sup style="color: gray;">72</sup>, שהבא לפרוע חובו ואמר המלוה אבד לי השטר - אין הלוה יכול לומר: לא אפרע לך עד שתחזיר לי שטרי, אלא<sup style="color: gray;">73</sup> - הרי זה יכתוב לו שובר ויפרע לו כל חובו<sup style="color: gray;">74</sup>, וכן כותבים שובר על הכתובה<sup style="color: gray;">75</sup>. בטעם הדבר כתבו ראשונים, שכן מסקנת התלמוד<sup style="color: gray;">76</sup>. ועוד, שההלכה כר' יוסי לגבי ר' יהודה<sup style="color: gray;">77</sup>, ור' יוחנן לגבי רב ושמואל<sup style="color: gray;">78</sup>, ורבא לגבי אביי<sup style="color: gray;">79</sup>. ויש מהראשונים הסובר שלהלכה אין כותבים שובר<sup style="color: gray;">80</sup>, ומה שאמרו שנהגו בכתיבת שובר<sup style="color: gray;">81</sup>, אף על פי ששורת הדין אינו כן, נהגו כן, שלא להפסיד חובו של מלוה בכדי ותנעול דלת בפני לווים, שיצטרך המלוה לשמור שטרו ואם יאבד שטרו יאכל הלה וישמח<sup style="color: gray;">82</sup>. ויש מהראשונים סוברים שלהלכה כותבים שובר על שטר חוב, שכן יש בו הטעם של עבד לוה לאיש מלוה<sup style="color: gray;">83</sup>, אבל אין כותבים שובר לכתובה, שאין בה טעם זה<sup style="color: gray;">84</sup>, ולדעתם לא נחלקו כלל תנאים ואמוראים בכתובה שאין כותבים עליו שובר<sup style="color: gray;">85</sup>.
לסוברים שכותבים שובר למלוה ולכתובה*<sup style="color: gray;">86</sup>, כותבים שובר לאשה* אף על פי שאין בעלה עימה, ושובר למלוה, אף על פי שאין הלוה עימו, ועל כך ע"ע זכין לאדם שלא בפניו<sup style="color: gray;">87</sup>. על כך שלמרות שאסור לכתוב בחול-המועד*<sup style="color: gray;">88</sup>, מותר לכתוב בו שובר, ע"ע חול המועד: כתיבה<sup style="color: gray;">89</sup>.
<h3>כשפרע כל החוב</h3>
לדעת רב הונא בריה דרב יהושע, אף לסוברים שכותבים שובר<sup style="color: gray;">90</sup>, אינו אלא כשלא פרע כל החוב<sup style="color: gray;">91</sup> - שכן שנינו: מי שפרע מקצת חובו, ר' יוסי אומר: יכתוב שובר<sup style="color: gray;">92</sup> - שכשלא פרע לו אלא מחצית הממון כותבים שובר ומניחים השטר שלם ביד המלוה<sup style="color: gray;">93</sup>, פן יחזור המלוה ויתבע כל חובו<sup style="color: gray;">94</sup>, ואין יכול לוה לכופו שיחליף השטר כדי שיכוף לפורעו<sup style="color: gray;">95</sup>, אבל בכל החוב לא<sup style="color: gray;">96</sup>, וכיון שכל החוב רוצה לפורעו, אם יחזיר לו שטרו יפרענו<sup style="color: gray;">97</sup>, ואינו כותב שובר אלא מחזיר לו השטר עצמו<sup style="color: gray;">98</sup>, ואם לא לא<sup style="color: gray;">99</sup>, שמלוה הפסיד את עצמו, שלא נזהר לשמור שטרו<sup style="color: gray;">100</sup>. ונדחו דבריו בתלמוד, והסיקו שכותבים אף כשפרע כל החוב<sup style="color: gray;">101</sup>, וכן כתבו ראשונים להלכה<sup style="color: gray;">102</sup>.
על כך שמי שפרע קצת חובו, אם רצה המלוה קורעים שטרו ועושים לו שטר ממה שנשאר חייב לו ויכתבוהו מזמן ראשון, ושנחלקו תנאים אם עדים עושים לו השטר, או בית-דין* בלבד, ע"ע שטר חוב.
<h3>כשהשטר נמצא במקום אחר</h3>
אמר המלוה: אין שטרי עתה בידי כי הוא בעיר אחרת, ואכתוב לך שובר, נחלקו בו ראשונים: א) יש סוברים שאין שומעים לו, כיון שהוא בעולם לא יפרע לו עד שיחזיר לו שטרו<sup style="color: gray;">103</sup>, שכל זמן שידוע לנו ששטר החוב קיים אין אומרים בזה לכתוב שובר<sup style="color: gray;">104</sup>, שזה שכותבים שובר כשחייב מודה, דוקא כשטוען שנאבד שטרו ולא ידוע לנו אם נאבד אם לאו, אבל אם ידוע ומגלה לנו בידי מי הוא, אומרים אנו למלוה לך טרח אחריו והחזירה ללוה, ואם לא, לא פרע לך בשובר, מאחר שידענו השטר היכן הוא, שלא אמרו לכותבו אלא היכא שאין השטר בעין<sup style="color: gray;">105</sup>. ב) ויש מהראשונים סוברים שאף האומר יש לי שטר אבל אינו בידי ובמקום פלוני הוא שכותבין שובר<sup style="color: gray;">106</sup>.
<h3>בתורת שטר</h3>
שובר, אם יש בו דין שטר<sup style="color: gray;">107</sup> או לא, נחלקו ראשונים: יש סוברים שבשובר צריך להקנות ללווה<sup style="color: gray;">108</sup>, והוא מחתים עדים<sup style="color: gray;">109</sup> ומוסר למלוה לראיה בידו<sup style="color: gray;">110</sup>, וצריך כל תנאי שטר<sup style="color: gray;">111</sup>, שיהיה הנייר משל המקנה ויתן את הנייר אל הקונה, ובלא זה לא קנה<sup style="color: gray;">112</sup>. ויש סוברים שאין צורך הקנאה בשובר, שלא צריך בו ספר מקנה אלא הודאה בלבד<sup style="color: gray;">113</sup>. ויש שכתבו ששני מיני שוברים הם: א) שובר שהוא כעין שטר-הקנאה*, שכתוב בו: חוב פלוני מחול לך בשטר זה, ועדים חתומים בו. ב) שובר שכתוב בו שהוא מוחל או מודה לו ואין השטר אלא לראיה בעלמא<sup style="color: gray;">114</sup>.
יש מהראשונים ואחרונים הסוברים ששוברים שלנו עדים חתומים בהם<sup style="color: gray;">115</sup>. ויש מהראשונים סוברים ששוברים שלנו הם לראיה בלבד<sup style="color: gray;">116</sup>.
<h3>כתיבת זמן ההלואה</h3>
כשכותבים שובר, אם זוכרים זמן השטר, יכתבו שובר על שטר שזמנו כך וכך<sup style="color: gray;">117</sup>, שיכתבו בתוך השובר: פלוני פרע לפלוני חוב פלוני כך וכך של אותו השטר שכתוב בו זמן פלוני<sup style="color: gray;">118</sup>, ואז לא יוכל לרמות<sup style="color: gray;">119</sup>, שאפילו כתב שטר חוב מאוחר<sup style="color: gray;">120</sup>, הרי השובר מוכיח עליו שהוא פרוע<sup style="color: gray;">121</sup>. ואם אין זוכרים אותו, יכתבו סתם על שטר שסכומו כך וכך, ולא יכתבו זמן בשובר<sup style="color: gray;">122</sup>, שמא איחרו העדים זמן ההלואה בשטר ונמצא שלפעמים זמן השובר קודם לזמן השטר, ויחזור ויוציא שטר חובו המאוחר ויטרוף בו, לפיכך אין לעדים לכתוב זמן בשובר, אלא אם כן זוכרים זמן ההלואה<sup style="color: gray;">123</sup>, שכל זמן שיצא שטר שכתוב בו סכום ממון כזה ירע אותו השובר<sup style="color: gray;">124</sup>, בין אם השטר קודם לשובר ובין אם מאוחר ממנו, שהרי שובר סתם כתוב, ומעתה צריך המלוה ליזהר שלא ילוה עוד ללוה הזה כסכום ממון הכתוב בשובר שהרי שובר מרע לו, ואם הלוהו כסכום ממון ההוא, הוא שהפסיד את עצמו<sup style="color: gray;">125</sup>. וכתבו ראשונים שכל מקום שיוצא שובר סתם, חזקה משום שזה כבש לשטרו הוא וחוששים שמא מאוחר הוא ומשום כך כתבו השובר סתם, כפי שתיקנו חכמים<sup style="color: gray;">126</sup>.
<h3>זמנו ביחס לשטר החוב</h3>
שובר המוקדם לשטר כשר, ואפילו שהקדימוהו לכתחילה ואפילו שלא בעצת הנמחל<sup style="color: gray;">127</sup>, שהיאך יעלה על הדעת לפסול השובר שהוא לתועלת הלוה בשביל שהקדימו וגרעו כוחו<sup style="color: gray;">128</sup>.
היה שטר שזמנו ביום כך, ושובר על שטר זה כתוב באותו יום בעצמו, יד בעל השטר על התחתונה<sup style="color: gray;">129</sup>, אף על פי שאינו שכיח ששטר חוב והפטור נעשה ביום אחד, מכל מקום אינו נמנע להיות כן<sup style="color: gray;">130</sup>, שלעיתים מזדמנים לו זוזים ופרע אפילו בו ביום<sup style="color: gray;">131</sup>.
<h3>עד היום ועד עכשיו</h3>
היה כתוב בשובר שמחל לו כל תביעות עד אותו היום, אין אותו היום בכלל המחילה, שבלשון העולם "עד" ולא "עד בכלל"<sup style="color: gray;">132</sup>, אבל אם היה כתוב בשובר שמחל לו כל תביעות שיש לו עליו עד עכשיו, הוא ספק<sup style="color: gray;">133</sup>, שיש להסתפק אם היה בתחילת היום או בסופו, וכן השטר מסופק לנו באיזה שעה היה ביום<sup style="color: gray;">134</sup>, אם כן אין אנו יודעים איזה מהם היה קודם<sup style="color: gray;">135</sup>, ומספק אין מוציאים ממון<sup style="color: gray;">136</sup>, ואנו תולים שהשטר קודם ואחר כך פשר עמו ומחל לו כל תביעות<sup style="color: gray;">137</sup>.
<h3>טופס שובר</h3>
לסוברים ששובר שלנו עדים חתומים בו<sup style="color: gray;">138</sup>, כתבו ראשונים ואחרונים טופס שובר: בכך וכך בשבת<sup style="color: gray;">139</sup> לחדש פלוני שנת כך וכך לבריאת עולם למנין שאנו רגילין למנות פה עיר פלוני<sup style="color: gray;">140</sup>, אנן סהדי איך אמר לנא<sup style="color: gray;">141</sup> - ויש שכתבו: בפנינו עדים חתומים מטה אמר לנו<sup style="color: gray;">142</sup> - פלוני בן פלוני, הוו עלי סהדי וקנו ממני וכתבו וחתמו בכל לישנא דזכותא<sup style="color: gray;">143</sup>, והבו ליה לפלוני בן פלוני<sup style="color: gray;">144</sup> - ויש שכתבו: הוו עלי סהדי וקנו ממני בקנין גמור וכתבו וחתמו בכל לשון של זכות ותנו ליד פלוני בן פלוני<sup style="color: gray;">145</sup> - למיהוי<sup style="color: gray;">146</sup> בידיה<sup style="color: gray;">147</sup> - ויש שכתבו: לידיה<sup style="color: gray;">148</sup> - לזכות ולראיה<sup style="color: gray;">149</sup>, דבטילית<sup style="color: gray;">150</sup> - ויש שכתבו: דצביתי ברעות נפשאי ובטילית<sup style="color: gray;">151</sup> - ליה לההוא שטרא דהוה ליה<sup style="color: gray;">152</sup> גבאי<sup style="color: gray;">153</sup> כך וכך<sup style="color: gray;">154</sup>, וזמניה זמן פלוני<sup style="color: gray;">155</sup> - ויש שכתבו: דזימניה זמן פלן<sup style="color: gray;">156</sup>. ויש שכתבו: דהוו כתוב בשנת כך וכך<sup style="color: gray;">157</sup> - ואירכיס והשתא לית לי גביה<sup style="color: gray;">158</sup> - ויש שכתבו: אירכס לי והשתא לית גביה כלום<sup style="color: gray;">159</sup>. ויש שכתבו: ובשביל דאירכיס מני וליתא גביה ההוא שטרא<sup style="color: gray;">160</sup> - דפרע לי<sup style="color: gray;">161</sup> כל מה דכתיב בההוא שטרא ולא פש<sup style="color: gray;">162</sup> - ויש שכתבו: אמרית לכון דכל מה דהוה כתוב בההוא שטרא דארכיס ממני לא פש<sup style="color: gray;">163</sup> - לי גביה ולא מידי<sup style="color: gray;">164</sup> אלא כך וכך<sup style="color: gray;">165</sup>, וכל היא דאיתיה ליבטיל<sup style="color: gray;">166</sup> - ויש שהוסיפו: ההוא שטרא<sup style="color: gray;">167</sup> - וליהוי כעפרא, וכל מאן דאתי מחמתי<sup style="color: gray;">168</sup> בהזמנא<sup style="color: gray;">169</sup> - ויש שכתבו: בהרמנא<sup style="color: gray;">170</sup> - דילי<sup style="color: gray;">171</sup> - ויש שכתבו: דילי ולא דילי<sup style="color: gray;">172</sup> - דיקום ויערער<sup style="color: gray;">173</sup> - ויש שכתבו: ליקום ולערער<sup style="color: gray;">174</sup> - וישתעי דינא בהדי פלוני דנן או על מאן דאתי מחמתיה<sup style="color: gray;">175</sup>, מחמת ההוא שטרא - ויש שהוסיפו: דכוותיה<sup style="color: gray;">176</sup> - דזמניה זמן פלוני<sup style="color: gray;">177</sup> וכתיב ביה<sup style="color: gray;">178</sup> - ויש שכתבו: מחמת ההוא שטרא דהוה כתוב<sup style="color: gray;">179</sup> - כך וכך<sup style="color: gray;">180</sup> - ויש שהוסיפו: חוב<sup style="color: gray;">181</sup> - ליבטיל לההוא דינא ולא ליהוי ביה<sup style="color: gray;">182</sup> מששא<sup style="color: gray;">183</sup> - ויש שכתבו: חששא<sup style="color: gray;">184</sup> - וכל שטרי דיפקון מתחות ידאי ודאתי מחמתי<sup style="color: gray;">185</sup> - ויש שכתבו: וכל שטר דיפוק ממני או מכל באי כחי<sup style="color: gray;">186</sup> - על פלוני דנן<sup style="color: gray;">187</sup> ועל דאתאי מחמתיה, ליבטלן וליהוי<sup style="color: gray;">188</sup> כחספא<sup style="color: gray;">189</sup> - ויש שכתבו: כעפרא וכחספא<sup style="color: gray;">190</sup>. ויש שכתבו: על פלוני בן פלוני דנן יהיה כחספא<sup style="color: gray;">191</sup> - לא שרירין ולא קיימין<sup style="color: gray;">192</sup>. וכל מודעי<sup style="color: gray;">193</sup> דנפקין על שטרא דנן<sup style="color: gray;">194</sup> ליבטלן כחרס הנשבר<sup style="color: gray;">195</sup> - ויש שכתבו: ליבטל כחומר כל ביטול מודעי<sup style="color: gray;">196</sup>. ויש שכתבו רק: ליבטיל<sup style="color: gray;">197</sup> - וחומר שטרא דנן<sup style="color: gray;">198</sup> - ויש שכתבו: ואחריות שטרא דאמר קבלית עלי ועל ירתאי בתראי<sup style="color: gray;">199</sup> - כחומר כל שטרי תברי דנהיגי בישראל<sup style="color: gray;">200</sup> - ויש שהוסיפו: מיומא דנן לעולם<sup style="color: gray;">201</sup> - דלא כאסמכתא* ודלא כטופסי דשטרי<sup style="color: gray;">202</sup>. וקנינא<sup style="color: gray;">203</sup> מפלוני לפלוני בכל מה דכתוב<sup style="color: gray;">204</sup> - ויש שכתבו: מן פלוני בן פלוני אכל מאי דכתיב<sup style="color: gray;">205</sup> - ומפורש לעיל<sup style="color: gray;">206</sup>, במנא דכשר למיקנייה ביה והכל שריר וקים. פלוני בן פלוני עד פלוני בן פלוני עד<sup style="color: gray;">207</sup>.
<h3>כשלא נכתבו הפרטים</h3>
שובר שנכתב סתם: פלוני פרע לפלוני, מבטל כל שטר שיש לו עליו<sup style="color: gray;">208</sup>, אף על פי שאין מבורר אם נכתב על שטר זה או על שטר אחר שהיה לו עליו קודם לזה שמוציא עכשיו לפנינו<sup style="color: gray;">209</sup>, שיד בעל השטר על התחתונה<sup style="color: gray;">210</sup> ויד בעל שובר על העליונה<sup style="color: gray;">211</sup>, ששובר מסופק מרע לשטר ודאי<sup style="color: gray;">212</sup>, מפני שהשטר בא להוציא מבעליו ועליו להביא ראיה<sup style="color: gray;">213</sup>, שהמוציא-מחברו-עליו-הראיה*<sup style="color: gray;">214</sup>, והשובר בא להיפטר<sup style="color: gray;">215</sup>. וכן אם יש לזה עדים שפלוני יש לו שטר פרוע עליו, אינו יכול להוציא עליו שטר ולומר ששטר אחר פרוע היה לו עליו, אלא כל שטרותיו בחזקת פרועים<sup style="color: gray;">216</sup>.
אם כתוב בשובר: דינרים, סתם - שהעדים טעו והשמיטו סכום הממון, או שכתבו סתם<sup style="color: gray;">217</sup> - מבטל כל שטר שיש לו עליו<sup style="color: gray;">218</sup>. ואף על פי שאמרו בתלמוד ששטר שכתוב בו דינרים, סתם, השטר מסייעו שאינו אלא שנים<sup style="color: gray;">219</sup>, ההוא בשטר הלואה<sup style="color: gray;">220</sup> נאמר, שאנו אומרים כיון שיודעים עדים שיד בעל השטר על התחתונה, אילו היה יותר משנים היו כותבים - בפירוש כמה<sup style="color: gray;">221</sup> - אבל בשובר - שבא להחזיק במעות<sup style="color: gray;">222</sup> - אדרבא<sup style="color: gray;">223</sup>, אנו אומרים - להיפך<sup style="color: gray;">224</sup> - שמא לא ידעו עדים סכום השטר וכתבו סתם<sup style="color: gray;">225</sup>, לכלול הכל<sup style="color: gray;">226</sup>, כל מה שיוצא יורע<sup style="color: gray;">227</sup>, שלא יוציא מיורשיו שלא כדין<sup style="color: gray;">228</sup>, וגבי שובר נדון הלשון על העליונה והמוציא מחבירו עליו הראיה<sup style="color: gray;">229</sup>. אבל שובר שהיה כתוב בו: כך וכך דינרים, ונמחק הסכום, ונשאר דינרים, או שכתוב הסכום על המחק ולא נתקיים, פסול<sup style="color: gray;">230</sup>, ויד מוציא על התחתונה, שאם לא תאמר כן הרי שהיה חייב לחברו מאתים וכתב לו נפרעתי ממך מאה דינרים ימחוק מאה וטוענים עליו שפרעו מאתים דינרים<sup style="color: gray;">231</sup>, אלא אין דנים נמחק אלא להורע כוחו של מוציא<sup style="color: gray;">232</sup>, ואין דנים בו אלא בפחות שבלשונות<sup style="color: gray;">233</sup>, כדי שלא יבואו להערים<sup style="color: gray;">234</sup>. וכן כתבו הפוסקים להלכה<sup style="color: gray;">235</sup>.
ויש מהראשונים החולקים על כל זה וסוברים ששובר שכתוב בו דינרים, יד בעל השטר על התחתונה ומיעוט רבים שנים, וכפי הדין בשטר הלואה<sup style="color: gray;">236</sup>, ויכול המלוה לטעון שלא פרע לו כי אם שני דינרים, שאם פרע את הכל היה לו לכתוב: שפרע לי שטר חוב פלוני, ואם לא היה חייב לו אלא שטר זה היה לו לכתוב: שפרע לי כל חוב שיש לי עליו<sup style="color: gray;">237</sup>, ועוד, שכל שכתוב בשובר שפרע דינרים וזה אומר שנים, השטר מסייעו<sup style="color: gray;">238</sup>, ולפיכך יש לבית-דין* לחקור הדבר הרבה, ואם לא יוכלו להעמיד דבר על בוריו יעמוד השטר ביד מלוה ומעות היכן שקיימים יעמדו עד שיתגלה הדבר<sup style="color: gray;">239</sup>. ומכל מקום שאר ספיקות שיש בלשון שובר יד בעל השובר על העליונה, שהמוציא מחבירו עליו הראיה<sup style="color: gray;">240</sup>.
אף על פי שאין כתוב בשובר לא עדי השטר ולא זמנו, כיון שסכום המעות של השטר והשובר שוים, ממילא אנו אומרים שהשובר נכתב על אותו שטר<sup style="color: gray;">241</sup>, שיד בעל השטר על התחתונה, כיון שהוא בא להוציא ממון<sup style="color: gray;">242</sup>.
על שטר שכתוב בו דינרים סתם, ותפס המלוה המותר משני דינרים, שנחלקו אחרונים בדעת ראשונים אם תפיסה* מועילה או שמוציאים הממון ממנו, ע"ע תפיסה.
<h3>שני יוסף בן שמעון</h3>
שנים שהיו בעיר, שם כל אחד מהם יוסף בן שמעון, ונמצא לאחד בין שטרותיו שובר ששטרו של יוסף בן שמעון פרוע, שטרות שניהם שעליו פרועים<sup style="color: gray;">243</sup>.
<h3>הכרת העדים</h3>
צריך שיכירו עדי שובר על כתובה שם האיש ושם האשה*<sup style="color: gray;">244</sup>, שידעו ששמו יעקב ואשתו רחל<sup style="color: gray;">245</sup>, שלא תערים ותכתוב השובר על שם איש אחר ששם אשתו כשמה, או על שם אשה אחרת ששם בעלה כשם בעלה<sup style="color: gray;">246</sup>, וירמו ליתנו לאיש שגרש אשתו אחרת ותפסיד כתובתה<sup style="color: gray;">247</sup>, אבל כשמכירים שם שניהם, כל זה אין חוששים שיזדמנו שמות איש ואישה אחרים ששוים לשמותם<sup style="color: gray;">248</sup>. ואין חוששים שמא יש לו עוד אישה במדינת הים ששמה רחל, ובשובר הזה תפסיד רחל שהיא במדינת הים, שכיון שיש לו אישה רחל ואם כן השובר מתחילה נכתב כדין, שוב אין לנו לחוש אם יצא ממנו עול ומשפט מעוקל<sup style="color: gray;">249</sup>. וכן בשובר על שטר-חוב* - שבא להפקיע שעבודו של זה מזה<sup style="color: gray;">250</sup> - צריך שיכירו עדי השובר שם הלוה והמלוה<sup style="color: gray;">251</sup>, בין ששניהם לפנינו בין אין לפנינו אלא אחד, כדי שידעו מי הוא הפוטר ומי הוא הנפטר, שמא ישקרו ויעשו קנוניא שהמלוה הזה יפטור לוה אחר שאינו חייב לו כלום אלא חייב לאיש אחר ששמו כשמו והוא יפטרנו שלא כדין, מה שאין לחוש לזה כשמכירים את שניהם<sup style="color: gray;">252</sup>. ויש שפירשו שצריך שידעו בבירור ששמעון חייב לראובן זה הנותן שובר, שאם לא נודע לנו בבירור ששמעון חייב לראובן, אולי מתחילה השובר בשקר נכתב ומתחילה נעשה בכזב<sup style="color: gray;">253</sup>.
<h3>דעת המתחייב</h3>
דעת המתחייב, נסתפקו אחרונים אם צריך בשובר<sup style="color: gray;">254</sup>.
<h3>שכר כתיבת השובר</h3>
בשובר הנכתב על כתובת אשה*, הבעל נותן שכר הסופר<sup style="color: gray;">255</sup> כשיגיע לידו<sup style="color: gray;">256</sup>. ונחלקו ראשונים: א) יש מפרשים שלעולם הבעל נותן השכר<sup style="color: gray;">257</sup>, שהבעל צריך לו<sup style="color: gray;">258</sup>, שזכות היא לו<sup style="color: gray;">259</sup>, שלא תשוב ותגבה כתובתה בזמן אחר<sup style="color: gray;">260</sup>. ב) ויש מפרשים שהבעל נותן שכר דוקא במקום שאין כותבים כתובה*<sup style="color: gray;">261</sup>, שגובה היא כתובתה לעולם בעדי מיתה או עדי גרושין*<sup style="color: gray;">262</sup>, או במקום שכותבים כתובה והביאה ראיה שלא כתב לה<sup style="color: gray;">263</sup>, שצריך השובר כדי שלא תגבה ממנו בעדים<sup style="color: gray;">264</sup>, או לסוברים שהטוען אחר מעשה בית-דין* לא אמר כלום, בין במקום שכותבים בין במקום שאין כותבים<sup style="color: gray;">265</sup>, אבל במקום שכותבים כתובה וכתב לה ואיבדה כתובתה, היא נותנת שכר השובר<sup style="color: gray;">266</sup>, שהרי לה הוא נצרך, שהיה לה להיזהר בכתובתה<sup style="color: gray;">267</sup>, שאם היה השטר קיים לא היה צריך הבעל לשובר<sup style="color: gray;">268</sup>.
להלכה כתבו הפוסקים שהבעל נותן את שכר הסופר<sup style="color: gray;">269</sup>, ואפילו אם אבדה הכתובה<sup style="color: gray;">270</sup>.
ראשונים הסוברים שאישה שאיבדה כתובה היא נותנת שכר השובר<sup style="color: gray;">271</sup>, כתבו שאף בשובר של שטר-חוב* מלוה שאיבד שטרו הוא נותן שכר השובר<sup style="color: gray;">272</sup>. ולהלכה נחלקו הפוסקים: יש פוסקים שאם פרע מקצת חובו, המלוה יתן שכר הסופר לכתוב השובר<sup style="color: gray;">273</sup>, אם משום שהשובר הוא לטובת המלוה, כדי שלא יגרע כח שטרו<sup style="color: gray;">274</sup>, או משום שבחר המלוה בשובר - ולא שיעשו לו שטר חוב חדש - לטובתו כדי שיפרע לו הלוה המותר מהר<sup style="color: gray;">275</sup>, ואם החוב הוא חוב בעל פה<sup style="color: gray;">276</sup>, ואין שטר למלוה, והלוה מבקש ממנו שובר - על אותו המקצת שפרע לו<sup style="color: gray;">277</sup> - הוא יתן השכר<sup style="color: gray;">278</sup>, שהרי הוא מבקש אותו ואין למלוה צורך בו<sup style="color: gray;">279</sup>. ויש פוסקים שהפורע מקצת חובו, צריך הלוה לשלם שכר השובר<sup style="color: gray;">280</sup>,
כיון שהמלוה אין צריך לשובר כלל אלא הלוה צריך לו<sup style="color: gray;">281</sup>, שאם היה הלוה פורע כל הסך הנזכר בשטר לא היה צריך לשובר, ואם כן השובר הוא מחמת שלא פרע הלוה כאחד<sup style="color: gray;">282</sup>.
<h3>כתיבה בידי בע"ח</h3>
בעל חוב יכול לכתוב שוברו<sup style="color: gray;">283</sup>, וכן האיש כותב את שוברו<sup style="color: gray;">284</sup>, שקיבלה האשה כתובתה<sup style="color: gray;">285</sup>, שאין קיום השובר אלא בחותמיו<sup style="color: gray;">286</sup>.
<h3>המוצא שובר</h3>
אם נמצא ביד המלוה שובר על אחד משטרותיו שהוא פרוע, אינו כלום לגרוע כח השטר, אפילו אם הוא כתב יד המלוה עצמו<sup style="color: gray;">287</sup>, סבר שמא ימצא ויבוא בערב שבת בין-השמשות* ויפרע לי, ואם לא אתננו לו לא יתן לי המעות, אכתוב אני שאם יביא לי המעות אתן לו<sup style="color: gray;">288</sup>. ואפילו הוא כתב יד הלוה<sup style="color: gray;">289</sup>, אין אומרים כיון שהוא כתב ידי הלוה ונמצא ביד המלוה הרי ודאי נתחברו יחד המלוה והלוה ויש לומר שפרע הממון ושכח השובר בבית המלוה, אלא אדרבה אנו אומרים כיון שכתב יד לוה הוא ודאי נתחברו יחד המלוה והלוה ולא פרעו, אלא חשש שמא יבוא בין השמשות ואמר מלוה ללוה לכותבו ולהניחו בידו שכשיבוא ויביא לו מעות יתן לו השוב ויטול המעות<sup style="color: gray;">290</sup>.
היה נמצא בין שטרותיו הקרועים, יעשה מה שבשובר<sup style="color: gray;">291</sup>, והשטר בחזקת פרוע, ואף על פי שהיה לשובר הזה להיות מונח ביד הלוה, אנו אומרים: האמינו הלוה, ואומר: מחר תנה לי, ושכח<sup style="color: gray;">292</sup>. ונחלקו ראשונים: יש מפרשים שהיה השטר בין שטרותיו הקרועים והוא אינו קרוע, לפיכך סומכים על השובר<sup style="color: gray;">293</sup>, שמקום השטר מוכיח על השובר שהוא אמת, שאם לא נפרע לא היה נותן השטר אצל השטרות הקרועים<sup style="color: gray;">294</sup>. ויש מפרשים שנמצא השובר בין השטרות הקרועים, הלכך יש לומר שנתקבל החוב, והשובר הזה אין צריך למלוה הזה אלא ללוה, והלוה שכח ביד זה, לפיכך נתנו זה עם השטרות שאין צריכים לו<sup style="color: gray;">295</sup>. ויש גורסים: היה נמצא בין שטרותיו הפרועים, יעשה מה שבשובר<sup style="color: gray;">296</sup>.
להלכה כתבו הפוסקים, שאם היה השטר שהשובר כתוב עליו מונח בין שטרותיו הקרועים, אף על פי שהוא אינו קרוע, מכל מקום הורע, ולכן סומכים על השובר ואפילו אם אין עליו עדים<sup style="color: gray;">297</sup>, אבל לא נמצא עליו שובר אף על פי שנמצא בין שטרות קרועים, לא גרע וגובים בו יורשיו<sup style="color: gray;">298</sup>.
היו עדים חתומים על השובר שנמצא ביד המלוה, ישאלו לעדים אם יודעים אם השטר פרוע אם לא ויעשו על פיהם<sup style="color: gray;">299</sup>, ואם אינם יודעים או שאינם לפנינו, אינו כלום<sup style="color: gray;">300</sup>, ששמא הפסיד שטרו והיה ירא כשיבא הלוה אם לא יתן לו השובר לא יפרענו ולכך כתבו שיהא מזומן בידו<sup style="color: gray;">301</sup>, ואם הוא מקויים - אז ודאי הוא<sup style="color: gray;">302</sup> - כשר<sup style="color: gray;">303</sup>, שהמלוה אינו מקיימו<sup style="color: gray;">304</sup>, שמה צריך לו<sup style="color: gray;">305</sup>, אלא ודאי נתנו ללוה<sup style="color: gray;">306</sup>, והלוה קיימו<sup style="color: gray;">307</sup>, וחזר והפקידו בידו<sup style="color: gray;">308</sup>.
המוצא שובר - בשוק<sup style="color: gray;">309</sup> - כתוב על שם האשה* שנפרעה כתובתה, בזמן שהאישה מודה שנתנה לבעל, יחזירנו לו<sup style="color: gray;">310</sup>, ואין לחוש לקנוניא - שכתבה ליתן בניסן ולא נתנה עד תשרי, והלכה ומכרה לכתובה בטובת הנאה מניסן עד תשרי, ומוציא לו לשובר שכתוב בניסן ובא לטרוף לקוחות שלא כדין<sup style="color: gray;">311</sup> - כיון שלהלכה הרשות בידה למחול על כתובתה<sup style="color: gray;">312</sup>, ואפילו מכרה לאחר הכתובה, המוכר שטר-חוב* לחברו וחזר ומחלו מחול<sup style="color: gray;">313</sup>, ואם רוצה לעשות קנוניא מה לה לשקר, תמחול כתובתה לבעלה ותחלוק עימו, ומשלא מחלקה לבעל, אתה למד אמת אמרה שנתנה לו לשובר מזמן הכתוב בו ואין קנוניא על הלקוחות<sup style="color: gray;">314</sup>. אינה מודה, אלא אומרת: ממני נפל - שכתבה ליתן ולא נתנה ואומרת עתה אל תתנו לפי שנמלכה<sup style="color: gray;">315</sup> - לא יתנו לא לאיש ולא לאישה<sup style="color: gray;">316</sup>, הואיל והורע השובר בנפילה, וממילא הכתובה בחזקתה וטורפת הלקוחות<sup style="color: gray;">317</sup>, ומכל מקום אין קורעים השובר, שאולי יבואו עדים ויעידו כי השובר טוב ותתרע הכתובה<sup style="color: gray;">318</sup>. והוא הדין<sup style="color: gray;">319</sup>, המוצא שובר - על שטר-חוב* - בשוק, בזמן שהמלוה מודה שנתנו ללוה - שנשבר שטרו ופרעו או מחלו<sup style="color: gray;">320</sup> - יחזירו ללוה, אינו מודה, לא יתננו לא לזה ולא לזה<sup style="color: gray;">321</sup>, שאי אפשר לעמוד על הדבר ממי נפל<sup style="color: gray;">322</sup>.
הודה האיש לאישה ואמר שלא פרע לכתובתה, או הודה הלוה למלוה שעדיין לא פרע, נחלקו אחרונים: יש סוברים שיחזיר למלוה<sup style="color: gray;">323</sup>, ואין חוששים לקנוניא, כיון שאירע ריעותא בשובר ולא בשטר<sup style="color: gray;">324</sup>, או שאפילו אם יש הפסד לבעלי חוב, שהרי אם רוצה המלוה היה קורע השטר או מצניעו<sup style="color: gray;">325</sup>, ויחזיר לאישה, שהרי אף שלא יחזירו מכל מקום היא טורפת מן הלקוחות עם הכתובה שבידה<sup style="color: gray;">326</sup>. ויש סוברים שאין מחזירים השובר למלוה, כיון שהורע בנפילה חוששים לקנוניא שרוצה להפקיע מלקוחות שקנו מהלוה<sup style="color: gray;">327</sup>, ואין מחזירים השובר לאישה ושתגבה כתובתה, שחוששים לקנוניא, שמא הבעל להבריח נכסיו מבעל חוב אומר כן<sup style="color: gray;">328</sup>.
על נאמנות השליש* על שובר היוצא מתחת ידו, ע"ע שליש. ושם, שאם השליש מת לא יחזיר לא ללוה ולא למלוה.
<h3>כשהשובר בגוף השטר</h3>
שטר שנמצא בו שובר בגוף השטר - בין מלפניו בין מלאחריו<sup style="color: gray;">329</sup> - ואפילו במקצתו<sup style="color: gray;">330</sup> -שטר זה פרוע, או שנפרע ממנו כך וכך<sup style="color: gray;">331</sup>, עושים כמו שכתוב בשובר<sup style="color: gray;">332</sup>, ואפילו אין עדים על השובר<sup style="color: gray;">333</sup>, שאם לא היה פרוע לא היה<sup style="color: gray;">334</sup> כותב אותו בגוף השטר<sup style="color: gray;">335</sup> להרע את שטרו<sup style="color: gray;">336</sup>. ומכל מקום יש מהראשונים שכתבו שאם כתבו על גב השטר ואין עליו עדים, אינו כלום<sup style="color: gray;">337</sup>. ויש מהראשונים שנראה מדבריהם שאף כשכתבו על גב השטר ואין בו עדים, הולכים אחר השובר<sup style="color: gray;">338</sup>.
<h2>שודא דדייני</h2>
<b>הגדרת הערך</b> - פסק על ממון המוטל בספק, ליתנו לפי אומד הדיינים או לפי רצונם.
<h3>גדרו</h3>
שודא דדייני, יש מן הראשונים שכתבו שהיינו הטלת הדיינים, לפי מה שיראו דיינים יטילו זכות או חובה<sup style="color: gray;">1</sup>, לפי מה שהם רואים שהיתה דעת הנותן לתת לאחד מבעלי הדין, כגון במקרה שאדם ציווה קודם מתו לתת נכסיו לטוביה, ויש שני טוביה ושניהם שוים במעלה - היו שניהם קרובים ושכנים של המת, וכן שניהם תלמידי חכמים<sup style="color: gray;">2</sup> - שהדין הוא שודא דדייני<sup style="color: gray;">3</sup>, הדיינים צריכים לאמוד למי היתה דרכו של מת לקרב מבין שניהם, או מי שמבין שניהם טוב ונוהג בדרך ישרה שיש לומר בו נתכוין המת לזכות<sup style="color: gray;">4</sup>, או במקרה של ב' שטרות היוצאים ביום אחד - היינו שהמוכר מכר שדה אחת לשני בני אדם ביום אחד<sup style="color: gray;">5</sup> - שלדעת שמואל עושים שודא דדייני<sup style="color: gray;">6</sup>, שאומדים למי המוכר רצה למכור יותר<sup style="color: gray;">7</sup>. וכן במקרה של שדה שרבים עליה שנים, וכל אחד מהם טוען שהיא של אבותיו<sup style="color: gray;">8</sup>, שייך לומר "שודא דדייני" והיינו שיראו הדיינים מי משניהם יותר אמיתי בטענתו ויתנו לו<sup style="color: gray;">9</sup>.
ויש מן הראשונים סוברים שהיינו שהדיינים יתנו למי שירצו<sup style="color: gray;">10</sup>, ונקרא שודא מלשון השלכה<sup style="color: gray;">11</sup> למי שישליכנו לבו<sup style="color: gray;">12</sup>. ולדעתם זהו שהקשו בתלמוד מדוע בויכוח על שדה שכל אחד טוען שהיא של אבותיו, פסק רב נחמן שהדין הוא כל דאלים גבר, ולא פסק שהדין הוא שודא<sup style="color: gray;">13</sup>, והיינו שיתנו הדיינים למי שירצו<sup style="color: gray;">14</sup>. וכן באומר לשליח "הולך מנה לפלוני" שנסתפקו אם כוונת המשלח שיזכה השליח עבור המקבל ("הולך כזכי") ואמרו בתלמוד שיש סוברים שיעשה השליח מה שירצה, והיינו שודא דדייני<sup style="color: gray;">15</sup>, והיינו שאין כאן אומד - שלא שייך שהשליח יאמוד אם הולך כזכי - אלא מה למי שהשליח ירצה ליתן, יתן<sup style="color: gray;">16</sup>. וכן אמרו בירושלמי, ששודא דדייני היינו לאיזה מהן שירצו בית דין, מחליטים לתת<sup style="color: gray;">17</sup>.
<h3>מקורו ותוקפו</h3>
שודא דדייני, כתבו ראשונים שניתן כח ביד בית דין לשפוט ולעשות מה שירצה אף בלא טעם וראיה כדי לתת שלום בעולם<sup style="color: gray;">18</sup>.
לסוברים ששודא דדייני היינו שכל מה שירצה הדיין לעשות יעשה<sup style="color: gray;">19</sup>, כתבו ראשונים שפועל מדין הפקר-בית-דין* הפקר<sup style="color: gray;">20</sup>. ואף בדעת הסוברים שהוא אומדנא של הדיין בדעת הנותן, יש מן האחרונים שכתבו שהוא חשוב מעשה בית דין, ועל ידו נעשה מוחזק בממון, וכך הוא מעשה הבית דין, שיהיה על פי אומדנא, וביארו שמטעם זה אמרו בתלמוד שכאשר אין בעלי הדין בפני הדיין, אינו נאמן לומר למי זיכה, כאשר הפסק היה שודא דדייני<sup style="color: gray;">21</sup>, ואין אומרים שיחזור הדיין ויעשה אומדנא, משום שאחרי הפסק הקודם נעשה מעשה וזכה הזוכה, וכעת צריך זכיה מחודשת, ואי אפשר לעשות כן אחרי שכבר זכה<sup style="color: gray;">22</sup>.
<h3>הדיין שיכול לפסוק שודא דדייני</h3>
הדיין שיכול לפסוק שודא דדייני, יש מן הראשונים שכתבו שהוא דווקא דייין מומחה<sup style="color: gray;">23</sup>, ולדעתם זהו שאמר רב נחמן לרב ששת, שרק הוא רב נחמן יכול לעשות שו"ד ואילו רב ששת אינו יכול, משום שרב נחמן דיין ורב ששת אינו דיין<sup style="color: gray;">24</sup>, והיינו שרק רב נחמן הוא דיין מומחה<sup style="color: gray;">25</sup>. ויש שכתבו שדוקא גדול הדור ומומחה לרבים<sup style="color: gray;">26</sup>. לדעה זו, אותה מצינו ששליש מחליט למי לתת מנה שבידו על פי שודא דדייני<sup style="color: gray;">27</sup>, כתבו אחרונים שאף על פי שאינו מומחה, כיון שהמנה בידו וצריך ליתנו למישהו עושים שו"ד<sup style="color: gray;">28</sup>. ובזמן הזה שאין מומחים אין עושים שודא דדייני<sup style="color: gray;">29</sup>.
ויש מן הראשונים שכתבו שדיין שהוא קבוע יכול לפסוק שו"ד, שאין שו"ד חשוב הכרעת דין אלא היא מועילה מדין הפקר-בית-דין* הפקר, שהדיין נותן למי שירצה, ולכן דוקא דיין קבוע יכול לעשות הפקר, וזהו שאמר רב נחמן לרב ששת שרק הוא יכול לעשות שו"ד ולא רב ששת, שרב נחמן הוא דיין<sup style="color: gray;">30</sup>, והיינו שקיבל רשות מריש גלותא לדון<sup style="color: gray;">31</sup>.
לסוברים ששודא דדייני היינו אומדנא של הדיין למי שהדין עמו<sup style="color: gray;">32</sup>, יש מן הראשונים שכתבו שהיה מקום לומר שאף דיין שאינו קבוע יכול לעשות שו"ד, שהרי שו"ד תלוי בסברא, ובמה עדיפה סברת דיין קבוע מסברת דיין שאינו קבוע<sup style="color: gray;">33</sup>.
ויש מן הראשונים שכתבו שכל דיין יכול לעשות שו"ד, אלא שבמקום שיש דיין מופלג בחכמה שחולק על דיין פחות מופלג ממנו, הולכים לפי היותר מופלג, וזהו שאמר רב נחמן לרב ששת שהוא דיין ויכול שו"ד ואילו רב ששת אינו יכול לעשות<sup style="color: gray;">34</sup>.
<h3>דיין יחיד</h3>
שודא דדייני, יש מן האחרונים שכתבו שלא נאמר אלא בבית דין של שלשה ולא בדיין יחיד<sup style="color: gray;">35</sup>. ויש שכתבו בדעת ראשונים שאף בדיין יחיד שייך שודא<sup style="color: gray;">36</sup>.
<h3>דין אמת</h3>
שודא דדייני, כתבו אחרונים שהוא חשוב דין אמת, אך אינו אמת לאמיתו, ש"לאמיתו" היינו דין שאין מעורב בו סברות הדיינים<sup style="color: gray;">37</sup>.
<h3>נטילת שוחד</h3>
שודא דדייני, לסוברים שהדיין נותן למי שירצה<sup style="color: gray;">38</sup>, יש מן הראשונים והאחרונים שכתבו שאסור לדיין ליטול שוחד, והיינו לזכות את מי שיתן לו שכר<sup style="color: gray;">39</sup>, שדיין שנוטל ממון אינו דיין<sup style="color: gray;">40</sup>, ואף על פי שאין שייך כאן הטיית הדין מחמת השוחד<sup style="color: gray;">41</sup>, ויש שביארו, שגם בדין שו"ד שנותן למי שירצה, צריך שלא תהיה דעתו נוטה אחר אחד מחמת נטיה גופנית, שאם היו שוים אצלו אפשר שהיה נותן לאחר, וכאשר יש לו נטיה גופנית אינו דיין בזה ובטלה נתינתו, שעל ממון אחרים אינו בעלים ליתן<sup style="color: gray;">42</sup>. לדעה זו, אותה שגרסו בירושלמי "שוחדא דדייני" אין הכוונה שמותר ליטול שוחד, אלא הוא לשון גוזמא, שהוא כמו שוחד<sup style="color: gray;">43</sup>. ויש שגרסו בירושלמי "שוחרא לדייני" והיינו לשון תשחורת ושחוור<sup style="color: gray;">44</sup>.
ויש מן הראשונים והאחרונים שכתבו, שמותר לדיין ליטול שוחד עבור עשיית שו"ד ולזכות לנותן השוחד, שהרי מותר לדיין לעשות מה שירצה<sup style="color: gray;">45</sup>, וכן יש מפרשים ש"שודא" הוא מלשון שוחדא, וכן היא הגירסא בירושלמי<sup style="color: gray;">46</sup>. וביארו אחרונים שכיון שיש רשות ביד הדיינים לתת לכל מי שירצו, אין השוחד חשוב כנטילת שכר לדון, או שנטילת שכר לשם קיום הדין אינה חשובה נטילת שכר לדון<sup style="color: gray;">47</sup>.
לסוברים ששודא דייני היינו ראות הדיינים מי יותר ראוי לזכות<sup style="color: gray;">48</sup>, כתבו אחרונים שודאי שאסור ליטול שוחד, כמו בכל דין אחר<sup style="color: gray;">49</sup>.
<h3>המקרים בהם פוסקים לפי שודא דדייני</h3>
המקרים בהם פוסקים לפי שודא דדייני, אמרו בתלמוד שהיינו כאשר אי אפשר לעמוד על הדבר ("ליכא למיקם עלה דמילתא")<sup style="color: gray;">50</sup>, ובגדר זה, עי' להלן.
ויש מן הגאונים הראשונים שכתבו שאין עושים שו"ד אלא כאשר נאמר במפורש בתלמוד שהדין כן<sup style="color: gray;">51</sup>, והם שש דינים<sup style="color: gray;">52</sup>, ומנאום הגאונים<sup style="color: gray;">53</sup>: א) האומר "נכסיי לטוביה" ומת, ויש שני טוביה ושניהם קרובים ושכנים וחכמים<sup style="color: gray;">54</sup>. ב) ב' שטרות היוצאים ביום אחד על שדה אחת<sup style="color: gray;">55</sup>. ג) נאמן דיין לומר לזה זיכיתי ולזה חייבתי, כאשר הפסק היה בשודא דדייני<sup style="color: gray;">56</sup>. ד) המוכר שדה וציין רק ג' מיצרים ולא ציין את המיצר הרביעי, כאשר המיצר הרביעי בלוע בין ב' מיצרים אך יש עליו שורת דקלים צפופה, או כאשר אינו בלוע ואין עליו שורת דקלים, שאז יש צד לומר שהלוקח קנה את המיצר הרביעי ויש צד לומר שלא קנה<sup style="color: gray;">57</sup>. ה) כאשר מת לווה בחיי מלוה, שלדעת רב ושמואל אין יורשי המלוה נשבעים ונוטלים מיורשי הלווה, ולדעת רבי אלעזר נשבעים ונוטלים<sup style="color: gray;">58</sup>, ואמרו בתלמוד שכיון שלא נאמרה הלכה כאחד מהצדדים במחלוקת, דיין שעשה כרב ושמואל, עשה, ואם עשה כר' אלעזר, עשה<sup style="color: gray;">59</sup>. ו) לענין מחלוקת רבי יהודה וחכמים בזמן תפילת המנחה, שלדעת רב יהודה הוא עד פלג המנחה ולדעת חכמים עד הערב, ואמרו בתלמוד שלא נאמרה הלכה כאחד מהצדדים במחלוקת, דיין שעשה כר' יהודה עשה ושעשה כחכמים עשה<sup style="color: gray;">60</sup>.
<h3>גדר "ליכא למיקם עלה דמילתא"</h3>
בגדר "ליכא למיקם עלה דמילתא" שאמרו בתלמוד שמטעם זה עושים שודא דדייני, כגון במקרה של ב' שטרות היוצאים על שדה אחת ביום אחד, שלדעת שמואל מכריעים לפי שודא דדייני<sup style="color: gray;">61</sup>, נחלקו בו ראשונים:
יש מן הראשונים שכתבו שהיינו שאי אפשר לברר הדבר מי משני מחזיקי השטרות זכה קודם<sup style="color: gray;">62</sup>, ובטעם שאי אפשר לבררו - אף על פי שלדעת שמואל עדי המסירה הם שנותנים תוקף לשטר<sup style="color: gray;">63</sup>, ואם כן נברר לפי עדי המסירה איזה מהשטרות נמסר קודם - נחלקו: יש מן הראשונים שכתבו שעדי המסירה לא מדקדקים בשעות, ומסתמא ב' השטרות נמסרו באותו יום, ולכן אף אם יבואו עדי המסירה לא יהיה ניתן לברר מי קדם במסירת השטר<sup style="color: gray;">64</sup>. ויש מן הראשונים שכתבו שאין בעלי השטרות זוכרים מי הם עדי המסירה, וככל שיעבור הזמן ישכחו יותר ולא ייזכרו בזה<sup style="color: gray;">65</sup>. ויש מן האחרונים שכתבו בדעת ראשונים, שמדובר באופן שאין עדים על המסירה, והמכר חל על ידי עדי חתימה בלבד, ועדי החתימה לא דייקו לכתוב את שעת החתימה, וסובר שמואל שבמקום שאין עדי מסירה אף עדי חתימה נותנים תוקף לשטר, אבל אם יהיו עדי מסירה, יכול הדבר להתברר על פיהם<sup style="color: gray;">66</sup>.
ויש מן הראשונים סוברים ש"ליכא למיקם עלה דמילתא" היינו שמתחילת הענין היה כבר ספק בממון זה<sup style="color: gray;">67</sup>.
בטעם שכאשר אפשר לברר הספק אין פוסקים שודא דדייני, אלא יחלוקו, יש שכתבו שהוא משום חשש לכבודו של בית דין, והיינו שלפי פסק של שו"ד הרי שמזכים לצד אחד ומפסידים לצד השני, ואם אחר כך יתברר הענין ויימצא שצריך לזכות את הצד שהפסיד, נמצא פסק הבית דין נסתר, אולם כאשר פוסקים יחלוקו, אף אם יימצא שרק צד אחד זכאי, אין כאן כל כך סתירה לפסק בית דין שעשו פשרה בין הצדדים<sup style="color: gray;">68</sup>.
<h3>תנאים נוספים כדי לפסוק שו"ד</h3>
אף כאשר הדין אינו יכול להתברר, מצינו בראשונים ואחרונים תנאים נוספים כדי שיהיה אפשר לפסוק שו"ד:
א) שיהיה אפשר לאמוד מי זכה, ששודא דדייני היינו אומדנא של הדיינים מי זכה, לסוברים כן<sup style="color: gray;">69</sup>, ולכן בשנים אוחזים בטלית, אף שאין הדין יכול להתברר, לסוברים כן, כיון שאי אפשר לאמוד מי מהם זכה בה ראשון, פוסקים יחלוקו<sup style="color: gray;">70</sup>, וכן במחליף פרה בחמור וילדה הפרה ואין ידוע אם ילדה ברשות המוכר או הקונה, שהדין הוא יחלוקו<sup style="color: gray;">71</sup>, הטעם לדעתם משום שאין החכם יכול לאמוד מדעתו מתי נולד ולד הפרה<sup style="color: gray;">72</sup>. וכן במקרה של ויכוח על שדה, זה אומר של אבותי וזה אומר של אבותי, כתבו ראשונים שאין פוסקים שודא דדייני, משום שאין בית דין יכולים לדעת של מי מאבותיהם היתה השדה<sup style="color: gray;">73</sup>.
ב) כאשר אף אחד מהצדדים אינו תופס בממון, שאם אחד מהצדדים תופס בו, אי אפשר שהדיינים יתנו למי שהם רוצים, לסוברים שזהו שודא דדיני<sup style="color: gray;">74</sup>, ולכן במקרה של שנים אוחזים בטלית, אף שהדין לא יכול להתברר, אין פוסקים שודא, אלא יחלוקו משום ששניהם תופסים בה<sup style="color: gray;">75</sup>.
ג) כאשר אין דררא-דממונא* לאף אחד מן הצדדים - כגון בב' שטרות היוצאים על שדה אחת - אבל כאשר יש דררא דממונא, יש מן הראשונים שכתבו שאין פוסקים שו"ד אלא יחלוקו, ולכן במחליף פרה בחמור וילדה הפרה ואין ידוע ברשות מי ילדה, אף שאין הדין יכול להתברר, כיון שיש דררא דממונא, פוסקים יחלוקו ולא שו"ד<sup style="color: gray;">76</sup>. ויש מן הראשונים שחולקים, שכל שאי אפשר לברר הענין, אף כשיש דררא דממונא, עושים שודא דדייני<sup style="color: gray;">77</sup>.
<h3>במטלטלים</h3>
שודא דדייני, יש מן הגאונים וראשונים ואחרונים שכתבו שאינו נוהג אלא בקרקעות ולא במטלטלים<sup style="color: gray;">78</sup>, והטעם, יש מן האחרונים שכתבו שמטלטלים אפשר להקנותם במסירה, ולכן אם היה ברצונו להקנות רק לאחד מהם, היה נותן לו את המטלטלים בידים, ומכך שלא עשה כן אלא כתב ב' שטרות נראה שלא הקפיד להקנות דוקא לאחד מהם<sup style="color: gray;">79</sup>. ויש שכתבו שקבלה היא ביד הראשונים, בלא טעם<sup style="color: gray;">80</sup>. ויש מן הראשונים שחילקו, שבאופן שהדיין צריך לעשות שו"ד, אזי אין עושים במטלטלים, אבל בשו"ד שצריך לעשות שליש, עושים אף במטלטלים<sup style="color: gray;">81</sup>, כיון שהמנה בידו וצריך ליתנו לאחד מהצדדים<sup style="color: gray;">82</sup>.
ויש מן הראשונים והאחרונים שכתבו שאף במטלטלים עושים שו"ד<sup style="color: gray;">83</sup>, כל שאין אחד מהם מוחזק במטלטלים<sup style="color: gray;">84</sup>.
<h3>מחליף פרה בחמור</h3>
המחליף פרה בחמור, וילדה הפרה ואין ידוע ברשות מי ילדה, שהדין במשנה הוא יחלוקו<sup style="color: gray;">85</sup>, בטעם שאין אומרים בזה שודא דדייני, יש מן הראשונים שכתבו שהוא משום שהספק יכול להתברר, ואין פוסקים שו"ד אלא דוקא כשאין הספק יכול להתברר<sup style="color: gray;">86</sup>.
ויש מן הראשונים שכתבו, שהוא ספק שאינו יכול להתברר<sup style="color: gray;">87</sup>, ובטעם שאין אומרים בו שו"ד, מהם שכתבו שאין החכם יכול לאמוד מתי הולד נולד<sup style="color: gray;">88</sup>, ומהם שכתבו משום שיש בו דררא דממונא<sup style="color: gray;">89</sup>.
ויש מן הראשונים שכתבו, שהתנא של המשנה הסובר שיחלוקו, סובר כדעת התנא בברייתא שיחלוקו עדיף על שודא דדייני<sup style="color: gray;">90</sup>, אבל לדעת התנא הסובר ששודא דדייני עדיף, וכן דעת שמואל<sup style="color: gray;">91</sup>, אזי גם במחליף פרה וחמור הדין הוא שודא דדייני<sup style="color: gray;">92</sup>.
ויש מן האחרונים שכתבו שאין אומרים שודא דדייני אלא בקרקע ולא במטלטלים, לסוברים כן<sup style="color: gray;">93</sup>.
<h3>ב' שטרות היוצאים על שדה אחת</h3>
ב' שטרות היוצאים על שדה אחת, והיינו שמכר שדה אחת לשני בני אדם ביום אחד, שלדעת רב הדין הוא שיחלוקו ולדעת שמואל הדין הוא שעושים שודא דדייני<sup style="color: gray;">94</sup>, בטעם המחלוקת, אמרו בתלמוד שרב סובר כר' מאיר שעדי חתימה הם עיקר תוקף השטר ("עדי חתימה כרתי"), וכיון שב' השטרות נחתמו ביום אחד - ובמקום שאין כותבים שעות, כך שאין משמעות להקדמת שעת החתימה של אחד על פני השני - גילו הקונים דעתם שאין מקפידים על הקודם לחבירו ואפילו זה שחרית וזה מנחה, אין אחד גובה יותר מחבירו, והמכירה חלה לשניהם יחד ולא שייך לעשות כאן שודא דדייני ליפות כח של אחד יותר מחבירו<sup style="color: gray;">95</sup>. ואילו לדעת שמואל, עדי המסירה הם עיקר תוקף השטר ("עדי מסירה כרתי"), ולכן יש לומר שמא אחד מהקונים היה חביב על המוכר יותר וקיבל את השטר קודם לחבירו, ואת השני הטעה, ולכן עושים שודא דדייני<sup style="color: gray;">96</sup>.
<h3>שטרות הודאות והלואות</h3>
ב' שטרי חוב היוצאים ביום אחד, יש מן הראשונים שכתבו שבהם מודה שמואל לרב שאין אומרים שודא דדייני אלא יחלוקו<sup style="color: gray;">97</sup>, שהשיעבוד של השטר אינו חל אלא משעה שמוכיח מתוך השטר שהתחיל השיעבוד והיינו ממחרת יום שנכתב בו<sup style="color: gray;">98</sup>. על הסוברים שהטעם הוא משום שששטרי הלואה הם שטרי ראיה שבהם הכל מודים שעדי חתימה הם שנותנים את התוקף (עדי חתימה כרתי), ע"ע עדי חתימה.
ויש מן הראשונים סוברים שאף בשטרי הלוואות סובר שמואל שעושים שודא דדייני<sup style="color: gray;">99</sup>. ויש מן הראשונים שכתבו שבשטרי הלוואות הלכה כרב<sup style="color: gray;">100</sup>, ויש שכתבו שדוקא כשבא לרטף מבני חורין, הלכה כרב שיחלוקו, אבל לטרוף ממשועבדים באופן שלא הניח אלא כדי ב' הלוואות, עושים שודא דדייני<sup style="color: gray;">101</sup>.
<h3>בב' כתי עדים המכחישות זא"ז</h3>
ב' כתי עדים המכחישות זו את זו, יש מן הראשונים שכתבו שחשוב ספק שיכול להתברר, שאין עושים בו שו"ד, שיש לתלות שאותו שהדין עמו יטרח להוכיח שהעדים שהביא הצד השני הם עדי שקר, וזה הטעם לדעתם שבויכוח על קרקע שכל אחד מהצדדים שהקרקע של אבותיו וישב בה שני חזקה, והביא על כך עדים, שכתבו ראשונים שהדין הוא כל-דאלים-גבר* ולא שו"ד<sup style="color: gray;">102</sup>. ויש מן הראשונים שכתבו שאינו חשוב ספק שיכול להתברר, ועושים בו שו"ד, ולדעתם בויכוח על קרקע וכל אחד טוען שהיתה של אבותיו והביא עדים, משאירים ביד המוחזק בקרקע<sup style="color: gray;">103</sup>.
<h3>בספק בדין</h3>
ספק בדין, כגון בדבר שהסתפקו בו בתלמוד ונשאר בתיקו, או בדבר שנחלקו בו הפוסקים, ואין מוחזק, כתבו ראשונים ואחרונים שהוא בכלל ספק שאינו יכול להתברר, שעושים בו שו"ד<sup style="color: gray;">104</sup>.
על שני שטרות היוצאים על שדה אחת, בשני ימים, נחלקו ראשונים אם זכה אותו ששטרו נחתם ראשון או זה ששטרו נמסר ראשון, ע"ע עדי חתימה וע' שטר.
<h3>כשיש מוחזק</h3>
שודא דדייני, כתבו ראשונים שאין אומרים כשיש מוחזק, כגון שהקנה ראובן כל נכסיו לשמעון וחזר שמעון והקנה כל נכסיו בחזרה לראובן, ואין אנו יודעים מי הוא האחרון שזכה, הרי שכל אחד מהם היה מוחזק בנכסיו קודם שנולד הספק ואין עושים בזה שודא<sup style="color: gray;">105</sup>. ומטעם זה יש שכתבו שבאופן שצריך לפסוק שודא דדייני - כגון בנותן מתנה לטוביה ויש שני טוביה ששווים במעלתם, שהדין הוא שודא דדייני<sup style="color: gray;">106</sup> - אם קדם אחד ותפס, כיון שהוא מוחזק, שוב לא אומרים בזה שו"ד<sup style="color: gray;">107</sup>.
<h3>ביחס לדין יחלוקו</h3>
שודא דדייני, אמרו בתלמוד שנחלקו אם היא עדיפה על דין "יחלוקו" או שגרועה ממנו, שנחלקו במקרה שאמר אדם לשלוחו הולך מנה לפלוני, והלך ולא מצאו כיון שמת, ומת גם המשלח, שיש ספק אם הולך חשוב כזכי והיינו שכבר זכה המקבל ומעתה יש לתת ליורשיו, או שהולך אינו חשוב כזכי, ולא זכה המקבל, שלדעת חכמים יחלוקו יורשי המקבל עם יורשי הנותן, משום שיחלוקו עדיף, ובבבל אמרו שמה שירצה שליש יעשה, משום ששודא עדיף, וכן סובר שמואל<sup style="color: gray;">108</sup>.
בטעם ששודא דדייני עדיף על יחלוקו, כתבו ראשונים שבאופן זה שמא זכה מי שבאמת זכאי לכך, מה שאין כן בדין יחלוקו, בודאי אחד נטל החצי שלא כדין<sup style="color: gray;">109</sup>.
בטעמו של שמואל ששו"ד עדיפה על יחלוקו במקרה של ב' שטרות היוצאים על שדה אחת ביום אחד, יש מן האחרונים שכתבו שהוא משום שאין החלוקה יכולה להיות אמת, אבל בשטרי הלואה, אם נאמר שחולקים, שוב חל השעבוד על חצי שעבוד כיון שנמצא ברשות המלוה ולאחר שיגבה יהיה שלו מן הדין<sup style="color: gray;">110</sup>.
<h3>במקום איסור</h3>
שודא דדייני, שהוא אומד הדעת של הדיינים מי זכאי, לסוברים כן<sup style="color: gray;">111</sup>, במקום שהבעלות על הממון נוגעת לאיסור, כגון שחרור עבד, יש מן הראשונים שכתבו שאין עושים שו"ד לדון אחר האומד, שאיסור אין דנים אותו באומד, ולדעתם זה הטעם בכותב כל נכסיו לשני עבדיו בשני שטרות ומסר להם בבת אחת, שהדין הוא שקנו שניהם ומשחררים זה את זה<sup style="color: gray;">112</sup>, שכל אחד זכה בחצי חבירו, ואין עושים כאן שודא דדייני לזכות רק לאחד מהם - כשם שעושים בב' שטרות היוצאים על שדה אחת ביום אחת - משום שכאן יש לחוש שיטעו הדיינים ונמצאו מתירים את אחד מהם בלא שחרור, ויש זה איסור<sup style="color: gray;">113</sup>.
<h3>כתיבתו בחול המועד</h3>
שודא דדייני, שהוא אומדן הדיינים למי זיכה הנותן, לסוברים כן, יש מן הראשונים שכתבו שמותר לכתבו בחול-המועד* שהוא דבר האבד, והוא בכלל גזרות בית דין שנכתבות במועד, והיינו שאם לא יכתבו סמוך לפסק הדין, שמא כשיבואו אחר כך לכתוב יזכו את הצד השני ואין לך דבר האבד גדול מזה<sup style="color: gray;">114</sup>.
<h3>נאמנות דיין</h3>
דין שנפסק בו על פי שודא דדייני, ואין בידו פסק הדין, כל זמן שבעלי הדין עומדים לפניו, נאמן לומר לזה זיכיתי ולזה חייבתי, אבל כאשר נסתלקו מלפניו, שוב אינו נאמן<sup style="color: gray;">115</sup>, שלא מוטל עליו לזכור, וכיון שהדין נפסק לפי שו"ד, יש לחוש שמא נשתנתה דעתו ממה שהיתה קודם, ואפילו יאמר ברי לי שלא נשתנתה דעתי, אינו נאמן, שמא אומר כן מחמת שנשתנתה והוא נוגע בעדות שמעיד על עצמו<sup style="color: gray;">116</sup>.
<h3>במקום שהדין עשוי להשתנות</h3>
במקום שאם יעשו שו"ד, הדין עשוי להשתנות, לפי שינוי במציאות, יש מן הראשונים שכתבו שאין עושים שודא דדיייני, משום שדומה לחוכא, כגון במקרה של נהר, שנחלקו אמוראים אם העליונים ישתו תחילה או התחתונים, ולא הוכרעה ההלכה, שהדין הוא הוא כל דאלים גבר<sup style="color: gray;">117</sup>, כתבו ראשונים שאין אומרים בזה שו"ד לפי שפעמים לפי השו"ד העליונים יזכו לפי שהם יהיו נצרכים יותר למים ולפעמים התחתונים יזכו שהם יהיו נצרכים יותר, וידמה דין חכמים לחוכא<sup style="color: gray;">118</sup>.
<h3>מכת מרדות</h3>
מכת מרדות, יש מן הגאונים שכתבו שאין לה קצבה אלא ניתנת לפי שודא דדייני<sup style="color: gray;">119</sup>.
<h3>בהקדמת ת"ח לעם הארץ</h3>
בהקדמת תלמיד חכם לעם הארץ, כגון באותה שאמרו שהנותן נכסיו לטוביה ויש שני טוביה, שאם אחד מהם תלמיד חכם והאחר עם הארץ, נותנים לתלמיד חכם<sup style="color: gray;">120</sup>, יש מן האחרונים שכתבו שנחלקו בו ראשונים, שיש סוברים שהוא בכלל שודא דדייני, ויש סוברים שאינו בכלל שודא דדייני<sup style="color: gray;">121</sup>.
<h3>בקידושין</h3>
בקידושין, כגון שיוצאים ב' שטרות על אשה אחת שנתקדשה ביום מסוים, ובשטר אחד נכתב שנתקדשה לראובן, ובשני שנתקדשה לשמעון, ואין כתוב בשטרות שעות, כך שאי אפשר לדעת למי נתקדשה תחילה, כתבו אחרונים שאין עושים בזה שודא דדייני<sup style="color: gray;">122</sup>.
<h2>שוה כסף</h2>
<b>הגדרת ערך</b> - מטלטלים או קרקע, יש שהם נחשבים לדיני התורה ככסף, כיון שיש להם שווי כספי.
<h3>מהותו</h3>
מטלטלים* וקרקע* נקראים לענין דינים הקשורים לכסף<sup style="color: gray;">1</sup> "שוה כסף"<sup style="color: gray;">2</sup> - להבדיל בינם לבין מטבעות כסף - מפני שיש להם שווי כספי<sup style="color: gray;">3</sup>. ויש שהקרקע בלבד נקראת "שוה כסף"<sup style="color: gray;">4</sup>, להבדיל בינה לבין מטלטלין שנקראים "כסף"<sup style="color: gray;">5</sup>, מפני שאף אם אינם נמכרים כאן, ניתן למוכרם במקום אחר<sup style="color: gray;">6</sup>. ויש שהמטלטלים בלבד נקראים "שוה כסף"<sup style="color: gray;">7</sup>.
לענין רוב דיני התורה, שוה כסף דינו ככסף<sup style="color: gray;">8</sup>, ויש מדיני התורה שבהם שוה כסף אין דינו ככסף<sup style="color: gray;">9</sup>. ויש שנחלקו בו הדעות אם דינו ככסף או שאין דינו ככסף<sup style="color: gray;">10</sup>. ויש דינים שיש בהם חילוק, שבמקרים מסויימים שוה כסף דינו ככסף ובמקרים אחרים אין דינו ככסף<sup style="color: gray;">11</sup>.ויש דינים שנסתפקו בהם אם שוה כסף דינו ככסף בהם<sup style="color: gray;">12</sup>.
בצורת הלימוד מהכתוב לגבי הדינים השונים, נחלקו ראשונים: א) יש הסוברים שמהריבוי של שוה כסף בנזקין<sup style="color: gray;">13</sup>, אנו למדים לכל דבר ששוה כסף ככסף<sup style="color: gray;">14</sup>, אלא אם כן בא בו לימוד האומר ששוה כסף אינו ככסף<sup style="color: gray;">15</sup>. או שאנו למדים דבר זה מעבד-עבדי* שניתן לפדותו בשוה כסף<sup style="color: gray;">16</sup>. או שאנו למדים דבר זה משני הדינים<sup style="color: gray;">17</sup>. ואין אומרים שנזקין ועבד עברי הם שני-כתובים-הבאים-כאחד* שאין מלמדים, ששניהם נצרכים, שאם היה כתוב דין זה רק בעבד, לא היינו למדים נזקין ממנו, לפי שמצינו שהקפיד הכתוב בהם שיהיה התשלום מן המיטב, ולכן הייתי חושב שצריך דוקא כסף ולא שוויו, וכן עבד עברי נצרכנו בו ללימוד, ולא ניתן ללומדו מנזקין, מפני שאם היינו למדים כן היינו חושבים שאם בא לקנות העבד בקרקע, יצטרך מיטב<sup style="color: gray;">18</sup>, או שאם היה כתוב דין זה רק בעבד, לא היינו למדים נזקין ממנו, שהייתי חושבים שדוקא בעבד הקלה התורה שיכול לפדות עצמו אפילו בשוה כסף, כדי שלא יטמע בין הגוים, אבל בנזקין שוה כסף אינו ככסף, ואם היה כתוב דין זה רק בנזקין, לא היינו למדים ממנו עבד, כי הייתי חושב שבעבד לא יהיה שוה כסף ככסף, לפי שהוא גרם לעצמו שימכר לעבד, לפי שנשא ונתן בפירות שביעית<sup style="color: gray;">19</sup>, ולכן החמירה עליו התורה דוקא כסף ולא שוויו<sup style="color: gray;">20</sup>. ב) ויש מהראשונים הסוברים שאנו יודעים מסברא* שבכל מקום שוה כסף דינו ככסף, ולא נצרכו לימוד מהכתוב אלא למקום שיש לחוש שממקום אחר נלמד שאין דינו ככסף<sup style="color: gray;">21</sup>, שכן אמרו בירושלמי שבכל מקום שוה כסף ככסף, מלבד ממקום ששינה עליו הכתוב<sup style="color: gray;">22</sup>. ג) ויש מהראשונים הסוברים כעין זה, אלא שלדעתם מסברא אנו יודעים שבכל מקום שבו יש שני צדדים ושניהם מתרצים בדבר, כגון קנין וקידושין, אנו יודעים מסברא ששוה כסף דינו ככסף, ובשאר המקומות יש צורך בריבוי מהכתוב<sup style="color: gray;">23</sup>. ד) ויש מהראשונים שנראה מדבריהם שסוברים שבכל דין יש צורך בלימוד מיוחד ששוה כסף הוא ככסף<sup style="color: gray;">24</sup>.
<h3>קידושין</h3>
בקידושי כסף<sup style="color: gray;">25</sup>, האישה מתקדשת אף בשוה כסף<sup style="color: gray;">26</sup>.
לסוברים שבכל דין יש צורך בלימוד מיוחד ששוה כסף הוא ככסף<sup style="color: gray;">27</sup>, כתבו ראשונים שאנו למדים גזרה-שוה* "לה" "לה" משפחה-כנענית* הנקנית בשוה כסף<sup style="color: gray;">28</sup>, לגלות לנו ששוה כסף בכלל כסף אף לענין קידושי אישה<sup style="color: gray;">29</sup>.
<h3>פדיון עבד עברי</h3>
עבד-עברי* קונה עצמו בשוה כסף<sup style="color: gray;">30</sup>, שנאמר - במוכר עצמו לגוי<sup style="color: gray;">31</sup> - לפיהם ישיב גאֻלתו<sup style="color: gray;">32</sup>, ו"ישיב" כתוב מיותר הוא, שיכל לכתוב: לפיהם גאולתו<sup style="color: gray;">33</sup>, וכתב ישיב גאֻלתו, לרבות שוה כסף ככסף<sup style="color: gray;">34</sup>.
לסוברים שאנו יודעים מסברא* שבמכל מקום שוה כסף דינו ככסף<sup style="color: gray;">35</sup>, נצרכנו ללימוד מיוחד בגרעון כסף של עבד עברי, מפני שלולא הלימוד היינו חושבים שכיון שהעבד עדיין תוך זמנו ויוצא בעל כורחו של אדון, דין הוא שלא יסלקהו אלא כסף, ונאמר לו: לך טרוח ומכור, כפי שלווה הבא לפרוע חובו עד שלא יכפנו המלוה, שאינו יכול לסלקו בשוה כסף<sup style="color: gray;">36</sup>.
במה דברים אמורים, בנמכר בבית דין או במוכר עצמו לישראל<sup style="color: gray;">37</sup>, אבל המוכר עצמו לגוי, נחלקו בו הדעות:
א) לדעת תורת כהנים והירושלמי, אינו פודה את עצמו אלא בכסף, ולא בשוה כסף<sup style="color: gray;">38</sup>, שנאמר: כסף ממכרו<sup style="color: gray;">39</sup>, בכסף הוא נגאל, ואינו נגאל בתבואה ולא בכלים<sup style="color: gray;">40</sup>. ואף על פי שבכל מקום שוה כסף הינו ככסף, כאן שינה עליו הכתוב<sup style="color: gray;">41</sup>, שכתב שני פעמים כסף<sup style="color: gray;">42</sup>: "כסף" "מכסף"<sup style="color: gray;">43</sup>, שנאמר: כסף ממכרו<sup style="color: gray;">44</sup>, ואחר כך כתוב: מכסף מקנתו<sup style="color: gray;">45</sup>, לעכב, שבכסף דוקא<sup style="color: gray;">46</sup>. ובדבר המחובר לקרקע, אף ללא הלימוד מהכתוב, אינו יכול לפדות עצמו מגוי, משום איסור לא-תחנם*<sup style="color: gray;">47</sup>. וכן יש מהאחרונים שכתבו שלדעת הבבלי אין עבד עברי פודה עצמו מגוי בשוה כסף, אלא אם כן נמכר לו בשוה כסף<sup style="color: gray;">48</sup>, שהיכן שקנאו בכסף, הוא כדין בעל חוב שצריך שישלם כסף<sup style="color: gray;">49</sup>.
ב) ויש מהראשונים ואחרונים שכתבו בדעת הבבלי, שעבד עברי פודה עצמו אף מגוי בשוה כסף<sup style="color: gray;">50</sup>, ולא בא הלימוד מכסף מקנתו אלא למעט תבואה וכלים שאין בהם שוה-פרוטה*<sup style="color: gray;">51</sup>.
אף להלכה נחלקו ראשונים: א) יש הפוסקים, שהמוכר עצמו לגוי אינו פודה עצמו אלא בכסף ולא בשוה כסף<sup style="color: gray;">52</sup>. ויש מהאחרונים שכתבו בדעתם, שאין הדברים אמורים אלא אם כן נמכר לו בכסף<sup style="color: gray;">53</sup>. ויש מהאחרונים שכתבו בדעתם, שבנמכר סתם עד היובל, בא המיעוט מהכתוב ללמד שאינו נגאל בשוה כסף, מה שאין כן בנמכר לשנים, שנגאל בשוה כסף<sup style="color: gray;">54</sup>. ב) ויש מהראשונים הפוסקים שעבד עברי פודה עצמו מגוי בשוה כסף, אם יש בו שוה פרוטה<sup style="color: gray;">55</sup>.
בטעם שעבד עברי אינו נפדה מגוי בשוה כסף - לסוברים כן<sup style="color: gray;">56</sup> - כתבו אחרונים, שהתורה חששה הרבה שלא יגלום עליו, ואם יתן לו שוה כסף יאמר הגוי ששמו הרבה משוויים<sup style="color: gray;">57</sup>.
אף על פי שלדעת הירושלמי עבד עברי אינו גואל עצמו בשוה כסף<sup style="color: gray;">58</sup>, פירשו ראשונים בדעת הירושלמי, שאם מסר לו העבד תבואה או כלים, ומחשב אותם כשוויים בשעת היציאה, ולא בשעה שמסרם לו, הרי הוא משתחרר בהם, שככסף הוא<sup style="color: gray;">59</sup>. ואחרונים פירשו, שלדעת הירושלמי לא אמרו שאינו נגאל בתבואה וכלים, אלא כשלא עשה שומא לשוויים בכסף, אלא נתן לו כך וכך מידות לשנה - שגזרת-הכתוב* שאינו נגאל בהם<sup style="color: gray;">60</sup> - אבל אם שמאם בדמים לפי שוויים, הרי הם ככסף ונגאל בהם<sup style="color: gray;">61</sup>. וכן יש שפירשו בדעת הירושלמי, שלא נאמר שלענין גאולה שוה כסף אינו ככסף, אלא כשנותן כל דמי פדיונו, אבל אם מגרע פדיונו יכול ליתן לאדון תבואה וכלים בפדיונו<sup style="color: gray;">62</sup>, אם משום שנאמר: לפיהן ישיב גאֻלתו<sup style="color: gray;">63</sup>, ו"ישיב" מיותר הוא, שיכל לכתוב "לפיהן גאולתו", אלא לרבות שוה כסף ככסף לענין פדיון<sup style="color: gray;">64</sup>, או משום שלא נאמר "כסף" אלא בגאולה מכל שניו<sup style="color: gray;">65</sup>, אבל לאחר מכן כתוב: ואם מעט נשאר בשנים וגו' כפי שניו ישיב את גאֻלתו<sup style="color: gray;">66</sup>, סתם כתוב, ואפילו בתבואה וכלים נגאל ונותן לרבו בעד שנים הנותרות<sup style="color: gray;">67</sup>. ויש שפירשו בדעת הירושלמי, שמדעתו ורצונו של האדון יוצא אפילו בשוה כסף<sup style="color: gray;">68</sup>.
<h3>קנין עבד עברי</h3>
עבד-עברי* נקנה בשוה כסף<sup style="color: gray;">69</sup>, שכיון שלמדנו מהכתוב שניתן לפדות אותו בשוה כסף<sup style="color: gray;">70</sup>, הרי שניתן גם להקנות בו, שנאמר: גאֻלתו מכסף מקנתו<sup style="color: gray;">71</sup>.
<h3>עבד כנעני</h3>
עבד-כנעני* נקנה בשוה כסף<sup style="color: gray;">72</sup>.
לסוברים שבכל דין יש צורך בלימוד מיוחד ששוה כסף הוא ככסף<sup style="color: gray;">73</sup>, הדבר נלמד בקל-וחֹמר* מעבד-עברי*, שכיון שעבד עברי נקנה בשוה כסף<sup style="color: gray;">74</sup>, עבד כנעני לא כל שכן<sup style="color: gray;">75</sup>.
<h3>שפחה כנענית</h3>
שפחה-כנענית* נקנית בשוה כסף<sup style="color: gray;">76</sup> ונפדית בשוה כסף<sup style="color: gray;">77</sup>.
לסוברים שבכל דין יש צורך בלימוד מיוחד ששוה כסף הוא ככסף<sup style="color: gray;">78</sup>, הדבר נלמד מכך שדין אחד לה עם עבד-כנעני* שנקנה בשוה כסף<sup style="color: gray;">79</sup>.
<h3>פדיון הקדש</h3>
פדיון-הקדש* הוא אף בשוה כסף<sup style="color: gray;">80</sup>, ואף על פי שמעשר-שני* אינו נפדה בשוה כסף<sup style="color: gray;">81</sup>.
לסוברים שמהריבוי בנזקין או עבד-עברי* אנו למדים לכל דיני התורה ששוה כסף דינו ככסף<sup style="color: gray;">82</sup>, נחלקו ראשונים: א) יש הסוברים שאף כאן נלמד שבקידושי אישה שוה כסף ככסף מהדין בנזקין<sup style="color: gray;">83</sup>. ב) ויש הסוברים שדין זה נלמד בכלל-ופרט-וכלל*<sup style="color: gray;">84</sup>, שנאמר: ויסף חמישית כסף ערכך עליו והיה לו<sup style="color: gray;">85</sup>, ויסף חמישית<sup style="color: gray;">86</sup>, כלל, כסף<sup style="color: gray;">87</sup>, פרט, והיה לו<sup style="color: gray;">88</sup>, חזר וכלל<sup style="color: gray;">89</sup>, ומרבים דבר המטלטל וגופו ממון<sup style="color: gray;">90</sup>, ואין הקדש נפדה בקרקע<sup style="color: gray;">91</sup> ובשטר<sup style="color: gray;">92</sup>, שהוא נפדה בכל מה שהוא כעין כסף<sup style="color: gray;">93</sup>. ונצרכנו ללימוד מיוחד, כדי ללמדנו שאינו נפדה בקרקע ושטר, אף שהם שוה כסף<sup style="color: gray;">94</sup>.
לסוברים שאנו יודעים מסברא* שבמכל מקום שוה כסף דינו ככסף<sup style="color: gray;">95</sup>, נצרכנו ללימוד מיוחד בפדיון הקדש, מפני שלולא הלימוד היינו חושבים שכיון שפדיון הקדש חידוש הוא, אין לנו בו אלא חידושו והתורה אמרה שתעמיד יד הקדש על העליונה<sup style="color: gray;">96</sup>.
<h3>נזקין</h3>
לענין תשלום נזקין, שוה כסף דינו ככסף<sup style="color: gray;">97</sup>, שנאמר: בעל הבור ישלם כסף ישיב לבעליו<sup style="color: gray;">98</sup>, ישיב, לרבות שוה כסף<sup style="color: gray;">99</sup>, שהמילה "ישיב" מיותרת<sup style="color: gray;">100</sup>, שהיה לו לכתוב: בעל הבור ישלם כסף לבעליו<sup style="color: gray;">101</sup>, ובא לרבות כל השבות<sup style="color: gray;">102</sup>.
לסוברים שאנו יודעים מסברא* שבמכל מקום שוה כסף דינו ככסף<sup style="color: gray;">103</sup>, נצרכנו ללימוד מיוחד בנזקין, מפני שלולא הלימוד היינו חושבים שכיון שנאמר: מיטב שדהו ישלם<sup style="color: gray;">104</sup>, ויד הניזק על העליונה, הוא הדין שאינו יכול לסלקו בסובין בעל כורחו<sup style="color: gray;">105</sup>.
<h3>פדיון הבן</h3>
פדיון-הבן* הוא אף בשוה כסף<sup style="color: gray;">106</sup>. ובמקור הלימוד נחלקו תנאים: א) לדעת חכמים - וסתם משנה<sup style="color: gray;">107</sup> - הסוברים - וכן הלכה<sup style="color: gray;">108</sup> - שבכל פודים בכור אדם חוץ מעבדים ושטרות וקרקעות<sup style="color: gray;">109</sup>, הדבר נלמד בכלל-ופרט-וכלל*, שנאמר: ופדויו מבן חדש<sup style="color: gray;">110</sup>, כלל, בערכך כסף חמשת שקלים<sup style="color: gray;">111</sup>, פרט, תפדה<sup style="color: gray;">112</sup>, חזר וכלל, כלל ופרט וכלל אי אתה דן אלא כעין הפרט, מה הפרט מפורש דבר המטלטל וגופו ממון אף כל דבר המטלטל וגופו ממון<sup style="color: gray;">113</sup>. ואף על פי ששני הכללות סמוכים זה לזה, בכל מקום שאתה מוצא שני כללות הסמוכים זה לזה - לסוברים כן<sup style="color: gray;">114</sup> - הטל פרט ביניהם ודונם בכלל ופרט וכלל<sup style="color: gray;">115</sup>. ב) ולדעת הסוברים בדעת רבי שבכל פודים בכור אדם חוץ מן השטרות<sup style="color: gray;">116</sup>, יש ללמוד את האמור שם בדרך "ריבה ומיעט וריבה"<sup style="color: gray;">117</sup>: ופדויו מבן חדש<sup style="color: gray;">118</sup>, ריבה, בערכך כסף חמשת שקלים<sup style="color: gray;">119</sup>, מיעט, תפדה<sup style="color: gray;">120</sup>, חזר וריבה, ריבה ומיעט וריבה, ריבה הכל ומיעט שטרות<sup style="color: gray;">121</sup>. שאף על פי שרבי לומד בכל מקום בכלל ופרט וכלל<sup style="color: gray;">122</sup>, בכל מקום שאתה מוצא שני כללות הסמוכים זה לזה אתה למד - לסוברים כן<sup style="color: gray;">123</sup> - בריבה ומיעט וריבה<sup style="color: gray;">124</sup>. ג) ולדעת הסוברים בדעת רבי שבכל פודים בכור אדם<sup style="color: gray;">125</sup>, הדבר נלמד ממה שנאמר שם: בערכך כסף<sup style="color: gray;">126</sup>, אין לי אלא כסף, שוה כסף מנין, תלמוד לומר: עשרים גרה הוא<sup style="color: gray;">127</sup>, שמכיון שכתוב שם: בשקל הקדש<sup style="color: gray;">128</sup>, ונאמר: וכל ערכך יהיה בשקל הקדש עשרים גרה יהיה השָּׁקל<sup style="color: gray;">129</sup>, אנו כבר יודעים שהשקל עשרים גרה הוא, וכתוב זה מיותר ובא לרבות שפודים בכל דבר ששווה עשרים גרה<sup style="color: gray;">130</sup>.
לסוברים שאנו יודעים מסברא* שבמכל מקום שוה כסף דינו ככסף<sup style="color: gray;">131</sup>, נצרכנו ללימוד מיוחד בפדיון הבן, מפני שלולא הלימוד היינו חושבים שכיון שפדיון הבן חידוש הוא, אין לנו בו אלא חידושו והתורה אמרה שתעמיד יד הכהן על העליונה<sup style="color: gray;">132</sup>.
<h3>ערכין</h3>
לענין ערכין<sup style="color: gray;">133</sup>, כשבאים לתת להקדש הערך הנקוב בתורה<sup style="color: gray;">134</sup>, ניתן לתת שוה כסף<sup style="color: gray;">135</sup>. יש שכתבו שדין זה נלמד מנזקין, שניתן לשלם אותם בשוה כסף<sup style="color: gray;">136</sup>. ויש שכתבו שדין זה נלמד בגזרה-שוה* "ערך" "ערך" מפדיון-הבן*, שאף הוא יכול להינתן בשוה כסף<sup style="color: gray;">137</sup>, ואין למדים אותו מנזקין, כיון שהייתי חושב שערכין חידוש הוא ואין לו בו אלא חידושו והתורה אמרה: העמד יד ההקדש על העליונה<sup style="color: gray;">138</sup>.
<h3>קנין</h3>
לענין קנין כסף<sup style="color: gray;">139</sup> שווה כסף דינו ככסף<sup style="color: gray;">140</sup>, והוא מועיל מדין קנין כסף<sup style="color: gray;">141</sup>, והדבר נלמד מסברא*<sup style="color: gray;">142</sup>, שכיון ששניהם מתרצים בו, ודאי נחשב ככסף<sup style="color: gray;">143</sup>.
<h3>שקלים</h3>
מצות נתינת מחצית השקל*<sup style="color: gray;">144</sup>, אינה אלא במטבע של מחצית השקל<sup style="color: gray;">145</sup>, שהבא לשקול מחצית השקל צריך שיתן אותו מכסף נקי מטבע מצוייר ולא שוה כסף<sup style="color: gray;">146</sup>. וכן דרשו את הכתוב: זה יתנו<sup style="color: gray;">147</sup>, כמין מטבע של אש הוציא הקדוש ברוך הוא מתחת כסא כבודו והראהו למשה ואמר לו: זה יתנו, כזה יתנו<sup style="color: gray;">148</sup>, משמע שדוקא כזה<sup style="color: gray;">149</sup>. ויש שכתב שמן התורה מותר ליתן מחצית השקל בשוה כסף, וחכמים הם שאסרו את הדבר שמא יוזל השוה כסף ונמצא ההקדש מפסיד<sup style="color: gray;">150</sup>.
בני העיר שרוצים להעלות שקליהם לירושלים ומקבצים השקלים כדי להחליפם מפני משאוי הדרך, שמחליפים אותם במטבע של זהב<sup style="color: gray;">151</sup>, אינם רשאים להחליפם בשוה כסף, שמא יוזל השוה כסף ונמצא ההקדש מפסיד<sup style="color: gray;">152</sup>.
<h3>מעשר שני</h3>
פדיון-מעשר-שני* אינו נעשה בשוה כסף<sup style="color: gray;">153</sup>, אלא בכסף טבוע<sup style="color: gray;">154</sup>, שנאמר: וצרת הכסף בידך<sup style="color: gray;">155</sup>, כסף שיש עליו צורה<sup style="color: gray;">156</sup>, שאף על פי שבכל התורה שוה כסף ככסף, במעשר הקפיד הכתוב שיהיה דוקא בכסף<sup style="color: gray;">157</sup>.
<h3>עולת ראיה</h3>
מי שאין בידו קרבן לעולת-ראיה*, שמעלה עימו לירושלים כסף לקנות בו הקרבן<sup style="color: gray;">158</sup>, ואם אין בידו כסף לא יביא שוה כסף<sup style="color: gray;">159</sup>, אפילו היה בידו שוה כמה זהובים, ואסור לו - מתקנת-חכמים*<sup style="color: gray;">160</sup> - לעלות ריקם בלא כסף ולא קרבן<sup style="color: gray;">161</sup>. ולמה אסרו שיעלה בידו שוה כסף, גזרה* שמא לא ימצא למכור<sup style="color: gray;">162</sup>, או שמא ימצאו המעות סיגים<sup style="color: gray;">163</sup>, מעורבב בשאר מתכות<sup style="color: gray;">164</sup>, שלא ישוה שתי מעות כסף ולא ימכרו לו לעולת ראייה טובה באותה סיגה כאילו היה מביא כסף טבוע<sup style="color: gray;">165</sup>.
<h3>הלוואה</h3>
לווה הבא לפרוע חובו, אם אין לו מעות אינו צריך למכור כדי ליתן לו מעות<sup style="color: gray;">166</sup>, ששוה כסף דינו ככסף<sup style="color: gray;">167</sup>, אבל אם יש לו מעות, אינו יכול להיפרע ממנו בשוה כסף<sup style="color: gray;">168</sup>, וכן אינו יכול לפרוע חובו קודם זמנו, בעל כורחו של מלוה, בשוה כסף<sup style="color: gray;">169</sup>, שאין אנו מטריחים המלווה למכור השווה כסף ולקבל שוויו<sup style="color: gray;">170</sup>.
<h3>אונס ומפתה</h3>
יש שפירשו שאונס<sup style="color: gray;">171</sup> ומפתה* הזכירה המשנה במפורש שיכולים ליתן הקנס* שלהם בשוה כסף<sup style="color: gray;">172</sup>, שאנו למדים דיני קנס אונס ומפתה בגזרה-שוה* מנזקין<sup style="color: gray;">173</sup>, שבו שוה כסף דינו ככסף<sup style="color: gray;">174</sup>.
<h3>פועל</h3>
השוכר את הפועל* לעשות עימו בתבן ובקש - ללקט לו משלו או מן ההפקר<sup style="color: gray;">175</sup> - ואמר לו: תן לי שכרי, ואמר לו: טול מה שעשית בשכרך - כל מה שליקטת יהיה שלך<sup style="color: gray;">176</sup> - אין שומעים לו<sup style="color: gray;">177</sup>, ואפילו אין לבעל הבית מעות, אנו אומרים לו: לך טרח ומכור חפציך ותן לו שכרו<sup style="color: gray;">178</sup>. ואם התנו ביניהם שיטול התבן והקש, אינו יכול לשנות ולומר לו: טול שכרך<sup style="color: gray;">179</sup>.
בטעם שאין אומרים לגבי פועל ששוה כסף הוא ככסף, נחלקו ראשונים: יש סוברים שאף על פי שבכל מקום שוה כסף ככסף, גבי שכיר אינו כן, שנאמר: לא תלין פעֻלת שכיר<sup style="color: gray;">180</sup>, ומשמע מה שהתנו ביניהם<sup style="color: gray;">181</sup>. ויש סוברים הטעם, שלא נשכר הפועל אלא משום שהוא צריך למזונותיו לערב, וכשיצא מפעולתו לא יהא צריך לירד לשוק ולחזור ולמכור ושימות בנתים ברעב, ועו,ד שדבר מועט הוא ועל דעת כן נשכר אצלו ודעת שניהם שוה בדבר זה<sup style="color: gray;">182</sup>.
<h3>בעל כורחו</h3>
יש שכתב שכל מקום שהנתינה היא בעל כורחו של המקבל, כגון שאמר לה: הרי את מקודשת לי על מנת שאתן לך מאתים זוז, אין שוה כסף ככסף, ואם נותן לה שוה כסף אינה מקודשת<sup style="color: gray;">183</sup>. ויש שנסתפק לענין שדה-אחֻזה* ובתי-חצרים*, הנפדים בעל כורחו<sup style="color: gray;">184</sup>, אם שוה כסף דינו ככסף<sup style="color: gray;">185</sup>.
על הלווה, שאינו יכול לפרוע חובו בשוה כסף קודם זמנו, בעל כורחו של מלווה, עי' לעיל<sup style="color: gray;">186</sup>.
<h2>שוחד</h2>
<b>הגדרת הערך</b> - האיסור על הדיינים ליטול ממון - או טובת הנאה<sup style="color: gray;">1</sup> - מבעלי הדין כדי לדונם.
<h3>גדר האיסור</h3>
<h4>הלאו</h4>
אסור מן התורה לדיין ליטול שוחד כדי לדון, שנאמר: ושחד לא תקח כי השחד יעור פקחים ויסלף דברי צדיקים<sup style="color: gray;">2</sup>, וכן הוא אומר: ולא תקח שחד כי השחד יעור עיני חכמים ויסלף דברי צדיקם<sup style="color: gray;">3</sup>. והנוטל שוחד עובר בלא תעשה<sup style="color: gray;">4</sup>, ואין לוקים עליו, משום שהוא ניתן לתשלומין<sup style="color: gray;">5</sup>, ויש מן האחרונים שכתבו הטעם שאין בו מלקות, משום שבשעת נטילת השוחד ההתראה* היא התראת ספק, שמא לא ישפוט, ובשעת הדין, אין בו מעשה<sup style="color: gray;">6</sup>.
<h4>ארור</h4>
הנוטל שוחד עובר בארור, שנאמר: ארור לקח שחד להכות נפש דם נקי<sup style="color: gray;">7</sup>. ויש מן האחרונים שצדדו שאין בכלל ארור אלא הנוטל שוחד בדיני נפשות<sup style="color: gray;">8</sup>.
<h4>לדון דין אמת</h4>
נטילת שוחד אסורה אפילו אם כוונת הדיין לדון דין אמת<sup style="color: gray;">9</sup>, ודרשו חכמים: ושוחד לא תקח מה תלמוד לומר, אם ללמד שלא לזכות את החייב ושלא לחייב את הזכאי, הרי כבר נאמר, לא תטה משפט<sup style="color: gray;">10</sup>, אלא אפילו לזכות את הזכאי ולחייב את החייב אמרה תורה ושוחד לא תקח<sup style="color: gray;">11</sup>. עוד אמרו: ושוחד לא תקח, שמא תאמר, הריני נוטל ממון ואיני מטה את הדין, תלמוד לומר, כי השוחד יעור עיני חכמים<sup style="color: gray;">12</sup>. בטעם שאסרה תורה ליטול שוחד - אפילו לזכות את הזכאי<sup style="color: gray;">13</sup> - אמר רבא, שכאשר הדיין מקבל השוחד מבעל הדין, מתקרבת דעתו אליו, ונחשב אצלו כגופו, ואין-אדם-רואה-חובה-לעצמו*<sup style="color: gray;">14</sup>, אף כשכוונתו לדון דין אמת<sup style="color: gray;">15</sup>.
<h4>נוטל משני בעלי הדין</h4>
נטילת השוחד אסורה אפילו אם נוטל הדיין שוחד משני בעלי הדין בשווה, משום שאסרה תורה נטילת שוחד אף אם אינו נוטל בשביל לעוות הדין<sup style="color: gray;">16</sup>. ואף שכאשר נוטל משניהם שניהם שווים אצלו, מכל מקום לבו נוטה לשניהם, ונמצא מכריע ביניהם ולא דן כפי הדין<sup style="color: gray;">17</sup>, או שאחר שאסרה תורה נטילת שוחד לדון דין אמת, לא חלקה תורה בין שוחד לשוחד<sup style="color: gray;">18</sup>, או משום שסופו ליטול אף מאחד מהם<sup style="color: gray;">19</sup>.
<h4>כשכבר נטל מאחד</h4>
נטל הדיין שוחד מאחד מבעלי הדינים, יש מן האחרונים שנראה מדבריהם שאין בנטילה מבעל דין נוסף תוספת איסור, שהלאו הינו שלא ליטול שוחד בדין כלל<sup style="color: gray;">20</sup>.
<h4>בתורת שכר</h4>
איסור הנטילה אינו אלא בנוטל לשם שוחד, אך הנוטל בתורת שכר, אין זה בכלל האיסור<sup style="color: gray;">21</sup>.
<h4>נתינת שוחד</h4>
איסור שוחד אינו אלא על מקבל השוחד, אבל הנותן אינו עובר בלאו של שוחד<sup style="color: gray;">22</sup>, שטעם שאסרה תורה השוחד הוא משום הטיית הדין, ועל כן אין האיסור אלא בדיין שאינו יודע הדין עם מי ואסור לו שיטה דעתו לאחד מבעלי הדינים<sup style="color: gray;">23</sup>.
<h4>ממתי עובר</h4>
האיסור של נתינת שוחד, יש מן האחרונים שכתבו שאין עוברים עליו עד שישפוט<sup style="color: gray;">24</sup>, ומהם יש שפירשו מקור הדין, שממה שנתנה תורה טעם לאיסור: כי השחד יעור עיני חכמים וגו'<sup style="color: gray;">25</sup>, משמע שלא הקפידה תורה אלא אם כן בא הדבר לידי משפט<sup style="color: gray;">26</sup>. ויש שכתבו בדעת ראשונים, שעובר משעת קבלת השוחד<sup style="color: gray;">27</sup>.
<h4>החזרתו</h4>
נטל הדיין שוחד, כתבו ראשונים שצריך להחזירו לנותן<sup style="color: gray;">28</sup>, כשיתבע ממנו בעל הדין<sup style="color: gray;">29</sup>, ויאמר שנתן לו רק משום שהיה ירא שלא יעוות את דינו<sup style="color: gray;">30</sup>. ויכול לתבוע את הדיין בבית דין כדי שיוציאו מידו השוחד שנטל<sup style="color: gray;">31</sup>, ואם מת צריכים יורשיו להחזיר במקומו<sup style="color: gray;">32</sup>, אבל לא תבעו בעל הדין אין חייב להחזירו<sup style="color: gray;">33</sup>, שהרי נתנו ברצון<sup style="color: gray;">34</sup>, ומאחר ויכול להוציאו בדיינים, אם אינו תובעו הרי הוא כמוחל לו<sup style="color: gray;">35</sup>, ואין חייב להחזיר אפילו נטלו לעוות את הדין<sup style="color: gray;">36</sup>, ויש שנראה מדבריהם שכן הוא בנטל לזכות את הזכאי, אבל אם נטל לעוות את הדין, חייב להחזיר אף בלא תבעו<sup style="color: gray;">37</sup>, ויש מן האחרונים שנראה מדבריהם להיפך, שהחיוב להחזיר אם תבעו הוא בנטל לעוות את הדין, אבל בנטל לדון דין אמת אינו צריך להחזיר<sup style="color: gray;">38</sup>. ויש מן האחרונים שכתבו בדעת ראשונים, שלעולם חייב להחזיר אפילו לא תבעו<sup style="color: gray;">39</sup>. אף באופנים שחייב להחזיר, יש שכתבו שהדבר תלוי בדין כל-מלתא-דאמר-רחמנא-לא-תעביד-אי-עביד-וכו'*, שלסוברים אי עביד מהני אין צריך להחזיר השוחד<sup style="color: gray;">40</sup>, ויש שכתבו שאין הדין תלוי בזה, ואף לסוברים אי עביד מהני חייב להחזיר<sup style="color: gray;">41</sup>, ומהם יש שכתבו טעמו, משום שלא קבל את השוחד אלא בשביל שידון, ומאחר ודינו בטל<sup style="color: gray;">42</sup> חייב להחזיר את שקיבל<sup style="color: gray;">43</sup>, או שמאחר ושנה הכתוב איסור שוחד שתי פעמים<sup style="color: gray;">44</sup>, למדנו שהאיסור מעכב מלזכות בממון<sup style="color: gray;">45</sup>. כשלא תבעו הנותן ואין חייב להחזיר לסוברים כן, יש מן האחרונים שכתבו שאין מוציאים ממנו בבית דין, אבל לצאת ידי שמים חייב להחזיר<sup style="color: gray;">46</sup>. ויש שכתבו שאף לצאת ידי שמים אינו חייב<sup style="color: gray;">47</sup>.
<h4>מחילה על השוחד</h4>
מחל הבעל דין לדיין על השוחד, יש מן האחרונים שכתבו שהדבר תלוי במחלוקת הראשונים, שלדעת הסוברים שהלוה יכול למחול למלוה על הריבית שנתן לו, אף בשוחד ניתן למחול, ולסוברים שאינו יכול למחול, אף בשוחד אינו יכול למחול<sup style="color: gray;">48</sup>. ויש שכתבו שלכל הדעות בשוחד אינו יכול למחול ולעולם חייב להחזיר<sup style="color: gray;">49</sup>.
<h4>הדין כשנטל</h4>
דיין שנטל שוחד ודן, יש מן האחרונים שכתבו שדינו בטל<sup style="color: gray;">50</sup>, ויש שכתבו טעמו, שמאחר ועבר על איסור נטילת שוחד, הרי הוא פסול לדון<sup style="color: gray;">51</sup>.
<h4>בפסולים לדון</h4>
נשים, יש מן הראשונים שכתבו לסוברים שהן אינן ראויות לדון<sup style="color: gray;">52</sup>, שאין איסור נטילת שוחד שייך בהן<sup style="color: gray;">53</sup>. ויש מן האחרונים שכתבו שבמקום שקבלו עליהן בעלי הדין את האשה - או שאר פסולים<sup style="color: gray;">54</sup> - לדון להם<sup style="color: gray;">55</sup>, אף הן בכלל הלאו<sup style="color: gray;">56</sup>. ויש שצדדו לחלק בין קרובים ופסולים שיכולים לדון במקום אחר, שהם בכלל הלאו, לבין אשה שאינה כשרה לדון בשום מקום, שאינה בכלל הלאו<sup style="color: gray;">57</sup>. ויש שכתבו שאף אם אינן בכלל הלאו, אסור להם ליטול שוחד אפילו לזכות את הזכאי<sup style="color: gray;">58</sup>.
<h4>בפשרה</h4>
קבלו עליהם בעלי הדין לדון בפשרה*, יש מן האחרונים שכתבו שאף בזה יש איסור שוחד, שכן אף בפשרה חייב לרדוף אחר הצדק<sup style="color: gray;">59</sup>.
<h4>בעלי דין בן נוח</h4>
ישראל הדן בן-נוח*, יש מן האחרונים שצדדו שאף הוא בכלל האיסור של נטילת שוחד, ואפילו לסוברים גזל-הגוי* מותר<sup style="color: gray;">60</sup>.
<h4>דיין בן נח</h4>
דיין בן-נח* הדן בדיניהם, לסוברים שבני נח מצווים על הדינים<sup style="color: gray;">61</sup>, כתבו ראשונים בשם הירושלמי שהוא מצווה על השוחד, ונהרג אם נטלו, שאיסור זה הוא בכלל דינים<sup style="color: gray;">62</sup>. ויש מן האחרונים שכתבו שבני נוח אינם מצווים על השוחד<sup style="color: gray;">63</sup>, וכן בדין שיש לישראל עם הנכרי בפני דיין נכרי, אין בו איסור של נטילת שוחד<sup style="color: gray;">64</sup>. ומהם יש שפירשו הטעם, שאיסור השוחד הוא משום קירוב הדעת שיש לדיין אל בעלי הדין, ובבן נוח שאפילו קרובים כשרים לדון את קרוביהם<sup style="color: gray;">65</sup>, כל שכן שאין איסור בנתינת שוחד<sup style="color: gray;">66</sup> ויש שצדדו שהשוחד מותר בישראל הדן עם הנכרי, משום שאין לדין כזה שם דין<sup style="color: gray;">67</sup>.
<h4>בממונים על הציבור</h4>
טובי-העיר* הממונים לעסוק בצרכי רבים שדנים, אף שאין דיניהם דין תורה, יש מן האחרונים שכתבו שאסור להם ליטול שוחד<sup style="color: gray;">68</sup>, ואפילו מינויים שהם ממנים לטובת הציבור, אסורים ליטול על כך שוחד, ואם נטלו המינוי בטל<sup style="color: gray;">69</sup>, ויש שצדדו שמותר לממונה ליטול ממון בשביל למנות מינוי שהוא הגון<sup style="color: gray;">70</sup>.
<h4>חומר האיסור ועונשו</h4>
בעונש נוטלי שוחד אמרו במשנה: כל דיין שלוקח שוחד ומטה את הדין, אינו מת מן הזקנה עד שעיניו כהות, שנאמר: ושוחד לא תקח כי השוחד יעור פקחים<sup style="color: gray;">71</sup>. וכן אמרו חכמים: כי השוחד יעור עיני חכמים<sup style="color: gray;">72</sup>, אפילו חכם גדול ולוקח שוחד, אינו נפטר מן העולם בלא סמיות הלב. ויסלף דברי צדיקים<sup style="color: gray;">73</sup>, אפילו צדיק גמור ולוקח שוחד, אינו נפטר מן העולם בלא טירוף דעת<sup style="color: gray;">74</sup>. ובמכילתא אמרו: כל הנוטל ממון ומטה את הדין, אינו יוצא מן העולם, עד שיחסר מאור עיניו. רבי נתן אומר, עד שיהא בו אחד משלשה דברים הללו, או טירוף דעת בתורה, שיטהר טמא או שיטמא טהור, או יצטרך לבריות, או שיחסר מאור עיניו<sup style="color: gray;">75</sup>. והמקבל שוחד להטות את הדין, אי אפשר לו שישוב בתשובה גמורה, שהוא אינו יודע כמה הייתה ההטיה וכמה עליו להחזיר<sup style="color: gray;">76</sup>, שמחמת השוחד הוא טועה בעיונו ואינו יודע למי היטה וכמה היטה<sup style="color: gray;">77</sup>, או שהרואים אותו דן סוברים שכך הוא הדין, והם דנים כמותו, ונמצא שגרם הפסד לרבים ואינו יודע למי ובכמה<sup style="color: gray;">78</sup>, ועוד שהוא מחזיק יד הנותן ומחטיאו<sup style="color: gray;">79</sup>.
<h3>סוגי השוחד</h3>
<h4>שוחד דברים</h4>
לא נתן בעל הדין ממון ממש, אלא עשה לדיין הנייה מועטה בדבר מן הדברים, כגון שסייע לו בהליכתו, או הסיר הנוצה מבגדיו, או כיסה הרוק מלפניו, הרי זה בכלל השוחד<sup style="color: gray;">80</sup>, וכך דרשו חכמים, ממה שאמרה תורה ושוחד לא תקח<sup style="color: gray;">81</sup>, ולא אמרה ובצע לא תקח, מכאן שאף שוחד דברים אסור<sup style="color: gray;">82</sup>. בדין זה נחלקו ראשונים, יש מהם הסוברים שהוא איסור גמור<sup style="color: gray;">83</sup> מן התורה<sup style="color: gray;">84</sup>, ויש הסוברים שאין בזה איסור, אלא הוא חומרא שהחמירו חכמים על עצמם ממידת חסידות<sup style="color: gray;">85</sup>, והדרשה שדרשו חכמים מלשון שוחד אינה אלא אסמכתא*<sup style="color: gray;">86</sup>. ויש שכתבו שאף זה אינו נחשב שוחד, אלא אם כן מוכח שעשה כן לדיין משום שרצה שידון אותו, אבל אם עשה לו טובה סתם, אינו נפסל מלדונו בשביל זה<sup style="color: gray;">87</sup>. ויש שכתבו שאם עשה טובות אלו לדיין בפני בעל הדין השני, הוא אסור מן הדין, שכיון שרואה בעל הדין שעשה לו חברו טובה מסתתמים טענותיו, אבל אם אין הבעל דין יודע מן הטובה, אין המניעה אלא ממדת חסידות<sup style="color: gray;">88</sup>, ויש שכתבו שמהראשונים נראה שאין לחלק בכך<sup style="color: gray;">89</sup>. על האופנים בהם אין להחמיר כאשר החיוב להימנע מלדון אינו אלא ממדת חסידות, ע"ע מדת חסידות<sup style="color: gray;">90</sup>.
<h4>נתינת מתנות כהונה</h4>
היה הדיין כהן* והביא לו בעל הדין אחד ממתנות-כהונה*, הרי זה בכלל שוחד דברים<sup style="color: gray;">91</sup>. ונחלקו ראשונים אף בזה, שיש שכתבו שהוא אסור מעיקר הדין<sup style="color: gray;">92</sup>, ויש שכתבו שאינו אלא ממדת חסידות<sup style="color: gray;">93</sup>, ככל שוחד דברים לסוברים כן<sup style="color: gray;">94</sup>, ויש מן האחרונים שכתבו שיש מן הראשונים הסוברים שאף שנתינת הנאה מועטת פוסלת מעיקר הדין<sup style="color: gray;">95</sup>, נתינת מתנות כהונה אינה אסורה אלא ממדת חסידות, שכן הכהן נוטל את שלו<sup style="color: gray;">96</sup>.
<h4>הקדמת חלק האריסות</h4>
היה בעל הדין אריסו של הדיין, והקדים להביא לו את חלקו בשדה, אף זה בכלל שוחד דברים<sup style="color: gray;">97</sup>, ונחלקו ראשונים אף בזה, שיש שכתבו שהוא אסור מעיקר הדין<sup style="color: gray;">98</sup>, ויש שכתבו שאינו אלא ממדת חסידות<sup style="color: gray;">99</sup>, ויש מן האחרונים שכתבו שיש מן הראשונים הסוברים שאף שנותן הנאה מועטת פוסלת מעיקר הדין<sup style="color: gray;">100</sup>, ואף נתינת מתנות כהונה פוסלת מן הדין<sup style="color: gray;">101</sup>, הקדמת חלקו אסורה רק ממדת חסידות, שאין האריס נותן לו כלום אלא רק מקדים את מה שמוטל עליו לתת<sup style="color: gray;">102</sup>.
<h4>אוהבו</h4>
בעל הדין שהוא אוהבו של הדיין או שונאו, אמר רב פפא שאין לו לדון אותו, שלאוהבו אינו רואה חובה ולשונאו אינו רואה זכות<sup style="color: gray;">103</sup>, ואפילו בלא כוונה להטות את הדין, כבר באהבה מועטת נוטה לבו לזכות ובשנאה מועטת לחובה<sup style="color: gray;">104</sup>. ויש מן הראשונים שכתבו שדין זה אינו נאמר באוהב ושונא גמור, שהן פסולים לגמרי מלדון לסוברים כן<sup style="color: gray;">105</sup>, אלא אף באוהבו ושונאו קצת מדת חסידות שלא ידון<sup style="color: gray;">106</sup>. ויש שכתבו שכן הוא אף לסוברים ששוחד דברים אסור מן הדין<sup style="color: gray;">107</sup>. ויש מן הראשונים שכתבו שאינו מדת חסידות, אלא שלכתחילה אסור לו לדון, אבל אם דן דינו דין<sup style="color: gray;">108</sup>. ויש הסוברים בדעת ראשונים, שאף בדיעבד אין דינו דין<sup style="color: gray;">109</sup>. על שאר אופני הדין באוהב ושונא ומי נחשבים כן, ע"ע אוהב: אוהב לדון וע' שונא.
<h4>בעל אכסנייתו</h4>
בעל הדין שהיה בעל האכסניא של הדיין, באופן זה פסל רב את עצמו מלדון<sup style="color: gray;">110</sup>, כיון שהזכיר בעל האכסניה לפניו את הטובה שעשה עמו<sup style="color: gray;">111</sup>. וכתבו ראשונים שאין פסול זה מעיקר הדין אלא ממדת חסידות<sup style="color: gray;">112</sup>. ומהאחרונים יש שכתבו, שזה אפילו לסוברים ששוחד דברים אסור מעיקר הדין, שכן בעל האכסניה לא עשה עמו שום טובה מחמת הדין, אלא רק הזכירו טובה שעשה עמו כבר<sup style="color: gray;">113</sup>.
<h4>כיבוד בדברים</h4>
כיבוד הדיין בדברים, יש מן הראשונים שכתבו שאין זה בכלל שוחד, אלא רק אם היה הכבוד במעשה כל שהוא<sup style="color: gray;">114</sup>, ויש מן האחרונים שכתבו שאף דברים בכלל שוחד, וכגון להקדים שלום לדיין אם לא היה רגיל להקדימו קודם לכן<sup style="color: gray;">115</sup>.
<h4>בזבל"א</h4>
היה הדין נעשה בזבל"א*, יש שכתבו שבדיינים הנבררים על ידי בעלי הדין, מותר לתת כל הנחשב שוחד דברים, ואפילו מדת חסידות אין כאן, שאין אסור שוחד זה אלא בדיין שהדין מוכרע על פיו, אבל דיינו של כל אחד אין לחוש אם יטה לבו לזה יותר מלזה<sup style="color: gray;">116</sup>. ויש שכתבו שאין זה אלא לסוברים ששוחד דברים אסור ממדת חסידות<sup style="color: gray;">117</sup>.
<h4>שאלת חפץ</h4>
דיין ששאל חפצים, פסול לדון למי ששאל ממנו<sup style="color: gray;">118</sup>, ואם יש לדיין חפצים שהוא יכול להשאיל להם, מותר לו לדונם<sup style="color: gray;">119</sup>, ואפילו שהדיין הוא ששאל תחילה<sup style="color: gray;">120</sup>, ואפילו לא השאילם הדיין מעולם<sup style="color: gray;">121</sup>, שמאחר ואף הם יכולים לשאול ממנו, אין כאן תורת שוחד, אלא תמורה על מה שישאיל להם<sup style="color: gray;">122</sup>. ויש מן הראשונים שכתבו שאין נפסל אלא ברגיל לשאול<sup style="color: gray;">123</sup>, אבל דיין ששאל באקראי, ואין מוכח ששאל מחמת הדין, אינו נפסל בשביל כך<sup style="color: gray;">124</sup>. ויש שכתבו בדעת ראשונים, שאם היה הדיין רגיל לשאול, פסול לדונו לעולם, אבל אם שאל ממנו באקראי, אינו פסול לדונו אלא באותה שעה<sup style="color: gray;">125</sup>. פסול זה לדון מי שהשאיל לו, יש מן האחרונים שכתבו שהוא מדרבנן<sup style="color: gray;">126</sup>. דיין ששואל כדי להחשיב את המשאילים לו, אינו נפסל לדונם<sup style="color: gray;">127</sup>, ואפילו ממדת חסידות<sup style="color: gray;">128</sup>.
<h4>פחות משוה פרוטה</h4>
נתינת שוחד שערכו פחות משווה פרוטה*, יש מן האחרונים שכתבו שאף הוא בכלל איסור שוחד, כדין הנאה אחרת שאינה ממון<sup style="color: gray;">129</sup>.
<h4>הברחת ארי מנכסיו</h4>
בעל דין שמבריח-ארי* מנכסי הדיין, נראה מדברי ראשונים וכן כתבו אחרונים, שאין בזה איסור שוחד<sup style="color: gray;">130</sup>, ועל כן מותר לבעל הדין לפרוע לדיין חוב שיש לו, לסוברים שפורע-חובו-של-חבירו* פטור הלוה לשלם לו<sup style="color: gray;">131</sup>, שאין כאן הנאת ממון<sup style="color: gray;">132</sup>. על פורע חובו אחר הדין, ראה להלן<sup style="color: gray;">133</sup>.
<h4>שוחד מוקדם</h4>
בעל דין שקדם ושלח מנחה לדיין קודם שתבע את בעל דינו לדין, יש מן הגאונים שכתבו שאין נפסל הדיין לדון לו משום כך<sup style="color: gray;">134</sup>, אפילו כבר הייתה תביעתו מפורסמת בעיר<sup style="color: gray;">135</sup>, אך אם רואה הדיין בעצמו שהתקרבה דעתו לשולח מחמת המנחה, מידת חסידות היא שימנע מלדון לו<sup style="color: gray;">136</sup>, ואם קבל המנחה בשביל להחשיב את השולח, אפילו מדת חסידות אין כאן<sup style="color: gray;">137</sup>. ונחלקו הפוסקים בדין זה, יש שכתבו שנתינת המתנה קודם הדין אינה אלא שוחד דברים, ודעת גאונים זו היא כדעת הסוברים ששוחד דברים אינו אסור אלא ממדת חסידות<sup style="color: gray;">138</sup>. ויש שכתבו שאף לסוברים ששוחד דברים אסור מעיקר הדין<sup style="color: gray;">139</sup>, מכיון שלא עשה לו הטובה בשעה שבא לדון לפניו, וגם לא הזכיר לו אחר שתבעו את הטובה שעשה לו, אין בזה איסור אלא ממדת חסידות<sup style="color: gray;">140</sup>, ולפי זה כתבו שאם הרגיש הדיין ששלח לו את המתנה בשביל דין שרוצה לדון לפניו, אפילו שלח ימים רבים קודם שתבע, פסול הדיין מלדונו<sup style="color: gray;">141</sup>, ואפילו אם מקבל בשביל להחשיבו לא ידון אותו<sup style="color: gray;">142</sup>. ויש שכתבו שאין בנתינה זו שוחד גמור אלא כאשר דרכו לפעמים לתת מנחה לדיין<sup style="color: gray;">143</sup>. ויש שכתבו שאין בזה שוחד אלא במתנה מועטת שאפשר שהיה נותן לו אף בלא הדין, אבל במתנה מרובה שניכר שבלא הדין לא היה שולח לו, הרי זה כמפרש שהוא בשביל הדין ואסור<sup style="color: gray;">144</sup>.
<h4>החזיר השוחד</h4>
דיין שנטל שוחד והחזירו, יש מן האחרונים שכתבו שעדיין הוא פסול לדון בדין זה לעולם, שכבר התקרבה דעתו לבעלי הדין<sup style="color: gray;">145</sup>. ויש שכתבו שאם החזיר השוחד, אינו פסול אלא שיש לו להימנע מלדון ממדת חסידות<sup style="color: gray;">146</sup>.
<h4>שוחד מאוחר</h4>
דיין שדן כבר, ובא בעל הדין לתת לו מתנה על שהפך בזכותו, אסור לו לקבל<sup style="color: gray;">147</sup>, שהוא שוחד מאוחר<sup style="color: gray;">148</sup>. שוחד מאוחר אינו אסור מן התורה<sup style="color: gray;">149</sup>. ויש מן האחרונים שכתבו שהוא איסור גמור<sup style="color: gray;">150</sup>. ויש שכתבו שמדת חסידות להימנע ממנו<sup style="color: gray;">151</sup>. ויש שצדדו שמאחר והוא אסור רק משום שנראה כשוחד, בפורע חובו לאחר, אין בו איסור, ואפילו משום מדת חסידות אפשר שאין בו<sup style="color: gray;">152</sup>. ויש שכתבו שלדעת הסוברים ששוחד מוקדם אינו אסור אלא ממדת חסידות<sup style="color: gray;">153</sup>, שוחד מאוחר מותר אפילו לגמרי<sup style="color: gray;">154</sup>.
<h4>התרחקות מבצע</h4>
כל דיין שיושב ומגדל מעלתו, כדי להרבות שכר לחזניו ולסופריו, הרי הוא בכלל הנוטים אחרי הבצע, וכן עשו בני שמואל, ולכך נאמר להם, ויטו אחרי הבצע ויקחו שחד<sup style="color: gray;">155</sup>.
<h2>שוטה</h2>
<b>הגדרת הערך</b> - אדם חסר דעת, מהותו ודיניו.
<h3>מהותו וגדרו</h3>
<h4>סימניו</h4>
איזה הוא שוטה – האמור בכל מקום, שפטור מן המצוות ומן העונש<sup style="color: gray;">1</sup>, וקנינו אינו קנין וממכרו אינו ממכר<sup style="color: gray;">2</sup> - בתוספתא ובברייתא בירושלמי מנו ארבעה סימנים: היוצא בלילה, והלן בבית הקברות, והמקרע את כסותו והמאבד מה שנותנין לו<sup style="color: gray;">3</sup>. היו בו חלק מן הסימנים, ולא כולם, נחלקו אמוראים בירושלמי: רבי יוחנן אמר שהוא שוטה, לפי שלדעתו די באחד מן הסימנים, ורב הונא אמר שדוקא מי שיש בו את כולם, הוא הנחשב שוטה<sup style="color: gray;">4</sup>, לפי שכל סימן לבדו, תולים אותו בדבר אחר, שהיוצא בלילה, תולים שאינו שוטה אלא קיניטרוקוס<sup style="color: gray;">5</sup>, שהוא חולי הבא מדאגה, או שנתחמם גופו ויוצא להתקרר<sup style="color: gray;">6</sup>, והלן בבית הקברות, תולים שאינו אלא מקטיר לשדים<sup style="color: gray;">7</sup>, והמקרע את כסותו, תולים שהוא סוליקוס<sup style="color: gray;">8</sup>, היינו בעל מחשבות<sup style="color: gray;">9</sup>, והמאבד מה שנותנים לו, תולים שהוא קודייקוס<sup style="color: gray;">10</sup>, שאף הוא חולי של מחשבות<sup style="color: gray;">11</sup>, ולפיכך דוקא מי שיש בו את כל הסימנים, אין תולים כל אחד מהם בדבר אחר אלא אומרים שודאי הוא שוטה<sup style="color: gray;">12</sup>. ורבי אבון חילק ואמר שהמאבד מה שנותנים לו, מאחר ואפילו מי שהעולם מחשיבים אותו כשוטה אינו עושה כן, ודאי אינו אלא שוטה גמור, אבל מי שיש בו אחד או יותר מן הסימנים האחרים, אינו שוטה עד שיהיו בו כולם<sup style="color: gray;">13</sup>.
ובבברייתא בבבלי מנו שלשה סימנים בלבד: היוצא יחידי בלילה, והלן בבית הקברות והמקרע את כסותו<sup style="color: gray;">14</sup>, ואמרו בבבלי שבשלשתם נחלקו רב הונא ורבי יוחנן, שרב הונא אמר עד שיהו כולם בבת אחת, לפי שכל אחד מהם לבדו אפשר לתלות בטעמים האמורים, ורבי יוחנן אמר שאפילו מי שאין בו אלא סימן אחד הרי הוא שוטה<sup style="color: gray;">15</sup>. והביאו ברייתא שהביאה את הסימן הרביעי: המאבד מה שנותנים לו, ודייק רב פפא מן הברייתא שסימן זה לבדו, די בו כדי להחשיב אדם כשוטה<sup style="color: gray;">16</sup>, ואמר רב פפא שאם רב הונא היה שומע את הברייתא הזו, היה חוזר בו, אלא שנסתפקו בגמרא ממה היה חוזר בו, אם היה חוזר מכל דבריו, וסובר שכל אחד מארבעת הסימנים די בו לבדו, או שהיה חוזר דוקא בענין המקרע את כסותו, שהוא דומה למאבד מה שנותנים לו, ששני אלו, שהם סימנים מובהקים לשטות, כל אחד מהם לבדו די בו להחשיב אדם כשוטה, אבל הסימנים האחרים, עדיין יסבור רב הונא שאין די בכל אחד מהם לבדו, עד שיהיו כולם יחד<sup style="color: gray;">17</sup>.
להלכה מי שיש בו אחד מארבעת סימני השוטה, אף על פי שאין בו את שאר הסימנים, הרי הוא שוטה<sup style="color: gray;">18</sup>.
כל הדברים שאמרו שהם סימני שוטה, אינם אלא כשעשאם דרך שטות<sup style="color: gray;">19</sup>.
<h4>מעשי שטות אחרים</h4>
מי שאין בו את סימני השוטה שנשנו בברייתא – עי' עליהם לעיל – אבל עושה מעשי שטות אחרים, כגון שהוא משבר כלים או זורק אבנים, וכן כל מי שנטרפה דעתו ונמצאת דעתו משובשת תמיד בדבר מן הדברים, יש ראשונים שכתבו שאף הוא בכלל השוטים<sup style="color: gray;">20</sup>, ולדעתם סימני השוטה שנשנו בברייתא אינם אלא דוגמא, והוא הדין שאר דברים<sup style="color: gray;">21</sup>. וראשונים אחרים חולקים וסוברים שאין מחזיקים אדם בחזקת שוטה עד שיראו בו סימני השטות שנתפרשו בברייתא, וכל שלא נראו בו סימנים אלו, אפילו שעשה מעשי שטות אחרים, הרי הוא בחזקת פיקח, ואפילו בדיקה אינו צריך<sup style="color: gray;">22</sup>.
<h4>פיקח בענינים אחרים</h4>
מי שיש בו סימני שוטה, ובשאר דברים הוא פקח, כתבו ראשונים שדינו כשוטה<sup style="color: gray;">23</sup>. ויש חולקים וסוברים שאין דינו כשוטה<sup style="color: gray;">24</sup>. ויש מן האחרונים שחילקו בדעת ראשונים שמי שהוא שוטה לדבר אחד, אם הוא מסימני השוטה שבברייתא, הוא נחשב שוטה לכל דבר, אבל אם הוא דבר שטות אחר, אינו נחשב שוטה אלא לאותו דבר שנטרפה דעתו בו, ולפיכך בכל המצוות ששייכות לאותו דבר, הוא אינו מצווה, אבל בשאר דברים דינו כפקח<sup style="color: gray;">25</sup>.
<h4>דיבור של שטות</h4>
המדבר דיבורים של שטות בענין אחד, אבל לא ראינו בו מעשים של שטות, כתבו אחרונים שאף לסוברים שהעושה מעשי שטות בדבר אחד בלבד נחשב שוטה, המדבר אינו נחשב שוטה, אלא אם מדבר דברי שטות בכל הענינים<sup style="color: gray;">26</sup>. ויש חולקים וסוברים ששוטה בדיבור דינו כשוטה במעשה<sup style="color: gray;">27</sup>.
<h4>החזקה בשטות</h4>
כמה פעמים יעשה אדם מעשי שטות, עד שיחשב שוטה, נחלקו ראשונים: יש שכתבו שדוקא כשדרכו בהם<sup style="color: gray;">28</sup>, ובארו אחרונים שהיינו כשעשה שלש פעמים<sup style="color: gray;">29</sup>. ויש שכתבו אפילו בעשה פעם אחת<sup style="color: gray;">30</sup>.
<h4>פתאים</h4>
הפתאים ביותר, שאינם מכירים דברים שסותרים זה את זה, ולא יבינו עניני הדבר כדרך שמבינים שאר עם הארץ, כתבו ראשונים שהם בכלל השוטים, וכתבו שדבר זה הוא לפי ראות עיני הדיין, שאי אפשר לכוין הדעת בכתב<sup style="color: gray;">31</sup>. ונחלקו אחרונים: יש שכתבו שאין דינם כשוטים אלא לענין עדות, שבזה יש לחוש שנתחלף דבר בזולתו, אבל לענין מקח וממכר וגיטין וקידושין, מאחר וכשמסבירים להם הם מבינים, הרי הם כפקחים<sup style="color: gray;">32</sup>. ויש חולקים וסוברים שהפתאים ביותר הם כשוטים לכל דבר<sup style="color: gray;">33</sup>.
<h4>מבוהלים נחפזים ומשתגעים</h4>
המבוהלים והנחפזים בדעתם והמשתגעים ביותר, היינו שאינם מתונים בעניניהם, אלא כל מעשיהם עושים במהירות ואינם מבינים לסוף הענין ולתכלית המעשה<sup style="color: gray;">34</sup>, כתבו ראשונים שהם בכלל השוטים, וכתבו שדבר זה הוא לפי ראות עיני הדיין, שאי אפשר לכוין הדעת בכתב<sup style="color: gray;">35</sup>.
<h4>דעה דלה וקלושה</h4>
מי שדעתו צלולה, ומבין ומשיג הדברים על בוריים, אף על פי שדעתו דלה וחלושה, אין דינו כשוטה אלא כפקח, שקידושיו וגירושיו חלים<sup style="color: gray;">36</sup>.
<h4>עתים חלים עתים שוטה</h4>
מי שהוא לעיתים שוטה ולעיתים פקח, כשהוא פקח, הרי הוא כפקח לכל דבריו, וכשהוא שוטה, הרי הוא כשוטה לכל דבריו<sup style="color: gray;">37</sup>, אלא שכשעשה מעשה בעת שהוא בריא, תמיד צריך לחקור היטב, שמא עשה בסוף שטותו או בתחלת שטותו<sup style="color: gray;">38</sup>. וכן הנכפה – חולי שממנו החולה נופל לארץ, ויש לו זמנים שבהם הוא בא<sup style="color: gray;">39</sup> - בעת כפייתו הוא פסול לעדות, כשוטה, ובעת שהוא בריא הוא כשר, כפיקח, אחד הנכפה מזמן לזמן, או הנכפה תמיד בלא עת קבוע<sup style="color: gray;">40</sup>.
על גירושין של אשה שהיא עתים חלומה ועתים שוטה, ע"ע גירושין<sup style="color: gray;">41</sup>.
<h4>לא החלים לגמרי</h4>
מי שהיה שוטה ונתרפא, ולא נתרפא לגמרי אלא הוא כאדם המתחזק מחוליו, שסימני חוליו ניכרים בו, כל שהוא מדבר בעניניו ואין בו את סימני השוטה, הרי הוא כפקח לכל דבריו<sup style="color: gray;">42</sup>.
<h4>רפואה</h4>
סתם שוטה, אמרו בגמרא שאין בידינו לרפאותו<sup style="color: gray;">43</sup>.
<h4>מי שאחזו קורדייקוס</h4>
על מי שאחזו קורדייקוס – רוח רעה שגורמת לבלבול הדעת<sup style="color: gray;">44</sup> - שנחלקו אמוראים אם מאחר ורפואתו בידינו, שיודעים כיצד לרפאותו, אין דינו כשוטה אלא כישן, או שמאחר ואינו נרפא מאליו, אלא הוא מחוסר-מעשה, דינו כשוטה<sup style="color: gray;">45</sup>, ע"ע גט<sup style="color: gray;">46</sup> וע' גרושין<sup style="color: gray;">47</sup>.
מי שאחזו קורדייקוס, אף אם אין דינו כשוטה לכל דבר, מל מקום מאחר ואין דעתו מיושבת עליו, אין דבריו כלום, לפיכך אם אמר שיכתבו גט לאשתו, אין כותבים, וכן מי שאמר שיכתבו גט לאשתו, ואחר כך אחזו קורדייקוס, ואמר שלא יכתבו, אין דבריו האחרונים כלום<sup style="color: gray;">48</sup>.
<h4>נשתתק</h4>
על מי שנשתתק, כלומר שנעשה אלם מחמת חולי, שקודם שיעשה דברים הצריכים דעת, צריך לבדקו אם יש בו דעת, ועל אופן הבדיקה, ע"ע אלם.
<h4>ביחס לחרש ולקטן</h4>
אף על פי שברוב דיניו, שוטה שוה לחרש ולקטן, שלשלשתם אין דעת<sup style="color: gray;">49</sup>, השוטה פחות מכולם, שאין לו דעת כלל, ואף לא יבא לכלל דעת, ולפיכך מי שהחשיך בדרך, שדינו שכשאין עמו נכרי ובהמה להוליך את כיסו, פעמים שמותר לו לתת אותו לחרש או שוטה או קטן<sup style="color: gray;">50</sup>, כשיש עמו חרש ושוטה, או קטן ושוטה, יתן לשוטה דוקא, ולא לאחרים<sup style="color: gray;">51</sup>.
<h4>נבואה</h4>
מיום שחרב בית המקדש ניטלה נבואה מן הנביאים וניתנה לשוטים ולתינוקות<sup style="color: gray;">52</sup>. וע"ע נביא וע' נבואה.
<h4>סכנה</h4>
השוטה, צדדו ראשונים לומר שהוא נחשב מסוכן, ולפיכך כדי לרפאו מותר לחלל שבת ולעבור על איסורים, כדין פקוח-נפש<sup style="color: gray;">53</sup>.
<h4>שיכור</h4>
השיכור, עד שלא הגיע לשכרותו של לוט, אין דינו כשוטה, אבל משהגיע לשכרותו של לוט, שעושה ואינו יודע מה עושה, הרי הוא כשוטה<sup style="color: gray;">54</sup>, וע"ע שכור.
<h3>במצוות, איסורים ודינים</h3>
<h4>חיובו במצוות</h4>
השוטה אינו בן מצוות<sup style="color: gray;">55</sup> ועונשים<sup style="color: gray;">56</sup>, ולפיכך אף אינו מוציא את הרבים ידי חובתם<sup style="color: gray;">57</sup>. על פרטי הדינים, ואם צריך להפריש שוטה מאיסורים, ע"ע חרש שוטה וקטן<sup style="color: gray;">58</sup>.
<h4>ספיית איסורים</h4>
אם מותר לספות איסור לשוטה בידים, ע"ע לא-תאכילום<sup style="color: gray;">59</sup>.
<h4>קרבנות</h4>
השוטה, מאחר ואינו בר עונשים, הוא פטור מקרבנות שמביאים על חטא, ואף אין מביאים עליו קרבן שבא על חטא<sup style="color: gray;">60</sup>.
קרבן יולדת*, מאחר ואינו בא על חטא, הבעל מביא אותו על אשתו היולדת כשהיא שוטה<sup style="color: gray;">61</sup>, וכן קרבנו של זב*, שבא להתירו בקדשים, כתבו ראשונים שמביאים אותו על שוטה<sup style="color: gray;">62</sup>, וע"ע מחסר-כפרה<sup style="color: gray;">63</sup>.
<h4>החלת חלות</h4>
השוטה אינו בן החלת חלות, כגון קידושין* ונישואין*<sup style="color: gray;">64</sup>, גירושין*<sup style="color: gray;">65</sup> ותרומות-ומעשרות*<sup style="color: gray;">66</sup>.
על מי שעשה מעשה שיחול לאחר זמן, כגון שגרש את אשתו לאחר זמן, או שתרם תרומה ואמר שהתרומה לא תחול אלא לאחר זמן, וקודם החלות נשתטה, אם המעשה יכול לחול, ע"ע מהיום-ולאחר-זמן<sup style="color: gray;">67</sup>.
<h4>מחשבה וכוונה</h4>
השוטה אין לו מחשבה, ולפיכך דברים התלויים במחשבה, השוטה אינו יכול לעשותם<sup style="color: gray;">68</sup>, על פרטי הדינים ע"ע חרש-שוטה-וקטן<sup style="color: gray;">69</sup> וע' מחשבה.
על הדין בגדול עומד על גבו ע"ע חרש-שוטה-וקטן<sup style="color: gray;">70</sup>.
על דינים התלויים בכונה, שהשוטה, מאחר ואין לו דעת, אינו יכול לעשותם, ע"ע חרש-שוטה-וקטן<sup style="color: gray;">71</sup>.
<h4>חיוב על הריגתו</h4>
שוטה, כתבו ראשונים שמוזהרים על הריגתו, וחייבים עליה, כעל הריגת שאר ישראל הפקחים<sup style="color: gray;">72</sup>. ומן האחרונים יש שכתבו שאין חייבים על הריגתו<sup style="color: gray;">73</sup>.
<h4>קיום פריה ורביה בו</h4>
שוטה, כתבו ראשונים שאביו מקיים בו מצות פריה-ורביה*<sup style="color: gray;">74</sup>, וע"ע פריה-ורביה.
<h4>הצלתו</h4>
שוטה, כתבו אחרונים שמצוה להצילו, לפי שאף הוא בכלל הכתוב: לא תעמוד על דם רעך<sup style="color: gray;">75</sup>, ואף מחללים שבת כדי להצילו, שהרי פקוח-נפש* דוחה שבת<sup style="color: gray;">76</sup>. ויש שנראה מדבריהם שנסתפקו אם מחללים שבת להצילו<sup style="color: gray;">77</sup>.
<h4>צדקה</h4>
מי שנשתטה, בית דין יורדים לנכסיו ונותנים מהם צדקה<sup style="color: gray;">78</sup>, אם היה ראוי לכך<sup style="color: gray;">79</sup>, לפי שמן הסתם נח לו בכך, ועוד, שממונו משועבד לעשות ממנו צדקה<sup style="color: gray;">80</sup>. ובדעת רב חסדא יש ראשונים שכתבו שאין נותנים צדקה מממונו<sup style="color: gray;">81</sup>.
<h4>חנוך</h4>
על שוטה קטן, אם אביו חייב לחנכו, כדרך שהאב חייב בחנוך* שאר הקטנים, ע"ע חנוך<sup style="color: gray;">82</sup>.
<h4>שליחות</h4>
שוטה, מאחר ואין בו דעת, אינו בן שליחות<sup style="color: gray;">83</sup>, שאינו עושה שליח ואינו נעשה שליח<sup style="color: gray;">84</sup>, על פרטי הדינים והטעמים ע"ע חרש-שוטה-וקטן<sup style="color: gray;">85</sup> וע' שליחות.
<h4>צירופו לדברים שבקדושה</h4>
צירוף שוטה לדבר-שבקדושה*, כתבו ראשונים שהוא תלוי בדין קטן לדברים שבקדושה, שלסוברים שקטן מצטרף<sup style="color: gray;">86</sup>, אף השוטה מצטרף<sup style="color: gray;">87</sup>, ולהלכה, כתבו שהשוטה אינו מצטרף<sup style="color: gray;">88</sup>.
על צירופו לזימון* ע"ע<sup style="color: gray;">89</sup>.
<h4>גוי שוטה בנגיעה ביין</h4>
על נגיעת גוי שוטה ביין, שלעולם חשובה נגיעה שלא בכונה, ועל דינו של היין, ע"ע יין-של-גוים<sup style="color: gray;">90</sup>.
<h4>הפרשת תרומות ומעשרות</h4>
שוטה הוא מן החמשה שלא יתרומו, ואם תרמו אין תרומתם תרומה<sup style="color: gray;">91</sup>. על פרטי הדין והטעמים ע"ע הפרשת-תרומות-ומעשרות<sup style="color: gray;">92</sup> וע' חרש-שוטה-וקטן<sup style="color: gray;">93</sup>.
<h4>אכילת תרומה</h4>
אם שוטה מותר באכילת תרומה, ואם מחלקים לו תרומה בבית הגרנות, ע"ע חרש-שוטה-וקטן<sup style="color: gray;">94</sup> וע' מתנות כהונה.
<h4>עדות</h4>
שוטה פסול לעדות<sup style="color: gray;">95</sup>. על פרטי הדינים ע"ע חרש-שוטה-וקטן<sup style="color: gray;">96</sup> וע' עדות.
<h4>בטול עבודה זרה</h4>
שוטה, מאחר ואינו יודע בטיב עבודה זרה, אין בכחו לבטל עבודה זרה<sup style="color: gray;">97</sup>, וע"ע בטול-עבודה-זרה<sup style="color: gray;">98</sup>.
<h4>הפרת נדרים</h4>
השוטה אינו מפר נדרים, בין נדרי אשתו ובין נדרי בתו<sup style="color: gray;">99</sup>, שמאחר ואין לו דעת, אין מעשיו כלום<sup style="color: gray;">100</sup>. וע"ע הפרה<sup style="color: gray;">101</sup>.
<h4>גיורו</h4>
שוטה, יש מן הגאונים שכתבו שאם בא להתגייר אין מקבלים אותו, לפי שאינו כשר להתנות עליו<sup style="color: gray;">102</sup>, אבל עבד שוטה, מטבילים אותו על דעת בית דין, שמאחר ורשות רבו עליו, הרי זה כגר קטן שמטבילים אותו על פי אבותיו<sup style="color: gray;">103</sup>. וע"ע גרות<sup style="color: gray;">104</sup> וע' חרש-שוטה-קטן<sup style="color: gray;">105</sup>.
<h4>ברכת משנה הבריות</h4>
הרואה את השוטה, יש גורסים בתוספתא שמברך משנה הבריות<sup style="color: gray;">106</sup>, וע"ע ברכת-הראיה.
<h4>חשיבותו בעל מום</h4>
השוטה נחשב בעל מום לענין מומי-איש*<sup style="color: gray;">107</sup> ולענין מומי-אשה*<sup style="color: gray;">108</sup> ולענין מומי-כהן*<sup style="color: gray;">109</sup>, על פרטי הדינים וטעמיהם, עי' ערכיהם; על בהמה שוטה אם נחשבת בעלת מום לענין מומי-קרבן* ע"ע<sup style="color: gray;">110</sup>.
<h3>באישות ועניניה</h3>
<h4>נישואין</h4>
איש שוטֶה ואשה שוטָה אינם בתורת נישואין*, לא מן התורה ולא מתקנת חכמים<sup style="color: gray;">111</sup>, וכמו כן אינם בתורת קידושין*, לא מן התורה ולא מתקנת חכמים<sup style="color: gray;">112</sup>, לפי שמאחר ואין להם דעת, אין קנינם קנין<sup style="color: gray;">113</sup>, והטעם שחכמים לא תקנו להם קידושין ונישואין – כדרך שתקנו לחרש* וחרשת<sup style="color: gray;">114</sup> - הוא שנישואיהם אינם יכולים להתקיים, שאין-אדם-דר-עם-נחש-בכפיפה-אחת*<sup style="color: gray;">115</sup>. על פרטי הדינים והטעמים ע"ע נישואין וע' קידושין.
<h4>בקטנה על ידי אביה</h4>
שוטָה קטנה, אביה מקבל קידושיה, והיא מקודשת מן התורה<sup style="color: gray;">116</sup>.
<h4>גירושין</h4>
בעל שנשתטה אינו יכול לגרש את אשתו<sup style="color: gray;">117</sup>. על פרטי הדינים והטעמים ע"ע גרושין<sup style="color: gray;">118</sup>; על מי שהיה בן דעת בזמן מעשה הגירושין, ולא היה בן דעת בזמן חלותם, ע"ע מהיום-ולאחר-זמן<sup style="color: gray;">119</sup>.
אשה נשואה שנשתטית, אם אינה יודעת לשמור את גיטה, מן התורה אי אפשר לגרשה<sup style="color: gray;">120</sup> על טעם הדין ופרטיו ע"ע גרושין<sup style="color: gray;">121</sup>.
שוטָה שיודעת לשמור את גיטה, מן התורה אפשר לגרשה<sup style="color: gray;">122</sup>, ומכל מקום אם אינה יודעת לשמור את עצמה, תקנו חכמים שאסור לגרשה, כדי שלא ינהגו בה מנהג הפקר<sup style="color: gray;">123</sup>, ואם היא יודעת לשמור את עצמה, מותר לגרשה<sup style="color: gray;">124</sup>. על טעמי הדינים ופרטיהם, והדין בדיעבד בגירש אשה שאינה יודעת לשמור את עצמה, והדין בעיתים חלומה ועתים שוטה, ע"ע גרושין<sup style="color: gray;">125</sup>.
<h4>כתיבת גט</h4>
אם שוטה כשר לכתיבת גט* ע"ע גט<sup style="color: gray;">126</sup>.
<h4>יבום</h4>
שוטֶה שבא על יבמתו קנאה, ופטר את צרתה<sup style="color: gray;">127</sup>, לפי שביבום* אין צריך את דעת היבם<sup style="color: gray;">128</sup>. וע"ע יבום<sup style="color: gray;">129</sup>.
וכן יבמה שוטה מתיבמת<sup style="color: gray;">130</sup>. וע"ע יבום.
<h4>חליצה</h4>
יבמה שוטה וכן יבם שוטה אינם בני חליצה<sup style="color: gray;">131</sup>. על פרטי הדינים והטעמים ע"ע חליצה<sup style="color: gray;">132</sup>.
<h4>חובות בעל אשה שנשתטית</h4>
מי שנשתטתה אשתו, שמדרבנן אסור לו לגרשה<sup style="color: gray;">133</sup>, כתבו ראשונים שאינו חייב במזונותיה משלו, אלא מאכילה ומשקה משלה, וכן אינו חייב לפדותה ולרפאותה<sup style="color: gray;">134</sup>, שמאחר והוא היה רוצה לגרשה, אלא שחכמים מנעוהו, לא חייבוהו אלא שייקרא שמו עליה, כדי לאסוף חרפתה, אבל לא חייבוהו בחיובי ממון<sup style="color: gray;">135</sup>, וכן כתבו ראשונים שאינו חייב בשאר-כסות-ועונה* שלה, לפי שאין כח בבן דעת לדור עם השוטים<sup style="color: gray;">136</sup>. ויש חולקים וסוברים שברפואתה הוא חייב<sup style="color: gray;">137</sup>. וכן במזונותיה יש שכתבו שהוא חייב<sup style="color: gray;">138</sup>, וכן יש שכתבו שחייב בכל תנאי-כתובה* שלה, מלבד תשמיש המטה<sup style="color: gray;">139</sup>.
על פרטי הדינים וטעמיהם ע"ע בעל<sup style="color: gray;">140</sup> וע' תנאי כתובה.
על מי שנשתטתה אשתו, אם מותר לו לישא אשה אחרת במקום שנהגו בחרם-דרבנו-גרשם*, ע"ע<sup style="color: gray;">141</sup>.
<h4>בעל שנשתטה</h4>
בעל שנשתטה, בית דין יורדים לנכסיו וזנים את אשתו ובניו ובנותיו, וכן מפרנסים אותם<sup style="color: gray;">142</sup> בלבוש וכסות<sup style="color: gray;">143</sup>, וכן נותנים לאשתו תכשיט מנכסיו<sup style="color: gray;">144</sup>, לפי שמן הסתם נח לו שיעשו כן<sup style="color: gray;">145</sup>. על פרטי הדין, ואם מדובר דוקא בבנים ובנות קטנים או אף בגדולים, ע"ע תנאי כתובה.
<h4>כתובה</h4>
על דין כתובה* באיש שוטה או אשה שוטה שנישאו – שאין נישואיהם כלום<sup style="color: gray;">146</sup> – ונשתפו, ע"ע כתובה<sup style="color: gray;">147</sup>.
<h4>טענת בתולים</h4>
על טענת-בתולים* באשה שוטה ע"ע טענת בתולים<sup style="color: gray;">148</sup>.
<h4>יחס</h4>
על זרעו של שוטה, אם הוא מתייחס אחריו, ע"ע יחס<sup style="color: gray;">149</sup>. על ולד שילדה אשת שוטה, אם תולים אותו בבעל השוטה, ע"ע יחס<sup style="color: gray;">150</sup>.
<h4>קינוי לסוטה שבעלה נשתטה</h4>
אשה שבעלה נשתטה, היא מאותן שבית דין מקנאים להן, לא להשקותה כסוטה*, אלא לפוסלה מכתובתה<sup style="color: gray;">151</sup>. על פרטי הדין והטעם ע"ע סוטה.
<h4>פיתוי בשוטָה</h4>
על שוטָה שנתפתתה, אם היא נחשבת אנוסה, כקטנה שנתפתתה, ע"ע אונס<sup style="color: gray;">152</sup> וע' חרש-שוטה-וקטן<sup style="color: gray;">153</sup>.
<h3>בטומאה וטהרה</h3>
<h4>טמאת זיבה</h4>
שוטה נטמא בזיבה<sup style="color: gray;">154</sup>, וע"ע זב<sup style="color: gray;">155</sup>. על הבאת קרבן לכפרתו עי' לעיל<sup style="color: gray;">156</sup>.
<h4>בדיקת אשה שוטה</h4>
אשה שוטה שרוצה לאכול בתרומה* - שהדין הוא שצריכה בדיקה, שמא ראתה דם ונטמאה<sup style="color: gray;">157</sup> - צריך שאשה פיקחת תתקן אותה - כלומר תבדוק אותה ותטביל אותה<sup style="color: gray;">158</sup> – ואחר כך תהיה מותרת לאכול בתרומה<sup style="color: gray;">159</sup>. וכן להתירה לבעלה צריך שפקחת תתקן אותה<sup style="color: gray;">160</sup>.
<h4>טהרת שוטה לתרומה</h4>
כהן שוטה, אחר שטבל והעריב שמשו, מאכילים אותו תרומה כל זמן שלא ישן, ואם ישן טמא<sup style="color: gray;">161</sup>, שמא נתחמם וראה קרי בשנתו<sup style="color: gray;">162</sup>. רבי אלעזר ברבי צדוק אמר עושים לו כיס של עור, וכשירצו להאכילו בודקים בכיס, ואם אין בו שכבת-זרע*, אף אחר שישן הרי זה טהור, ומותר לו לאכול בתרומה<sup style="color: gray;">163</sup>, ונחלקו עליו חכמים ואמרו שכיס של עור, כל שכן שהוא מביא לידי חימום, ואף אינו מועיל לברר אם ראה קרי או לא, לפי שיש לחוש שראה טפה כחרדל, ונבלעה בכיס<sup style="color: gray;">164</sup>. ומשום רבי אלעזר אמרו שעושים לו כיס של מתכת, ואמר אביי שעושים אותו מנחושת, שאינה בולעת <sup style="color: gray;">165</sup>.
להלכה כתבו ראשונים שאם לא עשו לו כיס, אחר שישן הוא אסור בתרומה, ואם עשו לו כיס מנחושת וראו שאין בו שכבת זרע, אף אחר שישן הוא מותר בתרומה<sup style="color: gray;">166</sup>.
<h4>כהן שוטה בראית נגעים</h4>
כהן שוטה רואה את הנגעים*, כיצד, החכם רואה אותם, ואומר לכהן: אמור טמא, והוא אומר טמא, אמור טהור, והוא אומר טהור<sup style="color: gray;">167</sup>, וכן החכם אומר לו אם להחליט או לפטור או להסגיר את הנגע<sup style="color: gray;">168</sup>. על פרטי הדין ע"ע נגעים.
<h4>הרגשת דם נדה</h4>
שוטָה אינה מרגישה ביציאת דם-נדה* מגופה<sup style="color: gray;">169</sup>, ולפיכך לסוברים בטעם שאשה שראתה דם נדה אינה טמאה למפרע, לסוברים כן, שהוא משום שאם היתה רואה קודם ודאי היתה מרגישה<sup style="color: gray;">170</sup>, שוטה, שאינה מרגישה, טמאה למפרע<sup style="color: gray;">171</sup>.
<h4>טומאת הרוקים כששוטה בעיר</h4>
עיר שיש בה אשה שוטה, כל הרוקים שנמצאו בה טמאים<sup style="color: gray;">172</sup>, לפי שהשוטָה הזו, כשאר הנשים, ודאי היא רגילה בטומאת נדה<sup style="color: gray;">173</sup>, והיא הרי אינה משמרת את עצמה, ואינה יודעת את זמני נידותה<sup style="color: gray;">174</sup>, ודרכה להלך בכל העיר<sup style="color: gray;">175</sup>, ואינה נזהרת מלהטיל רוק בכל מקום<sup style="color: gray;">176</sup>. ובתוספתא אמרו שאלו דברי רבי מאיר – וכן כתבו ראשונים להלכה<sup style="color: gray;">177</sup> - אבל רבי יהודה אומר שאם השוטה היתה רגילה להכנס בתוך מבוי אחד, אותו מבוי בחזקת טומאה, ושאר המבואות בחזקת טהרה, ורבי שמעון אומר שכל המבואות בחזקת טומאה חוץ מחצר המשתמרת, ורבי אלעזר ברבי צדוק אומר שאף החצר המשתמרת בחזקת טומאה, עד שיאמר ברי לי שלא בא לכאן<sup style="color: gray;">178</sup>.
על פרטי הדינים, ואם הרוק טמא בודאי או בספק, ע"ע ספק-טמאה.
<h4>דעת להישאל</h4>
השוטה נחשב כמי שאין בו דעת להישאל, שדינו שספק-טומאה שבו טהור<sup style="color: gray;">179</sup>, על פרטי הדינים ע"ע דבר-שאין-בו-דעת-להשאל.
<h3>בממון</h3>
<h4>מקח וממכר ומתנה</h4>
שוטה, קנינו אינו קנין וממכרו אינו ממכר<sup style="color: gray;">180</sup>, וכן מתנותיו אינן קיימות<sup style="color: gray;">181</sup>, על פרטי הדינים והטעמים ע"ע חרש-שוטה-וקטן<sup style="color: gray;">182</sup>.
על מציאת שוטה, שיש בה גזל משום דרכי-שלום*, ע"ע<sup style="color: gray;">183</sup>.
<h4>טענות</h4>
על טענת שוטה, שאין נזקקים לה, ע"ע חרש-שוטה-וקטן<sup style="color: gray;">184</sup>; אם בית דין טוענים לשוטה ע"ע טוען-ונטען<sup style="color: gray;">185</sup>.
על שבועה על טענת שוטה ע"ע חרש-שוטה-וקטן<sup style="color: gray;">186</sup>.
<h4>זכיה</h4>
השוטה אינו זוכה לא לאחרים ולא לעצמו<sup style="color: gray;">187</sup>, ואפילו כשדעת-אחרת-מקנה* לו<sup style="color: gray;">188</sup>.
אם בן דעת יכול לזכות עבור שוטה, ע"ע זכין-לאדם-שלא-בפניו<sup style="color: gray;">189</sup>.
<h4>אפוטרופוס</h4>
שוטה, בית דין מעמידים לו אפוטרופוס*, כדרך שמעמידים לקטנים<sup style="color: gray;">190</sup>, וע"ע אפוטרופוס<sup style="color: gray;">191</sup>.
<h4>נזיקין</h4>
השוטה הוא מאותם שפגיעתם רעה, החובל בהם חייב, והם שחבלו באחרים פטורים<sup style="color: gray;">192</sup>. על פרטי הדינים, ודין ממונו של שוטה המזיק, ודין שוטה שגזל או שגזלו ממנו ע"ע חרש-שוטה-וקטן<sup style="color: gray;">193</sup>.
על שור שהוא שוטה, שנפל לבור, אם חייבים עליו, ע"ע בור<sup style="color: gray;">194</sup>.
<h4>בושת</h4>
השוטה אין לו בושת*<sup style="color: gray;">195</sup>, על פרטי הדין וטעמו ע"ע בושת<sup style="color: gray;">196</sup>.
<h4>פגם</h4>
שוטָה שנאנסה, אין לה פגם<sup style="color: gray;">197</sup>, על פרטי הדין והטעם ע"ע אונס<sup style="color: gray;">198</sup>.
<h4>קנס</h4>
על שוטָה שנאנסה, אם יש לה קנס ע"ע אונס<sup style="color: gray;">199</sup>.
על השולח ערובו ביד שוטה ע"ע חרש שוטה וקטן<sup style="color: gray;">200</sup>.
על כלב* שוטה, שנשיכתו סכנה היא, ע"ע חולה<sup style="color: gray;">201</sup> וע' כלב<sup style="color: gray;">202</sup>.
<h2>שויא אנפשיה חתיכה דאיסורא</h2>
<b>הגדרת הערך</b> - האומר אמירה, או עושה מעשה, שלפיהם צריך לנהוג באיסור, שעליו לנהוג באיסור.
<h3><b>הכלל, מקורו וגדרו</b></h3>
<h4>הכלל</h4>
האומר אמירה, או שעושה מעשה, שלפיהם עליו לנהוג באיסור כלפי דברים מסוימים, צריך לנהוג בהם איסור<sup style="color: gray;">1</sup>, על כך שצריך לנהוג איסור אף כשיש עדים המתירים, עי' להלן<sup style="color: gray;">2</sup>. הנהגה זו של איסור על פי אמירתו נקראת "שוויה אנפשיה חתיכה דאיסורא"<sup style="color: gray;">3</sup> (עשה את עצמו, או את הדבר, כחתיכה של איסור). כגון איש שאומר שקידש אשה מסוימת - בפני עדים והעדים הלכו למדינת הים<sup style="color: gray;">4</sup> - או אשה שאומרת שנתקדשה לאיש מסוים, הדין הוא שהצד הטוען לקידושין צריך לנהוג באיסורי ערוה שמחמת הקידושין, היינו שאסור בקרובי האשה או האיש<sup style="color: gray;">5</sup>, וכן האשה הטוענת לקדושין אסורה כבר עכשיו על כל העולם כאשת-איש* וצריכה גט להתירה<sup style="color: gray;">6</sup>, שבאמירתו שהיו קידושין, עשה האומר כן את הקרובים כחתיכה של איסור כלפי עצמו<sup style="color: gray;">7</sup>. וכן אשה שנשבתה בידי גוים ואומרת שנבעלה לגוי, נאמנת<sup style="color: gray;">8</sup>, שעשתה עצמה חתיכה של איסור<sup style="color: gray;">9</sup>, ואפילו עד אחד מעיד שהיא טהורה, אינו מועיל כיון שאסרה את עצמה<sup style="color: gray;">10</sup>. וכן הנושא אשה וטוען עליה טענת-בתולים* - שלא מצא לה בתולים או שלא היה לה דם בתולים<sup style="color: gray;">11</sup> - נאמן לאוסרה על עצמו<sup style="color: gray;">12</sup>, מדין שויה אנפשיה חתיכה דאיסורא<sup style="color: gray;">13</sup>. וכן טבח שאמר שלא שחט את הבהמה, כתבו ראשונים ואחרונים שהבהמה אסורה עליו באכילה מדין שאחד"א<sup style="color: gray;">14</sup>. וכן טבח שעשה סימן בראש כבש השחוט, שיהא נראה כטריפה, הרי זה טריפה<sup style="color: gray;">15</sup>.
<h4>מקור הדין ותקפו</h4>
דין שאחד"א, יש מן הראשונים שכתבו שהוא מן התורה<sup style="color: gray;">16</sup>, וכן בדעת הסוברים שדין שאחד"א הוא מתורת נאמנות<sup style="color: gray;">17</sup>, כתבו אחרונים שהוא מן התורה, ונלמד מהכתוב "אשר יאמר כי הוא זה"<sup style="color: gray;">18</sup>, ממנו למדו שנאמן על עצמו לענין ממון<sup style="color: gray;">19</sup>, למדים שנאמן על עצמו אף לענין איסורים<sup style="color: gray;">20</sup>. ויש מן האחרונים שכתבו שלא ניתן ללמוד מכתוב זה, שאין למדים איסור מממון ("אסורא-מממונא-לא-ילפינן*"), אלא המקור הוא מהכתוב "הוא הודע אליו חטאתו"<sup style="color: gray;">21</sup>, ממנו למדו שאדם המעיד על עצמו שחייב קרבן, אפילו אם עדים מכחישים אותו, נאמן ומביא קרבן<sup style="color: gray;">22</sup>. ואף לסוברים שאינו נאמנות אלא שכיון שלפי דבריו הדבר אסור, צריך לנהוג לפי דבריו<sup style="color: gray;">23</sup>, כתבו אחרונים שהוא מן התורה<sup style="color: gray;">24</sup>
לסוברים שדין שאחד"א הוא מדין נדר<sup style="color: gray;">25</sup>, יש מן האחרונים שכתבו שאינו אלא מדרבנן<sup style="color: gray;">26</sup>.
<h4>גדרו</h4>
דין שאחד"א, נחלקו ראשונים ואחרונים בגדרו: א) יש סוברים, שהוא מתורת נאמנות<sup style="color: gray;">27</sup>, שאדם נאמן על עצמו יותר ממאה עדים<sup style="color: gray;">28</sup>, אף כשבא לאסור על עצמו<sup style="color: gray;">29</sup>. בטעם, הנאמנות, יש מן האחרונים שכתבו שדבר שהוא בבעלות האדם, יכול לעשותו כחתיכת איסור<sup style="color: gray;">30</sup>, ויש שכתבו, שבדברים שבין אדם לבין קונו, אדם נאמן על עצמו, שאם ירצה לעבור על איסור בינו לבין עצמו, מי מעכב בידו<sup style="color: gray;">31</sup>.
בגדר הנאמנות, יש מן האחרונים שכתבו שנאמן אף על עצם המעשה כדבריו, שנעשה מעשה האוסר<sup style="color: gray;">32</sup>. ויש שכתבו שאינו נאמן על עצם המעשה שהיה כדבריו, ואף לא כלפי עצמו - או משום שרק ב' עדים נאמנים על גוף המעשה ולא שאר נאמנויות, או משום שרק האיסור בפועל הוא ששייך אליו, אך גוף המעשה עצמו כיצד נעשה, אינו שייך כלל אליו<sup style="color: gray;">33</sup> - אלא רק נאמן על האיסור כלפי עצמו, שהדבר אסור הוא<sup style="color: gray;">34</sup>, ולדעתם זה הטעם לאותה שכתבו אחרונים בדעת ראשונים שהטוען פתח פתוח מצאתי ואוסר את אשתו עליו מדין שאחד"א, אין האיסור חשוב כדבר שבערוה, אלא כשאר איסורים, ולכן אם האשה טוענת שנאנסה נאמנת מדין עד אחד נאמן באיסורים<sup style="color: gray;">35</sup>, שאף לגבי עצמו אינו נאמן על עצם המעשה כלל אלא רק שהיא אסורה עליו, ולכן אין זה אלא כשאר איסור ולא דבר שבערוה<sup style="color: gray;">36</sup>, וכן זה הטעם לדעתם לאותה שכתבו אחרונים שהמוציא שם רע מקיים את אשתו, ואף על פי שטוען פתח פתוח מצאתי ואוסרה עליו, שעשה של "ולא תהיה לאשה" דוחה את לא תעשה<sup style="color: gray;">37</sup>, ואין לומר שלאור טענתו הרי שהיא כסוטה שאסורה אף בעשה, שמדין שאחד"א אין כאן בירור שהיא סוטה אלא איסור בעלמא<sup style="color: gray;">38</sup>.
ב) ויש סוברים, שהוא מדין נדר וקונם<sup style="color: gray;">39</sup>, מהם שנראה מדבריהם שהוא כנדר גמור, ואף על פי שבנדר שעל ידי התפסה צריך שיתפיס בדבר הנדור<sup style="color: gray;">40</sup>, יכול לאסור על עצמו בדרך קנס ללא התפסה<sup style="color: gray;">41</sup>, ומהם שכתבו שאינו ממש כנדר, שהרי לא מצינו בשאחד"א היתר חכם, כבנדר<sup style="color: gray;">42</sup>, אלא החמירו בענין זה כמו בנזירות-שמשון* שאינה ניתנת להיתר על ידי חכם<sup style="color: gray;">43</sup>. ויש מן האחרונים שכתבו שאינו כעין נדר שיש לו היתר בשלשה או בהפרת בעל, אלא שיש לו יכולת להכניס דבר זה בכלל כריתות ברית התורה שהשביע משה את ישראל על דעת המקום ועל דעתו שאין לו היתר<sup style="color: gray;">44</sup>, וכתבו אחרונים בדעתם, שהיינו שחשוב קבלת איסור כשבועה* או יד לשבועה<sup style="color: gray;">45</sup>. ויש שביארו שכשם שבידו לאסור דברים על ידי נדר, כך בידו לאסור מצד איסורים אחרים<sup style="color: gray;">46</sup>.
ג) ויש סוברים, שמועיל שויא אנפשיה לאוסרו בין מתורת נאמנות ובין מדין נדר<sup style="color: gray;">47</sup>, היינו, שעיקרו מטעם נאמנות, אלא שאף אם אין הדבר אמת אסור בו מצד נדר<sup style="color: gray;">48</sup>.
ד) ויש מן האחרונים שכתבו שאינו מדין נאמנות, אלא שכיון שלפי דברי האדם הדבר אסור, מחויב לנהוג כדבריו, ואף בית דין כופים אותו על כך<sup style="color: gray;">49</sup>, שאנו מוזהרים לפסוק הדין על פי הודאתו במה שנוגע אליו, וכיון שהוא אומר שהדבר אסור אנו מוזהרים עליו לכופו על שמירת האיסור לפי דבריו כאילו נתברר לנו איסורו בעדים<sup style="color: gray;">50</sup>, וכגון אשה שמוחזקת כפנויה, ואומרת אשת איש אני, שאסורה להינשא, ואפילו נשאת כופים להוציא<sup style="color: gray;">51</sup>, ואפילו כל העולם מחזיק אותה כפנויה, כל שלפי דבריה היא אשת איש, אסורה<sup style="color: gray;">52</sup> . וכעין זה יש שכתבו, שכל שאמר על דבר המוחזק אצלינו בהיתר, שהוא אסור, אפילו אינו נאמן לנו לאסרו, מכל מקום לו עצמו הדבר אסור, משום שכך הוא לפי דעתו, ואפילו ברור לנו שהוא טועה, אסור מן התורה, והרי זה כמו נתכוון לאכול בשר חזיר ועלה בידו בשר טלה, שצריך כפרה<sup style="color: gray;">53</sup>, וכן האשה שנדרה בנזיר והפר לה בעלה ולא ידעה ועברה על איסורי נזיר, שעשתה איסור וצריכה כפרה<sup style="color: gray;">54</sup>, שאף על פי שהם טועים במציאות, כיון שלדבריהם יש כאן איסור, אסורים<sup style="color: gray;">55</sup>.
<h4>אם חשוב דבר שבערוה</h4>
גדר האיסור שחל מחמת שאחד"א, באיסורי ערוה, יש מן האחרונים שכתבו שאינו חשוב דבר שבערוה, אלא כשאר איסורים<sup style="color: gray;">56</sup>, ולדעתם זהו שכתבו ראשונים בטוען פתח פתוח שאוסר את האשה עליו, אם האשה טוענת שנאנסה, נאמנת, כדין עד אחד שנאמן באיסורים<sup style="color: gray;">57</sup>, שכיון שאין ידוע שנבעלה אלא על פיו והוא אינו נאמן על כך אלא מדין שאחד"א, אינו חשוב דבר שבערוה אלא כשאר איסור ועד אחד נאמן בו<sup style="color: gray;">58</sup>, וכן אותה שכתבו אחרונים שהמוציא שם רע מותר לו לקיים את אשתו, אף על פי שאסרה על עצמו, משום שיש כאן עשה של "ולו תהיה לאשה" שדוחה לא תעשה<sup style="color: gray;">59</sup>, ואינה חשובה כסוטה* שאסורה משום עשה ולא תעשה, יש שביארו שאינה חשובה שזינתה תחתיו וכדבר שבערוה ואיסור סוטה, אלא איסור בעלמא<sup style="color: gray;">60</sup>. ובטעם שאינו חשוב דבר שבערוה, עי' לעיל<sup style="color: gray;">61</sup>.
ויש מן האחרונים סוברים שחשוב דבר שבערוה, ובטעם שבאומר פתח פתוח מצאתי, נאמנת האשה לומר נאנסתי, ואף על פי שלפי דבריו אסורה עליו באיסור ערוה שאין עד אחד נאמן בו, ביארו שהוא משום שכיון שאמרה דבריה תיכף לאמירתו בלא שהות זמן קודם שהתחזק האיסור, מועיל<sup style="color: gray;">62</sup>.
<h4>בדבר שאינו אפשרי</h4>
בדבר שאינו אפשרי במציאות, כגון האומר על יום חול שהוא שבת או יום הכפורים, כתבו אחרונים שלא נאמר בו דין שאחד"א<sup style="color: gray;">63</sup>. ויש מן האחרונים שכתבו שתלוי בגדר של דין שאחד"א, שלצד שהוא נאמנות וכהודאת בעל דין שהיא יותר ממאה עדים<sup style="color: gray;">64</sup>, הרי שבדבר הידוע לכל אין אומרים שב' עדים נאמנים כמאה<sup style="color: gray;">65</sup>, ולצד שהוא משום נדר<sup style="color: gray;">66</sup>, יש לומר שגם כאשר ידוע שמשקר יכול לאסור על עצמו<sup style="color: gray;">67</sup>.
<h4>אם מותר לו בינו לבין עצמו</h4>
האוסר על עצמו דבר מדין שאחד"א, באופן שיודע בעצמו שהוא שקר והדבר מותר לו, יש מן האחרונים שכתבו שאחרים הרואים אותו עובר על האיסור שלפי דבריו, מוחים בידו, אבל בינו לבין עצמו מותר לו הדבר<sup style="color: gray;">68</sup>. ויש מן האחרונים שכתבו שאסור לו אף בינו לבין עצמו, שכל דבר שאסור מפני מראית עין אפילו בחדרי חדרים אסור<sup style="color: gray;">69</sup>.
<h4>הבאת קרבן</h4>
המחייב עצמו בקרבן, שחייב להביאו אפילו העדים מכחישים אותו, כגון שאמר אכלתי חלב והעדים מעידים שלא אכל<sup style="color: gray;">70</sup>, שלפי דברי העדים הרי שמביא חולין לעזרה, יש מן הראשונים שכתבו שכיון שאדם נאמן על עצמו יותר ממאה עדים, אף הכהנים עצמם אם באו להקריבו אין מוחים בידם<sup style="color: gray;">71</sup>, ויש שכתבו שדוקא הוא עצמו יכול להקריבו ואין הכהנים מוחים בידו<sup style="color: gray;">72</sup>.
<h4>לבטל מצוה</h4>
האוסר על עצמו בשאחד"א, כאשר מחמת האיסור יתבטל מדבר שמצווה עליו, יש מן האחרונים שנראה מדבריהם שנאמן, וכתבו שכאשר עדים מעידים שאכל חלב והוא טוען שלא אכל, שנאמן<sup style="color: gray;">73</sup>, שנאמנותו היא משום שאחד"א, שאדם נאמן להחמיר על עצמו, שאינו רוצה להביא חולין לעזרה<sup style="color: gray;">74</sup>.
<h4>באיסור דרבנן</h4>
שאחד"א, אם מועיל לאסור באיסור שמדרבנן, נחלקו ראשונים ואחרונים: יש סוברים שאף באיסור דרבנן נאסר<sup style="color: gray;">75</sup>, ויש סוברים שאינו נאסר<sup style="color: gray;">76</sup>.
<h4>לא נתכוון לאסור</h4>
לא נתכוון לאסור, כגון הטוען בבית דין "פתח פתוח מצאתי" בסתם, ואינו אומר במפורש שאסורה עליו, וכל כוונתו אינה אלא להפסידה כתובתה, יש מן הראשונים שכתבו, שלא אסרה עליו<sup style="color: gray;">77</sup>, שלדעתם מועיל שאחד"א משום שאוסר עליו דבר המותר<sup style="color: gray;">78</sup>, והרי זה כנדר<sup style="color: gray;">79</sup>, ובכל נדר צריך שיהיו פיו ולבו שוים<sup style="color: gray;">80</sup>, ואם כן אף בדין שאחד"א ודאי לא נאסרת אלא כשבא בכוונה כדי לאסור<sup style="color: gray;">81</sup>. ויש מן הראשונים שכתבו, שאף באומר סתם, וכוונתו אינה אלא להפסידה כתובתה, אסרה עליו מדין שאחד"א<sup style="color: gray;">82</sup>, שלדעתם שוויה אנפשיה הוא מתורת נאמנות, וכל שאמר דברים שיוצא מהם שאסורה עליו, נאסר משום שאדם נאמן על עצמו<sup style="color: gray;">83</sup>.
<h4>לא ידע שהוא איסור</h4>
כאשר לא ידע שמחמת אמירתו יהיה אסור, יש מן האחרונים שכתבו שלא נאסר משום שאחד"א<sup style="color: gray;">84</sup>, ויש מן האחרונים שכתבו שנאסר, שכיון ששאחד"א הוא מטעם נאמנות, לדעתם<sup style="color: gray;">85</sup>, אם כן מקבלים דבריו אף כשלא ידע שייאסר<sup style="color: gray;">86</sup>.
<h4>איסור שאינו ממש מחמת הדיבור</h4>
האוסר עצמו על ידי שאחד"א, יש מן האחרונים שכתבו שאינו נאסר אלא באיסור שהוא ממש מחמת דיבורו באופן שאפשר שהיה בדעתו עליו בשעת דיבורו<sup style="color: gray;">87</sup>, אבל לא לענין איסור שיצמח ממנו אחר כך<sup style="color: gray;">88</sup>, ולדעתם זה הטעם לאותה שכתבו ראשונים שאשה שיש עדים שהיא אשת איש, וטוענת שנתגרשה שחוששים לדבריה ונפסלת לכהונה לעולם, ומאידך אם נשאת לאחר אינה צריכה גט ממנו<sup style="color: gray;">89</sup>, ואין אומרים שמשום ששאחד"א תצטרך גט משני<sup style="color: gray;">90</sup>, שכיון שמצד אמירתה "גרושה אני" ומחמתה, אינה נאסרת אלא לכהן וליבם, ואם תתקדש לאחר ויתפסו הקידושין לפי דבריה ותאסר על אחרים, זה לא עלה על לבה, ואדרבה, כוונתה היתה להיות מותרת לכולם, ולכך לענין תפיסת הקידושין ויציאתה בגט אין אומרים שאחד"א באמירתה גרושה אני<sup style="color: gray;">91</sup>. ויש מן הראשונים שנראה מדבריהם שעל ידי דיבורו נאסר משום שאחד"א אף באיסור שצמח ממנו לאחר מכן, שכתבו שהאומרת נתגרשתי ונשאה לאחר, צריכה גט משני<sup style="color: gray;">92</sup>.
<h4>כשהמציאות יכולה להשתנות</h4>
שאחד"א, כאשר המציאות יכולה להשתנות וממילא אין לאיסור מקום, כגון המעיד על שוחט שלא שחט כראוי, שאסר על עצמו את שחיטת אותו שוחט משום שאחד"א, אולם אם השוחט יחזור בתשובה, שוב אין מקום לאסור שחיטתו, יש מן הראשונים והאחרונים שכתבו שאף על פי שאותה שחיטה אסורה על העד משום שאחד"א, מכאן ולהבא מותר לו לאכול משחיטתו<sup style="color: gray;">93</sup>, שהרי אפילו יהיה כדברי העד שהשוחט פסול, אינו מוחלט להיפסל עולמית בשל כך, שהרי אם יעשה תשובה יחזור לכשרותו, ונמצא שלא שאחד"א בעדותו כלל<sup style="color: gray;">94</sup>. ויש מן האחרונים שכתבו ששחיטתו אסורה על העד משום שאחד"א אף מכאן ולהבא<sup style="color: gray;">95</sup>, שכיון שלפי דברי העד עתה, אותו שוחט רשע הוא ופסול, וכל עוד לא יחזור בתשובה שחיטתו פוסלה מכאן ולהבא, הרי מעתה שאחד"א לכל מה שישחט אותו שוחט<sup style="color: gray;">96</sup>.
<h4>כאשר אין האיסור מבורר</h4>
כאשר בדיבורו שאוסר על עצמו בשחד"א, אין האיסור מבורר, יש מן האחרונים שצידדו לומר שאינו נאסר משום שאחד"א<sup style="color: gray;">97</sup>, ולדעתם זונה שאמרה מפלוני נבעלתי, ופלוני מתחילה אינו מודה בכך אלא אמר איני יודע, ואחר כך נתברר שהיא מעוברת, שאין לאסור אותה עליו משום מעוברת חברו - שבאמירתו שאינו יודע הרי שאמר שאינה מעוברת ממנו וממילא אסורה עליו מדין מעוברת חברו משום שאחד"א - שבאמירתו "איני יודע" אין איסור מבורר שאפשר לפרש שהתכוין שלא יודע שהיא מעוברת. ואפילו אמר מפורש שלא בא עליה, כיון שלא נתברר הריונה, ואפשר שאם היה יודע שהיא מעוברת היה מודה שבא עליה, אין אומרים שאסרה עליו משום שאחד"א<sup style="color: gray;">98</sup>.
<h4>על ידי הכחשה של דיבורו</h4>
כאשר מצד עצם הדיבור לא אוסר על עצמו בשחאד"א, ורק בגלל שדיבורו מוכחש, מצירוף דיבורו להכחשה שנאסר, כגון אשה שהיא מעוברת וטוענת שנתקדשה לפלוני והרתה לו, והוא טוען שלא קידשה ולא ממנו היא הרה, שלפי דבריו לא זינתה תחתיו ולא נאסרה עליו, ואחר באים עדים שנתקדשה לו, ובצירוף העדות הזו ואמירתו שלא ממנו היא הרה, עולה שהיא אשתו וזינתה תחתיו ונאסרת - והרי זה כאומר "לא לויתי" שאם באים עדים שלווה, עולה שהודה שלא פרע - יש מן האחרונים שנסתפקו אם נאסר בזה משום שאחד"א, שהרי מצד עצם דבריו אין כאן איסור<sup style="color: gray;">99</sup>.
ויש מן האחרונים שכתבו שנאסר באופן שהוא כאומר לא לויתי כאומר לא פרעתי<sup style="color: gray;">100</sup>.
ויש מן האחרונים שכתבו שלא נאסר באופן שהוא כאומר לא לויתי כאומר לא פרעתי<sup style="color: gray;">101</sup>, או משום שאינו כהודאת בעל דין<sup style="color: gray;">102</sup>, או משום שאדם נאמן בשאחד"א אף להקל, וכיון שלפי דבריו הוא מותר, נאמן יותר מן העדים המכחישים<sup style="color: gray;">103</sup>.
<h4>בגוי</h4>
גוי שאוסר על עצמו, אם נאסר משום שאחד"א, כגון בשר שהוא ידוע ככשר והגוי אומר שהוא אבר-מן-החי* וממילא אסור עליו, יש מן האחרונים שכתבו שלצד ששאחד"א הוא משום נדרי איסור<sup style="color: gray;">104</sup>, כיון שנדרי איסור אינם שייכים בגוי, לסוברים כן<sup style="color: gray;">105</sup>, אף דין שאחד"א אינו שייך בהם, אך לצד ששאחד"א הוא משום נאמנות, וכהודאת בעל דין<sup style="color: gray;">106</sup>, הרי שהודאת בעל דין שייכת אף בגוי ונאמן על עצמו<sup style="color: gray;">107</sup>.
<h4>לפני עיור</h4>
איסור לפני-עור-לא-תתן-מכשול*, יש מן האחרונים שכתבו שקיים בדבר הנאסר על האדם משום שאחד"א, שהנותנו לו עובר על האיסור<sup style="color: gray;">108</sup>.
<h4>בשליח</h4>
שליח שעל פי דיבורו נאסר משלחו, כגון ששלח שליח לקדש אשה, והשליח טוען שקידשה, ואין עדים היודעים להעיד על כך למשלח, יש מן הראשונים שכתבו שמשום ששלוחו של אדם כמותו, נאסר המשלח בקרובותיה<sup style="color: gray;">109</sup>, והיינו שהשליח חשוב כמותו לענין ההודאה<sup style="color: gray;">110</sup>, ויש שביארו שנאמנות השליח אינה משום שחשוב כמותו על עצם ההודאה, אלא שכיון שהוא שליח לקידושין ולענין הקידושין הרי הוא כמו המשלח, הרי הוא כמותו אף לברר עניני השליחות וחלות הקידושין, וכל מה שאומר השליח בענין השליחות הרי הוא כאילו המשלח אומרו, וממילא נאסר המשלח<sup style="color: gray;">111</sup>.
<h4>חרש שוטה וקטן</h4>
חרש שוטה וקטן, כתבו אחרונים, שאינם בכלל דין שאחד"א<sup style="color: gray;">112</sup>, שלסוברים שהוא דין נאמנות<sup style="color: gray;">113</sup>, חרש שוטה וקטן פסולים לעדות*<sup style="color: gray;">114</sup> ואינם בכלל דין הודאת-בעל-דין*<sup style="color: gray;">115</sup>, ולסוברים שהוא מדין נדר<sup style="color: gray;">116</sup>, אינם בכלל נדרים*<sup style="color: gray;">117</sup>.
<h3><b>כנגד שאר בירורים</b></h3>
<h4>כנגד עדים</h4>
אפילו יש עד אחד שמעיד שלא כדבריו, ויוצא מדברי העד שמותר לו הדבר, הדבר אסור עליו<sup style="color: gray;">118</sup>.
כאשר יש ב' עדים המעידים שהדבר מותר לו, כתבו ראשונים ואחרונים שמדין שאחד"א עליו לנהוג איסור כדבריו<sup style="color: gray;">119</sup>, כגון טבח שאמר שלא שחט את הבהמה ועדים מעידים ששחטה, שאף על פי שמותרת לכולם, עליו היא אסורה<sup style="color: gray;">120</sup>, וכגון איש הטוען שקידש אשה במעות, והעדים טוענים שבתחילה נתן לה את המעות בתורת פקדון ואחר כך קידשה באותן מעות, שלפי דברי העדים אין כאן קידושין כלל<sup style="color: gray;">121</sup>, מכל מקום הוא אסור בקרובותיה שלפי דבריו יש כאן קידושין<sup style="color: gray;">122</sup>, וכגון אב הטוען שקיבל קידושין עבור בתו מפלוני שהוא גדול, והעדים מעידים שהוא קטן, שלפי דבריהם אין כאן קידושין, מכל מקום צריכה גט שהאב עשאה כחתיכה של איסור<sup style="color: gray;">123</sup>, וכגון שבויה פנויה שטוענת שנטמאה ובשל כך אוסרת עצמה לכהונה, והעדים מעידים שלא נטמאה, שאסורה כדבריה<sup style="color: gray;">124</sup>. מהעומדים בדעה זו, יש שכתבו הטעם, שאדם הבא לאסור את עצמו, נאמן על עצמו יותר ממאה איש<sup style="color: gray;">125</sup>. ויש שכתבו הטעם שנאמן לאסור אף כנגד עדים, משום שחשוב כאילו אסר על עצמו בנדר<sup style="color: gray;">126</sup>.
ויש מן האחרונים שנסתפק אם שאחד"א הוא אף כאשר יש עדים נגד אמירתו<sup style="color: gray;">127</sup>.
ויש מן הראשונים והאחרונים סוברים שכל שיש עדים נגד האמירה, אינו נאסר משום שאחד"א<sup style="color: gray;">128</sup>.
ויש מן האחרונים שמחלקים, שבאיסורים שאין צריך עדים לקיום הדבר, אפשר לומר שהאמת כדבריו והדבר אסור, אבל בקידושין שצריך עדים לקיום הדבר, ואין הודאת האיש והאשה מועילה ללא שיש עדים על הקידושין<sup style="color: gray;">129</sup>, כל שטוען שקידש בפני עדים ואותם עדים הם אומרים שלא קידשה, אזי אפילו אם נאמר שהאמת כדבריו, סוף סוף אין כאן עדים על הקידושין, והרי כזה כמקדש ללא עדים שאין הקידושין חלים<sup style="color: gray;">130</sup>.
<h4>כאשר חוזר בו</h4>
כאשר העדים מכחישים אמירתו, וחוזר בו, יש מן האחרונים שכתבו בדעת ראשונים שחזרתו מועילה<sup style="color: gray;">131</sup>, ומהם שכתבו הטעם שבשאחד"א אין אנו תופשים הדבר בבירור שכך היה, אלא מאמינים למה שהעיד על עצמו, ואם חוזר בו, גם כן יש להאמינו על עצמו, ויש כאן ספק אם לקבל דבריו הראשונים או האחרונים, ונאסר מספק, וכאשר יש עדים המסייעים לדבריו האחרונים, מכריעים את הספק ומותר כדבריו האחרונים<sup style="color: gray;">132</sup>. ויש מן האחרונים שכתבו, ומהם שכתבו כן בדעת ראשונים, שאין חזרתו מועילה<sup style="color: gray;">133</sup>, שעיקר דין שאחד"א שנאסר מכח אמירתו נאמר במקרה שרוצה לחזור בו, שאינו יכול לחזור בו<sup style="color: gray;">134</sup>.
<h4>כשתולה את האיסור בעדים</h4>
כאשר תולה את האיסור בעדים והעדים מכחישים, כגון אשה שאומרת שנתקדשה בפני פלוני ופלוני והעדים מכחישים אותה שלא נתקדשה בפניהם, יש מן מן הראשונים והאחרונים שכתבו שאינו נאמן לאסור נגד העדים, ואינו נאסר משום שאחד"א, שהרי לא אסרו עצמם אלא בעדותם של העדים והם הכחישום<sup style="color: gray;">135</sup>, ויש מן האחרונים שכתבו שנאסר משום שאחד"א<sup style="color: gray;">136</sup>.
<h4>נגד מיגו</h4>
כאשר יש מיגו* הסותר את האמירה האוסרת משום שאחד"א, יש מן הראשונים והאחרונים שנראה מדבריהם שהמיגו מועיל ולא נאסר<sup style="color: gray;">137</sup>, ולדעתם בעל הטוען פתח פתוח מצאתי והאשה מכחישתו שהפתח סגור, ויש לה מיגו שיכולה לומר נאנסתי או מוכת עץ אני, הטעם שאין המיגו מועיל להתירה אינו אלא משום שהוא מיגו גרוע שלא היתה טוענת את טענת המיגו או שאינו שכיח<sup style="color: gray;">138</sup>. ויש מן האחרונים שכתבו שאין מיגו מועיל נגד שאחד"א<sup style="color: gray;">139</sup>.
<h4>חזרה ע"י מיגו</h4>
כאשר חוזר בו מאמירתו שאוסרת משום שאחד"א, יש מן הראשונים האחרונים שכתבו שמועיל מיגו<sup style="color: gray;">140</sup>. ויש מן האחרונים סוברים שאין מועיל מיגו<sup style="color: gray;">141</sup>.
<h4>כשיש ידים מוכיחות שמשקר</h4>
כאשר יש ידים מוכיחות שמשקר, יש מן האחרונים שכתבו שאינו נאסר משום שאחד"א<sup style="color: gray;">142</sup>. ויש מן האחרונים שצידדו לומר שלסוברים ששאחד"א נאמן אף כנגד עדים<sup style="color: gray;">143</sup>, אזי נאמן אף כשיש ידים מוכיחות שמשקר<sup style="color: gray;">144</sup>. ויש מן הראשונים שנראה מדבריהם שאף כשיש ידים מוכיחות שמשקר, נאסר משום שאחד"א<sup style="color: gray;">145</sup>.
<h4>נגד חזקה</h4>
כאשר כנגד השאחד"א יש חזקה, כגון חזקה של כאן-נמצא-כאן-היה* - שכאשר נמצאת ריעותא, תולים שנולדה ברשות בה היא נמצאה<sup style="color: gray;">146</sup> - יש מן האחרונים שכתבו שאינו נאסר משום שאחד"א<sup style="color: gray;">147</sup>, ולכן לדעתם אשה שנמצאו בה מומים, אין להצריכה גט משום שבאמירתה שנולדו המומים אחר האירוסין הרי זה כאומרת "נתקדשתי" ומשום שאחד"א נאסרת וצריכה גט, שנגד אמירתה יש חזקה של כאן נמצא כאן היה, ויוצא שהיא משקרת, ולכן לא נאסרת<sup style="color: gray;">148</sup>. ויש מן האחרונים שכתבו שאף כנגד חזקה נאסר על ידי שאחד"א, שהרי שאחד"א נאסר אף כנגד עדים, לסוברים כן<sup style="color: gray;">149</sup>.
<h4>חזרה ע"י אמתלא</h4>
אמירה האוסרת מדין שאחד"א, מועילה בה אמתלא, ועל כך ועל האמתלא שמועילה, ואם מועילה גם כשנאסר על ידי מעשה, ע"ע אמתלא. בטעם שמועילה אמתלא בשאחד"א, יש מן הראשונים שכתבו שהוא משום ששאחד"א אינה עדות אלא טענה קלושה, מה שאין כן עדות גמורה שאין מועילה בה אמתלא<sup style="color: gray;">150</sup>. בדעת הסוברים ששאחד"א הוא מדין נאמנות וכהודאת בעל דין<sup style="color: gray;">151</sup>, יש מן האחרונים שכתבו שכשם שמועילה אמתלא בשאחד"א, אף על פי שהיא נאמנות, כך מועילה בעדים שמעידים על איסור<sup style="color: gray;">152</sup>. ויש מן האחרונים שכתבו שאף על פי שמועילה בשאחד"א, אינה מועילה בהודאת בעל דין<sup style="color: gray;">153</sup>, ובביאור החילוק, שהרי לדעה זו שאחד"א שוה הודאת בעל דין<sup style="color: gray;">154</sup>, יש שכתבו שבהודאת בעל דין יש כאן בירור גמור לגבי הממון, ונתברר שהממון לא ברשותו, ושוב לא יכול לחזור בו, אבל בשאחד"א אין כאן בירור גמור שהאמת כדבריו, אלא רק שצריך לנהוג לפי אמירתו, ולכן מועילה חזרה<sup style="color: gray;">155</sup>.
ויש מן האחרונים סוברים שאין אמתלא מועילה בשאחד"א<sup style="color: gray;">156</sup>, שכיון שנאמן על עצמו כמאה עדים שהדבר אסור, מה יועיל אמתלא, ואינה עדיפה על שני עדים שיעידו שהדבר מותר, שאינם מועילים להתיר האיסור<sup style="color: gray;">157</sup>, ואותה שאמרו שבאומרת אשת איש אני שאוסרת עצמה מדין שאחד"א ומועילה בזה אמתלא להתירה<sup style="color: gray;">158</sup>, היינו דוקא בקידושין, שאינם חלים אלא בשני עדים וכל שנתנה אמתלא שאינה מקודשת, הרי שהיא מודה שלא היו שני עדים על הקידושין ושוב אינה יכולה לאסור עצמה<sup style="color: gray;">159</sup>
<h4>פלגינן דיבורא</h4>
שאחד"א, יש מן הראשונים שכתבו שאף לסוברים שבעדות לא עושים פלגינן-דיבורא*, בטענה שחלותה הוא משום שאחד"א עושים פלגינן דיבורא, ולדעתם זהו שאמר רבי יהודה, שהאומר נתגיירתי ביני לבין עצמי, נאמן לפסול עצמו אך לא את בניו<sup style="color: gray;">160</sup>, שפסולו הוא משום שאחד"א, ועושים פלגינן דיבורא, אף על פי שלר' יהודה בשאר עדות לא עושים פלגינן דיבורא<sup style="color: gray;">161</sup>. ובטעם הדבר, יש מן האחרונים שכתבו שלדעה זו שאחד"א הוא מדין נדר ולא נאמנות<sup style="color: gray;">162</sup>.
<h4>משים עצמו רשע</h4>
כשמשים עצמו רשע באמירתו - שבדרך כלל אין אדם נאמן להשים עצמו רשע<sup style="color: gray;">163</sup> - כתבו אחרונים שנאמן משום שאחד"א<sup style="color: gray;">164</sup>, כגון אשת איש שאומרת שזינתה, שלמשנה ראשונה נאסרת על בעלה, ולמשנה אחרונה אינה נאסרת על בעלה מחשש שמא נתנה עיניה באחר<sup style="color: gray;">165</sup>, ונאמנת להפסידה כתובתה, הרי זה אף כשאומרת שזינתה במזיד, ואף על פי שלפי דבריה נעשית רשע, נאמנת<sup style="color: gray;">166</sup>.
<h4>בסומך על אחרים</h4>
כאשר לפי אמירתו של חברו, נאסר עליו הדבר, והוא סומך על חברו, אף בזה יש דין שאחד"א, כגון אשה האומרת שזינתה שאינה נאמנת לאוסרה על בעלה, ובעלה מאמינה וסומכת דעתו על דבריה, חייב להוציאה<sup style="color: gray;">167</sup>, שהוא עצמו שאחד"א ואסורה לו לעולם, ואפילו תחזור ותאמר שהיתה אנוסה, שוב אינו מועיל להתירה לו<sup style="color: gray;">168</sup>, ויש מן הראשונים סוברים שמכל מקום משמתים אותו על שגרם שתיאסר אשתו עליו ועובר על תקנת רבנו גרשום, שמגרשה בעל כרחה<sup style="color: gray;">169</sup>. ובטעם שאין האמתלא שלה מועילה, יש מן האחרונים שכתבו שהדיבור שלו עצמו עושה רושם, שלא מכח דבריה, ובאמירתו שהוא מאמינה חשובה הודאה ושאחד"א<sup style="color: gray;">170</sup>.
ויש מן האחרונים שכתבו שאם נותנת אמתלא לדבריה, אחרי שהבעל האמינה, מותרת לו<sup style="color: gray;">171</sup>.
האמין לה הבעל, ולאחר מכן חזר בו, ואמר שאינו מאמינה, יש מן הראשונים סוברים שמותרת לו, שעכשיו מתברר שאינה חתיכה דאיסורא<sup style="color: gray;">172</sup>, ויש מן הראשונים סוברים שאסורה<sup style="color: gray;">173</sup>.
<h4>במקום שאין לו ידיעה ודאית</h4>
כאשר אין לאדם ידיעה ודאית שהדבר אסור, ובכל זאת אוסר על עצמו, יש מן הראשונים והאחרונים שכתבו שנאסר מדין שאחד"א, ולדעתם אותה שאמר ר' אלעזר שהאומר פתח פתוח נאמן לאוסרה עליו, היינו אפילו כשאינו בקי לדעת מהו פתח פתוח, וייתכן שטועה<sup style="color: gray;">174</sup>, שכל שהוציא מפיו לומר שהדבר אסור עליו, אפילו שאינו ברור לו כל כך, ולנו יש ספק בדבר, אין מחשיבים זאת כספק לגביו ונאסר משום שאחד"א<sup style="color: gray;">175</sup>, ולדעתם זהו שכתבו ראשונים שבזמן הזה מי שאומר שהוא כהן אינו נאמן להעלותו לכהונה, אבל אוסר עצמו בפסולות לכהונה<sup style="color: gray;">176</sup>, שאף על פי שהוא ספק כהן ולכן אינו עולה בשום מעלות של כהונה, מכל מקום לענין איסור אין בו שום ספק כלל ונאסר על פי אמירתו משום שאחד"א<sup style="color: gray;">177</sup>.
ויש מן הראשונים סוברים שאינו נאסר אלא כשיודע שהדבר אסור, ופירשו אותה שאמר ר' אלעזר שהאומר פתח פתוח מצאתי נאמן לאוסרה עליו, שהוא מפני שבקי בזה ויודע שמצא פתח פתוח<sup style="color: gray;">178</sup>.
<h3><b>כלפי אחרים</b></h3>
<h4>לאסור אחרים</h4>
האוסר עצמו בשאחד"א, אם יכול לאסור גם על אחרים, נחלקו: יש האחרונים סוברים, מהם שכתבו כן בדעת ראשונים, שיכול לאסור אף אחרים<sup style="color: gray;">179</sup>, שכמו שיכול לאסור על עצמו בדבר שהוא שלו משום שאחד"א, כך יכול לאסור על אחרים<sup style="color: gray;">180</sup>, ולדעתם זהו שכתבו ראשונים שהאומר נתגיירתי ביני לבין עצמי ולפי דבריו הוא גוי, אוסר עצמו בבת ישראל<sup style="color: gray;">181</sup>, והיינו שאמירתו אוסרת על בת ישראל להינשא לו<sup style="color: gray;">182</sup>, וכן אשה שאומרת לבעלה שהיא טמאה, שאסורה לו<sup style="color: gray;">183</sup>, איסורה הוא אף משום שאחד"א<sup style="color: gray;">184</sup>, והבעל אם יבוא עליה יהיה חייב קרבן ומלקות<sup style="color: gray;">185</sup>. והטעם, שיש ביכולת האדם למנוע שייעשה מעשה של אחרים בו, שהרי הוא הבעלים על עצמו ועל השימוש בו, כגון שיכול למנוע מהם להינשא לו<sup style="color: gray;">186</sup>, ולענין תשמיש עם בעלה, כיון שנאמנת על עצמה לאוסרה בתשמיש עמו, הרי היא כבעלים על התשמיש ויכולה למנוע גם מבעלה<sup style="color: gray;">187</sup>. וכן יש מן האחרונים שכתבו, שלצד ששאחד"א אסור משום שהוא כנדר<sup style="color: gray;">188</sup>, הרי שאדם יכול לאסור עצמו וממונו על אחרים, כבנדר<sup style="color: gray;">189</sup>. וכתבו אחרונים שיכול לאסור על אחרים אף כנגד עדים<sup style="color: gray;">190</sup>.
ויש מן האחרונים סוברים שאינו נאמן לאסור על אחרים<sup style="color: gray;">191</sup>, ולדעתם אדם שהחזיק עצמו ככהן ונאסר בכל פסולי כהונה משום שאחד"א, מכל מקום כשבא על פסולה הוא לוקה עליה אבל אין היא לוקה עליו<sup style="color: gray;">192</sup>, וכן לדעתם זהו שכתבו ראשונים שאשת כהן שאומרת טמאה אני לך, אינה נאסרת עליו משום שאחד"א, שאיסור זונה לכהן הוא איסור על הכהן והוא אינו נאסר באמירתה<sup style="color: gray;">193</sup>, ולדעתם אשה שאומרת אשת איש אני, אין איסור לאדם אחר לבוא עליה מצד אשת איש, אלא משום איסור לפני-עור*, ואותה שאמרו שהיה משמש עם הטהורה ואמרה נטמאתי ופירש מיד חייב קרבן<sup style="color: gray;">194</sup>, שחייב קרבן כבא על הנדה - שהרי על איסור לפני עור אין מביאים קרבן<sup style="color: gray;">195</sup> - לדעתם היינו דוקא כאשר שתק על אמירתה "נטמאתי" ושתיקתו חשובה כהודאה<sup style="color: gray;">196</sup>.
<h4>כאשר משועבד לאחרים/ בהפקעת שעבוד</h4>
כאשר משועבד לאחרים, ועל ידי האסרו משום שאחד"א גורם לביטול השעבוד, יש מן הראשונים שכתבו שאינו נאסר משום שאחד"א<sup style="color: gray;">197</sup>, וזה הטעם לדעתם שהאשה שאומרת לבעלה טמאה אני לך, למשנה אחרונה אינה נאסרת על בעלה<sup style="color: gray;">198</sup>, שזהו עיקר הדין, שאין האשה נאמנת לומר טמאה אני לך להפקיע עצמה מבעלה שהיא משועבדת לו<sup style="color: gray;">199</sup>, וכן אשת איש שבעודה תחת בעלה אומרת שנתקדשה לאחר קודם שנתקדשה לבעלה, אינה נאסרת על בעלה משום שאחד"א, משום שאגודה לבעלה ואינה יכולה להפסידו<sup style="color: gray;">200</sup>. והטעם שאינו נאמן להפקיע שעבוד, יש מן האחרונים שכתבו ששאחד"א הוא כהודאת בעל דין, וכשם שבהודאת בעל דין אינו נאמן לחוב אחרים<sup style="color: gray;">201</sup>, כך שאחד"א אינו נאמן לחוב אחרים<sup style="color: gray;">202</sup>. ויש מן האחרונים שכתבו, שמהות דין שאחד"א הוא שאנו מוזהרים לפסוק הדין לפי דבריו במה שנוגע אליו, וכיון שהוא אומר שהדבר אסור אנו מוזהרים עליו לכופו על שמירתו את האסור לפי דבריו, אבל במה שחב לאחרים, לא נאמר חיוב זה, ואדרבה נידון כדין שבין תובע ונתבע ואינו נאמן על פי עצמו להפסיד אחרים<sup style="color: gray;">203</sup>.
ויש מן הראשונים שנראה מדבריהם שמדין שאחד"א נאסר אף כשגורם להפקעת שעבודו כלפי אחר, ולדעתם אשה האומרת טמאה אני לך מעיקר הדין נאסרת על בעלה<sup style="color: gray;">204</sup>, אלא שחכמים הפקיעו את האיסור, מחשש שמא נתנה עיניה באחר <sup style="color: gray;">205</sup>, ורוב הנשים משקרות<sup style="color: gray;">206</sup>, וכן בדעת הסוברים ששאחד"א הוא משום נדר<sup style="color: gray;">207</sup>, כתבו אחרונים שיכול לאסור עצמו בשאחד"א אף כשמבטל שעבוד של אחרים, וכשם שיכולה אשה לאסור עצמה על בעלה כשתאסור על עצמה הנאת תשמישו, כך יכולה לאסור עצמה עליו כשאומרת טמאה אני לך<sup style="color: gray;">208</sup>. ולדעה זו, בטעם שהאומר פתח פתוח מצאתי נאמן לאוסרה עליו, ואף על פי שמשועבד לאשה למצות עונה, ובאמירתו מבטל שעבודה, יש מן האחרונים שכתבו שאי אפשר לכוף אותו לעבור איסור בעל כרחו, מה שאין כן כשהאשה אוסרת עצמה, שהיא קרקע עולם לפניו<sup style="color: gray;">209</sup>, ויש שכתבו שהאשה קנויה לגמרי לבעל ואינה יכולה לבטל שעבודו, אבל הבעל, אף שמשועבד לאשה למצות עונה, אינו קנוי לאשה<sup style="color: gray;">210</sup>. על טעמים נוספים שהטוען פתח פתוח נאמן אף על פי שמפקיע שעבוד, עי' להלן<sup style="color: gray;">211</sup>
<h4>בידו לבטל השעבוד</h4>
אף לסוברים שבדין שאחד"א אינו יכול לאסור עצמו ולבטל השעבוד<sup style="color: gray;">212</sup>, כאשר בידו לבטל את השעבוד כלפי חברו, יש מן האחרונים שכתבו שנאמן בשאחד"א, ולדעתם זה הטעם שהאומר פתח פתוח מצאתי נאמן לאוסרה משום שאחד"א, ואף על פי שמשועבד לה למצות עונה<sup style="color: gray;">213</sup>, שכיון שבידו לגרשה, נאמן<sup style="color: gray;">214</sup>.
<h4>כשלפי דבריו אינו משועבד</h4>
לסוברים שבדין שאחד"א אינו יכול לאסור עצמו ולבטל השעבוד<sup style="color: gray;">215</sup>, כאשר לפי אמירתו אינו משועבד כלל, כגון אשה הטוענת שלפני שנתקדשה לבעלה נתקדשה לאחר, ולפי דבריה מעולם לא נשתעבדה לבעלה, יש מן הראשונים שכתבו שאינה נאמנת, לפי שמפקעת השעבוד לבעלה<sup style="color: gray;">216</sup>. ויש מן האחרונים שנסתפקו בזה, שלפי דבריה מעולם לא נשתעבדה לו<sup style="color: gray;">217</sup>.
<h4>כשלא מפקיע לגמרי</h4>
אף לסוברים שבדין שאחד"א אינו יכול לאסור עצמו ולבטל השעבוד<sup style="color: gray;">218</sup>, כאשר אינו מפקיע לגמרי, כתבו אחרונים שנאמן, וזה הטעם לדעתם שאשה נאמנת לומר לבעלה שהיא נדה, משום שאחד"א, ואף על פי שאוסרת עצמה עליו, שאינה מפקיעה לגמרי אלא לזמן טומאתה<sup style="color: gray;">219</sup>.
<h4>כשהשעבוד היה על דעת כן</h4>
אף לסוברים שבדין שאחד"א אינו יכול לאסור עצמו ולבטל השעבוד<sup style="color: gray;">220</sup>, כאשר השעבוד מתחילה היה על דעת כן שיאסור עצמו, כתבו אחרונים שנאמן, וזה הטעם לדעתם שאשה נאמנת לומר לבעלה שהיא נדה, משום שאחד"א, ואף על פי שאוסרת עצמה עליו, שכאשר נשאת ונשתעבדה לו, היה על דעת כן שלא יהא כופה אותה לשמש עמו כאשר תאמר שהיא נדה<sup style="color: gray;">221</sup>.
<h4>נאמנות לגבי עצמו כשחב גם לאחרים</h4>
כאשר אוסר על עצמו בשאחד"א וחב גם לאחרים, כגון בבהמה של שני שותפים שאחד אסרה על עצמו בשאחד"א שאומר שלא שחטה והעדים מעידים ששחטה, יש מן האחרונים שכתבו שאף על פי שאינו נאמן כלפי חברו, וחברו אוכל את החצי שלו, כלפי עצמו נאמן, ואסור לו לאכול את החצי שלו<sup style="color: gray;">222</sup>.
<h3><b>כפיה ועונש</b></h3>
<h4>לעניין כפיית בית דין</h4>
האוסר על עצמו בשאחד"א, נחלקו ראשונים ואחרונים בדעתם, אם בית דין כופים אותו להפרישו מאיסור: א) יש סוברים, שבית דין אוסרים אותו עליו וכופים להפרישו ממנו<sup style="color: gray;">223</sup>, כגון שמודה שאשתו אסורה עליו מחמת זנות<sup style="color: gray;">224</sup>, או האומר פתח פתוח מצאתי שכופים אותו להוציא את אשתו<sup style="color: gray;">225</sup>, ולדעתם זהו שאמרו בתלמוד שהאומר פתח פתוח דומה כשני עדים<sup style="color: gray;">226</sup>, היינו שהטוען פתח פתוח מצאתי דינו כשני עדים של טומאה בסוטה* לעניין כפיית בית דין<sup style="color: gray;">227</sup>. ואף בדעת הראשונים הסוברים שהרואה את אשתו שזינתה, או סומך על אחר שאומר שזינתה, אין כופים אותו להוציאה<sup style="color: gray;">228</sup>, יש שכתבו שאם הבעל אומר במפורש שמאמין לעד או שאשתו אסורה עליו, או טוען טענת פתח פתוח, כופים אותו להוציאה<sup style="color: gray;">229</sup>. ויש שכתבו, שאין כופים להפרישו מאיסור אלא בעומד בדיבורו, אבל אם חזר בו, אף שאינו נאמן לחזור בו בלא אמתלא, אין כופים אותו<sup style="color: gray;">230</sup>. על הסוברים שאין כופים להפרישו מאיסור אלא במקום שאינו יכול לחזור על ידי אמתלא, עי' להלן. ב) ויש סוברים, שאף האומר בעצמו שאשתו זינתה, אין בית דין כופים להפרישו מאיסור<sup style="color: gray;">231</sup>, וכן הטוען פתח פתוח מצאתי, אין בית דין כופים להוציאה<sup style="color: gray;">232</sup>, שכל שאין הענין ברור לבית דין על ידי עדים או חזקה, אין מענישים ואין כופים עליו<sup style="color: gray;">233</sup>. והטעם, יש שכתבו שנאמנותו משום שאחד"א אינה יכולה לחייב את בית דין לנהוג על פיה<sup style="color: gray;">234</sup>. ג) ויש שמחלקים, שבכל האיסורים כאשר שאחד"א, כופים אותו על האיסור, מלבד באוסר את אשתו עליו, שאין כופים אותו, שאם יכפו, יש לחוש לגט מעושה, שפסול<sup style="color: gray;">235</sup>, ודוקא כאשר אינו עומד בדיבורו, אבל אם עומד בדיבורו, אף באוסר את אשתו כופים אותו ואין חשש של גט מעושה<sup style="color: gray;">236</sup>.
<h4>סקילה</h4>
האשה שאומרת נתקדשתי לפלוני, ולאחר מכן זינתה, אין סוקלים אותה על פי אמירתה שנתקדשה, שנאסרת משום שאחד"א<sup style="color: gray;">237</sup>, ואף על פי שאם אמר אביה שקידשה, ולאחר מכן זינתה, נסקלת על פי, לסוברים כן<sup style="color: gray;">238</sup>, היינו משום שהתורה האמינה לאב, אבל היא אינה אסורה אלא מדין שאחד"א<sup style="color: gray;">239</sup>. ויש מן האחרונים שצידדו לומר שלסוברים שגדר שאחד"א הוא משום נאמנות<sup style="color: gray;">240</sup>, נאמנות האשה לומר נתקדשתי שוה לנאמנות האב לומר קידשתי את בתי, ושניהם אינם נאמנים אלא לענין איסור<sup style="color: gray;">241</sup>.
<h4>מלקות</h4>
אם לוקה כשעבר על האיסור שנאסר בו משום שאחד"א, נחלקו אחרונים בדעת ראשונים: א) יש סוברים שלוקה, שנאמן לאסור על עצמו יותר ממאה עדים<sup style="color: gray;">242</sup>, ונחשב כודאי איסור<sup style="color: gray;">243</sup>, ולדעתם זהו שכתבו ראשונים ואחרונים שמי שבא בזמן הזה ואמר כהן אני אוסר עצמו בפסולות לכהונה ואינו מטמא למתים, ואם נשא או נטמא, לוקה<sup style="color: gray;">244</sup>. ואותה שאמרו שהוחזקה נדה בשכנותיה, בעלה לוקה עליה משום נדה<sup style="color: gray;">245</sup>, היינו שדוקא לגבי המלקות של בעלה צריך להחזיקה בנדה, אבל להלקות האשה עצמה, די באמירתה שהיא נדה<sup style="color: gray;">246</sup>. בטעם שלוקה, אף על פי שאינו חייב מיתה משום שאחד"א<sup style="color: gray;">247</sup>, יש מן האחרונים שכתבו שמלקות הם על עבירה על האיסור, ומצד שאחד"א נאמן שהדבר אסור, אבל מיתה, כגון באשת איש, תלויה במציאות שהיא אשת איש, ועל המציאות לא נאמן<sup style="color: gray;">248</sup>. ואף על פי שאין אדם לוקה על פי עצמו<sup style="color: gray;">249</sup>, לא אמרו כן אלא במעיד על עצם העבירה שעבר, ולא במעיד על דבר שהוא אסור שנאמן בדבריו לגבי עצמו, וחזר ועבר בו עבירה בפני עדים<sup style="color: gray;">250</sup>. ב) ויש סוברים שאין הבדל בין מלקות למיתה, אלא כל שלא הוחזק כלל כנגד האיסור שאוסר על עצמו בשאחד"א, כגון במחזיק עצמו כהן, שאינו מוחזק כלל כאינו כהן, נענש על האיסור, וכל שהוחזק כנגד האיסור, כגון אשה שאומרת שנתקדשה, וכנגד אמירתה יש לה חזקת פנויה, אינו נענש<sup style="color: gray;">251</sup>. ג) ויש סוברים שאינו לוקה<sup style="color: gray;">252</sup>, ואותה שכתבו ראשונים שהאומר כהן אני, אם נשא פסולות לכהונה או נטמא למת, לוקה<sup style="color: gray;">253</sup>, היינו דוקא בשהוחזק כך ל' יום, ולוקה משום שהוחזק<sup style="color: gray;">254</sup>, וכן אותה שאמרו שהוחזקה נדה בשכנותיה בעלה לוקה עליה<sup style="color: gray;">255</sup>, אף היא אינה לוקה אלא בהוחזקה<sup style="color: gray;">256</sup>. והטעם שאינו לוקה משום שאחד"א, יש שכתבו שנאמנותו משום שאחד"א אינה יכולה לחייב את בית דין לנהוג על פיה, ולכן אינם יכולים להמיתו או להלקותו<sup style="color: gray;">257</sup>. ויש שכתבו שמדין שאחד"א לא ניתנה לו נאמנות אלא לענין לאסור על עצמו או עצמו, אבל לא לענין עונשים, וכלל הוא בידינו שאין אדם נהרג או לוקה על פי עצמו<sup style="color: gray;">258</sup>. ויש שכתבו שאינו נאמן בדבריו אלא לגבי עצמו, ולא לגבי חברו, שאם אינו חייב מלקות, המלקה אותו עובר איסור<sup style="color: gray;">259</sup>.
<h2>שוכר</h2>
<b>הגדרת הערך</b> - הלוקח מחברו בהמה או מטלטלים לזמן מה תמורת תשלום, פטור מאונס*, ולסוברים כן, וכן הלכה, דינו לכל דבר כשומר-שכר*.
<h3>גדרו</h3>
איזהו שוכר, שכר ממנו בהמה, שכר ממנו כלים<sup style="color: gray;">1</sup>, ששוכר הוא מי ששכר בהמה מחבירו<sup style="color: gray;">2</sup> לרכוב או לעשות בה מלאכה, או ששכר ממנו מטלטלין<sup style="color: gray;">3</sup>. ואף על פי שבכתוב לא נזכר אלא בהמה<sup style="color: gray;">4</sup>, אין חילוק בין השוכר מחבירו בהמה או כלים<sup style="color: gray;">5</sup>.
על קניינו של השוכר, ועד מתי יכולים המשכיר והשוכר לחזור בהם, ע"ע שומרים.
<h3>באונס</h3>
השוכר מחבירו בהמה או כלים, פטור מאונסים<sup style="color: gray;">6</sup>, שנשבע על השבורה ועל השבויה ועל המתה<sup style="color: gray;">7</sup>, שאם ארעו אונס גדול כגון שהיתה בהמה ומתה או נשברה או נשבית או נטרפה, נשבע שנאנסה<sup style="color: gray;">8</sup> ופטור<sup style="color: gray;">9</sup>, שנאמר גבי שואל<sup style="color: gray;">10</sup>: אם שכיר הוא בא בשכרו<sup style="color: gray;">11</sup>, כלומר אם שוכר הוא ששכר הבהמה<sup style="color: gray;">12</sup>, שהשור אינו שאול אלא שכור<sup style="color: gray;">13</sup>, בא בשכרו לידי השוכר בזה<sup style="color: gray;">14</sup>, שבא לעשות מלאכתו ממנה<sup style="color: gray;">15</sup>, ולא בשאלה*<sup style="color: gray;">16</sup>, אין לו משפט שואל*<sup style="color: gray;">17</sup> להתחייב באונסים<sup style="color: gray;">18</sup>, שאין כל הנאה שלו<sup style="color: gray;">19</sup>. לדעת הסוברים - וכן הלכה<sup style="color: gray;">20</sup> - ששוכר דינו לענין גנבה* ואבדה* כשומר-שכר*<sup style="color: gray;">21</sup>, דין זה נלמד מכתוב זה אף באופן אחר: אם שכיר הוא בא בשכרו<sup style="color: gray;">22</sup>, הרי הוא כנושא שכר<sup style="color: gray;">23</sup>, הואיל ונושא שכר נהנה ומהנה, והשכיר נהנה ומהנה, אם למדת על נושא שכר שהוא נשבע על האונסים<sup style="color: gray;">24</sup>, אף השכיר נשבע על האונסים<sup style="color: gray;">25</sup>. ויש שכתבו שהלימוד הוא: אם שכיר הוא בא בשכרו<sup style="color: gray;">26</sup>, בשוכר הכתוב מדבר, אל-תקרי* שכיר הוא אלא שכור הוא<sup style="color: gray;">27</sup>.
<h3>בפשיעה</h3>
השואל חייב בפשיעה*<sup style="color: gray;">28</sup>, כמו כל השומרים* החייבים בפשיעה<sup style="color: gray;">29</sup>, אלא אם כן בעליו עימו<sup style="color: gray;">30</sup>, ועל כך ע"ע שומרים.
<h3>בגניבה ואבידה</h3>
השוכר, לא פירשה התורה מה דינו<sup style="color: gray;">31</sup> לענין גנבה* ואבדה*<sup style="color: gray;">32</sup>, ששומר-חנם* ושומר-שכר* ושואל* כולם כתוב דינם בתורה - לענין גניבה ואבידה - שוכר לא נכתב<sup style="color: gray;">33</sup>, לפיכך נחלקו בו חכמי ישראל - התנאים - שוכר כיצד משלם<sup style="color: gray;">34</sup>:
א) לדעת ר' מאיר - ויש גורסים: ר' יהודה<sup style="color: gray;">35</sup> - שוכר משלם כשומר חינם<sup style="color: gray;">36</sup>, ופטור מגניבה ואבידה<sup style="color: gray;">37</sup>. בטעם הדבר כתבו ראשונים, שלדעה זו השכירות כנגד המלאכה<sup style="color: gray;">38</sup>, שנותן שכר מלאכתו<sup style="color: gray;">39</sup>, והשמירה בחינם<sup style="color: gray;">40</sup>, ואינו נוטל שכר על שמירתו<sup style="color: gray;">41</sup>. וכתבו אחרונים שלדעה זו, הכתוב: אם שכיר הוא בא בשכרו<sup style="color: gray;">42</sup>, פירושו, אם הבעלים שכיר, הדבר השאול בא בשביל השכר שיש לו מהשואל, והוא כשוכר ופטור על השבורה והשבויה וגניבה ואבידה<sup style="color: gray;">43</sup>.
ב) ולדעת ר' יהודה - ויש גורסים: ר' מאיר<sup style="color: gray;">44</sup>. ולדעת סתם משנה<sup style="color: gray;">45</sup>, ולדעת המכילתא<sup style="color: gray;">46</sup>. ויש הסוברים כן אף בדעת ר' אליעזר<sup style="color: gray;">47</sup> - שוכר משלם כשומר שכר<sup style="color: gray;">48</sup>, ומשלם על גניבה ואבידה<sup style="color: gray;">49</sup>, שנאמר: אם שכיר הוא בא בשכרו<sup style="color: gray;">50</sup>, הרי הוא כנושא שכר<sup style="color: gray;">51</sup>, הואיל ונושא שכר נהנה ומהנה, והשכיר נהנה ומהנה, אם למדת על נושא שכר שהוא משלם את הגניבה ואת האבידה<sup style="color: gray;">52</sup>, אף השכיר משלם את הגניבה ואת האבידה<sup style="color: gray;">53</sup>. ויש שכתבו שהלימוד הוא: אם שכיר הוא בא בשכרו<sup style="color: gray;">54</sup>, בשוכר הכתוב מדבר, אל-תקרי* שכיר הוא אלא שכור הוא<sup style="color: gray;">55</sup>.
בדעת הסוברים ששוכר דינו כשומר שכר<sup style="color: gray;">56</sup>, נאמרו מספר טעמים: א) בירושלמי אמרו - וכן נראה מהמכילתא<sup style="color: gray;">57</sup> - שהשוכר, לפי שנהנה מקצת ומהנה מקצת - שנהנה במלאכתו ומהנה לבעל הבית, שמשלם שכרו ושמירתו עליו<sup style="color: gray;">58</sup> - נשבע מקצת - על השבורה ושבויה ומתה<sup style="color: gray;">59</sup> - ומשלם מקצת<sup style="color: gray;">60</sup>, בגניבה ואבידה<sup style="color: gray;">61</sup>. וכן יש מהראשונים שכתבו הטעם, כי ההנאה היא לשניהם<sup style="color: gray;">62</sup>, שכשהוא מהנה, לבעל הוא נהנה גם כן<sup style="color: gray;">63</sup>, מה שאין כן בשומר חינם<sup style="color: gray;">64</sup>, וכיון שאין כל הנאה שלו דינו כשומר שכר<sup style="color: gray;">65</sup>, שהשוכר הוא ממוצע בין שומר חינם<sup style="color: gray;">66</sup> ובין השואל<sup style="color: gray;">67</sup>. ב) ויש מהראשונים שכתבו טעמו של ר' יהודה, שלדעה זו הואיל ולהנאתו הוא אצלו, אף על פי שנותן שכר פעולתו שומר שכר הוא, שאם לא נתן שכר הוא שואל וחייב באונסים<sup style="color: gray;">68</sup>, עכשיו שנתן לו שכר אינו שואל אלא שומר שכר<sup style="color: gray;">69</sup>, שבשביל מלאכתו נותן השכר ומקבל עליו השמירה, ונמצאת המלאכה שכר השמירה<sup style="color: gray;">70</sup>. ג) ויש מהאחרונים שכתבו הטעם, כי המשכיר בהמתו יודע שאין הבהמה עושה מלאכה אם אין אדם עומד על גבה, וכשמסר אותה לשוכר על מנת כן מסרה לו, שיעמוד על גבה, לא שיעזבנה באופן שתאבד או שיגנבוה, לפיכך אם נגנבה או אבדה חייב לשלם<sup style="color: gray;">71</sup>.
להלכה פסקו ראשונים כר' יהודה<sup style="color: gray;">72</sup>, ששומר שכר ושוכר דין אחד יש להם<sup style="color: gray;">73</sup>, ואם נגנב או אבד הדבר השכור הרי אלו משלמים<sup style="color: gray;">74</sup>, שהלכה-כסתם-משנה*<sup style="color: gray;">75</sup>, ועוד, שכן התלמוד סותם כדעה זו<sup style="color: gray;">76</sup>, ועוד, שכן כשנחלקו ר' יהודה ור' מאיר הלכה כר' יהודה<sup style="color: gray;">77</sup>.
<h3>היזק השוכר</h3>
השוכר בית מחבירו ונותן שם חיטה ומחמת שעמדה שם ימים הרבה נתקלקלו הכתלים ונפלו והזיקו למשכיר ולשכניו - אפילו אם היה אוצר העשוי לשמר בו חיטה<sup style="color: gray;">78</sup> - כתבו ראשונים שאם היה ניכר וידוע קלקול הכותלים, והתרו בו לסלק החיטה ולא סלקם, פושע הוא - דהיינו גרוע מפושע, שהוא כמזיק בידיו<sup style="color: gray;">79</sup> - וחייב לשלם כל ההיזק<sup style="color: gray;">80</sup>, שכיון שידע שהכתלים רעועים והתרו בו היה לו לסלקו, ואינו דומה לפורץ גדר בפני בהמת חבירו ונאבדה הבהמה שפטור מדיני אדם, ששם ההיזק בא לו ממילא, מה שאין כן כאן שההיזק נעשה מתבואתו שהוא כידו<sup style="color: gray;">81</sup>.
התראה זו, כתבו אחרונים דהיינו שנתרועעו הכתלים אחר הנחת החיטים, ואז צריך התראה בבית-דין* דוקא<sup style="color: gray;">82</sup>, אבל אם היו הכתלים רעועים בשעת הנחת החיטים, אפילו בלא התראה חייב<sup style="color: gray;">83</sup>.
<h3>השכירה לאחר</h3>
לסוברים - וכן הלכה<sup style="color: gray;">84</sup> - ששוכר דינו לענין גנבה* ואבדה* כשומר-שכר*<sup style="color: gray;">85</sup>, אין השוכר בהמה או מטלטלים רשאי להשכיר לאחר, ואם השכיר לאחר<sup style="color: gray;">86</sup>, דינו כדין שומר שכר שמסר לשומר אחר<sup style="color: gray;">87</sup>, וחייב אפילו באונסים<sup style="color: gray;">88</sup>, אפילו יש עדים שנאנסה ביד השני, כל שאין עדים שלא שינה אנו אומרים ששינו והוא כאילו שלח בה יד<sup style="color: gray;">89</sup>, שאף על פי שאין אנו חושדים אותו ללא טעם בשליחות יד, מכל מקום כשפשע בה או שינה בה, שמחמתו מתה, אנו חוששים<sup style="color: gray;">90</sup>, שעומדת ברשותו להתחייב באונסים<sup style="color: gray;">91</sup>, שאף על פי שאין אנו חושדים אותו בשליחות יד, צריך שהעדים ידעו שלא היה תחילתו בפשיעה, ואף שידעו שסופו באונס, כל שנוכל לומר שאפשר היה תחילתו בפשיעה, אנו חושדים בו<sup style="color: gray;">92</sup>, שבשבועת-השומרים* שלא פשע הוא גם כן, לסוברים כן<sup style="color: gray;">93</sup>, עיקר השבועה, ולסוברים שאינו אלא גלגול-שבועה*<sup style="color: gray;">94</sup>, פטור<sup style="color: gray;">95</sup>.
חיוב זה שחייב השוכר המשכיר לאחר, הוא אם אין לשני ראיה שיפטר בה הראשון<sup style="color: gray;">96</sup>, שצריך ראיה שלא שינה בה לעשות בה דבר שלא השכירה לכך, ואין השני נאמן בשבועה על זה, אבל הראשון נאמן בשבועה לומר ראיתי שלא שינה בה השני, ונפטר<sup style="color: gray;">97</sup>.
<h3>מסרה לשומר חינם</h3>
לסוברים - וכן הלכה<sup style="color: gray;">98</sup> - ששוכר דינו לענין גנבה* ואבדה* כשומר-שכר*<sup style="color: gray;">99</sup>, אם מיעט בשמירתו, דהיינו שנתנו לשומר-חנם*, חייב, אף שהיה רגיל הבעל הבית למסור הפקדון ליד זה השומר חנם שמסרו זה<sup style="color: gray;">100</sup>.
<h3>השאילה לאחר</h3>
השוכר פרה מחבירו והשאילה לאחר - שעמד שוכר והשאילה לאחר<sup style="color: gray;">101</sup> לעשות בה ימי שכירותו<sup style="color: gray;">102</sup> - ומתה כדרכה, נחלקו בו תנאים:
א) לדעת תנא קמא, ישבע השוכר - למשכיר<sup style="color: gray;">103</sup> - שמתה כדרכה<sup style="color: gray;">104</sup>, אם היה שם בשעה שמתה<sup style="color: gray;">105</sup>, ופטור, שהשוכר פטור מאונסים<sup style="color: gray;">106</sup>, והשואל* - שהוא חייב באונסים<sup style="color: gray;">107</sup> - ישלם לשוכר<sup style="color: gray;">108</sup>, בשבועה שהוא נשבע למשכיר<sup style="color: gray;">109</sup>. אם לא היה שם בשעה שמתה, אם יש עדים יביא עדים ויפטר, והשואל כשר לעדות זו, שהרי אינו נוגע* בעדות<sup style="color: gray;">110</sup>, ואם אין שם עדים, נחלקו ראשונים: יש סוברים שאינו יכול לישבע וחייב לשלם, שהוא כאומר איני יודע אם פרעתיך שהוא חייב<sup style="color: gray;">111</sup>. ויש סוברים שנשבע השוכר שאינו יודע אם מתה כדרכה או אם נגנבה ויפטר, שהוא כאומר מנה לי בידך והלה אומר איני יודע אם הלויתני, שהוא פטור<sup style="color: gray;">112</sup>.
ב) ולדעת ר' יוסי תחזור הפרה לבעלים<sup style="color: gray;">113</sup>, דהיינו שיחזירו דמי הפרה לבעלים<sup style="color: gray;">114</sup>, שמשלם השואל לבעל הפרה ולא לשוכר<sup style="color: gray;">115</sup>, שאינו בדין שיהא זה - השוכר<sup style="color: gray;">116</sup> - עושה סחורה בפרתו של חבירו<sup style="color: gray;">117</sup>, ויהא זה נשכר בשל משכיר והמשכיר מפסיד<sup style="color: gray;">118</sup>.
בביאור מחלוקת התנאים נחלקו ראשונים:
א) יש מפרשים שלדעת תנא קמא, שוכר קונה לפרה זו במיתה<sup style="color: gray;">119</sup>, ושבועה אינה אלא כדי להפיס דעתו של בעל הבית<sup style="color: gray;">120</sup>, שלא יאמר פשעת בה<sup style="color: gray;">121</sup>. ולדעת ר' יוסי שוכר אינו קונה אלא בשבועה<sup style="color: gray;">122</sup> שהוא נשבע למשכיר<sup style="color: gray;">123</sup>, או בהבאת עדים<sup style="color: gray;">124</sup>, שאין שוכר זוכה בפרה עד שיהא נפטר מן המשכיר, ולכן אין הלה עושה סחורה בפרתו של זה<sup style="color: gray;">125</sup>, שיכול המשכיר לומר לו: איני חפץ בשבועתך ואעשה דיני עם השואל<sup style="color: gray;">126</sup>, וכיון שלעולם לא יהא נפטר ממנו אי אפשר שיזכה בפרה<sup style="color: gray;">127</sup>, ואפילו אם יש עדים שמתה כדרכה<sup style="color: gray;">128</sup>, שאין השוכר צריך לישבע<sup style="color: gray;">129</sup>, מכל מקום אינו קונה אותה אלא בהבאת עדים<sup style="color: gray;">130</sup> לפני בית דין שיעידו שמתה כדרכה<sup style="color: gray;">131</sup>, או שיאמר לו: אני פוטרך מהבאת עדים<sup style="color: gray;">132</sup>.
ב) ויש מהראשונים מפרשים, שלדעת תנא קמא שואל זה אינו שומר של בעל הפרה כלל, אלא שומר של שוכר, ולענין שמירה בבעלים - שאם היה המשאיל עם השואל במלאכתו בשעה שמשך הדבר השאול, פטור<sup style="color: gray;">133</sup> - אם היו בעלים עם השואל חייב ואם היה שם השוכר פטור<sup style="color: gray;">134</sup>, ולדעת ר' יוסי שוכר חשוב שלוחו של משכיר<sup style="color: gray;">135</sup>, כאילו השאילו בשליחות המשכיר<sup style="color: gray;">136</sup>, והשואל נכנס תחת השוכר ושומר של בעל הפרה הוא לגמרי<sup style="color: gray;">137</sup>, ואינו יכול לומר לו אינך בעל דברים איתי<sup style="color: gray;">138</sup>, הלכך דין המשכיר עם השואל<sup style="color: gray;">139</sup>, ואם היו בעלים עם השואל פטור משום שאלה בבעלים, ואם לא היה שם אלא השוכר, חייב<sup style="color: gray;">140</sup>.
היה המשכיר עצמו שם בשעה שמתה ביד השואל, נחלקו ראשונים: לסוברים שר' יוסי נחלק על תנא קמא מפני שסובר ששוכר אינו קונה אלא בשבועה<sup style="color: gray;">141</sup>, אם המשכיר עצמו היה שם בשעה שמתה ביד שואל<sup style="color: gray;">142</sup>, וראה שמתה כדרכה, שעכשיו אין צריך השוכר לא שבועה ולא עדים<sup style="color: gray;">143</sup>, ומשעה שמתה נפטר ממנו<sup style="color: gray;">144</sup>, מודה ר' יוסי ששואל משלם לשוכר<sup style="color: gray;">145</sup> והשוכר פטור<sup style="color: gray;">146</sup>, ששם ודאי קונה לה במיתה בלבד, שעכשיו אין השוכר צריך לעשות כלום<sup style="color: gray;">147</sup>. ולסוברים שר' יוסי נחלק על תנא קמא מפני שסובר ששוכר הוא שלוחו של משכיר<sup style="color: gray;">148</sup>, אף אם המשכיר עצמו היה שם בשעה שמתה ביד שואל, וראה שמתה כדרכה, השואל משלם לבעלי הפרה<sup style="color: gray;">149</sup>.
לדעת תנא קמא, שהשוכר צריך להישבע<sup style="color: gray;">150</sup>, בטעם שאין עדות השואל מועילה, נחלקו ראשונים:
יש סוברים שהשואל יכול להעיד ולפטור השוכר משבועה<sup style="color: gray;">151</sup>, אלא שהמשנה באה ללמד אותנו הדין שהשוכר נפטר בשבועתו מן המשכיר, ואם יש לו ראיה לפטור עצמו מן השבועה יביא ראיה ויפטר, ואינו יכול לשנות שהשוכר פטור משבועה משום עדותו של שואל, משום שפעמים אין השואל יודע היאך מתה<sup style="color: gray;">152</sup>, וגם פעמים שהוא פסול להם לעדות<sup style="color: gray;">153</sup>,או שמשביע לשוכר, שהמדובר בכגון שיש עסק שבועה ביניהם<sup style="color: gray;">154</sup>. ויש מהראשונים סוברים שאף על פי ששואל מעיד על הדבר, אין עד אחד פוטר משבועה<sup style="color: gray;">155</sup>. ויש סוברים שהשואל יכול להעיד<sup style="color: gray;">156</sup>.
לסוברים - וכן הלכה<sup style="color: gray;">157</sup> - ששומר שמסר לשומר חייב, ואפילו שומר-חנם* שמסר לשומר-שכר* ועילה לשמירתו<sup style="color: gray;">158</sup>, פירשו בתלמוד שאין מחלוקת התנאים אמורה אלא כשנתנו לו הבעלים רשות להשאיל, ואמרו לו: לדעתך<sup style="color: gray;">159</sup>, כרצונך, אם תרצה להשאילה לו ימי שכירותך, אין אנו מקפידים, הלכך הוא השאילה, והבעלים אין יכולים לומר אין רצוננו<sup style="color: gray;">160</sup>, ואלמלא כן היה חייב לדברי הכל<sup style="color: gray;">161</sup>. וכן אמרו בירושלמי שאין דין זה אמור אלא שנתן לו רשות להשאיל<sup style="color: gray;">162</sup>, אבל אם לא נתן רשות להשאיל, לא<sup style="color: gray;">163</sup>, ופירשו ראשונים דהיינו לדעת הסוברים שומר שמסר לשומר חייב<sup style="color: gray;">164</sup>. וכן פירשו ראשונים המשנה, שהדברים אמורים כשהרשה לו בעל הפרה להשאילה<sup style="color: gray;">165</sup>.
להלכה פסקו בתלמוד כר' יוסי<sup style="color: gray;">166</sup>, וכן פסקו ראשונים להלכה, שהשוכר פרה מחבירו והשאילה לאחר ומתה כדרכה - או נאנסה<sup style="color: gray;">167</sup> - כיון שהשני חייב, תחזור לבעלים הראשונים, שאין הלה עושה סחורה בפרתו של זה<sup style="color: gray;">168</sup>, שהלכה כר' יוסי<sup style="color: gray;">169</sup>, ואפילו אם המשכיר יודע שמתה כדרכה, חייב לשלם למשכיר<sup style="color: gray;">170</sup>.
אף לסוברים - וכן הלכה<sup style="color: gray;">171</sup> - שהשוכר פרה מחבירו והשאילה לאחר ומתה כדרכה, תחזור לבעלים הראשונים ומשלם השואל למשכיר<sup style="color: gray;">172</sup>, אם אמר המשכיר לשוכר: אם תרצה תשאילנה ויהיה דינך עם השואל ויהיה דיני עמך, אז ישלם השואל לשוכר<sup style="color: gray;">173</sup>. אמר לו המשכיר כן, והשאילו השוכר למשכיר עצמו ומתה כדרכה אצל המשכיר, נחלקו בו אחרונים: יש סוברים שחייב המשכיר לשלם לו ולהעמיד לו אחרת כל ימי השכירות<sup style="color: gray;">174</sup>. ויש המצדדים שפטור המשכיר מלשלם לו, שאף על פי שהקנה לו התשלומים, לא הקנה לו גוף הפרה<sup style="color: gray;">175</sup>.
<h3>שאר דינים</h3>
לסוברים - וכן הלכה<sup style="color: gray;">176</sup> - ששוכר דינו לענין גנבה* ואבדה* כשומר-שכר*<sup style="color: gray;">177</sup>, כל דיני שומר שכר בשבועותיו<sup style="color: gray;">178</sup> ובתשלומים ובענין קניית הכפל* נוהגים גם כן בשוכר<sup style="color: gray;">179</sup>.
<h3>נולדה מכה בפשיעת השוכר</h3>
השוכר פרה מחבירו ונולדה בה מכה בפשיעת השוכר - כגון ששינה בה<sup style="color: gray;">180</sup>, או שנמצא צולע ולא חשש ורכב עליו ונתקלקל הסוס<sup style="color: gray;">181</sup> - ולא מחמת מלאכה, נחלקו בו ראשונים: יש סוברים שהוא פטור מלשלם<sup style="color: gray;">182</sup>, כיון שסופה להתרפאות מאותה מכה אינו אלא שבת*, ואין שבת בבהמה<sup style="color: gray;">183</sup>, לפיכך אם מתבטלת כמה ימים פטור, כיון שסופה להתרפאות<sup style="color: gray;">184</sup>. ויש סוברים שהוא חייב לשלם<sup style="color: gray;">185</sup>, שדוקא גבי אדם אין חושבים מכה שסופה להתרפאות אלא שבת, לפי שאינו עומד לימכר, הלכך לא הפחית מכספו, אבל בהמה שבכל שעה עומדת לימכר, ואם יבוא למוכרה ודאי תשוה פחות מחמת מכה זו, חשוב נזק וחייב<sup style="color: gray;">186</sup>. ועוד, שאם תפטור מתשלום, לא הנחת חיים לכל בריה, והרוצה להפסיד לחבירו ינעוץ במסמרות בסוסים בכל יום ויום ויפטר<sup style="color: gray;">187</sup>.
אף להלכה נחלקו הפוסקים: יש מחייבים<sup style="color: gray;">188</sup>. ויש פוטרים<sup style="color: gray;">189</sup>. ויש פוסקים שהוא ספק בדין, והמוציא-מחברו-עליו-הראיה*<sup style="color: gray;">190</sup>.
אף לדעת הפוטרים, כתבו הפוסקים שאם בא הניזק לידי היזק רב משום עיכוב המלאכה על ידי מכה זו שבבהמה, יש לחייבו משום גרמי<sup style="color: gray;">191</sup>.
מחלוקת ראשונים זו, היא אף כשהכחיש הבשר מחמת מכה שנולדה מפשיעה<sup style="color: gray;">192</sup>.
<h3>המצוה לדון בדינו</h3>
מצות בית-דין* לדון בדין השוכר<sup style="color: gray;">193</sup>, שאם נפל מחלוקת בין השוכר והמשכיר, מצוה לדון ביניהם<sup style="color: gray;">194</sup>.
במנין מצוה זאת במנין-המצות*, נחלקו מוני המצוות: יש שלא מנאוה כלל<sup style="color: gray;">195</sup>. ורוב מוני המצוות שלא מנו פרשיות<sup style="color: gray;">196</sup>, מנאוה כמצות-עשה* אחת עם שומר-שכר*<sup style="color: gray;">197</sup>, משום שדינו של שוכר - לסוברים כן<sup style="color: gray;">198</sup>, וכן הלכה<sup style="color: gray;">199</sup> - כשומר שכר<sup style="color: gray;">200</sup>. ומהמונים פרשיות, יש שמנאוהו כפרשה אחת עם שומר שכר<sup style="color: gray;">201</sup>.
<h2>שומע כעונה</h2>
<b>הגדרת הערך -</b> שמיעה מאדם אחר, שמועילה לשומע כאילו היה מדבר בפיו.
<h3><b>הדין מקורו וגדרו</b></h3>
מצוות המתקיימות על ידי דבור* - ויש סוברים אף שאר אמירות שאין בהן מצוה<sup style="color: gray;">1</sup> - מועילה בהן שמיעה מן המדבר – באופנים מסויימים<sup style="color: gray;">2</sup> – כדיבור<sup style="color: gray;">3</sup>, ודין זה הוא הנקרא בלשון חכמים "שומע כעונה"<sup style="color: gray;">4</sup>, וכתבו אחרונים שנראה מדברי ראשונים שדין מן התורה הוא<sup style="color: gray;">5</sup>.
<h4>מקורו</h4>
דין "שומע כעונה"<sup style="color: gray;">6</sup>, למדוהו חכמים מן הכתוב: את כל דברי הספר אשר קרא מלך יהודה<sup style="color: gray;">7</sup>, שאף על פי שלא קרא המלך עצמו את הדברים - שהרי נאמר: ויקראהו שפן לפני המלך<sup style="color: gray;">8</sup> - כיון ששמע מן הקורא החשיבו הכתוב כאילו קראם, ומכאן שהשומע כעונה<sup style="color: gray;">9</sup>. ויש מן האחרונים שביארו שלמדים מן הכתוב שדיבור ואמירה האמורים בתורה – כגון ודברת בם<sup style="color: gray;">10</sup>, האמור לענין קריאת-שמע*<sup style="color: gray;">11</sup> - אינם דיבור ואמירה דוקא, אלא אף שמיעה בכללם<sup style="color: gray;">12</sup>. ומכל מקום כתבו אחרונים שאין זה לימוד גמור, אלא אסמכתא* היא מן הכתוב<sup style="color: gray;">13</sup>. ויש מן האחרונים שנראה מדבריהם שלימוד גמור הוא<sup style="color: gray;">14</sup>.
<h4>כמצטרף לדיבורו של המשמיע</h4>
השומע, אם יוצא ידי חובתו בשמיעה לבדה או שחשוב שמצטרף הוא לדיבורו של המשמיע, נחלקו אחרונים בדעת ראשונים: א) יש סוברים שעל ידי השמיעה מצטרף השומע לדיבורו של המשמיע, ומועיל דיבורו של המשמיע אף לשומע<sup style="color: gray;">15</sup>, ומהם שהוסיפו שכעין שליחות היא, שהמשמיע נעשה שלוחו של השומע להוציאו ידי חובתו, והשומע מקיים את המצוה על ידי המשמיע<sup style="color: gray;">16</sup>, ומהם שהוסיפו עוד, שכמה דיני שליחות* - כגון שדבר שאין האדם יכול לעשות בעצמו אף שלוחו אינו יכול לעשות עבורו<sup style="color: gray;">17</sup>, וכגון שאין שליחות לקטן<sup style="color: gray;">18</sup>, וכגון שדברים אינם נמסרים לשליח<sup style="color: gray;">19</sup> – אמורים אף בשומע כעונה<sup style="color: gray;">20</sup>. ב) ויש סוברים שיוצא השומע בשמיעה לבדה, ומועילה השמיעה כדיבור<sup style="color: gray;">21</sup>, שלדעתם, על ידי השמיעה חשוב השומע כאילו דיבר את הדברים הנשמעים<sup style="color: gray;">22</sup>.
<h4>כמדבר וכמוציא בשפתיו</h4>
השומע, אם הוא חשוב כמדבר וכמוציא בשפתיו ממש, כתבו אחרונים שנחלקו גאונים וראשונים בדבר: א) יש סוברים שחשוב השומע כמוציא בשפתיו ממש<sup style="color: gray;">23</sup>, וכתבו אחרונים, שמטעם זה סוברים ראשונים שהשומע חשוב כעונה אף לענין שתהא שמיעתו חשובה הפסק בתפלה ובברכות<sup style="color: gray;">24</sup>. וכן כתבו שמטעם זה, השומע ברכה שאינו מחוייב בה – כגון המסופק אם יצא ידי חובתו בברכה שחייב לברך, ושומעה מאחר כדי לצאת ידי חובתו, שעל צד הספק שכבר יצא ידי חובתו, נמצא שומע ברכה שאינו מחוייב בה עוד<sup style="color: gray;">25</sup> - עובר משום לא-תשא-את-שם-ה'-אלקיך-לשוא*, לסוברים כן<sup style="color: gray;">26</sup>, שכיון שבשמיעתו הוא כמוציא בשפתיו, חשוב שמוציא שם שמים לבטלה<sup style="color: gray;">27</sup>. וכן כתבו שמטעם זה, בעל-קרי*, אסור לו לצאת ידי חובת ברכות ושאר דברים שבקדושה בשמיעה מאחר, לסוברים כן<sup style="color: gray;">28</sup> - אף על פי שהוא מותר בהרהור<sup style="color: gray;">29</sup> - כיון ששמיעתו היא כדיבור ממש<sup style="color: gray;">30</sup>. וכן כתבו שמטעם זה, ערום אסור לו לצאת ידי חובת ברכות ושאר דברים שבקדושה בשמיעה מאחר, לסוברים כן<sup style="color: gray;">31</sup> - אף על פי שהוא מותר בהרהור<sup style="color: gray;">32</sup> - כיון שבשמיעתו הוא כמוציא בשפתיו<sup style="color: gray;">33</sup>. וכן כתבו שמטעם זה, העולה לתורה יכול לברך עליה אף אם אינו קורא בה בעצמו – כגון שהוא סומא* שאינו יכול לקרות<sup style="color: gray;">34</sup> - לסוברים כן<sup style="color: gray;">35</sup>, שכיון שהשומע הוא כמוציא בשפתיו, חשוב הוא כמי שקרא בעצמו<sup style="color: gray;">36</sup>. וכן כתבו שמטעם זה, השומע קריאת מגילה מאחר, יכול לברך על שמיעתו ברכת "על מקרא מגילה", לסוברים כן<sup style="color: gray;">37</sup>, שכיון שהוא כמוציא בשפתיו חשוב הוא כקורא בעצמו<sup style="color: gray;">38</sup>. וכן כתבו שמטעם זה, הנצרך לנקביו – באופן שאסור לו להתפלל ולברך<sup style="color: gray;">39</sup> - אסור לו לצאת ידי חובת תפלה בשמיעה מאחר<sup style="color: gray;">40</sup>. ב) ויש סוברים שהשומע אינו חשוב כמוציא בשפתיו<sup style="color: gray;">41</sup>, וכתבו אחרונים, שמטעם זה סוברים ראשונים שהשומע אינו חשוב כעונה לענין הפסק בתפלה ובברכות<sup style="color: gray;">42</sup>. וכן כתבו שמטעם זה, השומע ברכה שאינו מחויב בה ומתכוין לצאת בה ידי חובתו, אינו עובר בשמיעתו משום לא תשא, לסוברים כן<sup style="color: gray;">43</sup>. וכן כתבו שמטעם זה, בעל-קרי, מותר לצאת ידי חובת ברכות ושאר דברים שבקדושה בשמיעה מאחר, לסוברים כן<sup style="color: gray;">44</sup>. וכן כתבו שמטעם זה, ערום, מותר לצאת ידי חובת ברכות ושאר דברים שבקדושה בשמיעה מאחר, לסוברים כן<sup style="color: gray;">45</sup>. וכן כתבו שמטעם זה, העולה לתורה אינו יכול לברך עליה אלא אם כן קורא בה בעצמו, לסוברים כן<sup style="color: gray;">46</sup>. וכן כתבו שמטעם זה, השומע קריאת מגילה מאחר אינו יכול לברך על שמיעתו ברכת "על מקרא מגילה", לסוברים כן<sup style="color: gray;">47</sup>. וכן מטעם זה יש מן האחרונים שנסתפקו, שאפשר שהנצרך לנקביו יכול לשמוע תפלה מאחר ולצאת בה ידי חובתו, כיון שאינו חשוב כמוציא בשפתיו<sup style="color: gray;">48</sup>. ויש מן האחרונים שכתבו יותר מזה, שהשומע אינו חשוב כמדבר<sup style="color: gray;">49</sup>, ולדעתם לא אמרו שהשומע כעונה אלא לענין שיוצא ידי חובה כעונה<sup style="color: gray;">50</sup>, לפי שדינים המתקיימים על ידי דיבור מתקיימים אף על ידי שמיעה<sup style="color: gray;">51</sup>, וכתבו שמטעם זה אין יוצאים ידי חובת מצוות סיפור יציאת מצרים בשמיעה משום שומע כעונה, לסוברים כן<sup style="color: gray;">52</sup>, וכן אין יוצאים ידי חובת קריאת-שמע* בשמיעה משום שומע כעונה, לסוברים כן<sup style="color: gray;">53</sup>, לפי שמצווות אלו אמרה בהן התורה בפירוש שהן מתקיימות באמירה – שבקריאת שמע נאמר: ודברת בם<sup style="color: gray;">54</sup>, ובסיפור יציאת מצרים נאמר: והגדת לבנך<sup style="color: gray;">55</sup> – ולדעתם, השמיעה אינה חשובה כאמירה<sup style="color: gray;">56</sup>.
<h4>לענין הפסק</h4>
השומע, אם חשוב כעונה לענין שתהא שמיעתו חשובה הפסק בתפלה* ובברכות, נחלקו גאונים וראשונים: א) יש סוברים שהשמיעה חשובה הפסק<sup style="color: gray;">57</sup>, שלדעתם גדר דין שומע כעונה הוא שחשוב השומע כמוציא בשפתיו את הדברים ששמע<sup style="color: gray;">58</sup>, ולפיכך חשובה השמיעה הפסק כדיבור<sup style="color: gray;">59</sup>. ומטעם זה כתבו ראשונים, שהעומד בתפילת שמונה עשרה ושומע קדיש* או קדושה* או ברכו*, לא ישתוק ויכוין לשומעם, אלא ימשיך בתפלתו<sup style="color: gray;">60</sup>. וכיוצא בזה כתבו ראשונים לענין הנחת-תפלין*, שהמברך על התפלין והניח תפלין של יד, ובין הנחת תפלין של יד להנחת תפלין של ראש שמע קדיש או קדושה – שלדעתם יכול הוא לשתוק ולשומעם, ולצאת ידי חובתם משום שומע כעונה<sup style="color: gray;">61</sup> – חשובה שמיעתו הפסק, וצריך לחזור ולברך על הנחת תפלין של ראש<sup style="color: gray;">62</sup>. ויש שכתבו שאף לסוברים שהשומע אינו חשוב כמוציא בשפתיו<sup style="color: gray;">63</sup>, מכל מקום, שמיעה שיוצא בה השומע ידי חובתו – כגון שמיעת קדיש או קדושה או ברכו כשעומד השומע בתפלת שמונה עשרה<sup style="color: gray;">64</sup>, שיוצאים בה ידי חובה משום שומע כעונה, לסוברים כן<sup style="color: gray;">65</sup> - חשובה הפסק בתפלה ובברכות<sup style="color: gray;">66</sup>, כיון שבאמצע תפלתו יוצא ידי חובה אחרת<sup style="color: gray;">67</sup>. ב) ויש חולקים וסוברים ששמיעה אינה חשובה הפסק<sup style="color: gray;">68</sup>, ולדעתם העומד בתפילת שמונה עשרה, ושומע קדיש* או קדושה* או ברכו*, ישתוק ויכוין לשומעם<sup style="color: gray;">69</sup>, וכן לדעתם, המניח תפלין ובין הנחת תפלין של יד להנחת תפלין של ראש שמע קדיש או קדושה ישתוק ויכוין לשומעם ואינו צריך לחזור ולברך על הנחת תפלין של ראש<sup style="color: gray;">70</sup>, שלדעתם השומע אינו חשוב כמוציא בשפתיו<sup style="color: gray;">71</sup>, ולפיכך אין השמיעה חשובה הפסק<sup style="color: gray;">72</sup>. ג) ויש מן הראשונים שכתבו בדעת גאונים לחלק, ולדעתם שמיעה חשובה הפסק בתפלה ובברכות, אבל שמיעת קדיש וקדושה וברכו כשעומד באמצע תפלת שמונה עשרה<sup style="color: gray;">73</sup>, אינה חשובה הפסק, לפי שאף הם שבחו של מקום<sup style="color: gray;">74</sup>. וביארו בדעתם, שהשומע אינו חשוב כמוציא בשפתיו, ואין השמיעה חשובה הפסק אלא משום שיוצאים בה ידי חובה אחרת<sup style="color: gray;">75</sup>, ומכל מקום שמיעת קדיש וקדושה וברכו, אף על פי שיוצאים בה ידי חובה – לסוברים כן<sup style="color: gray;">76</sup> – אינה חשובה הפסק לפי שאף הם שבחו של מקום, וכשיוצא ידי חובתם באמצע תפלתו, אינו חשוב שיוצא ידי חובה אחרת<sup style="color: gray;">77</sup>.
על הסוברים שהשומע קדיש וקדושה וברכו באמצע תפלת שמונה עשרה, אינו יוצא ידי חובה בשמיעתו, משום שחשוב "אינו ראוי לבילה" וכל-שאינו-ראוי-לבלה-בלה-מעכבת-בו*, ע"ע<sup style="color: gray;">78</sup>, ועי' להלן: אופני השמיעה והענייה<sup style="color: gray;">79</sup>.
<h4>לענין איסור לא תשא</h4>
השומע ברכה שאינו מחוייב בה – כגון המסופק אם יצא ידי חובתו בברכה שחייב לברך, ושומעה מאחר כדי לצאת ידי חובתו<sup style="color: gray;">80</sup>, שעל צד הספק שכבר יצא ידי חובתו, נמצא שומע ברכה שאינו מחוייב בה עוד<sup style="color: gray;">81</sup> - אם חשוב כעונה לענין שיעבור בשמיעתו על איסור לא-תשא-את-שם-אלקיך-לשוא* משום ששמע ברכה לבטלה<sup style="color: gray;">82</sup>, נחלקו אחרונים בדעת ראשונים: א) יש סוברים שעובר<sup style="color: gray;">83</sup>, שלדעתם השומע חשוב כמוציא בשפתיו<sup style="color: gray;">84</sup>, וכששמע ברכה שאינו מחוייב בה נמצא מוציא בשפתיו ברכה לבטלה<sup style="color: gray;">85</sup>. ב) ויש סוברים שאינו עובר באיסור לא-תשא<sup style="color: gray;">86</sup>. מהם שכתבו כן לדעתם שהשומע אינו חשוב כמוציא בשפתיו<sup style="color: gray;">87</sup>, ולדעתם, איסור לא-תשא-את-שם-אלקיך-לשוא, לא נאמר אלא במוציא בשפתיו<sup style="color: gray;">88</sup>. ומהם שכתבו כן אף לסוברים שהשומע חשוב כמוציא בשפתיו<sup style="color: gray;">89</sup>, וכתבו שהטעם שאינו עובר באיסור לא-תשא, הוא מפני שהמשמיע מחוייב בברכה, וכל שברכת המשמיע אינה לבטלה אין השומע עובר עליה באיסור לא-תשא<sup style="color: gray;">90</sup>. ויש שכתבו בטעם הדבר שאינו עובר באיסור לא תשא, שלדעתם לא נאמר דין שומע כעונה אלא בדיבור שהשומע מצווה לאומרו<sup style="color: gray;">91</sup>, והשומע ברכה שאינו מחוייב בה, כיון שאינו מצווה לאומרה, אינו חשוב כעונה<sup style="color: gray;">92</sup>.
<h4>לכתחלה</h4>
לכתחלה, אם ראוי לצאת ידי חובה בשמיעה, נחלקו ראשונים ואחרונים: א) יש סוברים שאין ראוי לצאת ידי חובה בשמיעה<sup style="color: gray;">93</sup>, שאמירה בפה מצוה מן המובחר היא יותר מן השמיעה<sup style="color: gray;">94</sup>, ומהם שהוסיפו ששמיעה אינה מועילה אלא בדיעבד<sup style="color: gray;">95</sup>. ב) ויש חולקים וסוברים שאף לכתחלה מועילה שמיעה כאמירה<sup style="color: gray;">96</sup>, ומהם שביארו, שכיון שלמדים מן הכתוב שדיבור האמור בתורה אינו דיבור דוקא אלא אף שמיעה בכללו<sup style="color: gray;">97</sup>, אם כן אין הדיבור עדיף על השמיעה<sup style="color: gray;">98</sup>.
על הסוברים שמצוה לצאת ידי חובה באמירה ולא בשמיעה מאחר, משום שהמשמיע הוא כשלוחו של השומע – לסוברים כן<sup style="color: gray;">99</sup> - ומצוה-בו-יותר-מבשלוחו*, ועל החולקים, ע"ע מצוה-בו-יותר-מבשלוחו.
<h4>ברב עם</h4>
לסוברים שאין ראוי לצאת ידי חובה בשמיעה<sup style="color: gray;">100</sup>, יש מן האחרונים שכתבו שאותה שמצינו בברכות מסויימות שלכתחלה אחד מברך לכולם, משום ברב-עם-הדרת-מלך*<sup style="color: gray;">101</sup>, היינו באופנים שהברכה שייכת לכולם כאחד – כגון שכולם מקיימים יחד מצות תקיעת שופר או קריאת המגילה וכיוצא, או שהם קבועים יחד לאכילה או לשאר הנאה המצריכה ברכה<sup style="color: gray;">102</sup> - אבל באופנים שאין הברכה שייכת לכולם כאחד – כגון שהיו כמה בני אדם יחד, וכל אחד מהם מתעטף בטלית אחרת וכיוצא<sup style="color: gray;">103</sup> - אין להעדיף שהאחד יברך לכולם משום ברב-עם-הדרת-מלך, שהרי לכתחלה אין ראוי לצאת ידי חובה בשמיעה<sup style="color: gray;">104</sup>.
<h3><b>אופני השמיעה והעניה</b></h3>
<h4>כוונה לצאת ולהוציא</h4>
השומע ברכה, או שאר דבר מצוה שיוצא בה ידי חובתו בשמיעה מאחר – כגון תקיעת שופר<sup style="color: gray;">105</sup> - אם צריך שיתכון המשמיע להוציא את השומע ידי חובת המצוה, וכן אם השומע צריך שיתכוין לצאת ידי חובת המצוה, יש מן הראשונים והאחרונים שכתבו שהדבר תלוי במחלוקת תנאים ואמוראים אם מצוות-צריכות-כונה*, שלסוברים מצוות צריכות כונה, צריך המשמיע להתכוין להוציא את השומע ידי חובתו והשומע צריך אף הוא להתכוין לצאת ידי חובתו, ולסוברים מצוות אין צריכות כונה, אינם צריכים להתכוין, ועל כך, ע"ע מצוות-צריכות-כונה<sup style="color: gray;">106</sup>. ויש מן הגאונים והראשונים שכתבו שאף לסוברים מצוות אין צריכות כונה<sup style="color: gray;">107</sup>, שמיעה מאחר צריכה כונה<sup style="color: gray;">108</sup>, וכמה שיטות בדבר: א) יש סוברים שאין המשמיע צריך לכוין להוציא את השומע ידי חובתו וכן אין השומע צריך להתכוין לצאת ידי חובתו, אבל מכל מקום צריך שיתכוין המשמיע להשמיע את הקול לאחרים, והשומע צריך שיתכוין לשמוע את קול המשמיע<sup style="color: gray;">109</sup>, שהשומע ממי שאינו מתכוין להשמיע לו, וכן השומע ואינו מתכוין לשמוע, חשוב מתעסק* לענין שמיעתו<sup style="color: gray;">110</sup>, והמתעסק אינו יוצא ידי חובה אף לסוברים "מצות אין צריכות כונה"<sup style="color: gray;">111</sup>. ב) ויש סוברים שהמשמיע צריך לכוין להוציא את השומע ידי חובתו, והשומע צריך אף הוא להתכוין לצאת ידי חובתו<sup style="color: gray;">112</sup>. שכיון שלדעתם גדר דין שומע כעונה הוא שמצטרף השומע לדיבורו של המשמיע ומועיל דיבורו של השומע אף למשמיע<sup style="color: gray;">113</sup>, לולא נתכוין המשמיע להוציא את השומע, אין השומע שייך בקול שיוצא מן המשמיע<sup style="color: gray;">114</sup>, וכן השומע, לולא נתכוין צריך לכוין לצאת ידי חובתו בשמיעה, אין קול המשמיע שייך אליו<sup style="color: gray;">115</sup>. ויש שכתבו לדעתם ששומע כעונה הוא כעין שליחות<sup style="color: gray;">116</sup>, שלולא נתכוון המשמיע להוציא את השומע ידי חובתו מנין לנו לומר שהמשמיע רוצה להיעשות שלוחו של השומע<sup style="color: gray;">117</sup>, וכן השומע, לולא נתכוין לצאת ידי חובתו בשמיעה מנין לנו לומר שרוצה שיהיה המשמיע שלוחו, ועוד שמצוה-בו-יותר-מבשלוחו<sup style="color: gray;">118</sup>. ג) ויש סוברים שהמשמיע צריך להתכוין להוציא את השומע ידי חובתו, אבל השומע אינו צריך אלא להתכוין לשמוע מן המשמיע<sup style="color: gray;">119</sup>, שלדעתם הטעם שמצוות אין צריכות כונה, לסוברים כן<sup style="color: gray;">120</sup>, הוא משום שסתם עשייתן לשמה*<sup style="color: gray;">121</sup> - וכדרך שאמרו בקרבנות, שסתם עשייתן לשמה<sup style="color: gray;">122</sup> - ולדעתם לא אמרו שסתם עשייתן לשמה אלא לענין העושה מצוה בעצמו - או השומעה מאחרים<sup style="color: gray;">123</sup> - אבל המשמיע לאחרים, אין אומרים שסתם עשייתו להוציא את חבירו היא נעשית, ולפיכך אין השומע יוצא ידי חובתו אלא אם כן נתכוין המשמיע להוציאו<sup style="color: gray;">124</sup>.
<h4>כשפונה לבו לדברים אחרים</h4>
השומע מאדם אחר, ובאמצע שמיעתו פנה לבו לדברים אחרים – ולא נתן לבו כלל לשמוע חלק מן התיבות המעכבות באמירה ששומע<sup style="color: gray;">125</sup> - כתבו ראשונים ואחרונים שאינו יוצא ידי חובתו<sup style="color: gray;">126</sup>, שאינו דומה לאומר בפיו שיוצא ידי חובה אף אם פנה לבו לדברים אחרים באמצע אמירתו<sup style="color: gray;">127</sup>, לפי שמכל מקום יש לו קצת כונה באמירתו<sup style="color: gray;">128</sup>, אבל השומע, אם פנה לבו לדברים אחרים אינו מכוין כלל<sup style="color: gray;">129</sup>, ויש מוסיפים, שהשומע שפנה לבו לדברים אחרים, אינו חשוב שומע כלל, לפי שהשמיעה ענינה נתינת לבו לדבר הנשמע<sup style="color: gray;">130</sup>, וכשפונה לבו לדברים אחרים ואינו נותן לבו לשמוע אינו חשוב שומע כלל<sup style="color: gray;">131</sup>, ויש שכתבו באופן אחר, שהשומע שפנה לבו לדברים אחרים אינו שומע את התיבות כתקנן<sup style="color: gray;">132</sup>, שכיון שהברות הדיבור בדרך כלל יכולות להישמע לכמה פנים – כגון תיבות "מלך העולם", שיכולות להישמע "מלכולם" וכיוצא<sup style="color: gray;">133</sup>- אין השומע שומע את התיבות כתקנן אלא אם כן נותן לבו למה ששומע<sup style="color: gray;">134</sup>. ומכל מקום, אם היו עיניו מביטות בספר, וקוראות מן הכתב את מה ששומע תוך כדי שמיעתו, אף על פי ששט במחשבתו בענינים אחרים, יוצא ידי חובה בשמיעתו<sup style="color: gray;">135</sup>, שבאופן זה ודאי הוא חשוב שומע<sup style="color: gray;">136</sup>.
<h4>כשאינו מבין מה ששומע</h4>
השומע מאדם אחר, ואינו מבין מה ששומע, נחלקו בו ראשונים ואחרונים בדעתם: יש סוברים שאף באמירות שהאומרן בעצמו יוצא ידי חובה אף על פי שאינו מבין את הלשון שבו אמרן – כגון ברכת המזון שאמרה בלשון-הקודש*<sup style="color: gray;">137</sup>, לסוברים שהאומרה בלשון הקודש יוצא ידי חובה אף כשאינו מבין מה שאומר<sup style="color: gray;">138</sup> - השומען מאחרים ואינו מבין את הלשון שבו נאמרו אינו יוצא ידי חובה<sup style="color: gray;">139</sup>, שלדעתם "שמיעה" אינה האזנה בלבד, אלא האזנה והבנה<sup style="color: gray;">140</sup>, וכל שאינו מבין אינו חשוב שומע<sup style="color: gray;">141</sup>. ויש סוברים שאין חילוק בדבר, ולדעתם אמירות שהאומרן בעצמו יוצא ידי חובה אף על פי שאינו מבין<sup style="color: gray;">142</sup>, אף השומען ואינו מבין יוצא ידי חובתו<sup style="color: gray;">143</sup>, שלדעתם גדר דין שומע כעונה הוא שעל ידי השמיעה חשוב השומע כאילו דיבר את הדברים הנשמעים<sup style="color: gray;">144</sup>, ולפיכך אין חילוק בין השומע לאומר בפיו<sup style="color: gray;">145</sup>.
<h4>כשאינו ראוי</h4>
השומע מן המדבר, והשומע עצמו אינו ראוי לדבר דיבור זה עתה – כגון אלם*, שאינו יכול לדבר<sup style="color: gray;">146</sup>, וכגון העומד באמצע תפלת שמונה עשרה ושומע קדיש* או קדושה* או ברכו*<sup style="color: gray;">147</sup>, שאינו יכול לענות בפיו<sup style="color: gray;">148</sup>, וכגון מי שהיו ידו מטונפות, שאסור לו לדבר בפיו דברים שבקדושה<sup style="color: gray;">149</sup> - נחלקו בו ראשונים ואחרונים אם אינו יוצא ידי חובה בשמיעתו, משום שאדם שאינו ראוי עתה לדבר חשוב כאילו "אינו ראוי לבילה", או שיוצא ידי חובה ואינו חשוב "אינו ראוי לבילה" מטעמים שונים, ועל כך ע"ע כל-שאינו-ראוי-לבלה-בלה-מעכבת-בו*<sup style="color: gray;">150</sup>. ומן האחרונים יש שכתבו בטעם הסוברים שיוצא ידי חובתו משום שומע כעונה<sup style="color: gray;">151</sup>, שכיון שלדעתם למדים מן הכתוב שדיבור האמור בתורה אינו דוקא דיבור בפה אלא אף שמיעה בכללו<sup style="color: gray;">152</sup>, אם כן אין צריך כלל שיהיה האדם ראוי לדיבור, ודי בכך שהוא ראוי לשמיעה שאף היא כדיבור<sup style="color: gray;">153</sup>.
<h4>כשגופו אינו ראוי לדברים שבקדושה</h4>
אדם שגופו אינו ראוי עתה לדבר דברי קדושה – כגון שהוא בעל-קרי*<sup style="color: gray;">154</sup>, שאסור לו לדבר דברי קדושה, מתקנת עזרא<sup style="color: gray;">155</sup>, וכגון שהוא ערום<sup style="color: gray;">156</sup>, שאסור לו לדבר דברי קדושה<sup style="color: gray;">157</sup>, וכגון שהוא נצרך לנקביו<sup style="color: gray;">158</sup>, שאסור לו לדבר דברי קדושה<sup style="color: gray;">159</sup> - אם מותר לו לשמוע דברי קדושה ולצאת בהם ידי חובתו משום "שומע כעונה", נחלקו בדבר אמוראים וראשונים ואחרונים בדעתם: יש סוברים שאסור<sup style="color: gray;">160</sup>, שאף על פי שלדעתם מותר לו להרהר בדברי קדושה<sup style="color: gray;">161</sup>, מכל מקום כיון שלדעתם גדר דין שומע כעונה הוא שחשוב השומע כמוציא בשפתיו<sup style="color: gray;">162</sup>, הרי השמיעה כדיבור ואסורה לו<sup style="color: gray;">163</sup>, ויש מן האחרונים שכתבו שאף לסוברים שהשומע אינו חשוב כמוציא בשפתיו<sup style="color: gray;">164</sup>, אסור לו לשמוע דברי קדושה<sup style="color: gray;">165</sup>, ויש שנתנו טעם בדבר, שלדעתם השומע חשוב כמצטרף לדיבורו של המשמיע והמשמיע כעין שלוחו הוא<sup style="color: gray;">166</sup>, ונמצא שדיבורו של המשמיע מתייחס אף אל השומע, ולפיכך השמיעה עדיפה מהרהור, ואסורה<sup style="color: gray;">167</sup>. ויש סוברים שאדם שאינו ראוי עתה לדבר דברי קדושה מותר לו לשומעם<sup style="color: gray;">168</sup>, שלדעתם השומע אינו חשוב כמוציא בשפתיו<sup style="color: gray;">169</sup>, ולפיכך כל שמותר לו להרהר בדברי קדושה<sup style="color: gray;">170</sup>, אף שמיעתם מותרת לו<sup style="color: gray;">171</sup>.
על הסוברים שמי שאינו ראוי לדבר אינו יוצא ידי חובה בשמיעתו, משום שחשוב "אינו ראוי לבלה" וכל- שאינו-ראוי-לבלה-בלה-מעכבת-בו*, ע"ע<sup style="color: gray;">172</sup>, ועי' לעיל<sup style="color: gray;">173</sup>.
על שמיעת דברי קדושה במקומות שאסור לדבר דברי קדושה, שיש שכתבו שאסורה משום שהשומע כעונה<sup style="color: gray;">174</sup>, ויש שכתבו שאסורה מטעמים אחרים<sup style="color: gray;">175</sup>, ע"ע מחנה-קדוש*.
<h4>הפסק</h4>
השומע ברכת הנהנין<sup style="color: gray;">176</sup>, והפסיק השומע בדיבור לאחר שטעם המשמיע וקודם שטעם הוא עצמו, אם יצא השומע ידי חובתו, נחלקו ראשונים, ואחרונים בדעתם: א) יש סוברים שלא יצא השומע ידי חובתו<sup style="color: gray;">177</sup>, שעל ידי ברכת המשמיע חשוב השומע כאילו בירך בעצמו<sup style="color: gray;">178</sup>, ואין השומע עדיף מן המשמיע עצמו, שאילו הפסיק בדיבור קודם שטעם אינו יוצא ידי חובתו<sup style="color: gray;">179</sup>. ולדעתם אף השומע ברכת-המצוות*, והפסיק בדיבור לאחר שהתחיל המשמיע לקיים את המצוה וקודם שהתחיל הוא עצמו, לא יצא ידי חובתו<sup style="color: gray;">180</sup>. ב) ויש חולקים וסוברים שיצא השומע ידי חובה אף על פי שהפסיק קודם שטעם בעצמו<sup style="color: gray;">181</sup>, שהשומע נכלל בברכתו של המשמיע<sup style="color: gray;">182</sup>, וכשטעם המשמיע חשוב כאילו אף השומע התחיל בסעודתו, ונמצא שלא הפסיק אלא באמצע הסעודה<sup style="color: gray;">183</sup>. וכתבו אחרונים שאין הדברים אמורים אלא בברכות הנהנין, אבל בברכת המצוות, לדברי הכל אם הפסיק השומע בדיבור לאחר שהתחיל המשמיע לקיים את המצוה וקודם שהתחיל הוא עצמו, אינו יוצא ידי חובתו<sup style="color: gray;">184</sup>, שבברכת הנהנין כיון שהם קבועים יחד לסעודה<sup style="color: gray;">185</sup>, מועילה טעימת המשמיע אף לשומע<sup style="color: gray;">186</sup>, אבל בברכת המצוות שאין השומע והמשמיע קבועים יחד, צריך אף השומע שלא להפסיק בין הברכה לעשיית המצוה<sup style="color: gray;">187</sup>. ויש מן האחרונים שנראה מדבריהם שאף בברכת המצוות, אם הפסיק השומע לאחר שהתחיל המשמיע לקיים את המצוה, יצא ידי חובתו<sup style="color: gray;">188</sup>.
<h4>מקצת ברכה בשמיעה ומקצתה באמירה</h4>
השומע מקצת ברכה, ומקצתה אומר בפיו, נחלקו ראשונים ואחרונים בדעתם, אם יוצא ידי חובתו משום שומע כעונה: יש סוברים שאינו יוצא ידי חובה<sup style="color: gray;">189</sup>, שאין דין שומע כעונה אלא כששומע ברכה שלמה מן המשמיע<sup style="color: gray;">190</sup>, שחכמים תקנו את הברכות במטבע מסויים<sup style="color: gray;">191</sup>, ובכלל זה אף תקנו שתהיה הברכה או כולה באמירה או כולה בשמיעה<sup style="color: gray;">192</sup>. ויש חולקים וסוברים שהשומע מקצת ברכה ומקצתה אומר בפיו, יוצא ידי חובה<sup style="color: gray;">193</sup>, שאין סברא לומר שתקנו שתהיה הברכה או כולה בשמיעה או כולה באמירה<sup style="color: gray;">194</sup>.
<h4>בשאר אמירות</h4>
השומע מקצת אמירה – שאינה ברכה - ומקצתה אומר בפיו – כגון הלל*<sup style="color: gray;">195</sup>, שאמרו בגמרא שהיה שליח-צבור* אומר: ברוך הבא<sup style="color: gray;">196</sup>, והקהל עונים: בשם ה'<sup style="color: gray;">197</sup>, וכגון מגילה, שכתבו אחרונים שהשומע שלא שמע תיבה מן הקורא, יקראנה בפיו<sup style="color: gray;">198</sup> – יש שכתבו שיוצא ידי חובתו אף לסוברים שאין יוצא ידי חובת ברכה כששומע מקצתה ואומר מקצתה<sup style="color: gray;">199</sup>, שלא אמרו שאינו יוצא ידי חובה אלא בברכה שנתקנה במטבע מסויים<sup style="color: gray;">200</sup>, וחצי ברכה אינה ברכה, אבל בשאר אמירות, אף חצי אמירה חשוב אמירה<sup style="color: gray;">201</sup>, ולדעתם אף בפסוק אחד, יכול לשמוע מקצתו ולומר מקצתו, וכדרך שאמרו בגמרא ששליח צבור אומר "ברוך הבא" והקהל עונים "בשם ה'"<sup style="color: gray;">202</sup>. ויש שחלקו, וכתבו שלסוברים שאין יוצא ידי חובת ברכה כששומע מקצתה ואומר מקצתה, הוא הדין שאינו יוצא ידי חובה בשמיעת מקצת פסוק ואמירת מקצתו<sup style="color: gray;">203</sup>, שכשם שחצי ברכה אין לה שום משמעות, כך חצי פסוק אין לו שום משמעות<sup style="color: gray;">204</sup>.
<h4>בתפלת שמונה עשרה</h4>
תפלת שמונה עשרה, יש שכתבו להסתפק שאפשר שלסוברים שאין האדם יוצא ידי חובת ברכה כשחציה בשמיעה וחציה באמירה<sup style="color: gray;">205</sup>, אף בה אינו יוצא ידי חובתה כשאמר מקצת ברכותיה בפיו ומקצתן שמע מאחר<sup style="color: gray;">206</sup>. אבל אחרונים כתבו שאף לסוברים שאין אדם יוצא ידי חובת ברכה כשחציה באמירה וחציה בשמיעה, בתפלת שמונה עשרה יוצא ידי חובתה אף כשאמר מקצת ברכותיה בפיו ומקצתן שמע מאחר<sup style="color: gray;">207</sup>.
<h4>משמיע שלא השמיע אלא מקצת</h4>
המשמיע שלא השמיע אלא מקצת ברכה, והשומע השלים מקצתה באמירה, יש שכתבו שאינו יוצא ידי חובה, אף לסוברים שהשומע מקצת ברכה ומקצתה אומר בפיו יוצא ידי חובה<sup style="color: gray;">208</sup>, שלדעתם לא אמרו שיוצא השומע ידי חובה, אלא באופן שהמשמיע ברך את כל הברכה והשומע לא שמע אלא חציה, אבל באופן שהמשמיע אינו אומר אלא חצי ברכה, אין על היוצא מפיו שם ברכה כלל, ואין השומע יכול לצאת ידי חובה במקצת ששמע<sup style="color: gray;">209</sup>.
<h4>מקצת שמיעה מאחד ומקצת שמיעה מאחר</h4>
השומע מקצת ברכה מאדם אחד ומקצתה מאדם אחר, יש שכתבו שאף לסוברים שהשומע מקצת ברכה ומקצתה אומר בפיו יוצא ידי חובה<sup style="color: gray;">210</sup>, אינו יוצא ידי חובתו<sup style="color: gray;">211</sup>, ששמיעה משני אנשים אין הדעת סובלתה ואין השומע יכול לכוין בה כראוי, ונמצא השומע מברך שלא כתיקון חכמים, ולפיכך אינו יוצא ידי חובתו<sup style="color: gray;">212</sup>. ויש מן האחרונים שאינם מחלקים בדבר, וכתבו שלסוברים שיוצא ידי חובה כששומע מקצת ברכה ואומר מקצתה, אף בשמיעת מקצת מאדם אחד ומקצת מאדם אחר יוצא השומע ידי חובתו<sup style="color: gray;">213</sup>.
<h4>שמיעת נוסח שאינו ראוי לשומע</h4>
השומע ברכה מחבירו ונוסח הברכה שבירך המברך אינו ראוי לשומע – כגון שהיה השומע מחוייב בברכת הגומל<sup style="color: gray;">214</sup>, ובירך אדם אחר בפניו: ברוך שגמלך כל טוב<sup style="color: gray;">215</sup>, שנוסח זה אינו ראוי לשומע שהרי הוא צריך לברך: שגמלני כל טוב<sup style="color: gray;">216</sup> – אם יוצא השומע ידי חובתו בברכה זו, נחלקו אחרונים: א) יש סוברים שאין השומע יוצא ידי חובתו בשמיעת נוסח ברכה שאינו ראוי לו<sup style="color: gray;">217</sup>, שלדעתם, השומע חשוב כעונה את התיבות שהשמיע המשמיע<sup style="color: gray;">218</sup>, וכיון שתיבות אלו אינן ראויות לברכה שהשומע מחוייב בה, אינו יוצא ידי חובתו<sup style="color: gray;">219</sup>. ב) ויש חולקים וסוברים שיוצא השומע ידי חובתו<sup style="color: gray;">220</sup>, שלדעתם השומע חשוב כעונה את תוכן האמירה שאמר המשמיע<sup style="color: gray;">221</sup>, ולפיכך אף כשהתיבות עצמן אינן ראויות לשומע, כל שתוכן הברכה ראוי לו, יוצא ידי חובתו<sup style="color: gray;">222</sup>. ויש שכתבו שלדעה זו, השומע מחבירו ברכה שאינה מתייחסת אלא לאדם האומר אותה – כגון ברכת שגמלני כל טוב, שמשמעה שהמברך מברך בפרטות על הצלתו<sup style="color: gray;">223</sup> – אינו יוצא ידי חובתו<sup style="color: gray;">224</sup>, שכיון שדלעתם השומע חשוב כעונה את תוכן האמירה שאמר המשמיע, הרי תוכן האמירה אינו מתייחס אלא למשמיע, ואינו מועיל לשומע<sup style="color: gray;">225</sup>.
על העונה אמן* אחר ברכת חבירו, שלדברי הכל יוצא ידי חובתו אף בשמיעת נוסח שאינו ראוי לו, ע"ע אמן: אמן כברכה<sup style="color: gray;">226</sup>.
<h4>מחוייב בדבר</h4>
אין המשמיע מוציא את השומע ידי חובתו אלא אם כן היה המשמיע מחוייב בדיבור שהשמיע<sup style="color: gray;">227</sup>, שכלל אמרו: כל שאינו מחויב בדבר אינו מוציא אחרים ידי חובתם<sup style="color: gray;">228</sup>. ואחרונים נתנו טעם בדבר, שאין השומע יוצא ידי חובתו אלא בשמיעת דיבור של מצוה, וכשהמשמיע אינו מחוייב בדבר הרי דיבורו דיבור בעלמא וחשוב השומע ממנו כשומע מן הקוף, ואין שמיעתו מועילה<sup style="color: gray;">229</sup>. והוסיפו עוד בטעם הדבר, שאף על פי שהשומע הוא כעונה בעצמו, והשומע מחוייב בדבר, מכל מקום כיון שלדעתם גדר דין שומע כעונה הוא שעל ידי השמיעה מצטרף השומע לדיבורו של המשמיע<sup style="color: gray;">230</sup>, כל שאין דיבורו של המשמיע כלום - שאינו מחוייב בדבר ואין דיבורו דיבור של מצוה<sup style="color: gray;">231</sup> - אין השומע יוצא ידי חובתו בשמיעת דיבור זה<sup style="color: gray;">232</sup>. ויש מן האחרונים שכתבו טעם בדבר אף לדעת הסוברים שגדר דין שומע כעונה הוא שעל ידי השמיעה חשוב השומע כאילו דיבר את הדברים הנשמעים<sup style="color: gray;">233</sup>, שמכל מקום אין שמיעת השומע עדיפה מדיבור המשמיע, וכל שדיבור המשמיע יש בו חסרון שאינו מחוייב בדבר, אף השמיעה חשובה שמיעת מי שאינו מחוייב בדבר<sup style="color: gray;">234</sup>.
על המחוייב בדבר שכבר יצא ידי חובתו, שבברכות מסויימות יכול להוציא אחרים, משום שכל-ישראל-ערבים-זה-לזה*, ועל פרטי הדין וטעמו וגדרו, ע"ע כל-ישראל-ערבים-זה-לזה: בהוצאת אחרים ידי חובתם.
על העונה אמן* אחר ברכת חברו, שיש סוברים שאף באופן שלא היה המשמיע מחוייב בדבר יצא השומע ידי חובתו, משום שהעונה אמן הרי זה כמברך<sup style="color: gray;">235</sup>, ויש חולקים עליהם<sup style="color: gray;">236</sup>, ע"ע אמן<sup style="color: gray;">237</sup>.
על כיסוי הראש בשעת הברכה, שיש מן האחרונים שכתבו שהשומע ברכה מאחר – ויוצא בה ידי חובתו – אינו צריך לכסות ראשו, חוץ מברכת-המזון*, שאף השומעה מאחר צריך לכסות ראשו<sup style="color: gray;">238</sup>, ויש חולקים וסוברים שבכל הברכות צריך השומע לכסות ראשו, משום שהשומע כעונה<sup style="color: gray;">239</sup>, ע"ע כוס-של-ברכה*<sup style="color: gray;">240</sup>.
על נטילת מים-אחרונים*, שכתבו ראשונים, שהשומע ברכת-המזון מאחר ויוצא בה ידי חובתו, אינו חייב במים-אחרונים לפי שאינו מזכיר את השם<sup style="color: gray;">241</sup>, ויש מן האחרונים שחולקים וסוברים, שחייב במים אחרונים משום שהשומע כעונה וחשוב כאילו הזכיר את השם<sup style="color: gray;">242</sup>, ועל ניגוב הידים לאחר נטילת מים אחרונים, שיש מן האחרונים שכתבו שהשומע אינו צריך לנגב ידיו<sup style="color: gray;">243</sup>, ע"ע מים אחרונים.
<h3><b>באמירות ובמצוות שונות</b></h3>
<h4>דיבור שאין השומע מצווה לאומרו</h4>
דיבור שאין השומע מצווה לאומרו – כגון ברכה שאינו מחוייב בה<sup style="color: gray;">244</sup>, וכגון קריאת-התורה*, שהיא חובת ציבור, ואין היחיד מחוייב בה בפני עצמו, לסוברים כן<sup style="color: gray;">245</sup> - אם נאמר בו דין שומע כעונה, נחלקו אחרונים: יש סוברים שאף בו נאמר דין שומע כעונה<sup style="color: gray;">246</sup>, שהרי דין שומע כעונה נלמד מן הכתוב: את כל דברי הספר אשר קרא מלך יהודה<sup style="color: gray;">247</sup>, וקריאה זו לא היה המלך מצווה לשומעה<sup style="color: gray;">248</sup>. ויש סוברים שלא נאמר דין שומע כעונה בדיבור שאין השומע מצווה לאומרו<sup style="color: gray;">249</sup>, שכיון שאין השומע מצווה על דיבור זה מה טעם לומר שהוא כעונה אותו<sup style="color: gray;">250</sup>, ולדעתם, אותה שלמדו שהשומע כעונה מן הכתוב: את כל דברי הספר אשר קרא מלך יהודה<sup style="color: gray;">251</sup>, היינו משום שהיה המלך – השומע - מצווה אף הוא בדיבור זה, לפי שקיים בו מצות תלמוד-תורה*<sup style="color: gray;">252</sup>, ויש שכתבו שאף על פי שלא היה המלך מצווה בדיבור זה - ולדעתם לא נאמר דין שומע כעונה בדיבור שאין השומע מצווה לאומרו<sup style="color: gray;">253</sup> - מכל מקום למדים מן הכתוב הזה שהשומע כעונה, לפי שהכתוב אינו אלא אסמכתא* בעלמא<sup style="color: gray;">254</sup>. ויש מן האחרונים מצדדים לומר שנחלקו תנאים בדיבור שאין השומע מצווה לאומרו, אם נאמר בו דין שומע כעונה<sup style="color: gray;">255</sup>.
<h4>בדברים הנאמרים לאחרים</h4>
אמירות שצריך האדם לאומרן בפני אחרים ושישמעו האחרים את דיבורו – כגון קריאת היבם והיבמה שבחליצה*<sup style="color: gray;">256</sup>, שהיבמה אומרת: מאן יבמי להקים לאחיו שם בישראל לא אבה יבמי<sup style="color: gray;">257</sup>, והיבם אומר: לא חפצתי לקחתה<sup style="color: gray;">258</sup>, שצריכים היבם והיבמה לומר כן בפני בית-דין*<sup style="color: gray;">259</sup> - כתבו אחרונים שאין האדם המחוייב בהן יכול לשומען מאחר ולצאת ידי חובת אמירתו משום שומע כעונה<sup style="color: gray;">260</sup>, שכיון שצריך האדם המחוייב להשמיע את אמירתו לאחרים, אין שמיעתו יכולה להועיל לו, שאף על פי שהשמיעה כאמירה, סוף סוף לא שמעו האחרים את אמירתו<sup style="color: gray;">261</sup>.
<h4>מצוות שנאמרו תנאים באופן עשייתן</h4>
מצוות שנאמרו תנאים בדיבור המועיל בהן, ואין יוצאים ידי חובתן בדיבור בעלמא – כגון קריאת-שמע* שצריך הקורא להשמיע לאזניו מה שמדבר בפיו, לסוברים כן<sup style="color: gray;">262</sup>, וכגון מקרא-מגילה* וקריאת-התורה*, שצריך לקוראן מתוך הכתב<sup style="color: gray;">263</sup>, וכגון ברכה הנאמרת על הכוס<sup style="color: gray;">264</sup>, וכגון קריאת עשרת בני המן שבמגלת-אסתר*, שצריך לאומרם בנשימה אחת<sup style="color: gray;">265</sup> – נחלקו אחרונים בדעת ראשונים, אם שמיעתן ממי שמקיימן על פי התנאים האמורים בהן מועילה לצאת ידי חובה משום "שומע כעונה": א) יש סוברים שמועילה<sup style="color: gray;">266</sup>, שלדעתם גדר דין שומע כעונה הוא שעל ידי השמיעה מצטרף השומע לדיבורו של המשמיע<sup style="color: gray;">267</sup>, וכיון שדיבור המשמיע נתקיים על פי התנאים האמורים בו, מועיל הוא אף לשומע<sup style="color: gray;">268</sup>. ומהם שכתבו כן אף לדעתם שגדר דין שומע כעונה הוא שיוצא השומע ידי חובתו בשמיעה לבדה משום שהיא חשובה כדיבור<sup style="color: gray;">269</sup>, שכיון ששמע השומע ממי שנתקיימו בדיבורו התנאים האמורים בדיבור, חשוב שאף בשמיעתו נתקיימו התנאים האמורים בדיבור<sup style="color: gray;">270</sup>, ולפיכך לדעתם, יוצא ידי חובתו בשמיעת מקרא מגילה אף על פי שצריך לקוראה מתוך הכתב<sup style="color: gray;">271</sup>, שכיון ששומע ממי שקורא מן הכתב, ושמיעתו חשובה כדיבור, הרי דיבורו זה הוא מן הכתב<sup style="color: gray;">272</sup>, ומטעם זה השומע קריאת שמע יוצא ידי חובה אף לסוברים שבקריאת שמע צריך שישמיע לאזניו<sup style="color: gray;">273</sup>, שכיון שהדיבור נשמע לאזניים, אף שמיעת דיבור זה חשובה דיבור הנשמע לאזניים<sup style="color: gray;">274</sup>. ב) ויש חולקים וסוברים שמצוות שנאמרו תנאים בדיבור המועיל בהן, אין שמיעה מועילה לצאת ידי חובתן משום שומע כעונה<sup style="color: gray;">275</sup>, שאף על פי שהשומע הרי הוא כעונה, אינו יוצא ידי חובה בשמיעתו משום שלא נתקיימו בו התנאים האמורים בדיבור<sup style="color: gray;">276</sup>, שלדעתם גדר דין שומע כעונה הוא שהשומע יוצא ידי חובתו בשמיעה לבדה<sup style="color: gray;">277</sup>, ולפיכך אף על פי שהמשמיע קיים את המצוה על פי התנאים האמורים בה, לא נתקיימו התנאים אלא בדיבורו אבל שמיעת השומע חשובה דיבור שלא נתקיימו בו התנאים האמורים<sup style="color: gray;">278</sup>. ולדעתם, השומע מקרא מגילה – שצריך לקוראה מתוך הכתב<sup style="color: gray;">279</sup> - לא משום שומע כעונה הוא שיוצא ידי חובתו, אלא משום שמקרא מגילה אינה אלא מצוות שמיעה ולא מצוות קריאה<sup style="color: gray;">280</sup>.
<h4>ברכת כהנים</h4>
ברכת כהנים, שצריך הכהן לאומרה בקול רם<sup style="color: gray;">281</sup>, אם יכול הכהן לשומעה מפי כהן אחר האומרה בקול רם ולצאת בשמיעתו ידי חובת הברכה, נחלקו ראשונים ואחרונים: א) יש סוברים שיכול לשומעה ולצאת ידי חובתו משום שומע כעונה<sup style="color: gray;">282</sup>, שלדעתם אף מצוות שנאמרו תנאים בדיבור המועיל בהן ואין יוצאים ידי חובתן בדיבור בעלמא – כגון מקרא-מגילה* וקריאת-התורה*, שצריך לקוראן מתוך הכתב<sup style="color: gray;">283</sup>, וכיוצא – מועילה שמיעה לצאת ידי חובתן משום שומע כעונה<sup style="color: gray;">284</sup>, ולדעתם דין קול רם האמור בברכת כהנים<sup style="color: gray;">285</sup>, הוא כשאר תנאים האמורים במצוות<sup style="color: gray;">286</sup>. ב) ויש סוברים שאין הכהן יוצא ידי חובת ברכת כהנים בשמיעה מכהן אחר<sup style="color: gray;">287</sup>. מהם שכתבו כן לדעתם שמצוות שנאמרו תנאים בדיבור המועיל בהן, אין יוצאים בהן ידי חובה משום שומע כעונה<sup style="color: gray;">288</sup>, שכיון שתנאי הוא בברכת כהנים שיאמר אותה הכהן בקול רם<sup style="color: gray;">289</sup>, אין מועילה בה שמיעה לצאת ידי חובתה<sup style="color: gray;">290</sup>. ומהם שכתבו כן אף לדעתם שמצוות שנאמרו תנאים בדיבור המועיל בהן מועילה שמיעה לצאת ידי חובתן משום שומע כעונה<sup style="color: gray;">291</sup>, שלדעתם גדר דין קול רם האמור בברכת כהנים הוא שישמעו המתברכים את קול המברך<sup style="color: gray;">292</sup>, ולדעתם, אמירות שצריך האדם להשמיען לאחרים, אינו יוצא ידי חובתן בשמיעה משום שומע כעונה<sup style="color: gray;">293</sup>, לפי שסוף סוף לא שמעו האחרים את אמירתו<sup style="color: gray;">294</sup>. ג) ויש שכתבו לחלק, שכהן הבקי בברכת כהנים אינו יוצא ידי חובה בשמיעה מכהן אחר, שלדעתם ברכת כהנים בכלל תפלה* שאין הבקי יוצא ידי חובתה בשמיעה מאחר<sup style="color: gray;">295</sup>, אבל כהן שאינו בקי יוצא ידי חובתו בשמיעה מכהן אחר משום שומע כעונה<sup style="color: gray;">296</sup>.
<h4>תקיעת שופר</h4>
תקיעת-שופר*, יש מן האחרונים שכתבו שהשומעה מן התוקע יוצא ידי חובתה משום שומע כעונה<sup style="color: gray;">297</sup>. מהם שכתבו כן לסוברים שאף התקיעה עצמה בכלל המצוה<sup style="color: gray;">298</sup>, וביארו, שאף על פי שאין אדם יוצא ידי חובה במעשה שעשה חבירו, מכל מקום כיון שלדעתם עיקרה של תקיעת שופר היא כתפלה וזעקה<sup style="color: gray;">299</sup>, מועילה בה שמיעה לצאת ידי חובה משום שומע כעונה<sup style="color: gray;">300</sup>. ומהם שכתבו כן לסוברים שמצוות תקיעת שופר אינה אלא שמיעת קול שופר<sup style="color: gray;">301</sup>, וביארו, שאף על פי ששמיעת הקול נעשית בשומע עצמו, מכל מקום לולא שהיה השומע חשוב כעונה לא היה יוצא ידי חובתו, כיון שלדעתם מעשה המצוה הוא פעולת השמעת התקיעה<sup style="color: gray;">302</sup>, ואילו לא היה השומע כעונה, הרי שלא קיים את מעשה המצוה<sup style="color: gray;">303</sup>.
<h4>סיפור יציאת מצרים</h4>
שמיעת הגדה-של-פסח מאחר, אם היא מועילה לשומע לצאת ידי חובת סיפור יציאת מצרים משום שומע כעונה, נחלקו אחרונים בדעת ראשונים: יש סוברים שמועילה משום שומע כעונה<sup style="color: gray;">304</sup>. ויש חולקים וסוברים ששמיעת הגדה של פסח אינה מועילה לצאת ידי חובה משום שומע כעונה<sup style="color: gray;">305</sup>, מהם שכתבו בטעם הדבר, שהגדה של פסח ענינה הוא אמירה לאחרים<sup style="color: gray;">306</sup> - שנאמר: והגדת לבנך<sup style="color: gray;">307</sup> – ואמירה שצריך לאומרה לאחרים אין השמיעה מועילה בה לצאת ידי חובה משום שומע כעונה<sup style="color: gray;">308</sup>, ומהם שכתבו בטעם הדבר, שמצוות סיפור יציאת מצרים נאמר בה בתורה בפירוש שצריכה אמירה, שכן נאמר בה: והגדת לבנך<sup style="color: gray;">309</sup>, ולדעתם מצוות שנאמר בהן בתורה בפירוש שהן צריכות אמירה, אין שמיעה מועילה בהן<sup style="color: gray;">310</sup>, ויש שכתבו טעם אחר בדבר, ששמיעה מאחרים אף על פי שהיא מועילה שיהא השומע חשוב כאומר, מכל מקום אינה מועילה שיהא חשוב כמספר, שאין השומע עדיף על האומר בלחש שאינו חשוב כמספר<sup style="color: gray;">311</sup>. ומכל מקום יש שכתבו שאף לסוברים שאין השמיעה מועילה משום שומע כעונה, מכל מקום כיון שצורת סיפור היא שהאחד מספר והאחרים שומעים, אף השומעים יוצאים ידי חובת סיפור יציאת מצרים בשמיעתם<sup style="color: gray;">312</sup>.
על ברכות-הנהנין*, שבברכה על מינים מסויימים מצינו שאין האחד מוציא את חבירו, אלא אם כן קבעו לאכול יחד, ועל פרטי הדינים בזה, ע"ע ברכות-הנהנין<sup style="color: gray;">313</sup>.
על ברכת-המזון*, שלכתחלה, שנים שאכלו ושניהם יודעים לברך, יברכו שניהם ולא יוציא האחד את חבירו ידי חובתה, ועל מחלוקת הראשונים בדעת אמוראים, על מי שלא אכל בעצמו, שיש סוברים שאינו יכול להוציא את חבירו שאכל, משום שלמדים מן הכתוב: ואכלת ושבעת וברכת<sup style="color: gray;">314</sup>, מי שאכל הוא יברך<sup style="color: gray;">315</sup>, ויש חולקים עליהם, ע"ע ברכת-המזון<sup style="color: gray;">316</sup>.
על ספירת-העומר*, שיש סוברים שאין האחד יכול להוציא את חבירו ידי חובתה משום שומע כעונה, ולדעתם זהו שלמדים בברייתא מן הכתוב: וספרתם לכם<sup style="color: gray;">317</sup>, שתהא ספירה לכל אחד ואחד<sup style="color: gray;">318</sup>, ויש חולקים עליהם<sup style="color: gray;">319</sup>, ועל ברכת ספירת העומר, שיש סוברים שלכתחלה לא ישמענה מאחר אלא יברך כל אחד בעצמו<sup style="color: gray;">320</sup>, ע"ע ספירת-העומר.
על קריאת-שמע*, שיש סוברים שאין האחד יכול להוציא את חבירו ידי חובתה משום שומע כעונה, משום שנאמר בה: ודברת בם<sup style="color: gray;">321</sup>, ולדעתם מצוות שהוזכרה בהן בתורה בפירוש אמירה, אין יוצאים ידי חובתן בשמיעה<sup style="color: gray;">322</sup>, ויש שנתנו טעמים אחרים בדבר<sup style="color: gray;">323</sup>, ויש חולקים וסוברים שיוצא ידי חובתו בשמיעה<sup style="color: gray;">324</sup>, ע"ע קריאת-שמע.
על שליח-צבור*, שנחלקו תנאים אם מוציא בחזרת-הש"ץ* רק את מי שאינו בקי להתפלל בעצמו<sup style="color: gray;">325</sup>, או אף את הבקי<sup style="color: gray;">326</sup>, והלכה שבתפלות של כל השנה – חוץ מתפלות של ראש-השנה* ויום-הכפורים*<sup style="color: gray;">327</sup> - אינו מוציא אלא את מי שאינו בקי<sup style="color: gray;">328</sup>, ע"ע שליח-צבור וע' תפלה. על ברכות-קריאת-שמע*, שמן הדין שליח-צבור מוציא ידי חובתן אף את הבקי כשיש שם ציבור של עשרה, ועל כך שמכל מקום אין לסמוך על שמיעתן מטעם אחר, ע"ע ברכות-קריאת-שמע<sup style="color: gray;">329</sup>.
על תפלת שמונה עשרה, שנחלקו בה ראשונים במי שאינו יודע להתפלל בעצמו, אם יכול לצאת ידי חובתו בשמיעה מחבירו שאינו שליח-צבור*<sup style="color: gray;">330</sup>, ע"ע תפלה. על ברכות-קריאת-שמע* שאין אדם יוצא ידי חובתן בשמיעה מאחר, אלא אם כן הוא שליח-צבור, ויש שם צבור של עשרה<sup style="color: gray;">331</sup>, ע"ע ברכות-קריאת-שמע<sup style="color: gray;">332</sup>.
<h2>שומר (לטומאה)</h2>
<b>הגדרת הערך</b> - דבר המחובר לאוכל ועשוי להגן עליו, ואינו נאכל בעצמו, לענין טֻמאה.
<h3>מהותו ומיניו</h3>
כל - האדוק באוכל<sup style="color: gray;">1</sup> - ועשוי להגן עליו, נקרא שומר<sup style="color: gray;">2</sup>, ושלוש מילים הכתובות בתורה לגבי טומאת נבלה* מלמדות אותנו שישנם שלושה מיני שומרים באוכלים<sup style="color: gray;">3</sup>, שנאמר: על כל זרע זֵרוע אשר יזָּרֵע<sup style="color: gray;">4</sup>, ושלוש המילים "זרע" זֵרוע" "יזָּרֵע", מלמדות אותנו שיש שלושה מיני שומרים<sup style="color: gray;">5</sup>: א) יש שומר בזרעים<sup style="color: gray;">6</sup>, דהיינו הקליפה שמסביב לחיטה ולשעורה וכיוצא בזה, שזורעים אותם יחד<sup style="color: gray;">7</sup>. ב) ויש שומר באילנות<sup style="color: gray;">8</sup>, כגון פיטמת הרימון<sup style="color: gray;">9</sup>. ג) ויש שומר בבעלי חיים<sup style="color: gray;">10</sup>, בבשר<sup style="color: gray;">11</sup>, כגון העור<sup style="color: gray;">12</sup>, וביצים<sup style="color: gray;">13</sup>, דהיינו קליפת הביצים<sup style="color: gray;">14</sup>, ודגים<sup style="color: gray;">15</sup>, דהיינו קשקשי הדגים<sup style="color: gray;">16</sup>.
<h4>מיניו</h4>
לשומר שבזרעים<sup style="color: gray;">17</sup>, ניתנו דוגמאות במשנה ובבברייתא: קליפי חיטים<sup style="color: gray;">18</sup>, דהיינו הקרום שעל גרעין החיטה<sup style="color: gray;">19</sup>, וקליפי שעורים וקליפי עדשים<sup style="color: gray;">20</sup>. ולשומר שבאילנות<sup style="color: gray;">21</sup>, ניתנו דוגמאות בתלמוד וראשונים: פיטמת הרימון<sup style="color: gray;">22</sup> וקליפתו<sup style="color: gray;">23</sup>, קליפות אגוזים<sup style="color: gray;">24</sup>, וכל בפירות שאין אוכלים קליפתם<sup style="color: gray;">25</sup>, ששומרים את הפרי שלא יפסיד<sup style="color: gray;">26</sup>, שכל קליפת האוכל היא שומרתו<sup style="color: gray;">27</sup>. ולשומר שבחיה<sup style="color: gray;">28</sup>, ניתנו דוגמאות בתלמוד וראשונים: העור* בבשר<sup style="color: gray;">29</sup> של בהמה שחוטה<sup style="color: gray;">30</sup>, והעצמות*, שיש בהן מוח והוא אוכל והעצם שומר לו<sup style="color: gray;">31</sup> - ויש מפרשים: עצמות המחוברות בבשר<sup style="color: gray;">32</sup> - והטלפים<sup style="color: gray;">33</sup>.
<h4>מיני קליפות</h4>
לא אמרו שקליפת תבואה היא שומר<sup style="color: gray;">34</sup>, אלא בקליפה החיצונה של התבואה<sup style="color: gray;">35</sup>, החופה אותה בעודה שיבולת, אבל הנושרת כשכותשים במכתשת אוכל גמור הוא<sup style="color: gray;">36</sup>, וכן בעדשים<sup style="color: gray;">37</sup>, אותה קליפה שהעדשה חבויה לתוכה, שאין מקפידים עליה בשעת זריעה, אלא בשעת אכילה<sup style="color: gray;">38</sup>.
<h4>מיני עור</h4>
אף בעור* שאמרו שהוא שומר<sup style="color: gray;">39</sup>, ישנו חילוק בין מינים שונים של עורות, שכן ישנם עורות שהם רכים וניתנים לאכילה, ודינם לענין טומאת נבלה* כנבלה עצמה ולא כשומר<sup style="color: gray;">40</sup>, ויש שנחלקו בהם תנאים אם רכים הם ודינם כנבלה, או שאינם רכים ודינם כשומר, ועל כך ע"ע עור.
<h4>מיני שורשים</h4>
שורשי החזרים - חזרת<sup style="color: gray;">41</sup> - והנפוס - מין צנון<sup style="color: gray;">42</sup> - והמינתא - כך שמה בלעז<sup style="color: gray;">43</sup>, ובלשון ערבי: נענע<sup style="color: gray;">44</sup> - והפיגום, הרי אלו שומר<sup style="color: gray;">45</sup>, שהם משמרים את הירק<sup style="color: gray;">46</sup>. וכן שורשי ירקות שדה וכן שורשי ירקות גינה שעקרם - כדי<sup style="color: gray;">47</sup> - לשותלם - במקום אחר<sup style="color: gray;">48</sup> - הרי אלו שומר<sup style="color: gray;">49</sup>.
בכל אלו השורשים שנמנו, כיון שהם עבים, אין חילוק אם השורשים לחים או יבשים<sup style="color: gray;">50</sup>, אבל שורשי השום והבצלים והקפלוטות - כרישים שיש להם ראש<sup style="color: gray;">51</sup> - אינם נחשבים כשומר, אלא כשהם - השורשים<sup style="color: gray;">52</sup> - לחים<sup style="color: gray;">53</sup>, ששורשי אלו המינים משמרים את האוכל כל זמן שהם לחים כי על ידי השורשים נשארים בלחותם<sup style="color: gray;">54</sup>, וכשהם יבשים אינם שומר<sup style="color: gray;">55</sup>, שכיון שהם דקים, כשיבשו אין מועילים כלום ואינם שומרים לפרי<sup style="color: gray;">56</sup>. ויש מפרשים טעם החילוק, שכשהם לחים נאכלים השורשים עימהם<sup style="color: gray;">57</sup>.
בצנון, נחלקו תנאים: לדעת ר' מאיר, שורש הצנון הרי זה שומר<sup style="color: gray;">58</sup>. ולדעת ר' יהודה, אינו שומר אלא צנון גדול<sup style="color: gray;">59</sup>, דהיינו השורש הדק שבקצה הצנון, ולא שאר הסיבים היוצאים ממנו<sup style="color: gray;">60</sup>. וכן הלכה<sup style="color: gray;">61</sup>.
בתוספתא נחלקו תנאים אף בשבת: לדעת ר' מאיר שורש השבת הרי זה שומר<sup style="color: gray;">62</sup>. ולדעת ר' יהודה אינו שומר<sup style="color: gray;">63</sup>.
<h4>פיטמות</h4>
פיטמת השום והבצלים והקפלוטות, הרי היא שומר<sup style="color: gray;">64</sup>, ואף על פי שבשורשיהם יש חילוק בין לחים ליבשים<sup style="color: gray;">65</sup>, הפיטמות לעולם הם שומר, בין לחים בין יבשים<sup style="color: gray;">66</sup>. וכן פיטמת הרימון הרי היא שומר<sup style="color: gray;">67</sup>.
<h4>עוקצים</h4>
עוקצי הפירות - סוף הפרי<sup style="color: gray;">68</sup>, כמין זנב<sup style="color: gray;">69</sup>, שנתלה בו באילן<sup style="color: gray;">70</sup> - אינם נחשבים כשומר<sup style="color: gray;">71</sup>, מלבד עוקצי תאנים וגרוגרות וכלוסים - מין ממיני התאנים<sup style="color: gray;">72</sup>, של תאנים קטנים<sup style="color: gray;">73</sup>. ויש מפרשים: מן קטנית<sup style="color: gray;">74</sup> - וחרובים<sup style="color: gray;">75</sup>. יש מפרשים הטעם, שפעמים שהם נאכלים עם הפרי<sup style="color: gray;">76</sup>. ויש מפרשים הטעם, שכשניטל העוקץ הפרי ממהר להתייבש<sup style="color: gray;">77</sup>.
עוקץ הדלעת, נחלקו בו תנאים: לדעת תנא קמא, אינו שומר<sup style="color: gray;">78</sup>. ולדעת ר' יוסי, הרי זה שומר<sup style="color: gray;">79</sup>, מפני שנשלק עימה<sup style="color: gray;">80</sup>, ואין הלכה כמותו<sup style="color: gray;">81</sup>.
על מקצת עוקצי הפרי, שנחשבים כיד* לטומאה, ע"ע יד (א)<sup style="color: gray;">82</sup>.
<h4>עמוד השום והבצלים והקפלוטות</h4>
עמוד השום והבצלים והקפלוטות - שכשיזקינו יעשו באמצעיתם כמין עמוד ובראשו תרמיל ובו הזרע<sup style="color: gray;">83</sup> - שהוא מכוון כנגד האוכל, הרי הוא שומר<sup style="color: gray;">84</sup>.
<h4>שדרת השיבולת</h4>
השדרה של השיבולת - חוט האמצעי שהחוטים דבוקים בו<sup style="color: gray;">85</sup>, ואחר שנושרים החיטים נשאר השיבולת כמין שדרה של אדם<sup style="color: gray;">86</sup> - הרי היא שומר<sup style="color: gray;">87</sup>.
היתה תבואה בגורן ובססה - דש אותה<sup style="color: gray;">88</sup> ורצץ אותה<sup style="color: gray;">89</sup> ברגלי בהמה או במקבת<sup style="color: gray;">90</sup>. ויש מפרשים: התיר איגודה<sup style="color: gray;">91</sup> - יש הסוברים שנחלקו תנאים בדין שדרת השיבולת<sup style="color: gray;">92</sup>: לדעת תנא קמא אינה שומר<sup style="color: gray;">93</sup>, שכשבסס התבואה נסתלקה השדרה משמירתה<sup style="color: gray;">94</sup>. ולדעת ר' יוסי השדרה עדיין שומר<sup style="color: gray;">95</sup>, מפני שהופכה בעתר<sup style="color: gray;">96</sup>, שראוי להפוך אותה בעתר<sup style="color: gray;">97</sup>. והוא הדין שנחלקו בקליפות התבואה - שאף היא שומר<sup style="color: gray;">98</sup> - כשבססה בגורן<sup style="color: gray;">99</sup>.
<h4>סיג</h4>
הסיג של רצפות - יש מפרשים: עפר של שורשי הירק<sup style="color: gray;">100</sup>. ויש מפרשים: אבק הנדבק על ראשי הירקות ורצוף בהם<sup style="color: gray;">101</sup>. ויש מפרשים: עלה הכרוך על הרצפות<sup style="color: gray;">102</sup> - נחלקו בו תנאים: לדעת תנא קמא, אינו שומר<sup style="color: gray;">103</sup>. ולדעת ר' אליעזר הרי זה שומר<sup style="color: gray;">104</sup>, מפני שהוא משמר את האוכל<sup style="color: gray;">105</sup>. ואין הלכה כמותו<sup style="color: gray;">106</sup>.
<h4>כשאי אפשר ליגע באוכל</h4>
שומר בזרעים, אף שהוא סתום ואי אפשר לגעת בזרע, נחשב שומר לענין טֻמאת-אוכלים*<sup style="color: gray;">107</sup>, שנאמר: על כל זרע זֵרוע אשר יזָּרֵע<sup style="color: gray;">108</sup>, ומהו "אשר יזרע"<sup style="color: gray;">109</sup>, כדרך שבני אדם מוציאים לזריעה, חיטה בקליפתה ושעורה בקליפתה ועדשים בקליפתם<sup style="color: gray;">110</sup>, הרי שגילה הכתוב, שאף שהקליפה סתומה, היא שומר<sup style="color: gray;">111</sup>.
בשאר מיני שומר, כשאי אפשר לגעת בטומאה עצמה, אין השומר מטמא<sup style="color: gray;">112</sup>, ולכן עצם שאינה נקובה, אין דינה כשומר<sup style="color: gray;">113</sup>, אף על פי שיש במוח שיעור טומאת נבילה, ואף על פי שהעצם שומר למוח, שאין טומאה משום שומר, אלא אם כן יכול ליגע באוכל עצמו<sup style="color: gray;">114</sup>, שנאמר - בטומאת נבלה* - בנבלתה<sup style="color: gray;">115</sup>, ולא בקולית* - עצם חלול של ירך שיש בו מוח<sup style="color: gray;">116</sup>. ויש מפרשים, שכל עצם שיש בתוכו מוח קרוי קולית<sup style="color: gray;">117</sup> - סתומה<sup style="color: gray;">118</sup>, שכן שומר אינו נטמא בטומאת נבלה<sup style="color: gray;">119</sup>. יכול אפילו ניקבה - הקולית, לא יהיה טמא<sup style="color: gray;">120</sup> - תלמוד לומר: הנֹּגע בנבלתה יטמא<sup style="color: gray;">121</sup>, ויכל לכתוב "טמא", והיו"ד יתירה ובאה לדרשה<sup style="color: gray;">122</sup>, את שאפשר ליגע, טמא ואת שאי אפשר ליגע, טהור<sup style="color: gray;">123</sup>, גילה הכתוב ששומר אינו אלא כשאפשר ליגע<sup style="color: gray;">124</sup>, שאז שם טומאה עליו<sup style="color: gray;">125</sup>, ואף על פי שלא נגע אלא בעצם טמא, ששומר מכניס ומוציא טומאה<sup style="color: gray;">126</sup>, ופירוש הכתוב: והנוגע, ירצה כל שיהיה בענין שיהיה נוגע, אם ירצה יטמא, אף על פי שלא נגע בו<sup style="color: gray;">127</sup>.
שיעור הנקב לענין נגיעה, כל שהוא<sup style="color: gray;">128</sup>, אפילו כחוט השערה<sup style="color: gray;">129</sup>, שאפשר ליגע כחוט השערה<sup style="color: gray;">130</sup>, כלומר שאפשר להכניס בנקב זה חוט השערה של ראשו או זקנו והרי הוא מיטמא בכך<sup style="color: gray;">131</sup>.
היה העצם המלא מוח סתום, וחשב לנקוב, ולא נקב, הסתפקו בתלמוד אם אנו אומרים שמחוסר נקיבה כמחוסר מעשה, ואינו שומר, והנוגע בו טהור, או שמחוסר נקיבה אינו כמחוסר מעשה, והרי הוא שומר, והנוגע בו טמא<sup style="color: gray;">132</sup>, שכיון שריבינו מהכתוב שבחיטה בקליפתה שומר הוא סתום<sup style="color: gray;">133</sup>, אף על פי שכאן צריך נקב, די במחשבה לנקוב<sup style="color: gray;">134</sup>.
ולהלכה נחלקו ראשונים: א) יש הפוסקים שקולית שחישב עליה לנוקבה ועדיין לא ניקבה הרי הנוגע בה ספק טמא, שהרי יש בדבר ספק אי מחוסר נקיבה כמחוסר מעשה או לא<sup style="color: gray;">135</sup>, שכן לגירסתם לא נפשט הספק בתלמוד<sup style="color: gray;">136</sup>. ויש שכתב שלדעה זו נפשט הספק בתלמוד שמחוסר נקיבה אינו כמחוסר מעשה<sup style="color: gray;">137</sup>, אלא שמכיון שבמקום אחר בתלמוד פשטו שמחוסר יציאה כמחוסר מעשה<sup style="color: gray;">138</sup>, עדיין הדבר בספק<sup style="color: gray;">139</sup>. ב) ויש מהראשונים הפוסקים שמחוסר נקיבה כמחוסר מעשה, והנוגע טהור<sup style="color: gray;">140</sup>, שכן לגירסתם כך נפשט הספק בתלמוד<sup style="color: gray;">141</sup>. ג) ויש מהראשונים הפוסקים שמחוסר נקיבה אינו כמחוסר מעשה, והנוגע טמא<sup style="color: gray;">142</sup>, שכן לגירסתם נפשט הספק בתלמוד להיפך<sup style="color: gray;">143</sup>.
בהמה בתוך עורה - כל זמן שלא הופשטה כלל<sup style="color: gray;">144</sup> - אף על פי שאי אפשר ליגע בבשר, טמאה<sup style="color: gray;">145</sup>, מפני שיש בה כמה נקבים<sup style="color: gray;">146</sup>. יש מפרשים דהיינו שיש פה וחוטם ועינים<sup style="color: gray;">147</sup>. ויש מפרשים שבמקום שיער יש בו נקבים רבים דקים כחוט השערה, וכיון שכל שיוכל להכניס שם שער מראשו או מזקנו מיטמא בכך<sup style="color: gray;">148</sup>, נחשב העור נקוב<sup style="color: gray;">149</sup>.
<h4>שיעור האוכל</h4>
בשיעור האוכל המחשיב שומר לענין קבלת טומאה<sup style="color: gray;">150</sup> וצירוף לטומאה<sup style="color: gray;">151</sup>, נחלקו אמוראים<sup style="color: gray;">152</sup>: לדעת רב, אין שומר לפחות מכפול*<sup style="color: gray;">153</sup>, שאם יש עצם ובו מוח פחות מכפול, אף על פי שעם האוכלים שיעורו כביצה*, אינו מיטמא<sup style="color: gray;">154</sup>. ולדעת ר' יוחנן, יש שומר לפחות מכפול<sup style="color: gray;">155</sup>, ואם יש גרעין ולו שומר, הרי שומר זה נחשב כגרעין עצמו ואם הגרעין מחבר עם אוכלין, שומר זה מצטרף עימו ומכניס טומאה ומוציא טומאה<sup style="color: gray;">156</sup>.
להלכה נחלקו ראשונים: יש הפוסקים שיש שומר לפחות מכפול<sup style="color: gray;">157</sup>, שכן כשנחלקו רב ור' יוחנן, הלכה כר' יוחנן<sup style="color: gray;">158</sup>. ויש הפוסקים שהוא דוקא כשיש עליה בשר כפול<sup style="color: gray;">159</sup>, שלדעתם ההלכה כרב<sup style="color: gray;">160</sup>. ויש המצדדים שאף לדעה זו, אם היא בריה*, יש שומר בפחות מכפול<sup style="color: gray;">161</sup>.
<h4>שיער</h4>
שערה, אם היא שומר, נחלקו אמוראים: לדעת ר' יוחנן אינה שומר אלא יד<sup style="color: gray;">162</sup>. ולדעת ריש לקיש היא שומר<sup style="color: gray;">163</sup>. ובפירוש מחלוקתם נחלקו לשונות התלמוד: ללשון הראשון נחלקו האמוראים בשערה אחת<sup style="color: gray;">164</sup>, האם חשובה להיות יד, או שאינה חשובה יד ואינה אלא שומר<sup style="color: gray;">165</sup>, אבל שערות הרבה הן ודאי יד, לפי שכשמטלטל בהן את הבשר אינן נפסקות<sup style="color: gray;">166</sup>. וללשון השני נחלקו האמוראים אף בשערות הרבה אם הן שומר או יד<sup style="color: gray;">167</sup>. ולהלכה יש מהראשונים שכתבו שכל שיש שערות הרבה, נידון משום יד<sup style="color: gray;">168</sup>.
<h4>שומר על גבי שומר</h4>
לעולם אין שומר על גבי שומר<sup style="color: gray;">169</sup>, אלא שומר אחד בלבד הסמוך לאוכל הוא הנחשב עימו<sup style="color: gray;">170</sup>. ולפיכך<sup style="color: gray;">171</sup> שלוש קליפות בבצל, לדעת ר' יהודה הפנימית - היינו אותה לבנה הראשונה הראויה לאכול<sup style="color: gray;">172</sup>, וכל קליפות שלמטה משתי הקליפות העליונות בכלל ראויות לאכילה הן<sup style="color: gray;">173</sup> - בין שלימה בין קדורה - נקובה<sup style="color: gray;">174</sup> - מצטרפת<sup style="color: gray;">175</sup> - לטומאת-אוכלים* - שהרי היא עצמה אוכל<sup style="color: gray;">176</sup>. קליפה אמצעית - השניה לקליפה העליונה ביותר<sup style="color: gray;">177</sup>, שומר היא, ולפיכך<sup style="color: gray;">178</sup> - שלימה מצטרפת קדורה אינה מצטרפת<sup style="color: gray;">179</sup>, שרק כשהיא שלמה היא שומרת על הבצל<sup style="color: gray;">180</sup>, וחשובה שומר<sup style="color: gray;">181</sup>, ואם היא נקובה אינה שומרת עליו<sup style="color: gray;">182</sup>, והקליפה החיצונה - העליונה, הדקה ביותר<sup style="color: gray;">183</sup>, הנופלת מאליה כשמשמשים בבצל<sup style="color: gray;">184</sup> - בין כך ובין כך טהורה<sup style="color: gray;">185</sup>, שאינה מצטרפת כלל לטומאת-אוכלים* - כדין שומר<sup style="color: gray;">186</sup> - בין שלימה בין נקובה<sup style="color: gray;">187</sup>, שאין שומר על גבי שומר חשוב שומר<sup style="color: gray;">188</sup>.
יש הסוברים שתנא קמא חלוק על ר' יהודה, ולדעתו כל הקליפות הם שומרים<sup style="color: gray;">189</sup>. ויש הסוברים שתנא קמא אינו חלוק עליו, ור' יהודה לא בא אלא לפרש דבריו של תנא קמא<sup style="color: gray;">190</sup>.
להלכה נחלקו ראשונים: יש הפוסקים כר' יהודה<sup style="color: gray;">191</sup>, שלדעתם לא נחלקו עליו תנא קמא<sup style="color: gray;">192</sup>. או שתנא קמא חלוק עליו, אך הלכה כר' יהודה, שהרי מביאים בתלמוד ראיה מדבריו שאין שומר על גבי שומר<sup style="color: gray;">193</sup>. ויש הפוסקים שאין הלכה כר' יהודה<sup style="color: gray;">194</sup>.
הקליפה הלחה העליונה שעל האגוזים בשעת לקיטתם, אינה חשובה שומר, שאין שומר על גבי שומר<sup style="color: gray;">195</sup>.
הנץ של הרימון אינו חשוב שומר, שאין שומר על גבי שומר<sup style="color: gray;">196</sup>.
<h3>דיניו</h3>
<h4>טומאתו בטומאת אוכלים</h4>
שומר אינו נטמא בפני עצמו בטֻמאת-אוכלים*<sup style="color: gray;">197</sup>, שנאמר בטומאת אוכלים<sup style="color: gray;">198</sup>: מכל האֹכל אשר יֵאכל<sup style="color: gray;">199</sup>, כל מה שראוי לאכילה<sup style="color: gray;">200</sup>. ומכל מקום השומר מיטמא<sup style="color: gray;">201</sup>, שמכניס טומאה<sup style="color: gray;">202</sup>, שאם היה טהור מקבל טומאה ומכניסה לאוכל<sup style="color: gray;">203</sup>, ומטמא<sup style="color: gray;">204</sup>, שמוציא טומאה<sup style="color: gray;">205</sup>, שאם היה אוכל טמא ונגע שומרו בטהור, מוציא שומר את הטומאה מזה לזה<sup style="color: gray;">206</sup>. והדבר נלמד בקל-וחֹמר* מיד*, מה יד שאינה מגינה<sup style="color: gray;">207</sup>, מכנסת ומוציאה<sup style="color: gray;">208</sup>, שומר לא כל שכן<sup style="color: gray;">209</sup>.
<h4>צירופו לטומאת אוכלים</h4>
השומר מצטרף לשיעור הטומאה של טֻמאת-אוכלים*<sup style="color: gray;">210</sup>, שנאמר - בטומאת אוכלים<sup style="color: gray;">211</sup> - על כל זרע זֵרוע אשר יזָּרֵע<sup style="color: gray;">212</sup>, ו"אשר יזרע" מיותר הוא<sup style="color: gray;">213</sup>, ומהו "אשר יזרע"<sup style="color: gray;">214</sup>, כדרך שבני אדם מוציאים לזריעה, חיטה בקליפתה ושעורה בקליפתה ועדשים בקליפתם<sup style="color: gray;">215</sup>, והשומר נחשב כאחד עם האוכל<sup style="color: gray;">216</sup>, שהקליפות הם שומרים לפרי, שהרי בלעדם יתקלקל, וכללה אותם התורה בכלל הזרע<sup style="color: gray;">217</sup>, הרי שמצטרפים עם הזרע לשיעור טומאה<sup style="color: gray;">218</sup>. ואף על פי שבהמשך אותו כתוב נאמר: טהור הוא<sup style="color: gray;">219</sup>, טעם הדבר משום שלא הוכשר, שנסמך לו: וכי יֻתן מים על זרע<sup style="color: gray;">220</sup>, שהוכשר<sup style="color: gray;">221</sup>, טמא הוא<sup style="color: gray;">222</sup>. ולפיכך העור של בהמה שחוטה, מצטרף לשיעור טומאת אוכלים<sup style="color: gray;">223</sup>, וכן העצמות שיש בהם מוח והואל אוכל והעצם שומר לו, מצטרפים לשיעור טומאת אוכלים<sup style="color: gray;">224</sup>, וכן הטלפים מצטרפים לשיעור טומאת אוכלים<sup style="color: gray;">225</sup>.
על שיעור טֻמאת-אוכלים* שבו מטמא האוכל הטמא, ע"ע טֻמאת אוכלים<sup style="color: gray;">226</sup>. על שיעור טומאת אוכלים, שבו נטמא אוכל, ע"ע הנ"ל<sup style="color: gray;">227</sup>.
<h4>שומר שנחלק</h4>
היה אוכל שיחד עם השומר הוא בשיעור המיטמא בטֻמאת-אוכלים*, ונחלק האוכל, הסתפקו בתלמוד אם כיון שכל שומר אינו מגן על האוכל של חבירו, אינם מצטרפים זה לזה, או שכיוןו שכל אחד מגן על החלק שלו מצטרפים<sup style="color: gray;">228</sup>, והסיקו בתלמוד שאינם מצטרפים<sup style="color: gray;">229</sup>, וכן הלכה<sup style="color: gray;">230</sup>.
<h4>טומאתו בטומאת נבלה</h4>
הנוגע בשומר, אינו נטמא בטומאת נבלה*<sup style="color: gray;">231</sup>, שכן בטומאת נבילה נאמר כמה פעמים: הנֹּגע בנבלתם יטמא<sup style="color: gray;">232</sup>, ובהכרח לכתוב "בנבלתם", להורות שרק במיתתם מטמאים, אך מקרא אחד כתוב שם: וכי ימות מן הבהמה אשר היא לכם לאכלה הנֹּגע בנבלתה יטמא<sup style="color: gray;">233</sup>, ו"בנבלתה" זה מיותר, שהרי אנו דנים בבהמה שמתה, והיה לו לכתוב: "הנוגע בה יטמא"<sup style="color: gray;">234</sup>, ולכן אנו דורשים<sup style="color: gray;">235</sup>: בנבלתה<sup style="color: gray;">236</sup>, ולא בעור<sup style="color: gray;">237</sup>, לא בעצמות ולא בטלפים<sup style="color: gray;">238</sup>, עד שיגע בבשר עצמו<sup style="color: gray;">239</sup>, שדוקא הנוגע בנבלה עצמה נטמא<sup style="color: gray;">240</sup>.
במה דברים אמורים, בזמן שפירשו מן הנבילה<sup style="color: gray;">241</sup>, שהוא ממועט מ"בנבלתה"<sup style="color: gray;">242</sup>, אבל הנוגע בשומר בזמן שהוא מחובר בבשר, הרי זה טמא<sup style="color: gray;">243</sup>, ששומר מכניס ומוציא טומאה<sup style="color: gray;">244</sup>, שנאמר: יטמא<sup style="color: gray;">245</sup>, והיה לו לומר "טמא", ודורש היו"ד היתירה<sup style="color: gray;">246</sup>, לרבות אלו בשעת חיבורן לבשר, והוא כאילו אמר: בנבלתה טמא, ועוד יטמא בדבר אחר, והוא בעצמות, כאשר הם מחוברים לבשר<sup style="color: gray;">247</sup>. ומכל מקום אינו מביא טומאה כמעשה יד*, אלא אם כן נגע כנגד הבשר<sup style="color: gray;">248</sup>, שנגע בעור מאחורי הבשר<sup style="color: gray;">249</sup>, שאז טמא אפילו לא נגע בבשר<sup style="color: gray;">250</sup>, ואין לומר שממעטים מ"בנבלתה"<sup style="color: gray;">251</sup> כל עור, ואף עור שיש עליו כזית* בשר, ונוגע כנגד בשר מאחוריו - שאפילו תורת יד האוכל לא תהיה לו ולא תוציא טומאה מן הטמא לטהור<sup style="color: gray;">252</sup> - שנאמר: יטמא<sup style="color: gray;">253</sup>. שאם היתה כוונת התורה שיגע דוקא בבשר ואם נגע בעור אינו טמא, היה לה לכתוב: "הנוגע בבשרה יטמא", ומזה שכתוב: וכי ימות וגו' הנֹּגע בנבלתה יטמא<sup style="color: gray;">254</sup>, הרי מפורש שמיד כשמתה וכל הבשר מכוסה בעור, ובכללה נקראת "נבלה", כמו שנאמר: הנֹּגע בנבלתה יטמא<sup style="color: gray;">255</sup>, והרי ודאי נגע בעור ולא בבשר<sup style="color: gray;">256</sup>, ואם כן שומר מכניס טומאה, וכל שכן שהוא מוציא טומאה, שהנוגע בבשרה נטמא גם העור<sup style="color: gray;">257</sup>.
<h4>צירופו לטומאת נבלה</h4>
שומר אינו מצטרף לשיעור הטומאה של טומאת נבלה*<sup style="color: gray;">258</sup>, שנאמר - בטומאת נבילה - בנבלתה<sup style="color: gray;">259</sup>, ולא בעור - שהוא שומר לבשר<sup style="color: gray;">260</sup> - שאין עליו כזית* בשר<sup style="color: gray;">261</sup>, ועור משלימו לכזית<sup style="color: gray;">262</sup>, והכתוב משמיע לנו שאין שומר מצטרף לטומאת נבילות<sup style="color: gray;">263</sup>, וצריך שיהיה השיעור בבשר עצמו<sup style="color: gray;">264</sup>. ויש גורסים: בנבלתה<sup style="color: gray;">265</sup>, ולא בעור שיש עליו כזית בשר<sup style="color: gray;">266</sup>, כלומר, עם העור והבשר<sup style="color: gray;">267</sup>.
על שיעור טומאת נבלה*, שבו הנבילה מטמאת, ע"ע נבלה.
<h2>שומר אבדה</h2>
<b>הגדרת הערך</b> - מוצא אבדה שחייב בשמירתה.
<h3><b>חיובו ומהותו</b></h3>
<h4>חיוב שמירה</h4>
המוצא אבדה, חייב בשמירתה<sup style="color: gray;">1</sup>. וכמה שיטות במקור הדבר: יש שכתבו שהתורה חייבתו בשמירה בפירוש<sup style="color: gray;">2</sup>, או בכתוב: ואספתו אל תוך ביתך<sup style="color: gray;">3</sup>, שהטילה על המוצא להכניסו לביתו ולשומרו<sup style="color: gray;">4</sup>, או בכתוב: והיה עמך עד דרש אחיך אתו<sup style="color: gray;">5</sup>, או בכתוב: והשבתו לו<sup style="color: gray;">6</sup>, שדרשו 'ראה היאך תשיבנו לו'<sup style="color: gray;">7</sup>, והיינו שצריך לשמרו שיגיע לידי בעליו<sup style="color: gray;">8</sup>. ויש שכתבו שאין חיובו מהכתוב, שאין צריך הכתוב לחייבו, שסברא היא<sup style="color: gray;">9</sup>, שהרי חייב במצות עשה להשיבה, ובכל מצות עשה אינו נפטר אלא באונס<sup style="color: gray;">10</sup>.
<h4>השמירה שמתחייב</h4>
באיזו שמירה מתחייב, נחלקו אמוראים בדבר: רבה אמר שומר אבדה כשומר-חנם*, ורב יוסף אמר כשומר-שכר*, וחייב בגנבה ואבדה<sup style="color: gray;">11</sup>. על טעמי האמוראים, ועל ההלכה שנחלקו בו ראשונים, ע"ע השבת אבדה: שמירתה וטיפולה<sup style="color: gray;">12</sup>. במקור חיוב האחריות, יש שפירשו שכיון שנתחייב בשמירתה<sup style="color: gray;">13</sup>, מסברא מתחייב באחריותה ככל חיובי השומרים<sup style="color: gray;">14</sup>. ויש שפירשו במקור חיוב האחריות בפשיעה, שמאחר שחייב בשמירתה משום העשה של השבת אבדה<sup style="color: gray;">15</sup>, כל שלא שמר כחיובו, מקיים העשה בתשלומים<sup style="color: gray;">16</sup>. ויש שפירשו שסברא היא לחייבו בפשיעה, שמהיכי תיתי לפוטרו מאחר שפשע<sup style="color: gray;">17</sup>. וכן יש שכתבו כן לסוברים שפושע הרי הוא כמזיק<sup style="color: gray;">18</sup>, כיון שהוא מזיק, מאחר ונתחייב בשמירתה<sup style="color: gray;">19</sup>, מסברא חייב בתשלומים<sup style="color: gray;">20</sup>.
על אופן חיוב הטיפול באבדה, ע"ע השבת אבדה: שמירתה וטיפולה<sup style="color: gray;">21</sup>.
<h4>חיוב בנזקיו</h4>
שומר אבדה בעלי חיים, יש מן האחרונים שכתבו שמתחייב על נזקיהם<sup style="color: gray;">22</sup>, שהרי הוא ככל השומרים, והשומרים חייבים בנזקיהם<sup style="color: gray;">23</sup>. ויש שכתבו שלסוברים בטעם חיובו כשומר שכר לסוברים כן<sup style="color: gray;">24</sup>, משום שהתורה חייבתו בכך<sup style="color: gray;">25</sup>, לא חייבה אותו התורה אלא לשמור את האבדה מלהיפסד לטובתו של בעל האבדה ולא לשומרו מלהזיק<sup style="color: gray;">26</sup>.
<h4>החיוב מהנטילה</h4>
מוצא אבדה מתחייב בשמירה דוקא לאחר שנטל האבדה<sup style="color: gray;">27</sup>. בטעם הדבר נחלקו אחרונים: א) יש שכתבו שאין מתחייבים בשמירה אלא במשיכה הראויה לקנין<sup style="color: gray;">28</sup>, שאין נעשה שומר אלא בקנין משיכה* או הגבהה* על מנת להשיבה<sup style="color: gray;">29</sup>, או לפי שהתורה חייבה המוצא בכתוב: ואספתו אל תוך ביתך<sup style="color: gray;">30</sup>, למושכה ולשומרה<sup style="color: gray;">31</sup>. לדעה זו אם משכה והיה סבור שהיא של כסף ונמצא שהיא של זהב, אינו חייב בשמירתה<sup style="color: gray;">32</sup>. ב) ויש שכתבו ששומר אבדה אין צריך קנין<sup style="color: gray;">33</sup>, שהרי התורה חייבה אותו בשמירתה<sup style="color: gray;">34</sup>, ואף אם משכה באופן שאינו קונה, מתחייב בשמירתה<sup style="color: gray;">35</sup>, אלא דלא שייך שמירה אלא כשהחפץ בידו<sup style="color: gray;">36</sup>, או לפי שלא חל חיוב השמירה אלא דוקא משמתחיל להתעסק בהשבתה<sup style="color: gray;">37</sup>, שמתחייב בזה בהשבה גמורה וממילא שיעבדה אותו התורה להיות שומר<sup style="color: gray;">38</sup>.
<h4>שעת החיוב</h4>
שומר אבדה שמתחייב משעת נטילה<sup style="color: gray;">39</sup>, יש מן האחרונים שכתבו שכל זמן שהאבדה בידו, מתחייב בכל רגע מחדש בחיוב השמירה, שלפי שחיוב השמירה הוא מחמת חיוב ההשבה<sup style="color: gray;">40</sup>, וחיוב ההשבה הוא כל זמן שהאבדה ביד המוצא עד זמן ההשבה<sup style="color: gray;">41</sup>, ולפיכך לסוברים בשומר אבדה שפטור בשבעליו עמו<sup style="color: gray;">42</sup>, אינו נפטר בשהיו בעליו עמו רק בשעת נטילה, שאחר כך נתחייב מחדש<sup style="color: gray;">43</sup>, לסוברים כן בשומרים שאם בעליו עמו בתחילה ואחר כך נתחייב מחדש, שחייב<sup style="color: gray;">44</sup>. ויש שכתבו שאין החיוב מתחדש בכל רגע, אלא הוא חיוב משעת הנטילה<sup style="color: gray;">45</sup>, ולפיכך לסוברים שפטור בבעליו עמו, נפטר בשהיו עמו בשעת הנטילה<sup style="color: gray;">46</sup>, ואם היה בעליו עמו בשעת הפשיעה ולא בשעת הנטילה, אינו חשוב בעליו עמו<sup style="color: gray;">47</sup>.
<h4>לתתו לאחר</h4>
אין השומר אבדה יכול ליתנו לשומר אחר, שנאמר: אלא תוך ביתך, לביתך ולא לבית אחר, שיכול הבעלים לטעון אין רצוני שיהא אבדתי ביד אחר אלא בידך<sup style="color: gray;">48</sup>. ויש מן האחרונים שכתבו שרשאי למוסרה לאחר, שהרי לא נעשה שומר אלא ממצות המקום ובמצוות שלוחו של אדם כמותו<sup style="color: gray;">49</sup>.
<h4>הכחשה החוזרת</h4>
בהמה שנמצאה ונכחשה מחמת פשיעת המוצא כחש החוזר – ששומר חייב בכך<sup style="color: gray;">50</sup>, ואילו גזלן פטור מחמת שלא קיבל על עצמו שמירה<sup style="color: gray;">51</sup> - כתבו אחרונים שאף שומר אבדה פטור, כיון שלא קיבל שמירה וחיובו משום שמתחייב בהשבתה<sup style="color: gray;">52</sup>, ומתקיים השבה בכחש החוזר<sup style="color: gray;">53</sup>.
<h4>היזק שאינו ניכר</h4>
בהזק-שאינו-נכר*, כתבו אחרונים שאף לסוברים ששומר חייב בהיזק שאינו ניכר<sup style="color: gray;">54</sup>, שומר אבדה פטור<sup style="color: gray;">55</sup>, שדוקא בשומר שחיובו מחמת קבלת שמירתו, מתחייב בזה ולא שומר אבדה שאין חיובו מחמת קבלתו<sup style="color: gray;">56</sup>.
<h4>נטל על מנת לגוזלה</h4>
בנטל על מנת לגוזלה אינו נעשה שומר<sup style="color: gray;">57</sup>.
<h4>ספק שומר אבדה</h4>
אבדה שספק אם מתחייב להגביה ולהשיבה, כגון בספק הינוח, כתבו ראשונים שאם נטלה, חייב בשמירתה מספק<sup style="color: gray;">58</sup>.
<h4>בעליו עמו</h4>
שומר אבדה שהיה בעל האבדה עמו במלאכה, שבשאר שומרים פטור מהכתוב: אם בעליו עמו לא ישלם<sup style="color: gray;">59</sup>, נחלקו אחרונים אם פטור: א) יש שכתבו שחייב<sup style="color: gray;">60</sup>, לפי שאין בעל האבדה נחשב "בעליו", ששומר אבדה אינו שומר של הבעלים, אלא התורה מחייבת אותו<sup style="color: gray;">61</sup>. או לפי שפטור בעליו עמו הוא פטור מהשמירה לסוברים כן<sup style="color: gray;">62</sup>, וזה דוקא בחיוב שבא מהתחיבות השומר, אך בשומר אבדה שהתורה מחייבת אותו בשמירה<sup style="color: gray;">63</sup>, אין בעליו עמו פוטרתו מהשמירה<sup style="color: gray;">64</sup>. או לפי שיש לומר שאין פטור בעליו עמו אלא ביודע הבעלים שהוא במלאכת השומר את חפצו<sup style="color: gray;">65</sup>, ובשומר אבדה שאין יודע בעל החפץ שאבידתו אצל השומר, אינו נפטר<sup style="color: gray;">66</sup>. ב) ויש שכתבו שפטור<sup style="color: gray;">67</sup>, שלפי שפטור בעליו עמו בשומרים הוא פטור מתשלומים ולא מהשמירה, לסוברים כן<sup style="color: gray;">68</sup>, וכיון דחיוב תשלומים דשומר אבדה דינו כבכל השומרים<sup style="color: gray;">69</sup>, לפיכך אף בפטור של בעליו עמו שוה להם<sup style="color: gray;">70</sup>.
על שומר אבדה שטוען שנגנבה ממנו האבדה, ונשבע ואחר כך באו עדים שהיא ברשותו, אם משלם תשלומי כפל, ובאיזה אופנים, ע"ע טוען טענת גנב: בשומר אבדה<sup style="color: gray;">71</sup>. על האופן שמתחייב בארבעה וחמשה, ע"ע הנ"ל<sup style="color: gray;">72</sup>.
על המוצא אבדה ונטלה לפני יאוש, ואחר כך נתייאש בעליה ממנה, שחייב המוצא להשיבה לפי ש"באיסורא אתא לידיה"<sup style="color: gray;">73</sup>, שיש מפרשים הדבר שכיון שהמוצא הוא שומר של הבעלים וידו כיד הבעלים אין יאוש מועיל בדבר המצוי ברשות בעליו, ע"ע יאוש<sup style="color: gray;">74</sup>.
<h3><b>האבדה</b></h3>
<h4>בשטרות</h4>
המוצא שטרות, יש מן האחרונים מצדדים שכיון שנתמעטו שטרות שאין חייבים בשמירתם<sup style="color: gray;">75</sup>, הוא הדין נתמעטו מחיובי שמירה באבדה<sup style="color: gray;">76</sup>.
<h4>בקרקעות</h4>
בקרקעות, יש שנסתפקו אם מתחייבים באבידת קרקע בשמירה ובהשבה<sup style="color: gray;">77</sup>.
<h4>באבדת קטן</h4>
המוצא אבידת קטן, יש שכתבו שלסוברים שאין שמירה בחפץ של קטן<sup style="color: gray;">78</sup>, אף אין המוצא ונוטלו מתחייב בשמירתה ובאחריותה<sup style="color: gray;">79</sup>. ויש מצדדים שמתחייב המוצא בשמירתה<sup style="color: gray;">80</sup>, שאבדה חיוב שמירתה אינה מדעת הבעלים אלא מחמת שהתורה מחייבת אותו בעל כורחו<sup style="color: gray;">81</sup>.
<h4>באבדה שאין חיוב השבה</h4>
אבדה שאין בה חיוב השבה כגון אבדה שאין בה סימן ולא ידעו הבעלים שאבדה ממנו שאין המוצא רשאי לזכות בה, כתבו אחרונים שאין בה חיוב שמירה<sup style="color: gray;">82</sup>.
<h2>שומר חנם</h2>
<b>הגדרת הערך</b> - דיני שומר שאינו מקבל שכר או אינו משתכר בשמירתו.
<h3>גדרו</h3>
שומר חינם - דהיינו שומר שנתרצה לשמור בחינם<sup style="color: gray;">1</sup> - הוא שהפקידו אצלו כסף או כלים או בהמה, או כל דבר - המטלטל<sup style="color: gray;">2</sup> - לשמור, והוא קיבל עליו לשומרו<sup style="color: gray;">3</sup>, שאמר: אשמור<sup style="color: gray;">4</sup>. ואפילו לא קיבל בפירוש, אלא שאמר לו: הנח לפני, הוא שומר חינם<sup style="color: gray;">5</sup>, שהנח לפני, משמע הנח ואשמרנו<sup style="color: gray;">6</sup>. ואם בעל החפץ לא אמר מפורש שמור לי, אפילו אמר לו: תן עיניך בו, אינו כלום<sup style="color: gray;">7</sup>, שנאמר: כי יתן איש אל רעהו כסף או כלים לשמֹר<sup style="color: gray;">8</sup>, אינו חייב עד שיפקיד אצלו ויאמר לו הילך שמור לי זה<sup style="color: gray;">9</sup>. וכל שכן אם הניח לפניו סתם, שאין עליו דין שומר כלל, אפילו אמר לו: הנח לפני<sup style="color: gray;">10</sup>, אכן אם בפירוש קיבל עליו לשמור, אפילו בעל החפץ לא אמר לו כלום, הרי זה שומר גמור<sup style="color: gray;">11</sup>.
שומר חינם אם צריך קנין על החפץ כדי להתחייב בשמירתו, ע"ע שומרים.
<h3>הנח לפניך והנח</h3>
אמר לו: הנח לפניך, אינו לא שומר חינם ולא שומר-שכר*<sup style="color: gray;">12</sup>, דהיינו שאפילו שומר חינם אינו<sup style="color: gray;">13</sup>, ואינו חייב שבועה<sup style="color: gray;">14</sup> כלל<sup style="color: gray;">15</sup>, שלא פשע<sup style="color: gray;">16</sup>, שכיון שאמר לו "לפניך", כאומר לו: שב ושמור לך<sup style="color: gray;">17</sup>. ואפילו הבטיחו בשכר, אינו שומר שכר, ואין אומרים שמשום שיכול לקבל שכר מקבל עליו אפילו באומר הנח לפני<sup style="color: gray;">18</sup>.
אמר לו: הנח, סתם, נסתפקו בדבר בתלמוד, ולא פשטו<sup style="color: gray;">19</sup>, וכתבו ראשונים להלכה שמקילים בו אצל הנתבע<sup style="color: gray;">20</sup>, ופטור<sup style="color: gray;">21</sup>, שאפילו שומר חינם אינו<sup style="color: gray;">22</sup>, שהמוציא-מחברו-עליו-הראיה*<sup style="color: gray;">23</sup>, ומספק אין לחייבו<sup style="color: gray;">24</sup>, ואם תפס התובע משל הנתבע הוא תפיסה מספק, ואינו מועיל<sup style="color: gray;">25</sup>.
האומר הנח לפניך, שאינו שומר, והאומר הנח, סתם, שלהלכה אינו שומר, נחלקו אחרונים בדעת ראשונים. במה דברים אמורים: א) יש מהאחרונים סוברים שמחלוקת ראשונים בדבר<sup style="color: gray;">26</sup>: יש סוברים שהדברים אמורים בבית הנפקד, שהוא מקום המשתמר<sup style="color: gray;">27</sup>, אבל בדרך - כגון שביקש להוליך חפץ פלוני לשום על חמורו<sup style="color: gray;">28</sup> - וכיוצא בו ודאי קיבל עליו שמירה<sup style="color: gray;">29</sup>, שכוונתו היתה: הנח ואשמרנו לך<sup style="color: gray;">30</sup>, שהרי אם לא ישמרנו בדרך בודאי היה אבוד בדרך<sup style="color: gray;">31</sup>, ודרך כל חמר שומר חמורו בעצמו, שאם לא ישמרם ודאי יאבדו<sup style="color: gray;">32</sup>, שכיון שנוסע בדרך ובעל החפץ נשאר בכאן מי זה ישמרנו אם לא הוא<sup style="color: gray;">33</sup>. ויש סוברים שהאומר הנח, סתם, והאומר הנח לפניך, אינו שומר, אפילו ברשות הרבים<sup style="color: gray;">34</sup>, ואינו שומר חינם, עד שיאמר: הנח לפני<sup style="color: gray;">35</sup>. ב) ויש מהאחרונים סוברים שלא נחלקו ראשונים בדבר<sup style="color: gray;">36</sup>, והכל מודים שאפילו אמר לו בשוק הנח סתם, אינו שומר חנם - שמכיון ששניהם כאן<sup style="color: gray;">37</sup> - יש לומר שכוונתו היתה הנח ושמור לך<sup style="color: gray;">38</sup>, והכל מודים שכשהלך זה בדרך והמפקיד נשאר פה, ודאי כשאמר לו הנח זה על החמור דעתו היתה לשומרו, שאם לא כן מי ישמור, כיון שבעל החפץ נשאר פה<sup style="color: gray;">39</sup>.
אף להלכה נחלקו הפוסקים: יש פוסקים שבמקום שאינו משתמר הרי הוא שומר חינם אף אם אומר הנח, סתם<sup style="color: gray;">40</sup>. ויש פוסקים שאף במקום שאינו משתמר אינו שומר חינם עד שיאמר: הנח לפני<sup style="color: gray;">41</sup>. ויש מחלקים בין אם היו שניהם שם, שאז אינו שומר, לבין אם הפליג השומר למקום אחר, שאז הוא שומר חינם<sup style="color: gray;">42</sup>.
לסוברים שהאומר הנח, סתם, שאינו שמירה, היינו במקום המשתמר<sup style="color: gray;">43</sup>, יש מהאחרונים סוברים דהיינו אף בשוק או בחצר<sup style="color: gray;">44</sup>, ולכן אם אמר לו: שמור לי ואני אלך מכאן, ואמר לו: הנח, קיבל עליו שמירה<sup style="color: gray;">45</sup>, שכיון שנוסע בדרך ובעל החפץ נשאר בכאן מי זה ישמרנו אם לא הוא<sup style="color: gray;">46</sup>.
לסוברים שלא נחלקו ראשונים באומר הנח, סתם, במקום שאינו משתמר<sup style="color: gray;">47</sup>, יש מהאחרונים המצדד בדעת ראשונים שהאומר הנח, סתם, בשוק, אינו שומר כלל אפילו לענין היזק הבא ממנו<sup style="color: gray;">48</sup>.
<h3>הרי הבית לפניך</h3>
<br/>
אמר לו: הרי הבית לפניך - או: הרי המקום לפניך, ובחצר: הרי החצר לפניך<sup style="color: gray;">49</sup> - אפילו שומר חינם אינו<sup style="color: gray;">50</sup>, ואינו שומר שכר<sup style="color: gray;">51</sup>, שהרי לא נכנס בגדר השומרים<sup style="color: gray;">52</sup>, ואף על פי שקיבל ממנו שכירות<sup style="color: gray;">53</sup> על מקום ביתו<sup style="color: gray;">54</sup>, דהיינו שכר שמירה כשישמור<sup style="color: gray;">55</sup>, אינו מקבל שכר שמירה אלא שכר בית, ולכך פטור<sup style="color: gray;">56</sup>, שאף על פי שהבטיח לו השכר בפירוש כשישמור, מכל מקום כשאומר לו הרי הבית לפניך הוא, כאילו פירש לו שאינו רוצה להיות שומר והשכר יהיה רק בעד הבית<sup style="color: gray;">57</sup>, וכיון שנתן לו השכר או אפילו התחייב עצמו בהשכר אחר שאמר הרי הבית לפניך, הוא כאילו נתרצה ליתן לו כל השכר רק בעד הבית וחייב בכל השכר, והנפקד פטור מחיוב שמירה<sup style="color: gray;">58</sup>. לשון זו גרועה מנתינת רשות להכניס לבית<sup style="color: gray;">59</sup> - שנעשה בו שומר<sup style="color: gray;">60</sup> - שלשון זו משמעה אם תרצה להכניס תכניס, שאני אינני מזדקק לכך<sup style="color: gray;">61</sup>. טען השומר שאמר "הבית לפניך", והמפקיד אומר שלא אמר כך, מתוך שיכול לומר שמרתי כדרך השומרים ונאנסתי, נאמן לומר בשבועה שכך אמר<sup style="color: gray;">62</sup>.
דין זה, שהאומר הרי הבית לפניך פטור משמירה, הינו אפילו לסוברים שכשהכניס ברשות בעל החצר חייב בעל החצר בשמירה<sup style="color: gray;">63</sup>, היינו משום שכשמכניס אותו משמע - לדעתם - שמקבל עליו לשומרו<sup style="color: gray;">64</sup>, אבל כשאומר הרי הבית לפניך סילק עצמו משמירה לגמרי<sup style="color: gray;">65</sup>, שמשמע הרי הבית לפניך ואיני חושש בשמירתו כלל, וכאילו אמר: כנוס שורך ושמור אותו<sup style="color: gray;">66</sup>. ויש הסוברים שאין דין זה, שהאומר הרי הבית לפניך פטור משמירה, אמור, אלא לסוברים - וכן הלכה<sup style="color: gray;">67</sup> - שכשהכניס ברשות בעל החצר, בעל החצר פטור משמירה<sup style="color: gray;">68</sup>.
<h3>ייחד לו מקום</h3>
ייחד הנפקד למפקיד בית, כאומר: כנוס שורך ברשותך, ואינו מקבל שמירה<sup style="color: gray;">69</sup>, שכיון שמייחד לו מקום, מוכח שרוצה שהבעלים יקבלו שמירה על עצמם<sup style="color: gray;">70</sup>. וכן אם ייחד לו מקום בבית, כגון שאמר לו: הנח בחדר זה, או בזוית זו, אינו חייב בשום שמירה, שזהו גם כן כמפורש שאינו מקבל שמירה<sup style="color: gray;">71</sup>, אלא בחדר זה או בזוית זו אני נותן לך רשות להניח הוא כשלך לענין חפציך<sup style="color: gray;">72</sup>.
<h3>היכנס</h3>
ביקש מחבירו שיתן לו רשות להכניס בהמתו או פירותיו לביתו, ונתן לו רשות - שאמר לו: היכנס<sup style="color: gray;">73</sup> - ולא פירש לו כלום בשמירתם<sup style="color: gray;">74</sup>, כאומר לו: היכנס, ואני משמרו<sup style="color: gray;">75</sup>, שאם הכניס עניינו לבית בעל הבית ברשות מן הסתם קיבל עליו בעל הבית השמירה<sup style="color: gray;">76</sup>, שעל הילוך בבית מקפידים אנשים, ואי אפשר לומר שאמר לו: שב ושמור לך<sup style="color: gray;">77</sup>. אבל ביקש מחבירו שיתן לו רשות להכניס בהמתו או פירותיו לשדהו, ונתן לו רשות, ולא פירוש לו כלום בשמירתם<sup style="color: gray;">78</sup>, כאומר לו: הכניסו ושומרהו<sup style="color: gray;">79</sup>, דהיינו הכניסהו אבל אתה שומרהו<sup style="color: gray;">80</sup>, שעל הילוך בחצר אין מקפידים אנשים ואפשר שאמר לו: שב ושמור לך<sup style="color: gray;">81</sup>.
ביקש מחבירו שיתן לו רשות להכניס בהמתו או פירותיו לחצרו, ונתן לו רשות, ולא פירש לו כלום בשמירתם<sup style="color: gray;">82</sup>, נחלקו בו תנאים: לדעת תנא קמא חצר בת שמירה היא<sup style="color: gray;">83</sup>, שכיון שהיא מוקפת<sup style="color: gray;">84</sup>, היא כבית<sup style="color: gray;">85</sup>, שאין אדם מכניס דבר לתוכה אלא להשתמר בה, שאין טורח בשמירתה<sup style="color: gray;">86</sup>, וכשאמר לו היכנס, כוונתו: היכנס שאשמור לך<sup style="color: gray;">87</sup>, שאין שמירה קשה עלי<sup style="color: gray;">88</sup>, ודינו כשומר חינם<sup style="color: gray;">89</sup>. ולדעת רבי אינו חייב עד שיקבל עליו בעל הבית לשמור<sup style="color: gray;">90</sup>, שכיון שאינה מוקפת<sup style="color: gray;">91</sup>, היא כשדה<sup style="color: gray;">92</sup>.
אף להלכה נחלקו אמוראים: לדעת רב הלכה כתנא קמא<sup style="color: gray;">93</sup>. ולדעת שמואל - ולדעת הירושלמי<sup style="color: gray;">94</sup> - הלכה כרבי<sup style="color: gray;">95</sup>. וכן נחלקו ראשונים להלכה: יש פוסקים כרבי<sup style="color: gray;">96</sup>, שכן הלכה כשמואל בדינים<sup style="color: gray;">97</sup>, ועוד, שבמקום אחר משמע שרבא סובר כמותו<sup style="color: gray;">98</sup>. ויש פוסקים כתנא קמא<sup style="color: gray;">99</sup>, שהשמועה מוכיחה שההלכה כרב<sup style="color: gray;">100</sup>, שכן בסוגיא אחרת טורח רבא להעמיד משנה כרבי<sup style="color: gray;">101</sup>, והלכה-כבתראי*<sup style="color: gray;">102</sup>, ועוד, שבתלמוד דנים בסתם לפי דעתו של רבא<sup style="color: gray;">103</sup>.
להלכה כתבו הפוסקים - כרבי<sup style="color: gray;">104</sup> - שאם ביקש מחבירו שיתן רשות להכניס בהמתו או פירותיו לחצירו, ונתן לו רשות ולא פירש כלום בשמירתם, אינו חייב בשמירתם כלל<sup style="color: gray;">105</sup>.
<h3>חיובו</h3>
שומר חינם פטור בשבועה<sup style="color: gray;">106</sup> מגנבה* ואבדה*<sup style="color: gray;">107</sup>, שנאמר: כי יתן איש אל רעהו כסף או כלים לשמֹר וגו'<sup style="color: gray;">108</sup>, ופרשה זו נאמרה בשומר חינם<sup style="color: gray;">109</sup>, לכך פירט בה כסף או כלים<sup style="color: gray;">110</sup>, שדרך לשומרם בחינם<sup style="color: gray;">111</sup>, ואין דרך לשאול שכר על שמירתם<sup style="color: gray;">112</sup>, לפי שאין טורח בשמירתם<sup style="color: gray;">113</sup>, אלא מניחם למקום המשתמר ונחים שם<sup style="color: gray;">114</sup>. ובה פטר על הגניבה, שנאמר: וגֻנב מבית האיש<sup style="color: gray;">115</sup>, שטוען שנגנבה הימנו<sup style="color: gray;">116</sup>, ונאמר: ונקרב בעל הבית - השומר הזה שהוא בעל הבית<sup style="color: gray;">117</sup> - אל האלהים אם לא שלח ידו במלאכת רעהו<sup style="color: gray;">118</sup>, והיא שבועה שנשבע שלא שלח בה ידו<sup style="color: gray;">119</sup>, ומשמיענו שאף על פי שאין כל כך טורח בשמירת הכסף והכלים ובקל יכול לשומרם שלא יגנבו, למרות זאת פטור<sup style="color: gray;">120</sup>. ואין צריך לומר שפטור באונסים הגדולים מהם, כגון שבורה ומתה<sup style="color: gray;">121</sup>, ואינו חייב לשלם כי אם בפשיעה*<sup style="color: gray;">122</sup>, שפשע בשמירתם ונגנבו או נאבדו בפשיעתו<sup style="color: gray;">123</sup>.
בטעם ששומר חינם פטור מהכל בשבועה, מלבד פשיעה, אמרו בירושלמי, שאין לו הנאה<sup style="color: gray;">124</sup>, דהיינו שכל ההנאה הוא לבעלים, ולא לשומר<sup style="color: gray;">125</sup>, והוא מהנה ואינו נהנה<sup style="color: gray;">126</sup>. ובטעם שחייבה אותו תורה בפשיעה, כתבו ראשונים שכיון שקיבל על עצמו וזה נשען על שמירתו ונאבד בפשיעתו הרי זה קרוב למזיק<sup style="color: gray;">127</sup>.
אף על פי שלפי פשוטו של מקרא פרשה זו, שכתוב בה: כי יתן איש אל רעהו כסף או כלים לשמֹר וגו'<sup style="color: gray;">128</sup>, מטלטלים הם, ולשומרם בתוך ביתו כשאר חפציו נתנם לו, לפיכך אם נגנבו בביתו פטור, כי שמרם כשמירת חפציו, אבל פרשה שניה, שכתוב בה: כי יתן איש אל רעהו חמור או שור או שה ובכל בהמה לשמֹר<sup style="color: gray;">129</sup>, ודרך בהמות לרעות בשדה, ודאי כשהפקידם, על מנת לשומרם מגנבים הפקידם לו, ולכן אם נגנבו חייב<sup style="color: gray;">130</sup>, לא בא הכתוב לחלוק בין כסף וכלים לבהמה, שנאמר: על כל דבר פשע על שור על חמור על שה על שַׂלְמָה<sup style="color: gray;">131</sup>, שלמה בכלל היתה - בכלל כלים וחייב בה בגניבה ואבידה, שהרי כתובה אצל שור וחמור, ואם כן היא דומה לבהמה<sup style="color: gray;">132</sup> - ויצאה מן הכלל ללמד<sup style="color: gray;">133</sup>, מה שלמה מיוחדת, בין שומר לשומר הכתוב מדבר - שהרי כלי היא, ואי אפשר לחלק בין בהמה לכלי<sup style="color: gray;">134</sup> - אף כל בין שומר לשומר הכתוב מדבר, הרי שלא בא הכתוב לחלוק בין כסף לכלים לבהמה<sup style="color: gray;">135</sup>.
במה דברים אמורים שאין שומר חינם חייב אלא בפשיעה, שנתנו לו לשמור בסתם<sup style="color: gray;">136</sup>, אבל אם התנה שיתחייב אף באונסים, חייב<sup style="color: gray;">137</sup>, שכן מתנה בעל הפיקדון על שומר חינם להיות חייב בכל כשואל<sup style="color: gray;">138</sup>, שכל תנאי* בממון קיים<sup style="color: gray;">139</sup>. ונחלקו אמוראים: לדעת שמואל אין התנאי קיים אלא בשקנו מידו<sup style="color: gray;">140</sup>, ואינו דומה לשעבוד הלואה שחל עליו בדיבור, מפני שמאמין עליו ממונו, ששם כיון שהממון ברשותו לעשות כל הנאותיו חל עליו שעבוד, כיון שלקח ממונו ממנו על מנת כן, אבל בשמירת חפץ שאינו נותן לו שום דבר משלו, שכל היכן שהוא ברשותו של אדונו נמצא, במה יחול השעבוד, שהרי לא נתן כלום שהחפץ אינו שלו<sup style="color: gray;">141</sup>. ולדעת ר' יוחנן התנאי קיים אפילו שלא קנו מידו, שבאותה הנאה שיוצא עליו קול שאדם נאמן הוא גומר ומשעבד עצמו<sup style="color: gray;">142</sup>, ואינו צריך קנין<sup style="color: gray;">143</sup>, והוא דומה לשעבוד הלואה, שכיון שנקרא נאמן על זה, הוא כמי שנותן לו הדבר, כמו ערב*<sup style="color: gray;">144</sup>. או שמכיון שכבר הוא בחיוב השומרים יכול להתנות אפילו בדברים להתחייב יותר<sup style="color: gray;">145</sup>.
להלכה פסקו ראשונים ואחרונים ששומר חינם שהתנה שיתחייב אפילו באונסים, חייב, אפילו בדברים בלא קנין<sup style="color: gray;">146</sup> ובלא עדים<sup style="color: gray;">147</sup>, שההלכה כר' יוחנן<sup style="color: gray;">148</sup>, שכן כשנחלקו שמואל ור' יוחנן, הלכה כר' יוחנן<sup style="color: gray;">149</sup>.
במה דברים אמורים שמתנה שומר חינם להיות כשואל, כשאמר כן מפורש, אבל הפקיד אצלו וקיבל עליו אחריות סתם, הוא כשומר-שכר*<sup style="color: gray;">150</sup>, ולא כשואל<sup style="color: gray;">151</sup>, שהיה ראוי לומר שאינו מחוייב אלא באחריות אבידה לבד שהיא קרובה לפשיעה, ולא בגניבה שהיא קרובה לאונס<sup style="color: gray;">152</sup>, אלא כיון שבית דין השוו הגניבה והאבידה יש לומר שחייב עצמו בדין אחד מן השומרים, דהיינו שומר שכר, אבל להיות כשואל לא<sup style="color: gray;">153</sup>, ואינו חייב באונס<sup style="color: gray;">154</sup>.
שומר חינם, אפילו התנה להיפטר אם יפשע, אינו נפטר<sup style="color: gray;">155</sup>.
על שומר חינם שמתנה להיפטר מהשבועה, ע"ע שבועת השומרים. על שומר חינם שמתנה להיות כשואל, אם צריך שבועת השומרים, ע"ע הנ"ל.
<h3>שמירה כשווי החפץ</h3>
כשמקבל עליו לשמור, אינו חייב אלא כפי שווי החפץ שקיבל עליו לשומרו<sup style="color: gray;">156</sup>, ואם בעל החפץ לא גילה לו כל שוויו אינו חייב לשלם רק מה שגילה לו<sup style="color: gray;">157</sup>, כגון שנתן לו לשמור דינר זהב - והיה נתון בכיס<sup style="color: gray;">158</sup> - ואמר לו: היזהר בו של כסף הוא, ופשע בו ונאבד, אינו חייב אלא בשל כסף, שיאמר לו: לא קיבלתי עלי אלא שמירת דינר של כסף<sup style="color: gray;">159</sup>, ואילו ידעתי אני שזהב הוא יותר הייתי משתמר בו<sup style="color: gray;">160</sup>, וכן כל כיוצא בזה<sup style="color: gray;">161</sup>. אפילו אם לאחר שנתן לשומר דינר הזהב, נודע לו שהוא זהב, הרי הוא לגבי הזהב כסתם אדם ואינו שומר כלל בשמירת הזהב, כיון שבשעת קבלתו לשמירתו לא קיבל על עצמו שמירת הזהב<sup style="color: gray;">162</sup>.
במה דברים אמורים, בנזק הבא מאליו, אבל אם הפסיד השומר דינר הזהב בידים, משלם של זהב<sup style="color: gray;">163</sup>, שיאמר לו המפקיד: מה היה לך לעשות אצלו, שהפסדתו בידים<sup style="color: gray;">164</sup>. ודוקא כשבירר המפקיד שדינר זהב הפקידו, אבל אם אינו יכול לברר, אינו צריך לשלם לו של זהב אפילו הפסידו בידים<sup style="color: gray;">165</sup>, ומשלם רק של כסף<sup style="color: gray;">166</sup>, שאפילו לסוברים שעשו תקנת-נגזל* במזיק<sup style="color: gray;">167</sup>, מכל מקום כאן, כיון שאמר מתחילה של כסף הוא, אינו נאמן אחר כך בשבועה ליטול<sup style="color: gray;">168</sup>.
הפקידו סתם, והנפקד אומר שמא מוזהב הוא, והמפקיד אומר ודאי זהב הוא, נשבע ונוטל<sup style="color: gray;">169</sup>.
על המשאיל לחבירו דינר זהב ואמר לו שהוא של כסף, שאינו חייב השואל על גנבה* ואבדה*, פשיעה* ואונס*, שיכול לומר אלו הייתי יודע שהוא של זהב לא שאלתיו ולא רציתי להיכנס באחריות זהב, ע"ע שואל. ושם, שנחלקו אחרונים כשנודע לו לאחר ששאל הדינר שהוא של זהב, אם חייב.
<h3>קבלת שמירה בטעות</h3>
כל קבלת שמירה בטעות, אין השומר חייב<sup style="color: gray;">170</sup>, כגון המקבל ספרים להולכים למקום אחר, ונלקחו במכס - שהיה לו לעבור דרך מקום גזלנים שנוטלים בעלילה וכל העובר דרך שם מטמין סחורתו<sup style="color: gray;">171</sup> - ואומר שהמפקיד פשע שאמר שאין נותנים מכס מספרים, ובלא כן לא היה מקבל עליו השמירה - שאלמלא הגיד שהם צריכים שימור רב מהגזלים לא היה מקבל עליו<sup style="color: gray;">172</sup> - כי אין רצונו לטרוח בדבר המכס, הדין עימו<sup style="color: gray;">173</sup>, ונפטר מכל ההוצאות והגלגולים שנתגלגלו מחמת חיוב המכס בדיניהם, שודאי שמעון לא הכניס עצמו בחיוב שמירה ואחריות גדולה כזו<sup style="color: gray;">174</sup>, והרי קנין בטעות חוזר<sup style="color: gray;">175</sup>, וכל שכן שמירה בטעות<sup style="color: gray;">176</sup>, וכל מקום שאמרו לו שהשמירה קלה ונמצאת כבדה, אינו חייב בשמירתה<sup style="color: gray;">177</sup>. ומכל מקום צידדו אחרונים שאם ביכולתו להודיע לבעלים שאינו מקבל שמירה כזו ולא הודיעו, הוא פושע, ששמא באמת לא ידעו הבעלים שהשמירה כבדה<sup style="color: gray;">178</sup>.
על תחילת חיוב שומר חינם בפשיעה*, שנחלקו בו ראשונים אם הוא מייד כשקיבל עליו לשמור, או שאמר: הנח לפני, אף על פי שלא משך, או שאינו חייב עד שימשוך, ע"ע שומרים. על שומר שמסר לשומר, שחייב, אפילו הוא שומר חינם ומסר לשומר-שכר*, ע"ע הנ"ל.
<h2>שומר שכר</h2>
<b>הגדרת הערך</b> - דיני שומר המקבל שכר על שמירתו או משתכר בה.
<h3>גדרו</h3>
שומר שכר הוא שנותנים לו - שהפקיד אצלו ישראל<sup style="color: gray;">1</sup> - בהמה או כסף או כלים - ושאר מטלטלים<sup style="color: gray;">2</sup> - לשמור בשכר<sup style="color: gray;">3</sup>, שהושוו ביניהם שיתן לו כך וכך בעד שמירתו<sup style="color: gray;">4</sup>. ואינו נעשה שומר שכר, אם שכרו פחות שוה פרוטה*<sup style="color: gray;">5</sup>, שאינו ממון<sup style="color: gray;">6</sup>, ודינו כשומר-חנם*<sup style="color: gray;">7</sup>. אפילו לא אמר לו מפורש לשון שכירות, אלא אמר לו: שמור לי בעד ענין זה, הוא שומר שכר, שהרי זה הדבר שוה פרוטה<sup style="color: gray;">8</sup>.
אפילו לא שכרו במעות, אלא בעד טובה שעשה לו, כגון שאומר לו: אעשה לך דבר פלוני ותהא לי שומר, דינו כשומר שכר, שזהו כמו ששכרו בעד זה<sup style="color: gray;">9</sup>. וכן כשאומר לו: בעד זה שעשיתי לך דבר פלוני שמור לי דבר זה, וקיבל עליו, וכל שכן אם אמר מפורש: בשכר שעשיתי עימך, וקיבל עליו, שהוא כשומר שכר<sup style="color: gray;">10</sup>. אפילו עשה לו טובה שמחוייב לעשות מן התורה, כגון שהצילו מן הנהר ומן הליסטים וכיוצא בזה, ואמר לו: שמור לי בעד טובה זו, וקיבל עליו דינו כשומר שכר, שכיון שאמר לו: בעד טובה זו, משמע שבשכר טובה זו אמר, והוא קיבל עליו<sup style="color: gray;">11</sup>.
שכרו בעד הלואה שמגיע לו מהשומר הוא שומר שכר, ואף על פי שהמקדש במלוה אינה מקודשת<sup style="color: gray;">12</sup>, וכן במכירה* אינו מועיל<sup style="color: gray;">13</sup>, מכל מקום עדיין הוא שכר<sup style="color: gray;">14</sup>. ולא עוד, אלא אפילו אמר לו: אלוה לך מעות ובעד זה תהיה שומר שלי, הוא שומר שכר, ואף שעושה איסור וזהו רבית* גמור<sup style="color: gray;">15</sup>, מכל מקום הרי הושוה עמו בעד זה, ואיסור שעשה עשה. וכל שכן אם שכרו בהרווחת זמן ההלואה או בהנאת מחילת ההלואה, שגם בקדושין* מועיל<sup style="color: gray;">16</sup>. ואין חילוק בין שכרו בעד טובת ממון שעושה לו, או שאר מין טובה, כמו טובת הכבוד וכיוצא בזה, והרי אף שומר חינם מתנה להיות כשואל*<sup style="color: gray;">17</sup>.
על שמירת האומן*, מתי דינו כשומר שכר ומתי כשומר-חנם*, ע"ע אומן: שמירת אומן. שומר שכר אם צריך קנין על החפץ כדי להתחייב בשמירתו, ע"ע שומרים. על עבדים וקרקעות ושטרות, ששומר שכר אינו חייב עליהם אם פשע בהם או נגנבו או נאבדו, ע"ע הנ"ל. ושם, על המחובר לקרקע, שדינו כקרקע. על ממון עניים או פדיון שבויים, שאין שומר שכר חייב אם פשע בהם או נגנבו או נאבדו, ע"ע הנ"ל. על גוי* המפקיד אצל ישראל, שאין הישראל בכלל שומר, ואפילו אם נתגייר הגוי לאחר ההפקדה, ע"ע הנ"ל. על שבועת-השומרים* בהקדש*, שחיובה מדרבנן, ע"ע שבועת השומרים. על שוכר*, אם דינו כשומר שכר או כשומר חינם, ע"ע שוכר.
<h3>חיובו</h3>
כיון ששומר שכר נוטל שכר על שמירתו, צריך לשמור שמירה מעולה<sup style="color: gray;">18</sup>, וחייב בגנבה* ואבדה*<sup style="color: gray;">19</sup>, ובפשיעה*<sup style="color: gray;">20</sup>, ופטור מאונס*<sup style="color: gray;">21</sup> בשבועת-השומרים*<sup style="color: gray;">22</sup>.
בטעם חיוב שומר שכר, אמרו בירושלמי, לפי שנהנה מקצת - שנוטל שכר<sup style="color: gray;">23</sup> - ומהנה מקצת - לבעל הבית, ששמירתו עליו<sup style="color: gray;">24</sup> - נשבע מקצת ומשלם מקצת<sup style="color: gray;">25</sup>, וביארו אחרונים שמי שיש לו הנאה בעד השמירה חייב לשמור גם מגניבה ואבידה, וכמו שומרי העיר שעיקר שמירתם הוא מגניבה, אבל אם נאבד באונס, כגון שבא עליו ליסטים מזויין<sup style="color: gray;">26</sup>, פטור, שמה היה לו לעשות<sup style="color: gray;">27</sup>, וכל שנשתדל להציל, ולא יכול, אין לך אונס גדול מזה, וישבע על זה<sup style="color: gray;">28</sup> ונפטר<sup style="color: gray;">29</sup>, אפילו לא היה אלא זאב אחד<sup style="color: gray;">30</sup> או כלב אחד<sup style="color: gray;">31</sup>.
אף על פי ששומר שכר צריך להיות יושב ומשמר, מכל מקום יכול למסור ביד בני ביתו הנאמנים לו לשמור<sup style="color: gray;">32</sup>, ואין יכול המפקיד לומר לו: אתה היית מחויב לשומרו בעצמך<sup style="color: gray;">33</sup>.
<h3>גניבה ואבידה</h3>
חיוב שומר שכר בגנבה* מפורש בכתוב: ואם גנֹב יגָּנֵב מעִמו ישלם לבעליו<sup style="color: gray;">34</sup>, ופרשה זו נאמרה בשומר שכר<sup style="color: gray;">35</sup>. ושני לימודים לחיוב שומר שכר באבדה*: א) לסוברים דברה-תורה-כלשון-בני-אדם*<sup style="color: gray;">36</sup>, הרי אתה דן, הואיל וגניבה חסרון שמירה ואבידה חסרון שמירה, אם למדת על גניבה שהוא חייב עליה לשלם, אף אבידה יהא חייב לשלם<sup style="color: gray;">37</sup>. ב) לסוברים "לשונות ריבויין הן"<sup style="color: gray;">38</sup>, ואם גנֹב יגָּנֵב<sup style="color: gray;">39</sup>, להביא את האבידה<sup style="color: gray;">40</sup>.
בחיוב שומר שכר בגניבה ואבידה, אפילו שימר כראוי ונגנב, חייב<sup style="color: gray;">41</sup>, ואפילו הקיפהו בחומה של ברזל<sup style="color: gray;">42</sup>, אין אומרים: רואים אילו היה שם היה יכול להציל, חייב, ואם לאו, פטור<sup style="color: gray;">43</sup>, אלא אומרים אילו היה שם היה יכול להציל<sup style="color: gray;">44</sup>, ואף על פי שהעמיד אותו במקום של שמירה ונגנב או נאבד, חייב לשלם, וצריך לשבת ולשומרו ביום ובלילה<sup style="color: gray;">45</sup>, שכן מצינו ביעקב אבינו שאמר לו ללבן, שמרתי צאנך ביום ובלילה: הייתי בַיום אכלני חֹרב וקרח בלילה<sup style="color: gray;">46</sup>.
אף על פי שלפי פשוטו של מקרא פרשה זו, שכתוב בה: כי יתן איש אל רעהו חמור או שור או שה ובכל בהמה לשמֹר<sup style="color: gray;">47</sup>, ודרך בהמות לרעות בשדה, ודאי כשהפקידם, על מנת לשומרם מגנבים הפקידם לו, ולכן אם נגנבו חייב, אבל פרשה הקודמת לה, שכתוב בה: כי יתן איש אל רעהו כסף או כלים לשמֹר וגו'<sup style="color: gray;">48</sup>, מטלטלים הם, ולשומרם בתוך ביתו כשאר חפציו נתנם לו, לפיכך אם נגנבו בביתו פטור, כי שמרם כשמירת חפציו<sup style="color: gray;">49</sup>, לא בא הכתוב לחלוק בין כסף וכלים לבהמה, שנאמר: על כל דבר פשע על שור על חמור על שה על שַׂלְמָה<sup style="color: gray;">50</sup>, שלמה בכלל היתה - בכלל כלים וחייב בה בגניבה ואבידה, שהרי כתובה אצל שור וחמור, ואם כן היא דומה לבהמה<sup style="color: gray;">51</sup> - ויצאה מן הכלל ללמד<sup style="color: gray;">52</sup>, מה שלמה מיוחדת, בין שומר לשומר הכתוב מדבר - שהרי כלי היא, ואי אפשר לחלק בין בהמה לכלי<sup style="color: gray;">53</sup> - אף כל בין שומר לשומר הכתוב מדבר, הרי שלא בא הכתוב לחלוק בין כסף לכלים לבהמה<sup style="color: gray;">54</sup>.
<h3>אונס</h3>
שומר שכר אינו נפטר אלא באונס*<sup style="color: gray;">55</sup>, שנאמר: אם טרֹף יטָּרף יבִאֵהו עֵד הטרפה לא ישלם<sup style="color: gray;">56</sup>, יביא עדים - שיעידו בפני בית דין<sup style="color: gray;">57</sup> -שנטרפה, ויהא פטור מלשלם<sup style="color: gray;">58</sup> הטרפה*, דהיינו ההיזק שהגיע בסיבת הטריפה<sup style="color: gray;">59</sup>, או אפילו הנזק שהגיע בטרפה אחר שנטרפה לא ישלם, כי לא היה לו רשות להיטפל בה<sup style="color: gray;">60</sup>. וכן אם לא היו שם עדים, נשבע בשבועת-השומרים* ונפטר<sup style="color: gray;">61</sup>. לדעת אבא שאול אינו צריך עדים, אלא אם הביא קצה הנטרף לבית-דין*, דיו<sup style="color: gray;">62</sup>, שלדעתו יבִאֵהו עֵד<sup style="color: gray;">63</sup>, פירושו: עדידה<sup style="color: gray;">64</sup>, דהיינו הנבלה<sup style="color: gray;">65</sup>, יביא קצת מאיברי הטרפה לעדות<sup style="color: gray;">66</sup>, שנאמר: כאשר יציל הרֹעה מפי הארי שתי כרעים או בְדל אֹזן<sup style="color: gray;">67</sup>.
טבעה ספינתו בים, הרי זה אונס ופטור מלשלם<sup style="color: gray;">68</sup>, וכן אם טוען ואומר: וַתִּפֹּל שבא ותקחם ואת הנערים הִכו לפי חָרב<sup style="color: gray;">69</sup>.
על התנאים הסוברים שאם אירע האונס במקום שאנשים מצויים שם, שאין סומכים על שבועתו וצריך להביא עדים, ע"ע שבועת השומרים.
<h3>כשלא שמר שמירה מעולה</h3>
רועה שומר שכר<sup style="color: gray;">70</sup>, שהעביר בהמות דרך הגשר ודחפה אחת לחבירתה והפילה לנהר<sup style="color: gray;">71</sup>, נחלקו בו אמוראים: לדעת רבה, פטור, שמה היה לו לעשות, הרי שמר כפי ששומרים אנשים<sup style="color: gray;">72</sup>. ולדעת רב חסדא ורבה בר רב הונא, חייב<sup style="color: gray;">73</sup>, שהמפקיד אומר לו: כשנתתי לך שכר, נתתיו לך לשמור לי שמירה יתירה<sup style="color: gray;">74</sup>, שהיה לו להעבירם אחת אחת<sup style="color: gray;">75</sup>, ולמרות שאינה פשיעה, אינה אונס, והיא כאבידה<sup style="color: gray;">76</sup>, שהואיל ופשע בשמירתם בתחלה והעביר כאחד, אף על פי שנאנס בסוף בעת הנפילה, הרי הוא חייב<sup style="color: gray;">77</sup>. ופסקו ראשונים ואחרונים הלכה כן<sup style="color: gray;">78</sup>, שכן רב פפא עשה מעשה כדעה זו<sup style="color: gray;">79</sup>.
<h3>נטרפה</h3>
ממשמע שנאמר הטרפה לא ישלם<sup style="color: gray;">80</sup>, יש טריפה שהוא משלם ויש טריפה שאינו משלם, ואי זו טריפה שחייב לשלם, כגון טריפת חתול שועל ונמייה, ומתוך שאמרה תורה: אם טרֹף יטָּרף<sup style="color: gray;">81</sup>, מה טריפה מיוחדת שאפשר לו להצילה, חייב לשלם, אף כל דבר שאפשר להצילו חייב לשלם<sup style="color: gray;">82</sup>, ואי זו היא טריפה שהוא פטור מלשלם, כגון טריפת הארי והדוב והנמר והברדלס והנחש<sup style="color: gray;">83</sup>. אימתי, בזמן שבאו מאליהם, אבל אם הוליכם למקום גדודי חיות אין אלו אונסים וחייב לשלם<sup style="color: gray;">84</sup>, שלא היה לו להוליכם שם, והרי פשע<sup style="color: gray;">85</sup>.
רועה שבאו זאבים וטרפו ממנו, אם היה זאב אחד, אין זה אונס, ואם היו שני זאבים הרי זה אונס<sup style="color: gray;">86</sup>. במה דברים אמורים, כשאינו שעת משלחת זאבים<sup style="color: gray;">87</sup>, אבל בשעת משלחת זאבים, נחלקו תנאים: לדעת תנא קמא, זאב אחד אינו אונס אפילו בשעת משלחת זאבים<sup style="color: gray;">88</sup>, וכן הלכה<sup style="color: gray;">89</sup>. ולדעת ר' יהודה, בשעת משלחת זאבים אף זאב אחד אונס<sup style="color: gray;">90</sup>, שבשעה שחיה רעה משולחת קופצת היא על אדם אחד<sup style="color: gray;">91</sup>.
רועה שבאו כלבים וטרפו ממנו, נחלקו בו תנאים: לדעת תנא קמא, שני כלבים אינם אונס<sup style="color: gray;">92</sup>, ואפילו באו משתי רוחות<sup style="color: gray;">93</sup>, היו יתר על שנים הרי זה אונס<sup style="color: gray;">94</sup>. ולדעת ידוע הבבלי משום ר' מאיר, שני כלבים הבאים מרוח אחת אינו אונס<sup style="color: gray;">95</sup>, שכיון שהכלבים מתפחדים כל כך שאינם רוצים להיפרד זה מזה, בודאי יכול להציל עצמו מהם, ולא היה לו לברוח ולהניח צאנו לפניהם ונקרא פשיעה<sup style="color: gray;">96</sup>, אבל כשבאים משתי רוחות אונס<sup style="color: gray;">97</sup>, שכל כך לבם חזק שמתפרדים זה מזה וניכר וגלוי לכל שלא יוכל להצילם שאינו יכול להם<sup style="color: gray;">98</sup>, לעשות מלחמה לפניו ולאחריו<sup style="color: gray;">99</sup>.
אף להלכה נחלקו ראשונים: הרבה ראשונים פוסקים שאין הלכה כידוע הבבלי<sup style="color: gray;">100</sup>, ושני כלבים אינם אונס אפילו באו משתי רוחות, היו יתר על שנים, הרי זה אונס<sup style="color: gray;">101</sup>. וכן כתבו הפוסקים להלכה<sup style="color: gray;">102</sup>. ויש מהראשונים הפוסק, שכלב אחד או אפילו שנים, ובאו עליו מרוח אחת, אינו אונס, משתי רוחות הוא אונס<sup style="color: gray;">103</sup>, שלדעתו ידוע הבבלי לא בא לחלוק על תנא קמא, אלא לפרש דבריו<sup style="color: gray;">104</sup>, שאם היה חולק לא היו שותקים בגמרא מלהודיע שחולק<sup style="color: gray;">105</sup>.
שלושה כלבים, אפילו מרוח אחת, כתבו אחרונים שהכל מודים שהוא אונס<sup style="color: gray;">106</sup>.
<h3>מתה באופן אחר</h3>
מתה - הבהמה<sup style="color: gray;">107</sup> - כדרכה, הרי זה אונס<sup style="color: gray;">108</sup>, ופטור<sup style="color: gray;">109</sup>, שנאמר: וּמת<sup style="color: gray;">110</sup>, שתהא מיתתו בידי שמים<sup style="color: gray;">111</sup>. סיגפה - עינה אותה<sup style="color: gray;">112</sup> ברעב, או העמידה בקיץ בחמה ובחורף בצינה<sup style="color: gray;">113</sup> - ומתה, אינו אונס<sup style="color: gray;">114</sup> וחייב<sup style="color: gray;">115</sup>. אפילו לא מתה מיד<sup style="color: gray;">116</sup>, ויש לתלות ולומר שמחמת דבר אחר - או גם בשביל דבר אחר<sup style="color: gray;">117</sup> - מתה, חייב<sup style="color: gray;">118</sup>, שלא היה לו לסגפה<sup style="color: gray;">119</sup>, ויש לנו לומר שעל ידי שסיגפה מתה<sup style="color: gray;">120</sup>, שכיון שסיגפה, יש לנו לומר שמאותה שעה התחילה להתקלקל<sup style="color: gray;">121</sup> ומתה בפשיעתו<sup style="color: gray;">122</sup>.
תקפתו<sup style="color: gray;">123</sup> - על כרחו ועלתה, ולא יכול להחזיק בה, שחזקה היתה ממנו<sup style="color: gray;">124</sup> - ועלתה לראשי צוקים - הרים חדים<sup style="color: gray;">125</sup> וגבוהים<sup style="color: gray;">126</sup>, ותקפתו<sup style="color: gray;">127</sup> - ונפלה ומתה, הרי זה אונס<sup style="color: gray;">128</sup>. העלה לראשי צוקים - שעלתה מאליה והוא יכול למנעה ולא מנעה<sup style="color: gray;">129</sup>, אף על פי שתקפתו<sup style="color: gray;">130</sup> - ונפלה ומתה - או נשברה<sup style="color: gray;">131</sup> - אינו אונס<sup style="color: gray;">132</sup>, וחייב, שכל שתחילתו-בפשיעה-וסופו-באונס*, חייב<sup style="color: gray;">133</sup>.
<h3>לסטים מזויין</h3>
מתוך שאמרה תורה: וּמת<sup style="color: gray;">134</sup>, ומה מיתה מיוחדת שאי איפשר לו להצילה, פטור מלשלם, אף כל דבר שאי איפשר לו להצילו, פטור מלשלם<sup style="color: gray;">135</sup>, ולעולם חייב בגניבה ואבידה, אלא אם כן היה שם ולא היה יכול להציל<sup style="color: gray;">136</sup>, כגון שבא לסטים מזויין<sup style="color: gray;">137</sup>, שיש בידו חרב או שאר כלי זיין<sup style="color: gray;">138</sup>, שאינו יכול לעמוד כנגדו ולקחו, שפטור מלשלם<sup style="color: gray;">139</sup>, שזהו נשבה הנאמר בתורה שפטרו<sup style="color: gray;">140</sup>, שנאמר: או נשבה<sup style="color: gray;">141</sup>, ששבוהו לסטים<sup style="color: gray;">142</sup>. ואפילו הרועה מזויין פטור<sup style="color: gray;">143</sup>, שהלסטים מוסר נפשו יותר<sup style="color: gray;">144</sup>, שהלסטים על מנת כן בא, או ליהרג או להרוג ויקח ממון, אבל הרועה אין לו למסור נפשו על כך<sup style="color: gray;">145</sup>. אימתי, בזמן שבאו מאליהם, אבל אם הוליכם למקום גדודי ליסטים אין אלו אונסים וחייב לשלם<sup style="color: gray;">146</sup>, שלא היה לו להוליכם שם, והרי פשע<sup style="color: gray;">147</sup>.
<h3>התגרה הרועה בגנב</h3>
רועה שמצא גנב והתחיל להתגרות בו - ולהראותו שאינו חושש ממנו<sup style="color: gray;">148</sup> - אמר לו: הרי אנו במקום פלוני, וכך וכך רועים אנחנו וכך וכך כלי מלחמה יש לנו, ועל ידי כך באו עליו הגנבים ולקחום, הרי הרועה חייב<sup style="color: gray;">149</sup>, שאחד המוליך את הבהמה למקום גדודי חיות וליסטים<sup style="color: gray;">150</sup> או מביא את הליסטים בהתגרותו למקום הבהמה<sup style="color: gray;">151</sup>.
חיוב זה הוא בדיבורו של הרועה<sup style="color: gray;">152</sup>, אף על פי שכוונתו לטובה<sup style="color: gray;">153</sup>, להפחיד הלסטים<sup style="color: gray;">154</sup>.
ונחלקו אחרונים: יש שכתבו שכך הדין דוקא כשאנו יודעים שבלא דיבורו לא היו באים הגנבים, אבל אם אינו ברור כן, פטור<sup style="color: gray;">155</sup>. ויש שכתבו שאפילו אם אין אנו יודעים בבירור שבאו הגנבים עליו מחמת דיבורו, חייב<sup style="color: gray;">156</sup>.
<h3>כשהיה יכול להציל בשכר</h3>
רועה שהיה לו להציל הטריפה או השבויה ברועים אחרים ובמקלות - שאם היה קורא אותם היו עוזרים אותו ומצילים<sup style="color: gray;">157</sup> - ולא קרא רועים אחרים ולא הביא מקלות להציל, הרי זה חייב<sup style="color: gray;">158</sup>, ושומר שכר חייב לשכור הרועים ולהביא מקלות עד כדי דמי הבהמה כדי להציל<sup style="color: gray;">159</sup>, וחוזר ולוקח כל מה שהוציא מבעל הבית<sup style="color: gray;">160</sup>, ואם לא עשה כן והיה לו לשכור ולא שכר הרי זה פושע, וחייב<sup style="color: gray;">161</sup>. ושמים כמה שוה הבהמה יותר ממה שצריך ליתן לרועים שיסייעוהו<sup style="color: gray;">162</sup>, ואותו מותר חייב הוא לשלם לבעל הבית שהזיקו בו<sup style="color: gray;">163</sup>, ואם היה צריך לתת להם כל דמי הבהמה, צריך לשלם לבעל הבית דמי טירחה שצריך לטרוח ולקנות בהמה אחרת<sup style="color: gray;">164</sup>.
<h3>הניח עדרו ונכנס לעיר</h3>
רועה - שהיה רועה בהמות בשכר<sup style="color: gray;">165</sup> - והניח עדרו ובא לעיר, ובאו זאבים וטרפו<sup style="color: gray;">166</sup> או ארי ודרס<sup style="color: gray;">167</sup>, אין אומרים אילו היה שם היה מציל, אלא אומדים אותו, אם יכול להציל על ידי רועים ומקלות<sup style="color: gray;">168</sup> חייב, ואם לאו פטור<sup style="color: gray;">169</sup>, ואין בעל הבית יכול לומר לו אילו היית שם היה מתקיים בנו הכתוב: גם את הארי גם הדוב הכה עבדך<sup style="color: gray;">170</sup>, לפי שיכול הרועה לומר לו אם היית ראוי לנס היה מתרחש לך נס כר' חנינא בן דוסא, שהעזים שגידל בביתו הביאו דובים בקרניהם<sup style="color: gray;">171</sup>. ואם אין הדבר ידוע אם היה יכול להציל על ידי רועים ומקלות, חייב לשלם<sup style="color: gray;">172</sup>, שמן הסתם אנו אומרים ודאי היה יכול להציל על ידי רועים ומקלות, אם לא היה מוצא בחנים היה מוצא בשכר, לפיכך עליו להביא ראיה שלא היה יכול להציל וכל זמן שלא הביא ראייה חייב לשלם<sup style="color: gray;">173</sup>. ונחלקו ראשונים ואחרונים: יש סוברים שאם אמדוהו שאינו יכול להציל על ידי רועים ומקלות פטור, בין אם נכנס לעיר בעת שדרך הרועים להיכנס ובין בעת שאין דרך הרועים להיכנס<sup style="color: gray;">174</sup>, שאפילו פשע מתחלה שנכנס בשעה שאין דרך הרועים ליכנס, אין זה תחילתו-בפשיעה-וסופו-באונס*, אלא כולו אונס, שהרי לא בא האונס מחמת הפשיעה<sup style="color: gray;">175</sup>. ויש סוברים שאם נכנס בעת שאין דרך ליכנס חייב בכל ענין, שתחילתו בפשיעה וסופו באונס<sup style="color: gray;">176</sup>.
<h3>דליקה</h3>
אם נפלה דליקה בעיר ונשרפו החפצים שהיה שומר שכר עליהם, הוא אונס<sup style="color: gray;">177</sup>, והוא שלא היה יכול להציל, לא על ידי עצמו ולא על ידי אחרים, אפילו בשכר<sup style="color: gray;">178</sup>. ודוקא שיודע בודאי שנשרפו<sup style="color: gray;">179</sup>, שנשבע שנשרפו ופטור, שהוא כטבעה ספינתו בים<sup style="color: gray;">180</sup>, אבל אם אינו יודע בבירור, רק שהיו בבית כשנשרף, אינו יכול לישבע שנשרפו, ששמא גוים נכנסו וגנבו אותו, ולכן חייב לשלם<sup style="color: gray;">181</sup>, אלא אם כן הגוים הנכנסים הם ליסטים מזויינים, שאז יכול לישבע שנשרפו או נגנבו בליסטים מזויינים ופטור<sup style="color: gray;">182</sup>. יכל להציל החפץ מהדליקה על ידי שכירת פועלים, חייב לשלם<sup style="color: gray;">183</sup>.
<h3>גדר האונס</h3>
באונס זה, שפטרה אותה התורה, נחלקו ראשונים ואחרונים: יש סוברים שאפילו נתן הכספים תחת הקרקע בעומק מאה אמה, שאי אפשר לגונבם משם אם לא על ידי מחילות, או ישן בזמן שישנים אנשים ונגנב, או קפץ עליו חולי ולא יכול לשומרם, וכל כיוצא בזה, חייב<sup style="color: gray;">184</sup>, שכיון שחייב הכתוב שומר שכר בגניבה וסתם גניבה קרובה לאונס<sup style="color: gray;">185</sup>, סברא* הוא שבכל ענין שתהיה הגניבה יתחייב מגזרת-הכתוב*, אפילו באונס הגדול כמו לסטים מזויין, אף על פי שבשבויה פטר בו הכתוב, ואין אונסו גדול יותר<sup style="color: gray;">186</sup>, ואינו נפטר אלא באונס גמור<sup style="color: gray;">187</sup>, באונס בגופו של פקדון ממש<sup style="color: gray;">188</sup>, כפי שאומר הכתוב: או נשבר או נשבה<sup style="color: gray;">189</sup>. ויש מהראשונים ואחרונים סוברים שבאונס גדול פטור<sup style="color: gray;">190</sup>. ויש סוברים שאם קפץ עליו חולי או אירעו אונס אחר בגופו, ומחמת אונס אחר נגנב, פטור, למה זה דומה, שבאו עליו ליסטים ונשבה, ואחר כך בא גנב וגנבה, שבודאי פטור, שהוא בכלל אונסים מאחר שהוא אינו יכול לשמור ולהציל<sup style="color: gray;">191</sup>.
<h3>תנאי</h3>
מתנה בעל הפיקדון על שומר שכר להיות חייב בכל כשואל<sup style="color: gray;">192</sup>, שכל תנאי* בממון קיים<sup style="color: gray;">193</sup>. ונחלקו אמוראים: לדעת שמואל אין התנאי קיים אלא בשקנו מידו<sup style="color: gray;">194</sup>, ואינו דומה לשעבוד הלואה שחל עליו בדיבור, מפני שמאמין עליו ממונו, ששם כיון שהממון ברשותו לעשות כל הנאותיו חל עליו שעבוד, כיון שלקח ממונו ממנו על מנת כן, אבל בשמירת חפץ שאינו נותן לו שום דבר משלו, שכל היכן שהוא ברשותו של אדונו נמצא, במה יחול השעבוד, שהרי לא נתן כלום שהחפץ אינו שלו<sup style="color: gray;">195</sup>. ולדעת ר' יוחנן התנאי קיים אפילו שלא קנו מידו, שבאותה הנאה שיוצא עליו קול שאדם נאמן הוא גומר ומשעבד עצמו<sup style="color: gray;">196</sup>, ואינו צריך קנין<sup style="color: gray;">197</sup>, והוא דומה לשעבוד הלואה, שכיון שנקרא נאמן על זה, הוא כמי שנותן לו הדבר, כמו ערב*<sup style="color: gray;">198</sup>. או שמכיון שכבר הוא בחיוב השומרים יכול להתנות אפילו בדברים להתחייב יותר<sup style="color: gray;">199</sup>.
להלכה פסקו ראשונים ששומר שכר שהתנה שיתחייב אפילו באונסים, חייב, אפילו בדברים בלא קנין ובלא עדים<sup style="color: gray;">200</sup>, שההלכה כר' יוחנן<sup style="color: gray;">201</sup>, שכן כשנחלקו שמואל ור' יוחנן, הלכה כר' יוחנן<sup style="color: gray;">202</sup>.
שומר שכר שהתנה להיות כשומר-חנם*, ונגנב או נאבד, פטור מלשלם<sup style="color: gray;">203</sup>. ואם יש לו שכר על שמירתו, נחלקו אחרונים: יש סוברים שנטל שכרו על מנת לשמור מגנבה* ואבדה*, וכיון שלא השלים מלאכתו, אינו נוטל שכר<sup style="color: gray;">204</sup>. ויש סוברים שכשהתנה להיות כשומר שכר לא קיבל השכר בשביל השמירה המעולה ששומר שומר השכר, אלא שכר טורחו או שכר המקום, ולכן נוטל שכר<sup style="color: gray;">205</sup>.
<h3>כלה זמנו</h3>
שומר שכר, שקבעו לזמן, כיון שכלה זמנו כלתה שמירתו, ואפילו החפץ עדיין בביתו אינו עליו אלא שומר חינם<sup style="color: gray;">206</sup>. ויש החולק וסובר שאפילו שומר חינם אינו, שכיון שפירש מתחילה שאינו שומרם אלא עד זמן פלוני, כל שהגיע הזמן הרי הוא כאלו פירש איני שומרם עוד<sup style="color: gray;">207</sup>.
<h3>השוכר את הפועל ליום</h3>
השוכר את הפועל ליום, כגון שאמר לו: שכרך כל יום בפרוטה, ליום שמשלם לו הוא שומר שכר וליום שאינו משלם לו אינו שומר שכר, לפיכך ביום השבת* אינו שומר שכר, שאסור ליטול שכר שבת<sup style="color: gray;">208</sup>, אבל אם שכרו לשבוע או לחודש או לשנה, הרי גם בשבת הוא שומר שכר<sup style="color: gray;">209</sup>, שבהבלעה מותר ליטול שכר שבת<sup style="color: gray;">210</sup>.
<h2>שומרים</h2>
<b>הגדרת הערך</b> - ארבעה מיני שומרים שיכול אדם למסור בידיהם פקדונו: שומר-חנם*; שומר-שכר*; שואל* ושוכר*.
ארבעה - מיני - שומרים הם - שנאמרו בתורה<sup style="color: gray;">1</sup> - שומר-חנם* והשואל* נושא שכר - שומר-שכר* - והשוכר*<sup style="color: gray;">2</sup>. על פרטי הדינים של כל אחד מהם, עי' כל אחד ואחד בערכו המיוחד לו.
<h3><b>עשייתו כשומר</b></h3>
<h4>תחילת עשייתו כשומר</h4>
קנין השומרים, במה הוא, נחלקו ראשונים: א) יש סוברים שארבעה שומרים אינם קונים אותו הדבר הניתן להם לשמור לענין שיהיו חייבים בשמירתו ויתחייב כל אחד מהם בדינים המיוחדים להם, אם לא קנו אותם המטלטלים באחד מן הדרכים שנקנים בהם המטלטלים במקח וממכר<sup style="color: gray;">3</sup>, ואין השומר מתחייב בשמירה עד שימשוך<sup style="color: gray;">4</sup>, ולדעתם זהו ששנינו: כשם שתיקנו משיכה* בלקוחות כך תיקנו משיכה בשומרים<sup style="color: gray;">5</sup>. ולא אמרו ששומר חינם מתחייב כשאומר: הנח לפני<sup style="color: gray;">6</sup>, אלא כשהיה זה ברשות השומר<sup style="color: gray;">7</sup>, או שהניח לפניו בסימטא ובתוך ארבע אמותיו<sup style="color: gray;">8</sup> - הקונות לאדם שם<sup style="color: gray;">9</sup> - או בבהמה, שאמר לו הכישה במקל והיא תבוא<sup style="color: gray;">10</sup>. ב) ויש סוברים שמיד כשמקבל עליו השומר לשמור או שאמר: הנח לפני, ונסתלקו הבעלים משמירתו, חייב עליו אם פשע, אף על פי שלא משך<sup style="color: gray;">11</sup>, שכל שאמר הנח לפני הרי הוא כאלו אומר הביאה והניחה לפני, וכל שמושך ומביא מחמת שליחותו דומה כמי שמשכה<sup style="color: gray;">12</sup>, וכיון שנסתלקו הבעלים משמירה, שוב אינו פטור השומר משום בעליו עמו<sup style="color: gray;">13</sup>. ומה ששנינו: כשם שתיקנו משיכה בלקוחות כך תיקנו משיכה בשומרים<sup style="color: gray;">14</sup>, היינו רק לענין שהמשאיל אינו יכול לחזור בו<sup style="color: gray;">15</sup>.
להלכה כתבו הפוסקים שהשומר אינו חייב עד שימשוך<sup style="color: gray;">16</sup>.
לסוברים - וכן הלכה<sup style="color: gray;">17</sup> - שקנין שומרים הוא במשיכה<sup style="color: gray;">18</sup>, נחלקו ראשונים ואחרונים כשמשכה לרשות הרבים אם קנה: יש סוברים שדינו כדין משיכה במקח, שאינה קונה ברשות הרבים<sup style="color: gray;">19</sup>. ויש סוברים שלענין קנין שומרים מועילה משיכה ברשות הרבים, אף על פי שאינה מועילה במקח<sup style="color: gray;">20</sup>, שכיון שהוציאו מרשות בעלים חייב<sup style="color: gray;">21</sup>, וכן מצדדים הפוסקים להלכה<sup style="color: gray;">22</sup>.
<h4>נתנו לאבד</h4>
אין השומר חייב, אלא אם כן נתנו לו בתורת שמירה, אבל אם נתנו לו לאבד, פטור<sup style="color: gray;">23</sup>, אם פשע בו<sup style="color: gray;">24</sup>, שנאמר: כי יתן איש אל רעהו כסף או כלים לשמֹר<sup style="color: gray;">25</sup>, לשמור, ולא לאבד, לשמור, ולא לקרוע<sup style="color: gray;">26</sup>. אפילו אם לא אמר לו: אבדהו על מנת לפטור, פטור<sup style="color: gray;">27</sup>, ואפילו אמר לו אחר כך: שומרהו לי, כיון שמתחילה לא בא לידו בתורת שמירה, פטור<sup style="color: gray;">28</sup>. ודוקא כשבא לידו מתחילה בתורת קריעה ואיבוד<sup style="color: gray;">29</sup>, אבל אם בא לידו מתחילה בתורת שמירה, ואחר כך אמר לו: קרע, חייב<sup style="color: gray;">30</sup>, שכך היתה כוונתו: מה שהפקדתי לך אם תרצה לקרוע, קרע לדעתך, ובלבד שתשלם לי<sup style="color: gray;">31</sup>, או שאנו אומרים: השטה בו<sup style="color: gray;">32</sup>, וכוונתו היתה שאם יקרענו יהיה חייב כדין מזיק בידים<sup style="color: gray;">33</sup>, אם לא אמר לו: על מנת לפטור<sup style="color: gray;">34</sup>.
נתנו לו על מנת לקורעו, וקרעהו כמו שציוהו, נחלקו ראשונים: יש סוברים שפטור<sup style="color: gray;">35</sup>. ויש סוברים שאם קרעו בידים חייב, ולא נפטר אלא לענין פשיעה<sup style="color: gray;">36</sup>, שכשאינו מאבד בידים אפשר שמתרחש לו נס ולא יבואו גנבים לדפוק בדלת אם הוא נסגר אם לאו, אבל כשמאבד בידים נקרא מזיק גמור, ואף על פי שציוהו לקרוע, כיון שלא פטרו בפירוש<sup style="color: gray;">37</sup>.
<h3><b>דברים שאינו נעשה שומר עליהם</b></h3>
<h4>עבדים ושטרות וקרקעות</h4>
כל הדינים שנאמרו בתורה בארבעה שומרים - שומר-חנם* שנשבע על הכל ונפטר<sup style="color: gray;">38</sup>, שומר-שכר* ושוכר* שמשלמים על גנבה ואבדה<sup style="color: gray;">39</sup>, ושואל* שמשלם על הכל<sup style="color: gray;">40</sup> -לא נאמרו אלא במטלטלים, אבל לא בקרקעות ולא בעבדים ולא בשטרות, שאם הופקדו אצלו אחד מכל אלו ונגנב או נאבד או נאנס אינו חייב לשלם<sup style="color: gray;">41</sup>. שנאמר - בשומר-שכר* - כי יתן איש אל רעהו חמור או שור או שה וכל בהמה לשמֹר<sup style="color: gray;">42</sup>, כי יתן איש אל רעהו, כלל, חמור או שור או שה, פרט, וכל בהמה לשמֹר, חזר וכלל, כלל-ופרט-וכלל* אי אתה דן אלא כעין הפרט<sup style="color: gray;">43</sup>, מה הפרט מפורש, דבר המטלטל וגופו ממון, אף כל דבר המטלטל וגופו ממון, יצאו קרקעות שאינם מטלטלים, יצאו עבדים שהוקשו לקרקעות - שנאמר: והתנחלתם אֹתם לבניכם אחריכם לרשת אחֻזה<sup style="color: gray;">44</sup>, הקישם הכתוב לשדה-אחוזה*<sup style="color: gray;">45</sup> - יצאו שטרות שאף על פי שמטלטלים אין גופם ממון<sup style="color: gray;">46</sup>. דין זה הוא בכל ארבעת השומרים, שנאמר - בתחילת פרשת שואל - וכי ישאל<sup style="color: gray;">47</sup>, וי"ו מוסיף על ענין ראשון<sup style="color: gray;">48</sup>. ומכל מקום אם קנה השומר מידי המפקיד להתחייב באחריותו, חייב<sup style="color: gray;">49</sup>.
במה דברים אמורים, בגנבה* ואבדה* ואונס*, אבל בפשיעה*, נחלקו ראשונים: א) יש סוברים שאף אם פשע בהם פטור<sup style="color: gray;">50</sup>, שהתורה מיעטה לכל אלו מדיני שומרים<sup style="color: gray;">51</sup>, כיון שהוציאה תורה את אלו מדין שומרים פטורים אף בפשיעה<sup style="color: gray;">52</sup>, וכמו ששומר שכר אינו משלם בחיוב שלו, דהיינו גניבה ואבידה<sup style="color: gray;">53</sup>, כך שומר חינם אינו מתחייב בחיוב שלו, דהיינו פשיעה<sup style="color: gray;">54</sup>. ואין לומר שמזיק הוא, שהרי פשיעה בבעלים פטור<sup style="color: gray;">55</sup>, ואין אומרים מזיק הוא<sup style="color: gray;">56</sup>. ב) ויש סוברים שאם פשע בהם חייב<sup style="color: gray;">57</sup>, שכל הפושע מזיק הוא<sup style="color: gray;">58</sup>, ואין הפרש בין דין המזיק קרקע לדין המזיק מטלטלים<sup style="color: gray;">59</sup>.
אף להלכה נחלקו הפוסקים: יש פוסקים שאם פשע בעבדים קרקעות ושטרות פטור<sup style="color: gray;">60</sup>. ויש פוסקים שחייב<sup style="color: gray;">61</sup>. ויש שהכריעו שפטור, משום שהשומר יכול לומר קים-לי* כדעת הפוטרים, ואין להוציא מיד המוחזק<sup style="color: gray;">62</sup>.
גוי* שהפקיד אצל ישראל, אין לו דין שומר, אלא אם כן קיבל עליו אחריות, ועל כך ע"ע גוי<sup style="color: gray;">63</sup>. ישראל שהפקיד אצל גוי, נחלקו בו אחרונים אם יש לו דין שומר, ועל כך ע"ע הנ"ל<sup style="color: gray;">64</sup>. דין השומרים אינו נוהג בהקדש*, ועל כך ע"ע הקדש<sup style="color: gray;">65</sup>. על הפטור משבועת-השומרים* בעבדים ושטרות וקרקעות, ע"ע שבועת השומרים. ושם, שמכל מקום חייבים בשבועה מדרבנן. על שומר-שכר*, שאף על פי שפטור על גנבה* ואבדה* בעבדים קרקעות ושטרות, מכל מקום מפסיד שכרו אם אינו נשבע ששמר כראוי, ע"ע שומר שכר. על שומר שמסר לשומר אחר עבדים שטרות או קרקעות, עי' להלן: שומר שמסר לשומר<sup style="color: gray;">66</sup>.
<h4>המחובר לקרקע</h4>
המחובר-לקרקע* דינו כקרקע לענין שבועה*<sup style="color: gray;">67</sup>, ואין נשבעים עליו<sup style="color: gray;">68</sup>, ולכן המוסר לחבירו לשמור דבר המחובר לקרקע, דינו כקרקע, ואפילו ענבים העומדים ליבצר<sup style="color: gray;">69</sup>. וכן השואל בית ונשרף, פטור לשלם<sup style="color: gray;">70</sup>, שהרי קרקעות הוא<sup style="color: gray;">71</sup>, ואפילו אירעה השריפה מחמת השואל<sup style="color: gray;">72</sup>. ויש מהאחרונים הסובר שאם אירעה השריפה מחמת השואל חייב<sup style="color: gray;">73</sup>. ויש מהאחרונים סוברים בדעת ראשונים שבית אינו נחשב כמחובר-לקרקע*, והשואל בית ונשרף חייב לשלם<sup style="color: gray;">74</sup>.
<h4>ממון עניים</h4>
מי שהפקידו אצלו מעות עניים - או פדיון שבוים*<sup style="color: gray;">75</sup> - ופשע בהם ונגנבו, פטור<sup style="color: gray;">76</sup>, ואפילו אם איבדו בידים, פטור<sup style="color: gray;">77</sup>, שנאמר: כי יתן איש אל רעהו כסף או כלים לשמֹר<sup style="color: gray;">78</sup>, לשמור, ולא לחלק לעניים<sup style="color: gray;">79</sup>, והרי הוא ממון שאין לו תובעים<sup style="color: gray;">80</sup>, שכשהפקידו אצלו לשמור חייב בפשיעה, ולא כשהפקידו אצלו על מנת לחלק לעניים, שאין אנו קוראים בו "לשמור"<sup style="color: gray;">81</sup>, שכיון שאמר לו: חלקהו, שוב אינו של מפקיד ואינו יכול לתובעו<sup style="color: gray;">82</sup>, שכיון שאמר לו לעניים נסתלק מהם<sup style="color: gray;">83</sup>, ועניים אין להם עליו תביעה<sup style="color: gray;">84</sup>, שלכל אחד אומר: לא לך אני נותן אלא לאחרים<sup style="color: gray;">85</sup>, ואין העני יודע כמה יגיע לו מן הקופה<sup style="color: gray;">86</sup>.
במה דברים אמורים, בשאין זה הממון מופקד לעניי מקום זה, או לשבויים אלו<sup style="color: gray;">87</sup>, אבל אם היו לעניים אלו או לשבויים אלו והרי הוא קצוץ להם - שהעניים יודעים כמה יתנו בכל שבוע, וכשיהיה בקופה עשרים דינרים יודע כל עני כמה יתנו לו לשבוע מהם<sup style="color: gray;">88</sup> - הרי זה ממון שיש לו תובעים, וישלם אם פשע<sup style="color: gray;">89</sup>, שאנו קוראים בו: לשמור<sup style="color: gray;">90</sup>. וצריך שיהיו שני התנאים: שיהיו אנשים ידועים ויהיה חלק כל אחד ידוע<sup style="color: gray;">91</sup>.
אמר הגבאי לשומר: שמור לצורכי ארנק של צדקה, ואם תפשע תתחייב לי, חייב ומשלם לגבאי<sup style="color: gray;">92</sup>, שממון שיש לו תובעים הוא<sup style="color: gray;">93</sup>, והגבאי יש לו להחזיר לעניים, כי למה יעשה סחורה במעות של צדקה<sup style="color: gray;">94</sup>.
<h3><b>צורת השמירה</b></h3>
כל דבר ודבר צריך לשומרו כראוי לו<sup style="color: gray;">95</sup>. כיצד דרך השומרים, הכל לפי הפקדון, יש פקדון שדרך שמירתו להניחו בבית שער, כגון הקורות והאבנים, ויש פקדון שדרך שמירתו להניחו בחצר, כגון חבילות פשתן הגדולות וכיוצא בהן, ויש פקדון שדרך שמירתו להניחו בבית, כגון שמלה וטלית וכיוצא בהן<sup style="color: gray;">96</sup>.
התנה הנפקד עם המפקיד, שישמור במקום שאינו ראוי לשמירה, תנאו קיים<sup style="color: gray;">97</sup>, שכל תנאי שבממון קיים<sup style="color: gray;">98</sup>.
שומר שהניח הפקדון במקום שאינו ראוי לו ונגנב משם או נאבד, אפילו נאנס, הרי זה פושע, ועל כך ע"ע פשיעה.
<h4>בגדים</h4>
בגדי משי וכלי זהב וכיוצא בהן, נחלקו בהם ראשונים: יש סוברים שדרך שמירתם להניחו בתיבה או בארגז ונועל עליהם<sup style="color: gray;">99</sup>. ויש סוברים שסתם תיבות חתורות הן אצל העכברים וחייב הנפקד אם שם בגד לשם ואכלו העכבר, שהיה לו להשים על נס<sup style="color: gray;">100</sup>. ואחרונים כתבו שהכל לפי הענין<sup style="color: gray;">101</sup>. הניח הבגדים בחוץ, ודאי פשיעה היא, שבגדים חשובים הם<sup style="color: gray;">102</sup>. אבל אם הם בגדים פשוטים שדרכם להניחם בחוץ ואכלום עכברים, אם הוא שומר-חנם* פטור, ואם הוא שומר-שכר* חייב, שהיה לו לקנות חתול להציל מן העברים<sup style="color: gray;">103</sup>.
<h4>כספים</h4>
כספים, אין להם שמירה אלא בקרקע<sup style="color: gray;">104</sup>, או בכותל<sup style="color: gray;">105</sup>, ואם לא שמרם בקרקע ונגנבו פשיעה* היא<sup style="color: gray;">106</sup> ומתחייב<sup style="color: gray;">107</sup>. וביארו ראשונים הטעם, משום שמוסרים הגנבים נפשם עליהם<sup style="color: gray;">108</sup>, ושכיחים אנסים בכספים יותר משאר דברים<sup style="color: gray;">109</sup>, וגם אינו מתקלקל בקרקע<sup style="color: gray;">110</sup>, ואינו גזירה, אלא דברי טעם, שכך דרך שמירתם באותו הזמן ובאותו המקום<sup style="color: gray;">111</sup>. במה דברים אמורים, בשעה שגנבים מצויים ואנשים רמאים, אבל במקום שאין לכל זה, מניחם במקום שמניח מעותיו<sup style="color: gray;">112</sup>. וכן אמרו בירושלמי: נתנם במקום שנוהג ליתם שלו, אם היה ראוי לשמירה פטור, ואם לא חייב<sup style="color: gray;">113</sup>. ויש מהראשונים שכתבו שלא נאמרו שאין לכספים שמירה אלא בקרקע אלא דוקא במקום ובזמן האמוראים שהיה להם בתים רעועים בשדות, אבל אצלנו אין צריך שמירה בקרקע<sup style="color: gray;">114</sup>.
אפילו בשעה שגנבים מצויים, לא אמרו כספים אין להם שמירה אלא בקרקע, אלא במפקיד סתם אצל חבירו לשומרם, אבל מפקיד מעות אצל חבירו כדי להתעסק בהם וירויח, הוא כאילו אמר לו בפירוש שאינו מצריכו לקוברם בקרקע<sup style="color: gray;">115</sup>, שלא יתכן שבכל פעם שירצה להתעסק ולעשות בהם סחורה יצטרך כלי חפירה כדי להוציאם מן הקרקע<sup style="color: gray;">116</sup>.
לשונות של זהב ושל כסף ואבנים טובות, וכל דבר שמשאו קל ואין הקרקע מאבדת אותו מהרה, דינם ככספים<sup style="color: gray;">117</sup>.
<h3><b>פטור בעליו עמו</b></h3>
השואל*, והיה המשאיל עם השואל במלאכתו בשעה שמשך הדבר השאול, פטור, שנאמר: וכי ישאל איש מעם רעהו ונשבר או מת בעליו אין עמו שלם ישלם, אם בעליו עמו לא ישלם<sup style="color: gray;">118</sup>, מגיד שכיון שיצאת מרשות הנשאל לרשות השואל אפילו שעה אחת, בבעלים פטור<sup style="color: gray;">119</sup>.
דין זה, של פטור בעליו עמו, אף על פי שלא נתפרש אלא בשואל בלבד<sup style="color: gray;">120</sup>, נוהג אף - לסוברים שהכתוב בשואל מוסב אף על שומר חינם<sup style="color: gray;">121</sup>, וכן הלכה<sup style="color: gray;">122</sup> - בשאר השומרים<sup style="color: gray;">123</sup>, שנאמר - בתחילת פרשת שואל - וכי ישאל<sup style="color: gray;">124</sup>, וי"ו מוסיף על ענין ראשון<sup style="color: gray;">125</sup>, וילמד עליון מתחתון<sup style="color: gray;">126</sup>, שדין כל שאר השומרים כתובים למעלה משואל, ואנו למדים אותם משואל, מה שואל פוטר בבעלים, שבפירוש כותב בו: אם בעליו עמו לא ישלם<sup style="color: gray;">127</sup>, אף כל שאר השומרים פטורים בבעלים<sup style="color: gray;">128</sup>.
על דרך הפשט יש מהראשונים שכתבו שפירוש הכתוב, שאם בעליו אין עמו חייב לשלם, לפי שיכול לטעון על השואל שהכביד על בהמתו<sup style="color: gray;">129</sup>.
<h4>פשיעה</h4>
דין זה, של פטור בעליו עמו לא נתפרש אלא באונסים, שנאמר: ונשבר או מת<sup style="color: gray;">130</sup>. ובפשיעה*, אם נפטר אחד מן השומרים שפשע כשהיו בעלים במלאכתו<sup style="color: gray;">131</sup>, נחלקו אמוראים: א) לדעת רב אחא חייב<sup style="color: gray;">132</sup>, שלדעתו מקרא-נדרש-לפניו*, ולא לפני פניו<sup style="color: gray;">133</sup>, שהכתוב: אם בעליו עמו<sup style="color: gray;">134</sup>, נדרש לפניו, על שומר שכר, בהקש*<sup style="color: gray;">135</sup>, ולא לפני פניו, על שומר חינם, שפרשיות של שומר חינם ושל שומר שכר לא הוקשו בוי"ו יתירה<sup style="color: gray;">136</sup>, שנאמר בשומר שכר: כי יתן<sup style="color: gray;">137</sup>, ולא נאמר: וכי יתן<sup style="color: gray;">138</sup>. הלכך אם בעליו עמו, על שומר-חנם* לא כתוב, ופשיעה אינה כתובה בשומר-שכר* ובשואל<sup style="color: gray;">139</sup>, אלא בשומר חינם בלבד, שכתוב בו: על כל דבר פשע<sup style="color: gray;">140</sup>, הלכך בשומר שכר ובשואל לחיוב - שלא בבעלים בפשיעה<sup style="color: gray;">141</sup> - בא בקל-וחֹמר* משומר חינם<sup style="color: gray;">142</sup>, אבל בבעלים לפטור אף בשומר שכר ובשואל, לא, כיון שאין בעליו עמו רק על החיובים הכתובים בשואל ושומר שכר במפורש הוא שכתוב<sup style="color: gray;">143</sup>, שמה שאנו למדים פשיעה בבעלים בשומר שכר ובשואל בקל וחומר משומר חנים, שחייב לגמרי הוא בין בבעלים בין שלא בבעלים, שמה שכתוב: אם בעליו עמו<sup style="color: gray;">144</sup>, על החיובים הללו הכתובים בשומר שכר ובשואל הוא שכתוב, אבל על פשיעה, שלא כתוב בהם במפורש, אין חילוק בין בעליו עמו לאין בעליו עמו<sup style="color: gray;">145</sup>. ב) ולדעת רבינא אחד מן השומרים שבעליו עמו פטור בפשיעה<sup style="color: gray;">146</sup>, שלדעתו מקרא נדרש לפניו ולפני פניו<sup style="color: gray;">147</sup> - שהמקרא נדרש בסמיכות הפרשיות, ואף על פי שאין היקש מפורש בהן<sup style="color: gray;">148</sup> - וכשכתוב: אם בעליו עמו, אף על שומר חינם כתוב<sup style="color: gray;">149</sup>.
להלכה פסקו ראשונים ואחרונים שפטור בעליו עמו הוא אף בפשיעה<sup style="color: gray;">150</sup>, שבכל מקום שנחלקו רב אחא ורבינא, הלכה כרבינא לקולא<sup style="color: gray;">151</sup>, ואף על פי שהוצאת ממון מזה לזה, הוא חומרא לזה וקולא לזה, מכל מקום מה שאין מוציאים ממון הוא קולא<sup style="color: gray;">152</sup>, שקולא של ממון היינו להעמידו בחזקת אדוניו<sup style="color: gray;">153</sup>.
<h4>שעת בעליו עמו</h4>
בשעה שצריך הבעלים להיות עמו, יש מהאמוראים הסובר שלעולם הוא חייב עד שיהו בעלים משעת שאילה עד שעת שבורה ומתה<sup style="color: gray;">154</sup>. ונדחו דבריו ב"תיובתא"<sup style="color: gray;">155</sup>, שכן שנינו בברייתא: ממשמע שנאמר: אם בעליו עמו לא ישלם<sup style="color: gray;">156</sup>, איני יודע שאם בעליו אין עמו שלם ישלם, אלא מה תלמוד לומר: בעליו אין עמו<sup style="color: gray;">157</sup>, לומר לך, היה עמו בשעת שאילה אין צריך להיות עמו בשעת שבורה ומתה, היה עמו בשעת שבורה ומתה צריך להיות עמו בשעת שאילה<sup style="color: gray;">158</sup>. וכן שנינו בברייתא אחרת<sup style="color: gray;">159</sup>: ממשמע שנאמר: בעליו אין עמו שלם ישלם<sup style="color: gray;">160</sup>, איני יודע שאם בעליו עמו לא ישלם, אלא מה תלמוד לומר: אם בעליו עמו<sup style="color: gray;">161</sup>, לומר לך כיון שיצאה מרשות משאיל שעה אחת בבעלים ומתה פטור<sup style="color: gray;">162</sup>. ולהלכה אפילו לא היה עמו בשעת שבורה ומתה, פטור, אם היה עמו בשעת שאילה<sup style="color: gray;">163</sup>, בין אם באו שאלת הבעלים עם שאלת הפרה כאחד, ובין אם היה הוא שאול או שכור לו ואחר כך השאיל לו פרתו<sup style="color: gray;">164</sup>, אבל נטל החפץ ונעשה עליו שומר תחילה ואחר כך שכר הבעלים או שאלם, אף על פי שהיו הבעלים עומדים שם בעת שנאנס הדבר השמור, הרי זה משלם<sup style="color: gray;">165</sup>, שנאמר: בעליו אין עמו שלם ישלם<sup style="color: gray;">166</sup>. אבל אם לא היה עמו בשעת שאילה ואחר כך שאל את הבעלים או השכירם, אין זה שאלה בבעלים, אף על פי שהיה עמו בשעת שבירה ומיתה<sup style="color: gray;">167</sup>. ומפי השמועה למדנו שזה שאמר הכתוב בשואל: אם בעליו עמו לא ישלם<sup style="color: gray;">168</sup>, אין משמעותו של מקרא שאם היו הבעלים עם השואל בשעה שנשברה או מתה הבהמה שלא ישלם, אלא כך משמעותו, שכל שהיו הבעלים עמו, כלומר במלאכתו או מיוחדים ומזומנים למלאכתו של שואל בשעת שאלת הבהמה בלבד, ויצתה מרשותו שעה אחת בשאלת הבעלים, אף על פי שלא היו עמו כלל מכאן ואילך, וגם לא בשעה שנשברה, פטורים משלם<sup style="color: gray;">169</sup>, שזה שאמר הכתוב עמו, משמעותו עמו במלאכתו באיזה מקום שיהיה או אפילו מיוחד ועומד במלאכתו ואף על פי שאינו עושה לו כלל באותה שעה והוא שיהיה בשעת השאלה, קודם השאלה או בשעת השאלה ממש<sup style="color: gray;">170</sup>.
יש מהראשונים הסובר שאפילו כלתה שאלת הבעלים קודם שימשוך השואל את הדבר השאול, הרי זה שאלה בבעלים, מאחר שקודם השאלה ממש נשאלו לו הבעלים, אף על פי שכלתה שאלתם עד שלא הספיק השואל למשוך את הדבר השאול<sup style="color: gray;">171</sup>.
שאל את הבעלים ונתרצה לו להיות שאול לו, ולא התחיל במלאכת השואל בשעת מסירת החפץ, נחלקו בו ראשונים: א) יש סוברים שאם שאל הבעל, ונתרצה להיות שאול לו, אף על פי שלא התחיל במלאכת השואל בשעת משיכת הפרה, אלא מזמין ומכין עצמו ללכת, חשוב עמו במלאכתו<sup style="color: gray;">172</sup>. וכן הלכה<sup style="color: gray;">173</sup>. ב) ויש סוברים שכן הדין דוקא שלא פירש לו זמן, אלא אימתי שירצה השואל יעשה לו מלאכתו, לפיכך כיון שאם אומר לו עתה לעשותה יעשנה, נמצא שמעתה הוא שאול לו למלאכתו, אף על פי שעדיין לא עשה, אבל כשאומר לו לעשות מלאכה ידועה מיד, כל זמן שלא התחיל לעשותה אינו קרוי עמו במלאכתו<sup style="color: gray;">174</sup>. ב) ויש סוברים שהבעלים נעשים שומרים באמירה, כשאמרו לעשות מלאכתו לאלתר בלא הפסקת מלאכה אחרת, אבל אם אמרו לעשות מלאכתו לאחר שעה - או שהפסיקו במלאכה אחרת בין אמירה למעשה<sup style="color: gray;">175</sup> - אינם נעשים שואלים אלא משעה שיתחילו במלאכה<sup style="color: gray;">176</sup>.
אמר הבעלים להיות שאול לו, ולא הכין עצמו למלאכתו, נחלקו ראשונים ואחרונים: יש סוברים שבאמירה משעבד עצמו להיכנס במלאכה<sup style="color: gray;">177</sup>, ואף בלא הכנה הוא שמירה בבעלים<sup style="color: gray;">178</sup>. ויש סוברים שאמירה בלא הכנה אינה שאלה בבעלים<sup style="color: gray;">179</sup>.
<h4>עבודת הבעלים</h4>
בפטור בעליו עמו, יש מהאמוראים הסובר שלעולם הוא חייב עד שתהא פרה וחורש בה חמור ומחמר אחריה<sup style="color: gray;">180</sup>, שכן פשט הכתוב<sup style="color: gray;">181</sup>: בעליו אין עמו<sup style="color: gray;">182</sup>, במלאכת אותה בהמה<sup style="color: gray;">183</sup>, שאם עומדים בעלים על הבהמה, והוא עצמו שומרה, הרי היא בשמירת בעליה והשואל פטור<sup style="color: gray;">184</sup>. ונדחו דבריו ב"תיובתא"<sup style="color: gray;">185</sup>, שכן שנינו בברייתא: אף על פי שהבעלים עושים מלאכה במקום אחר ומתה פטור<sup style="color: gray;">186</sup>,
וכן אמרו בירושלמי<sup style="color: gray;">187</sup>, ולהלכה אין חילוק בין אם היה עמו באותה מלאכה של הדבר השאול, או במלאכה אחרת<sup style="color: gray;">188</sup>. בטעם הדבר כתבו ראשונים, מפי השמועה למדנו שזה שאמר הכתוב בשואל: אם בעליו עמו לא ישלם<sup style="color: gray;">189</sup>, משמעותו שכל שיצתה מרשותו שעה אחת בשאלת הבעלים, פטור<sup style="color: gray;">190</sup>, אף על פי שלא היו במלאכתו כלל<sup style="color: gray;">191</sup>, שזה שאמר הכתוב "עמו" משמעותו עם השואל<sup style="color: gray;">192</sup>, במלאכתו באיזה מקום שיהיה<sup style="color: gray;">193</sup>, ולא אמר "עמה" שמשמע עם בהמתו, והסברא, כיון שהבעלים משועבדים עמו בשעת משיכה, משעבד עצמו, כל שכן ממונו<sup style="color: gray;">194</sup>, ודומה לכלל שמה שקנה עבד קנה רבו<sup style="color: gray;">195</sup>. ויש מהראשונים שכתבו הטעם, כי מפני שבעליו היה תחת ידו בשעת שאלה, הנה לא יתכן שישתעבד זה לו אז בשמירת הבהמה, כי לא יהיה האדם עבד ואדון יחד לאיש אחד, ועוד, כי האדם, כשהיה עושה מלאכת אחר, ייטב בעיניו לההנות בעל המלאכה, כדי שיתן לו שכר המלאכות אשר לו, ולזה לא יחוש אז אם יקח בהמתו או כליו, אף על פי שלא יקבל עליו שמירתו, הנה אם הוא שכיר לבעלים, בא בענין זאת השאלה בעבור שכרו<sup style="color: gray;">196</sup>, ואף אם נשאל הוא, ואיננו שכיר, טעם זה קיים, כי האדם יעשה חסד לחברו לתקוות גמול<sup style="color: gray;">197</sup>.
אפילו אמר לו: השקני מים, והשקהו והשאיל לו פרתו בעוד שהוא משקהו, הוא שאלה בבעלים<sup style="color: gray;">198</sup>, שאין הפרש בשאלה בבעלים בין שנשאלו למלאכה מרובה, או לדבר מועט<sup style="color: gray;">199</sup>, אבל אם משך תחילה ואחר כך השקהו, אינה שאלה בבעלים<sup style="color: gray;">200</sup>.
בפטור בעליו עמו, אין חילוק בין אם היה הבעלים עמו בשאלה שהשאיל את עצמו לעשות מלאכתו, או בשכירות שהשכיר עצמו לו<sup style="color: gray;">201</sup>.
<h4>הלך הבעלים מעצמו</h4>
השאיל לו פרתו, והלך עימה מעצמו, נחלקו בו ראשונים: יש סוברים שאין נקרא עמו במלאכתו אלא היכן ששואל ביקש מן המשאיל עשה לי דבר פלוני, אבל אם עשה מעצמו אין זה עמו במלאכתו<sup style="color: gray;">202</sup>. ויש סוברים שאף כשמעצמו נשאל לו הוא שאלה בבעלים<sup style="color: gray;">203</sup>. וכן הלכה<sup style="color: gray;">204</sup>.
<h4>להטעינה או שלא להוסיף משאוי</h4>
השאיל לו בהמתו או השכירה לו למשוי, והלך עימה לסעדה ולהטעינה, הוא שאלה בבעלים<sup style="color: gray;">205</sup>, ואם לא הלך אלא לראות שלא יוסיף המשוי - לסייר המשוי, אם הוא כבד אם לאו<sup style="color: gray;">206</sup> - אין זה שאלה בבעלים<sup style="color: gray;">207</sup>, שהרי לצורכו הוא שיצא<sup style="color: gray;">208</sup>. וכן אם תפס האוכף או הרצועות שעל הבהמה - כשעלה עליה לרכוב, אינו סיוע לשוכר, אלא<sup style="color: gray;">209</sup> - הוא לתקנת בהמתו - להקל עליה שלא יגליד עורו<sup style="color: gray;">210</sup>, שאם יעלה עליה בלא תפיסת האוכף או הרצועות, יכאיב לה<sup style="color: gray;">211</sup> - ואינו נקרא שאלה בבעלים<sup style="color: gray;">212</sup>, שכיון שזהו רק לתקנת הבהמה שלא יכאיב לה וכיוצא בזה, ואין עיקר תפיסתו לסייע בטעינת המשא, אינו נקרא שאילה בבעלים<sup style="color: gray;">213</sup>.
<h4>שכרה בבעלים ושכרה שלא בבעלים ולהיפך</h4>
שכרה בבעלים וחזר ושכרה שלא בבעלים, כיון ששניהם בשכירות, שנייה בבעלים כמו הראשונה<sup style="color: gray;">214</sup>, שהכל נגרר אחר משיכה ראשונה מאחר שלא יצתה ממנה לענין אחר<sup style="color: gray;">215</sup>. והוא הדין בשאלה אחר שאלה, והראשונה בבעלים והשניה שלא בבעלים<sup style="color: gray;">216</sup>. וכן אם שכרה שלא בבעלים וחזר ושכרה בבעלים, פטור<sup style="color: gray;">217</sup>, שבא שכירות בבעלים ומפקע שלא בבעלים<sup style="color: gray;">218</sup>, והוא הדין אם שאלה שלא בבעלים וחזר ושאלה בבעלים<sup style="color: gray;">219</sup>. ואין אומרים שהראשונה תגרור לשנייה להיות גם היא שלא בבעלים<sup style="color: gray;">220</sup>, שכיון שצריך שתהא תחילת השכירות או השאלה בבעלים, ואם אינו מתחילתו בבעלים, אף על פי שאחר כך בשעת שבירה ומיתה הוא בבעלים, חייב<sup style="color: gray;">221</sup>, כמו כן נחשב הכל כשכירות אחת והרי מתחילתו שלא בבעלים היה<sup style="color: gray;">222</sup>, אלא פטור הוא, שכיון שכלו ימי שכירות הראשונה הרי זה כשכירות חדשה<sup style="color: gray;">223</sup>, שגזרת-הכתוב* הוא להקל על השומרים<sup style="color: gray;">224</sup>, שכל היכן שיש בעלים, או בראשונה או בשנייה, פטור<sup style="color: gray;">225</sup>.
<h4>שאלה בבעלים ושכרה שלא בבעלים</h4>
שאלה בבעלים וקודם שהחזירה חזר ושכרה ממנו, ובשעת שכירתו לא היה עמו במלאכתו, ונגנבה או אבדה בימי שכירות, הסתפקו בתלמוד מה דינו<sup style="color: gray;">226</sup>, האם אומרים שאילה לבד עומדת ושכירות לבד עומדת<sup style="color: gray;">227</sup>, ודבר אחר היא, ואף על פי שכשמשך לה מתחילה בבעלים, ושוב לא חזר ומשך לה, מתחייב לה, שבשעת שכירות ברשותו היתה ולא חסרה משיכה וקונה חצרו באמירה, ולעולם קנין אחר הוא, ושלא בבעלים<sup style="color: gray;">228</sup>, או שמא שכירות בשאלה שייכת, שהרי מתחייב בגנבה* ואבדה*<sup style="color: gray;">229</sup>, שכל חיובי שוכר* של גניבה ואבידה ישנם בשואל*, ולא הוסיף כלום, ומחמת משיכה ראשונה באו לו, והיא היתה בבעלים, ופטור<sup style="color: gray;">230</sup>. ויש מהראשונים מפרשים שאין הספק אמור אלא כשאמר לו השאילה עד חצי היום והישאל לי עמה והשכירה לחצי היום שאחריו שלא תלך עמה ומשכה על דעת שני אלו<sup style="color: gray;">231</sup>, אבל אם לא היה הכל במשיכה אחת אלא שאלה בבעלים ולא דיבר מן השכירות כלל, וקודם שיחזירנה דיבר לו מן השכירות שלא בבעלים, ודאי כל אחת נידונה לעצמה<sup style="color: gray;">232</sup>.
להלכה נחלקו ראשונים: א) יש פוסקים שאם שאלה בבעלים ושכרה שלא בבעלים, פטור, שהשכירות תלוי בשאלה<sup style="color: gray;">233</sup>, ואם תפס אין מוציאים מידו<sup style="color: gray;">234</sup>, ויש שפירטו דהיינו אם שאל פרה בבעלים ואחר כך קודם שהחזירה לו שכרה שלא בבעלים<sup style="color: gray;">235</sup>. טעם פסק זה כתבו ראשונים ואחרונים, שהוא מפני שהספק הבא בתלמוד נכתב ב"אם-תמצא-לומר*" שכירה בשאלה שייכת<sup style="color: gray;">236</sup>, וכל אם תמצא לומר הוא פשיטות לספק הקודם<sup style="color: gray;">237</sup>, לסוברים כן<sup style="color: gray;">238</sup>. וכן כתבו אחרונים להלכה<sup style="color: gray;">239</sup>. ב) ויש מהראשונים פוסקים שדין זה אינו אלא משום הספק, שאין להוציא ממון מידי השואל<sup style="color: gray;">240</sup>, שמקילים לנתבע ודנים אותו לפטור<sup style="color: gray;">241</sup>, ואין המשאיל יכול להוציא מן השואל כלום<sup style="color: gray;">242</sup>, ומכל מקום אם תפש המשאיל אין מוציאים ממנו גם כן מן הספק<sup style="color: gray;">243</sup>, שלדעתם אם תמצא לומר אינו מכריע שהלכה כן<sup style="color: gray;">244</sup>.
<h4>שכרה בבעלים ושאלה שלא בבעלים</h4>
שכרה בבעלים וקודם שהחזירה חזר ושאלה ממנו שלא בבעלים, ומתה כדרכה, וחיוב זה לא מחמת משיכה ראשונה בא עליה, שהרי חיוב שאלה לא שייך בשכירות, הסתפקו בתלמוד מה דינו<sup style="color: gray;">245</sup>, האם אנו אומרים, שאלה לענין אונסים בשכירות ודאי לא שייכת<sup style="color: gray;">246</sup>, וחיוב שמחמת קנין שלא בבעלים בא לו<sup style="color: gray;">247</sup>, או שמא כיון ששייכת במקצת - שחיוב גנבה* ואבדה* שעליו יש לתלות במשיכה ראשונה<sup style="color: gray;">248</sup> - דומה כמי ששייכת בכולה<sup style="color: gray;">249</sup>, ופטור אף באונסים<sup style="color: gray;">250</sup>. ויש מהראשונים מפרשים שאין הספק אמור אלא כשאמר לו השכירה לי עד חצי היום והשאל לי עמה והשאילה לחצי היום שאחריו שלא אלך עמך ומשכה על דעת שני אלו<sup style="color: gray;">251</sup>, אבל אם לא היה הכל במשיכה אחת אלא שכרה ושאל הבעלים עמה ולא דיבר מן השאלה כלל, וקודם שיחזירנה דיבר לו מן השאלה שלא בבעלים, ודאי כל אחת נידונה לעצמה<sup style="color: gray;">252</sup>.
להלכה נחלקו ראשונים ואחרונים: א) יש פוסקים שאם שכרה בבעלים וחזר ושאלה שלא בבעלים ספק שמירה בבעלים הוא<sup style="color: gray;">253</sup>, ואין מוציאים ממון משואל<sup style="color: gray;">254</sup>, שמקילים לנתבע ודנים אותו לפטור<sup style="color: gray;">255</sup>, ואין המשאיל יכול להוציא מן השואל כלום<sup style="color: gray;">256</sup>, ומכל מקום אם תפש המשאיל אין מוציאים ממנו גם כן מן הספק<sup style="color: gray;">257</sup>, אם משום שבספק שהובא לאחר מכן בתלמוד אינם גורסים "אם-תמצא-לומר*"<sup style="color: gray;">258</sup>, או משום שגורסים "אם תמצא לומר"<sup style="color: gray;">259</sup>, אלא שלדעתם אם תמצא לומר אינו מכריע שהלכה כן<sup style="color: gray;">260</sup>. ב) ויש מהראשונים ואחרונים פוסקים שאם שכרה בבעלים ואחר כך קודם שהחזירה שאלה שלא בבעלים, ומתה בימי שאלה, הוא שאלה בבעלים<sup style="color: gray;">261</sup>, שבספק הבא לאחר מכן בתלמוד גורסים "אם תמצא לומר"<sup style="color: gray;">262</sup>, ולדעתם כל אם תמצא לומר הוא פשיטות לספק הקודם<sup style="color: gray;">263</sup>.
<h4>שאלה ושכרה ושאלה ולהיפך</h4>
שאלה בבעלים, ואחר כך קודם שהחזירה, שכרה שלא בבעלים, וחזר ושאלה שלא בבעלים, ומתה בימי שאלה אחרונה, הסתפקו בתלמוד האם הולכים אחר המשיכה הראשונה שהיא בבעלים, או שהפסיקה השכירות ביניהם, ולא פשטו הספק<sup style="color: gray;">264</sup>. וכן אם שכרה בבעלים, ואחר כך קודם שהחזירה, שאלה שלא בבעלים, וחזר ושכרה שלא בבעלים, ומתה בימי שכירות אחרונה, הסתפקו בתלמוד האם הולכים אחר המשיכה הראשונה שהיא בבעלים, או שהפסיקה השאלה ביניהם, ולא פשטו הספק<sup style="color: gray;">265</sup>. ויש מהראשונים מפרשים שהיה הכל במשיכה אחת<sup style="color: gray;">266</sup>, אבל אם שאל בבעלים ולא דיבר מן השכירות כלל, וקודם שיחזירנה דיבר לו מן השכירות שלא בבעלים, ולהיפך, ודאי כל אחת נידונה לעצמה<sup style="color: gray;">267</sup>.
להלכה פסקו ראשונים ואחרונים, שאם שאלה בבעלים וחזר ושכרה שלא בבעלים וחזר ושאלה שלא בבעלים, או ששכרה בבעלים וחזר ושאלה שלא בבעלים וחזר ושכרה שלא בבעלים, ספק שמירה בבעלים הוא<sup style="color: gray;">268</sup>, ואין מוציאים ממון משואל<sup style="color: gray;">269</sup>, שמקילים לנתבע ודנים אותו לפטור<sup style="color: gray;">270</sup>, ואין המשאיל יכול להוציא מן השואל כלום<sup style="color: gray;">271</sup>, ומכל מקום אם תפש המשאיל אין מוציאים ממנו גם כן מן הספק<sup style="color: gray;">272</sup>. ויש מהם שפירטו דהיינו ששאלה בבעלים ואחר כך קודם שהזחירה שכרה שלא בבעלים וחזר ושאלה שלא בבעלים, או ששכרה בבעלים ואחר כך שאלה שלא בבעלם וחזר ושכרה שלא בבעלים<sup style="color: gray;">273</sup>.
<h4>שכרה ושאלה ושאלה</h4>
שכרה בבעלים, וחזר ושאלה שלא בבעלים וחזר ושאלה שלא בבעלים ומתה בשאילה אחרונה, הסתפקו ראשונים אם חייב, שצד הספק כששכרה בבעלים וחזר ושאלה שלא בבעלים וחזר ושכרה שלא בבעלים, הוא האם השאילה האמצעית היא המשך המשיכה הראשונה שהיתה בבעלים<sup style="color: gray;">274</sup>, ואם לא היתה חוזרת לשכירות שלפניה לא היתה נפטרת השכירות שאחריה, וכאן אין לומר שתי שייכויות, ואין השאלה האחרונה יכולה לחזור על השכירות הראשונה, ומשום השאילה האמציעת אינה נפטרת, אם כן חייב בשאלה אחרונה, או שמא דוקא שכירות לא נפטרת משום שאלה אמצעית, שאין לומר שתי שייכויות, אבל שאלה ושאלה ושכירות ושכירות שלגמרי דבר אחד הם נפטרים שניהם משום שייכים במשיכה הראשונה<sup style="color: gray;">275</sup>.
<h4>שליח</h4>
האומר לשלוחו: צא והשאל לי עם פרתי, נחלקו בדינו תנאים:
א) בדעת ר' יאשיה הסובר שהאומר לאפוטרופוס כל נדרים שתהא אשתי נודרת מכאן עד שאבוא ממקום פלוני הפר לה, והפיר לה, נדריה אינה מופרים, שנאמר: אישה יקימנו ואישה יפרנו<sup style="color: gray;">276</sup>, ולא שליח<sup style="color: gray;">277</sup>, דוקא הוא ולא שלוחו<sup style="color: gray;">278</sup>, פירשו אמוראים שהאומר לשלוחו צא והשאל עם פרתי אינה שאלה בבעלים<sup style="color: gray;">279</sup>, שנאמר: בעליו עמו<sup style="color: gray;">280</sup>, דוקא בעליו<sup style="color: gray;">281</sup> ולא שליח<sup style="color: gray;">282</sup>. אם משום שלשון בעליו ואישות משמע הוא דוקא ולא שלוחו<sup style="color: gray;">283</sup>. או שנאמר פעמים "אישה" - שכפל הכתוב: אישה יקימנו ואישה יפרנו<sup style="color: gray;">284</sup> - למעט שלוחו<sup style="color: gray;">285</sup>, וכך נאמר פעמים "בעליו עמו" - שכפל הכתוב: בעליו עמו ואין בעליו עמו<sup style="color: gray;">286</sup> - למעט שלוחו<sup style="color: gray;">287</sup>, שאף על פי ששלוחו של אדם כמותו, מיעטה התורה בכפילות את השליח<sup style="color: gray;">288</sup>, ושינה הכתוב להקפיד על הבעלים עצמם<sup style="color: gray;">289</sup>. ומדמה למצוות המוטלות עליו לעשות, ואי אפשר לעשות על ידי שליח<sup style="color: gray;">290</sup>. או ששליח מתמעט בהפרת נדרים משום כפל "אישה", ושליח מתמעט משאלה בבעלים, משום שנאמר: בעליו<sup style="color: gray;">291</sup>, ולא נאמר: בעלים<sup style="color: gray;">292</sup>. ואף על פי ששנינו: השואל את הפרה ואמר לו המשאיל הריני משלחה לך ביד שלוחי, ומתה, חייב<sup style="color: gray;">293</sup>, שם השליח לא הלך בשליחותו של משאיל, אלא המשאיל זיכה לשואל על ידו והוא זוכה בשבילו, או שאפילו בלא זיכוי המשאיל אמר לשליח: תרצה להיות שלוחו של שואל, והוא קיבל להוליך פרה זו לשואל, מיד כשבאה לידו הוי שלוחו של שואל, ויצא מרשות המשאיל, כי הוא מוליך מדעתו וברצונו, ושלוחו של שואל ולא של משאיל<sup style="color: gray;">294</sup>.
ב) ובדעת ר' יונתן הסובר שהאומר לאפוטרופוס כל נדרים שתהא אשתי נודרת מכאן עד שאבוא ממקום פלוני הפר לה, והפיר לה, נדריה מופרים, שבכל מקום שלוחו של אדם כמותו<sup style="color: gray;">295</sup>, ואין ללמוד דבר מהכפילות<sup style="color: gray;">296</sup>, שדברה-תורה-בלשון-בני-אדם*, ולא בא למעט משאר דינים הנוהגים בשליח<sup style="color: gray;">297</sup>, פירשו אמוראים שהאומר לשלוחו צא והשאל עם פרתי היא שאלה בבעלים<sup style="color: gray;">298</sup>, והוא דומה לנתינת הגט* שאפשר על ידי שליח<sup style="color: gray;">299</sup>.
אף להלכה נחלקו ראשונים ואחרונים: א) יש הפוסקים - כר' יאשיה<sup style="color: gray;">300</sup> - שהאומר לשלוחו צא והשאל עם פרתי אינה שאלה בבעלים<sup style="color: gray;">301</sup>, שמכיון שהסיקו בתלמוד האומר לעבדו הכנעני צא והשאל עם פרתי הרי זו שאלה בבעלים, שיד העבד כיד רבו<sup style="color: gray;">302</sup>, מכלל שאחר, שאינו ידו כיד הבעלים, אינה שאלה בבעלים<sup style="color: gray;">303</sup>, שבשאר שלוחים, שאין בהם קנין הגוף, משום הריבוי המיוחד של "בעליו"<sup style="color: gray;">304</sup> אין אומרים שלוחו של אדם כמותו<sup style="color: gray;">305</sup>. או שההלכה כר' יאשיה, משום שהכתובים מדוייקים כמותו<sup style="color: gray;">306</sup>. ב) ויש הפוסקים - כר' יונתן<sup style="color: gray;">307</sup> - שששלוחו של אדם כמותו להיות שאלה בבעלים<sup style="color: gray;">308</sup>, שמכיון שלא נאמר בתלמוד כמי הלכה<sup style="color: gray;">309</sup>, וספק הוא, המוציא-מחברו-עליו-הראיה*<sup style="color: gray;">310</sup>. ולכן אם תפס המשאיל, אין מוציאים ממנו<sup style="color: gray;">311</sup>. ודוקא בשלוחו של משאיל, אבל שלוחו של שואל, כגון שאמר לו: שלחה ביד שלוחי, ונשאל לשלוחו, אין זו שאלה בבעלים, אלא שאם אירע האונס ברשותו של שליח יש לומר בו שאלה בבעלים מאחר שעל ידו נעשה הכל, אבל אם אירע האונס ברשות השואל אין כאן שאלה בבעלים מאחר שלא נשאלו לו מן הבעלים<sup style="color: gray;">312</sup>.
על מחלוקת התנאים בהפרת נדרי הבת על ידי שליח, ע"ע הפרה<sup style="color: gray;">313</sup>. ושם, על מחלוקת התנאים בהפרת נדרי האישה על ידי שליח<sup style="color: gray;">314</sup>.
<h4>עבד כנעני</h4>
האומר לעבדו הכנעני<sup style="color: gray;">315</sup>: צא והשאל עם פרתי - שנשאל הרב עצמו עם הפרה ושלח עבדו במקומו<sup style="color: gray;">316</sup> - הרי זה שאלה בבעלים<sup style="color: gray;">317</sup>, שיד העבד כיד רבו<sup style="color: gray;">318</sup>, שעבדו כגופו דומה<sup style="color: gray;">319</sup>, וכיון שבמקום בעלים לא חשוב כבהמה<sup style="color: gray;">320</sup>. נשאל העבד עימה, שלא מדעת רבו, אינה שאלה בבעלים<sup style="color: gray;">321</sup>, ואפילו אם נשאל העבד מעצמו לעשות מלאכת רבו<sup style="color: gray;">322</sup>, שהוא כשואל שתי פרות, שעבדו דומה לבהמתו<sup style="color: gray;">323</sup>, שאין כח לעבד בלא דעת רבו כלום<sup style="color: gray;">324</sup>, ואין אומרים יד העבד כיד רבו<sup style="color: gray;">325</sup> אלא מדעת הבעלים<sup style="color: gray;">326</sup>.
לסוברים ששליח הבעלים פוטר השומר משום בעליו עמו<sup style="color: gray;">327</sup>, החילוק בין עבד, שהוא שאלה בבעלים, הוא ששליח הוא בן מצוה אבל עבד אינו בן מצוה<sup style="color: gray;">328</sup>, ושליחות* נלמד מהכתוב: גם אתם<sup style="color: gray;">329</sup>, לרבות שלוחכם<sup style="color: gray;">330</sup>, שצריך שיהיה דומה למשלח, שיהיו דיניו נוהגים בו, וזה אין דין שואל נוהג בו, וגם משאיל, שאין לו כלום בלא רבו<sup style="color: gray;">331</sup>, ואין לו ממון להשאילו<sup style="color: gray;">332</sup>, וכל דבר שאינו נוהג באדם עצמו אינו נעשה שליח עליו<sup style="color: gray;">333</sup>.
האומר לעבדו של חבירו, צא והישאל עם פרתי, הרי זו שאלה בבעלים, שעבד-כנעני* הוא בן ברית ויש לו שליחות כישראל לכל דבר חוץ מגיטין וקידושין<sup style="color: gray;">334</sup>.
<h4>שמור לי ואשמור לך</h4>
האומר לחבירו: שמור לי ואשמור לך, הרי זה שמירה בבעלים<sup style="color: gray;">335</sup>, שהמפקיד הוא עם הנפקד לשמור לו גם הוא<sup style="color: gray;">336</sup>.
אמר השאילני - כליך<sup style="color: gray;">337</sup> - ואשאילך - אשאיל לך כלי<sup style="color: gray;">338</sup> - נחלקו ראשונים: יש סוברים שאינו שמירה בבעלים<sup style="color: gray;">339</sup>, שאין כאן בעלים של חפץ במלאכתו של שומר<sup style="color: gray;">340</sup>. ויש סוברים שהוא שמירה בבעלים<sup style="color: gray;">341</sup>, שהרי הוא עמו במלאכתו לשמור לו כליו השאול בידו<sup style="color: gray;">342</sup>, שאינם אלא כשומרי שכר לפי שזה משאיל לזה תחת שאלתו וזה שכרו<sup style="color: gray;">343</sup>, שאף על פי שהחפצים שאולים להם להנאתם ואינו שומר לבעל הכלי, מכל מקום כיון שגם הוא השאיל לו חשיב כמו שמור לי ואשמור לך<sup style="color: gray;">344</sup>. וכן אמר: שמור לי ואשאילך, או שאמר: השאילני ואשמור לך, נחלקו ראשונים: יש סוברים שאינו שמירה בבעלים<sup style="color: gray;">345</sup>, שאין כאן בעלים של חפץ במלאכתו של שומר<sup style="color: gray;">346</sup>, שכשאומר שמור לי ואשאילך אין המפקיד שהוא המשאיל עם הנפקד שהוא השואל אלא כליו שאול לו ואין זה נקרא בעליו עמו, והשאילני ואשמור לך אין המשאיל עם השואל כלל לא הוא ולא כליו<sup style="color: gray;">347</sup>. ויש סוברים שהוא שמירה בבעלים<sup style="color: gray;">348</sup>, שאף על פי שבהשאילני ואשמור לך מה שנאבד הוא הדבר השאול, ובזה אין כאן בעלים לא הוא ולא כליו, מכל מקום אפשר שיאבד הדבר השמור ובזה יש כליו<sup style="color: gray;">349</sup>.
אף להלכה נחלקו הפוסקים: יש פוסקים שהשאילני ואשאילך ושמור לי ואשאילך או השאילני ואשמור לך, אינו שמירה בבעלים<sup style="color: gray;">350</sup>. ויש פוסקים שהוא שמירה בבעלים<sup style="color: gray;">351</sup>.
במה דברים אמורים שאמר לו שמור לי עכשיו ואשמור לך גם אני עכשיו, אבל אם אמר לו שמור לי היום ואני אשמור לך למחר, השאילני היום ואני אשאילך למחר, שמור לי היום ואשאילך למחר, השאילני היום ואשמור לך למחר - אינו שאלה בבעלים<sup style="color: gray;">352</sup>, ואין אחד מהם במלאכתו של שני בעת שמירתו, אלא<sup style="color: gray;">353</sup> - כולם נעשו שומרי שכר זה לזה<sup style="color: gray;">354</sup>, שמחר ישלם לו שכרו בשמירתו או בהשאילו לו<sup style="color: gray;">355</sup>, ועכשיו אינו עמו במלאכתו<sup style="color: gray;">356</sup>.
<h4>שאל שלא למלאכה</h4>
השואל את הפרה שלא למלאכה<sup style="color: gray;">357</sup>, כגון ששאלה לרבעה - הוא עצמו<sup style="color: gray;">358</sup> -או להתראות בה כעשיר - ולא ימשכו בעלי בתים ידיהן ממנו להקיפו באמנה ובאשראי<sup style="color: gray;">359</sup> - או ששאלה לעשות בה פחות משוה פרוטה* - שאין זה קרוי מלאכה<sup style="color: gray;">360</sup> - או ששאל שתי פרות לעשות בין שתיהן שוה פרוטה, שאף על פי שיש כאן פרוטה אצל השואל ואצל המשאיל, מכל מקום אין כאן פרוטה אצל הפרה, יש מהראשונים מפרשים שנסתפקו בכל אלו בתלמוד אם כששאל בהמה לדבר זה ושאל הבעלים למלאכה אחרת, נקרא שאלה בבעלים, ולא פשטו<sup style="color: gray;">361</sup>. וכתבו ראשונים שהוא ספק שאלה בבעלים<sup style="color: gray;">362</sup>, אם נתחייבו באונסים<sup style="color: gray;">363</sup>, ודנים בה לקולא לנתבע<sup style="color: gray;">364</sup> ואין מוציאים ממון מיד השומר<sup style="color: gray;">365</sup>, ואם תפש הבעלים אין מוציאים מידו<sup style="color: gray;">366</sup>.
<h4>הממונים על עבודת הציבור</h4>
אנשים הממונים על עבודת הציבור ואינם יכולים להישמט מלעשות מלאכת כל אחד ואחד בשעת צרכו, כל אחד ואחד מבני העיר השואל מהם הרי זו שאלה בבעלים<sup style="color: gray;">367</sup>, ולכן<sup style="color: gray;">368</sup> מלמד תינוקות - השכור ללמד כל תינוקות שבעיר<sup style="color: gray;">369</sup> - והנוטע - נטיעותיהם<sup style="color: gray;">370</sup> - טבח - העומד לשחוט לצורך כל בני העיר<sup style="color: gray;">371</sup> ולבדוק כל בהמות שלהם<sup style="color: gray;">372</sup> - ו"אומנא" - מקיז דם<sup style="color: gray;">373</sup> שלהם<sup style="color: gray;">374</sup>. ויש מפרשים: מוהל<sup style="color: gray;">375</sup> - ו"ספר" העיר - המספר את אנשי העיר בתספורת<sup style="color: gray;">376</sup>. ויש מפרשים: הסופר שלהם<sup style="color: gray;">377</sup>, הכותב טופסיהם ושטרותיהם<sup style="color: gray;">378</sup>, העומד לכתוב שטרות לכל בני העיר<sup style="color: gray;">379</sup> - בשעת עשיית מלאכתם כשאלה בבעלים<sup style="color: gray;">380</sup>, ואפילו פשע בה השומר - לסוברים שפטור בעליו עמו הוא אפילו בפשיעה<sup style="color: gray;">381</sup>, וכן הלכה<sup style="color: gray;">382</sup> - השומר פטור, אבל הוא ששאל או ששכר מהם חייב, שאינם שאולים לו<sup style="color: gray;">383</sup>.
ונחלקו ראשונים: א) יש סוברים שפטור זה הוא לכל בני העיר<sup style="color: gray;">384</sup>, שהפטור הוא מפני שהאומנים נוטלים שכרם מבני העיר כאחת<sup style="color: gray;">385</sup>, כמנהג שאר החזנים והשמשים<sup style="color: gray;">386</sup>, ואפילו כשעושים מלאכה לאחד מהם כאילו עושים לכולם כי לכולם הם נשכרים<sup style="color: gray;">387</sup>, שאם יצטרך לו באותה שעה יצטרך לבוא לעשות לו מלאכתו, אפילו אם צריך לתת לו שכר מכל מקום מוכרח הוא לעשות לו מלאכתו בשכר שנותן לו<sup style="color: gray;">388</sup>, והוא כאחד מן השותפים ששאל, ובשעת שאלה נשאל לכולם, שהוא פטור<sup style="color: gray;">389</sup>. ב) ויש סוברים שאין פטור זה אמור אלא אם הממונה על הציבור עסוק בעבודתו של אותו אחד השואל ממנו<sup style="color: gray;">390</sup>, שאז הוא פטור<sup style="color: gray;">391</sup>, שהרי בעל הדבר עצמו היה עושה מלאכתו בעת השאלה, ואף על פי שאותה מלאכה שהיה בעל הדבר עושה לזה היה בשכירות כלל המדינה, ולא בשכירות או בשאלת היחיד ההוא בפרט<sup style="color: gray;">392</sup>.
בשעת פטור האומנים, נחלקו ראשונים: יש סוברים שפטור זה הוא ביום שהוא יושב בו לעשות במלאכתו<sup style="color: gray;">393</sup>, שביום שמחוייב לעשות המלאכה נקרא שמירה בבעלים, אף על פי שעדיין לא נתעסק במלאכתם<sup style="color: gray;">394</sup>. ויש סוברים שפטור אם שאלו ממנו בזמן הראוי למלאכה, אף על פי שאינו עוסק בה, הואיל שהוא משועבד למלאכתו<sup style="color: gray;">395</sup>, אבל אם שאלו ממנו בעת שאינו ראוי למלאכה, כגון בלילה או בשעת האוכל, אין זה שאלה בבעלים<sup style="color: gray;">396</sup>. ויש סוברים שאינם פטורים אלא אם עוסקים ממש במלאכה בשעת שאלה<sup style="color: gray;">397</sup>.
<h4>הרב ותלמידיו</h4>
הרב השונה לתלמידיו, פעמים שהוא שאול להם ופעמים שהם שאולים לו<sup style="color: gray;">398</sup>. כיצד, אם הוא יכול להישמט להם ממסכת למסכת וללמוד באיזה מסכת שירצה - ואף אם התחילו מסכת אחת יכול לשנותם ממסכת למסכת<sup style="color: gray;">399</sup>, ומקריא ברצונו לתלמידים בכל עת שירצה, והם היו קבועים לבוא תמיד<sup style="color: gray;">400</sup>, ואפילו אם יכלו להישמט מלבוא אצלו<sup style="color: gray;">401</sup> - הרי הם שאולים לו<sup style="color: gray;">402</sup>, למלאכתו<sup style="color: gray;">403</sup>, שכשהוא חפץ להתחיל במסכת אחרת, שלא תשכח ממנו, אין הם יכולים למחות בידו<sup style="color: gray;">404</sup>, והוא מתחכם עמהם, כמו שאנו אומרים: ומתלמידי יותר מכולם<sup style="color: gray;">405</sup>, ונהנה בהם לכבודו ולתועלת שמירת תלמודו<sup style="color: gray;">406</sup>, ואם הוא שואל מהם היא שאלה בבעלים<sup style="color: gray;">407</sup>, ואין הוא שאול להם<sup style="color: gray;">408</sup>. ואם הוא צריך ללמוד עמהם בכל מקום שירצו, הוא שאול להם<sup style="color: gray;">409</sup>, למלאכתם, ללמד להם תורה, שיושב ומלמד להם תורה כל היום<sup style="color: gray;">410</sup>, ובכל עת ששואלים ממנו הוא שאלה בבעלים<sup style="color: gray;">411</sup>, ואפילו שלא בשעת הלימוד, כיון שצריך ללמוד עמהם בכל עת שירצו<sup style="color: gray;">412</sup>. נמצאת אומר, ששבת שלפני הפסח ולפני הרגל, שהוא מוכרח לדרוש להם בהלכות הפסח ובהלכות הרגל ואינו יכול להישמט לדרשה אחרת, הוא שאול להם<sup style="color: gray;">413</sup>. ואם הדבר תלוי בשניהם, שהמסכת שהתחילו יגמרו, ואין הרב יכול לשנות המסכת בלא דעת התלמידים ולא התלמידים בלא דעת הרב, אז אינם שאולים זה לזה כלל<sup style="color: gray;">414</sup>.
במה דברים אמורים ברב שאינו נוטל שכר<sup style="color: gray;">415</sup>, שהוא מלמד בחינם<sup style="color: gray;">416</sup>, שהרב והתלמידים התנדבו ללמוד זה עם זה בחינם לזמן, שכיון שכל אחד צריך לחבירו, שניהם משועבדים זה לזה בשווה, והנאת שניהם בשווה, רק כיון שהרב יכול להשתמט ממסכת למסכת בעל כורחם, והמה מחוייבים לעשות בהכרח שלא כרצונם, נקראים התלמידים שאולים<sup style="color: gray;">417</sup>, אבל אם נוטל הרב שכר אין הדין כך<sup style="color: gray;">418</sup>, שרב שהוא שכור לתלמיד, לעולם הרב נקרא שאול לתלמיד<sup style="color: gray;">419</sup>.
<h4>רב העיר ודיינים</h4>
הרב הקבוע בעיר, כששאלו ממנו אנשי העיר, פטורים באונס ופשיעה, שהרי הוא עמם במלאכתם בכל עת כשצריכים לשאול שאלה או דין תורה, אמנם אם יש לרב שם עת קבוע להשיב להם אזי שלא בעת הקבוע אין דינו כשאילה בבעלים, וכן דיינים הקבועים בעיר, אבל הרב והדיינים ששאלו מהם חייבים, ואף שבני העיר מצווים לעשות מלאכתם, מכל מקום כיון שהמנהג ליתן להם שכירות קבוע אינו נקרא עמו במלאכתו<sup style="color: gray;">420</sup>, ומכיון שאינם מוכרחים לשאול שאלות ודיני תורה בשאין להם מה לשאול ולדון, אינם נקראים שאולים לו<sup style="color: gray;">421</sup>.
<h4>שליח ציבור</h4>
שליח-צבור* השכור לציבור עם הקהל, כתבו ראשונים שהם אינם יכולים להישמט מלבוא אצלו בעת התפילה - בזמן הראוי להתפלל, שכיון שאינם יכולים לסלקו ומחויבים לשמוע ממנו, הם כתלמידים עם הרב<sup style="color: gray;">422</sup> - והוא אינו יכול להישמט מהם<sup style="color: gray;">423</sup>, ואם שאל מהם או שאלו ממנו באותה שעה, הרי הם פטורים משום בעליו עמו<sup style="color: gray;">424</sup>, אבל אחר התפילה אינם משועבדים זה לזה<sup style="color: gray;">425</sup>. ויש מהאחרונים שכתב ששליח הציבור שאול להם אף שלא בשעת התפילה<sup style="color: gray;">426</sup>, ודחו דבריו<sup style="color: gray;">427</sup>. ויש מהאחרונים החולקים על כל זה וכתבו שאם הקהל אינם יכולים להישמט משליח הציבור הם כשאולים לו, ואם הוא אינו יכול להישמט מהם, הוא נשאל להם<sup style="color: gray;">428</sup>.
<h4>שמש ובלן ומשרת ופועל</h4>
שמש בית הכנסת הוא כשאול לכל בני הכנסת, ולא הם לו<sup style="color: gray;">429</sup>. ובלן, בשעה שרוחצים במרחץ, הוא כעמם במלאכתם לרוחצים שם באותה שעה<sup style="color: gray;">430</sup>. ומשרת ומשרתת בבית בעל הבית נקראו בכל עת עמו במלאכתו, וכן אנשים שהבעל בית שוכרם לעסקיו, הם בכל עת עמו במלאכתו, וכן כל כיוצא בזה<sup style="color: gray;">431</sup>.
<h4>שותפים</h4>
שותפים*, ששאל אחד מחבירו - אפילו לצורכו, שאינו לצורך השותפות<sup style="color: gray;">432</sup> - הוא שאלה בבעלים<sup style="color: gray;">433</sup>, שכל אחד ואחד במלאכת חבירו<sup style="color: gray;">434</sup>, שכל אחד מהשותפים שאול לחבירו בעסק השותפות<sup style="color: gray;">435</sup>, וכל זמן ששומר זה מקצת השותפות, שומר האחר שאר השותפות<sup style="color: gray;">436</sup>. ואם אמר השותף לחבירו שמור לי היום ואני אשמור לך למחר - שהתנו ביניהם: שמור לי היום כל השדה חלקי וחלקך ואשמור לך למחר<sup style="color: gray;">437</sup> - אינה שמירה בבעלים<sup style="color: gray;">438</sup>, שאינו עמו בשמירתו<sup style="color: gray;">439</sup>, כיון שלא שמרו ביחד כלל אלא בזה אחר זה<sup style="color: gray;">440</sup>. והוא הדין כשאמר: השאילני היום ואשאילך למחר, אינה שאלה בבעלים<sup style="color: gray;">441</sup>. וכן כשאמר: התעסק אתה היום בסחורה לבדך ואני אעסוק לבדי מחר, שמירה בבעלים היא<sup style="color: gray;">442</sup>, שכשאומר לו התעסק היום לבדך מסלק עצמו מהשותפות באותו היום<sup style="color: gray;">443</sup>.
על השותפים* שנתעסקו יחד בדבר, אימתי נחשב הדבר כשמירה בבעלים, ע"ע שותפים.
<h4>בעל בנכסי אשתו</h4>
הבעל שהיה משתמש בנכסי-מלוג* של אשתו, ונאנסה תחת ידו ומתה או נגנבה ואבדה אפילו בפשיעה, פטור<sup style="color: gray;">444</sup>, שהרי אפילו תמצא לומר שהוא נקרא שואל* או שוכר* מחמת פדיונה שתחת פירות<sup style="color: gray;">445</sup>, מכל מקום<sup style="color: gray;">446</sup> השואל מאשתו הוא שאלה בבעלים<sup style="color: gray;">447</sup>, שהרי משנישאת לו נשאלה לו למלאכתו<sup style="color: gray;">448</sup>, והיא שכורה עם הבעל בכל שעה<sup style="color: gray;">449</sup>, שהרי היא - תדיר<sup style="color: gray;">450</sup> - עמו במלאכתו<sup style="color: gray;">451</sup>. ואפילו שאל ממנה בשעת שאינה עוסקת עמו במלאכתו, פטור, כיון שהיא מוכנת ועומדת לעסוק במלאכתו תדיר<sup style="color: gray;">452</sup>. ואפילו סילק עצמו מפירות ומירושה<sup style="color: gray;">453</sup>, פטור משום שמירה בבעלים<sup style="color: gray;">454</sup>. ואפילו היו שאולים או שכורים בידו קודם שנשאה, שלא בבעלים, ואחר כך נשאה, מאותה שעה ואילך חשוב שאלה או שכירות בבעלים, ונסתלקה שאלה או שכירות הראשון שלא היה בבעלים, ופטור<sup style="color: gray;">455</sup>.
<h3><b>מסר לשומר אחר</b></h3>
שומר שמסר לשומר, נחלקו בו אמוראים: לדעת רב - ולדעת עולא אמר ר' אלעזר<sup style="color: gray;">456</sup> - פטור<sup style="color: gray;">457</sup>, ואפילו שומר-שכר* שמסר לשומר-חנם*, שגרע לשמירתו - שמוסר נפשו פחות משומר שכר לשומרו<sup style="color: gray;">458</sup> - שהרי מסרה לבן דעת<sup style="color: gray;">459</sup>. ולדעת ר' יוחנן - ורבא<sup style="color: gray;">460</sup> - חייב<sup style="color: gray;">461</sup>, אפילו באונס*<sup style="color: gray;">462</sup>, שפשיעה היא זו שמסרה לאחר<sup style="color: gray;">463</sup>, שחשוב כאילו פירש לו שאם ישנה מדעתו, כגון שימסרנה לאחר, שיהיה כאילו פשע בה, וכל אונסים שיארעו לה שנוכל לתלות שאם לא מסרה לאחר שלא היו נארעים חייב בה<sup style="color: gray;">464</sup>. ואפילו שומר חינם שמסר לשומר שכר<sup style="color: gray;">465</sup>, שעילה לשמירתו - ששומר שכר מוסר נפשו יותר לשומרו משומר חינם<sup style="color: gray;">466</sup> וטוען שנאנס<sup style="color: gray;">467</sup> - חייב<sup style="color: gray;">468</sup>.
להלכה פסקו ראשונים ואחרונים כר' יוחנן<sup style="color: gray;">469</sup>, ששומר שמסר לשומר חייב<sup style="color: gray;">470</sup>, שכן כשנחלקו רב ור' יוחנן הלכה כר' יוחנן<sup style="color: gray;">471</sup>.
בטעם הסוברים - וכן הלכה<sup style="color: gray;">472</sup> - ששומר שמסר לשומר חייב, נחלקו אמוראים: לדעת אביי הטעם, שאומר לו: אין רצוני שיהא פקדוני ביד אחר<sup style="color: gray;">473</sup>, ולכן אפילו היו שם עדים על הגניבה או שהיו שם בעליו עמו, שאין שבועה, חייב<sup style="color: gray;">474</sup>. ולדעת רבא הטעם, שאומר לו: אתה נאמן לי בשבועה, הוא אינו נאמן לי בשבועה<sup style="color: gray;">475</sup>, ולכן כל שיש עדים על הגניבה או שהיו בעליו עמו, שאין שבועה, פטור<sup style="color: gray;">476</sup>, וכן אם מתברר שאף הבעלים היה מפקיד אצל השומר השני, פטור<sup style="color: gray;">477</sup>.
להלכה נחלקו ראשונים: רוב הראשונים פסקו הלכה כרבא<sup style="color: gray;">478</sup>, שכן כשנחלקו אביי ורבא הלכה כרבא בכל מקום חוץ מיע"ל קג"ם<sup style="color: gray;">479</sup>, וכן כתבו הפוסקים להלכה<sup style="color: gray;">480</sup>. ולפיכך אם נתנו ביד מי שהמפקיד רגיל תמיד להפקיד בידו, הרי השומר הראשון פטור מלשלם<sup style="color: gray;">481</sup>, והוא שלא ימעט שמירתו, אבל אם מיעט שמירתו, כגון שהראשון היה שומר שכר והשני שומר חינם, או שהראשון שואל והשני שומר שכר, פושע הוא הראשון ומשלם, אף על פי ששאל או שכר בבעלים<sup style="color: gray;">482</sup>, ואם יש עדים ששמר השני כראוי, נפטר שומר ראשון, ואפילו לא היו שם עדים, אם השומר הראשון ראה ויכול הוא לישבע<sup style="color: gray;">483</sup>, הרי זה נשבע ונפטר<sup style="color: gray;">484</sup>. ויש מהראשונים הפוסקים כאביי<sup style="color: gray;">485</sup>, שלדעתם רבא חולק על ההלכה שתחילתו-בפשיעה-וסופו-באונס* חייב<sup style="color: gray;">486</sup>.
אף לסוברים - וכן הלכה<sup style="color: gray;">487</sup> - ששומר שמסר לשומר חייב<sup style="color: gray;">488</sup>, שומר שמסר לשומר לפני בעל הפקדון ולא מיחה - ונגנב או נאבד, ישבע השני שלא פשע ושאינו ברשותו<sup style="color: gray;">489</sup> - ונפטרו שניהם<sup style="color: gray;">490</sup>, שכיון שלא מיחה בו, אינו יכול לומר: השני אינו נאמן לי בשבועה<sup style="color: gray;">491</sup>.
לסוברים - וכן הלכה<sup style="color: gray;">492</sup> - ששומר שמסר לשומר חייב, מפני שאומר לו: אתה נאמן לי בשבועה, הוא אינו נאמן לי בשבועה<sup style="color: gray;">493</sup>, אם ידוע לכל שהשומר השני אדם טוב וכשר יותר מהראשון, נחלקו ראשונים: יש סוברים שפטור<sup style="color: gray;">494</sup>. ויש סוברים שחייב<sup style="color: gray;">495</sup>, וכן כתבו הפוסקים להלכה<sup style="color: gray;">496</sup>.
על שואל* שמסר לשואל, ע"ע שואל. על שוכר שמסר לשוכר, ע"ע שוכר.
<h4>מסר לבני ביתו</h4>
כל המפקיד - אצל בעל הבית, בין כלים בין מעות<sup style="color: gray;">497</sup> - על דעת אשתו ובניו - ובני ביתו<sup style="color: gray;">498</sup> הגדולים<sup style="color: gray;">499</sup> - הוא מפקיד<sup style="color: gray;">500</sup>, דהיינו על דעת שהנפקד מוסרו לאשתו ובניו הגדולים, ואין יכול לומר אין רצוני בכך<sup style="color: gray;">501</sup>. ולפיכך אם נתן המעות או הפקדון בידו, והוא נתן ביד בניו או בנותיו הגדולות או ליד אשתו ושמרו כראוי ונאבד או נגנב, פטור, שלא פשע במה שנתן לידם<sup style="color: gray;">502</sup>. וכן הדין אם נתנו לשכירו או שותפו, שדרך בני אדם להניח שלהם בידם, אלא שישבע השומר<sup style="color: gray;">503</sup>.
נתן המעות ביד בניו או בנותיו הגדולות, והודיעם שהוא פקדון, ופשעו בו, נחלקו ראשונים ואחרונים: יש סוברים שהם חייבים לשלם לבעל הפקדון, ובעל הבית פטור<sup style="color: gray;">504</sup>, ואם אין להם לשלם המפקיד מפסיד<sup style="color: gray;">505</sup>. ויש סוברים שאם פשעו הם ואין להם לשלם, חייב הוא לשלם<sup style="color: gray;">506</sup>, שאם לא תאמר כן, כל פקדון המופקד ביד אדם יאכלוהו אשתו ובניו ואין להן לשלם ויפטר גם הוא<sup style="color: gray;">507</sup>.
מסר הפקדון לבניו או בנותיו - ובני ביתו<sup style="color: gray;">508</sup> -הקטנים - ונגנב או נאבד<sup style="color: gray;">509</sup>, לסוברים ששומר שמסר לשומר חייב<sup style="color: gray;">510</sup>, וכן הלכה<sup style="color: gray;">511</sup> - חייב<sup style="color: gray;">512</sup>, אלא אם כן הביא השומר השני ראיה שלא פשע<sup style="color: gray;">513</sup>, וכן הדין אם מסרו לעבדיו, בין גדולים בין קטנים<sup style="color: gray;">514</sup>, שסתם עבדים אינם נאמנים ולא על דעתם הפקיד<sup style="color: gray;">515</sup>, או לאחד מקרוביו שאינם שרוים עמו בבית ואין סומכים על שולחנו<sup style="color: gray;">516</sup>.
מי שהוא ידוע בודאי שאינו רגיל לשמור הפקדון אלא למוסרו ביד אחר שאינו שרוי בביתו ואינו סומך על שלחנו, דינו כמוסר לבני ביתו<sup style="color: gray;">517</sup>, שהוא כאילו המפקיד בעצמו מסר פקדונו ביד מי שרגיל הנפקד למסור ונסתלק הנפקד לגמרי, ואם פשע מי שהפקדון בידו פטור הנפקד לגמרי<sup style="color: gray;">518</sup>.
<h4>בדברים שאינם ראויים לשמירה</h4>
מסר השומר לשומר אחר, דברים שאינו נעשה שומר עליהם<sup style="color: gray;">519</sup>, נחלקו בו ראשונים: יש סוברים שחייב<sup style="color: gray;">520</sup>, שגרוע מפשיעה* -שחייב אף בדברים שאינו נעשה שומר עליהם, לסוברים כן<sup style="color: gray;">521</sup> - שהוא כמשליכו לנהר<sup style="color: gray;">522</sup>, ולא מתמעט מדין שומרים שהרי אינו שומר הוא שהרי לא שמר<sup style="color: gray;">523</sup>. ויש סוברים ששומר שמסר לשומר אחר בדברים שאינו נעשה שומר עליהם, פטור<sup style="color: gray;">524</sup>.
<h2>שומרת יבם</h2>
<b>הגדרת הערך</b> - אשה הממתנת ליבום או לחליצה.
<h3>פתיחה</h3>
אשה שמת בעלה ללא בנים, באופן שמתחייבת ביבום* או בחליצה*<sup style="color: gray;">1</sup>, נקראת בחז"ל שומרת יבם<sup style="color: gray;">2</sup>, וביאורו שהיא ממתנת ומצפה ליבם<sup style="color: gray;">3</sup>. הערך שלפנינו עוסק בדיני הממונות של השומרת יבם, ובחיובי הממונות שיש ליבם על השומרת יבם. על קשר האישות בין שומרת יבם לבין היבם, לענין אם נאסר היבם בקרובתיה, ע"ע זקה. על איסורה של שומרת יבם להנשא או להתקדש לאחד מן השוק, ועל דיניה כשזינתה, ועל דיני הוולד שילדה מאחר, ע"ע יבמה לשוק. על שומרת יבם שאינה ראויה ליבום אלא לחליצה<sup style="color: gray;">4</sup>, שיש סוברים שאינה אסורה ביחוד עם שאר כל אדם מן התורה, ע"ע יחוד<sup style="color: gray;">5</sup>. על היבם אם יכול להפר נדריה של שומרת יבם, ע"ע הפרה: ביבמה. על שומרת יבם שנפלה ליבם כהן, שנחלקו אם אוכלת בתרומה מן התורה, ע"ע אכילת תרומה<sup style="color: gray;">6</sup>. על בת כהן שהיא שומרת יבם שנפלה ליבם ישראל, שפוסל אותה מאכילת תרומה, ע"ע הנ"ל<sup style="color: gray;">7</sup>.
<h3>דיניה</h3>
<h4>מזונותיה</h4>
שומרת יבם, שלשה חדשים ראשונים משמת בעלה, ניזונית משל בעלה<sup style="color: gray;">8</sup>, שכן אסורה לינשא בהם מחמת בעלה<sup style="color: gray;">9</sup>, ומתנאי-כתובה* שאלמנה נזונית משל בעלה<sup style="color: gray;">10</sup>, מכאן ואילך אינה ניזונית משל בעל<sup style="color: gray;">11</sup>, ואינה דומה לשאר אלמנה שכל זמן שלא נשאת, ניזונת משל בעל כיון שאומרת שמשום כבודו לא נשאת<sup style="color: gray;">12</sup>, אבל בשומרת יבם אינה יכולה לינשא לאחר מחמת זיקת היבם<sup style="color: gray;">13</sup>. ואינה נזונית משל יבם<sup style="color: gray;">14</sup>, כארוסה שאניה ניזונת מבעלה עד שתכנס לחופה<sup style="color: gray;">15</sup>. תבעה ליבם או לחלוץ ועמד בדין וברח, ניזונית משלו<sup style="color: gray;">16</sup>, שקונסים אותו על שלא כנסה<sup style="color: gray;">17</sup>, או לפי שהרי זה כארוסה שהגיע זמנה לינשא שניזונת מהבעל<sup style="color: gray;">18</sup>. נפלה לפני יבם קטן – שאינו ראוי לייבם או לחלוץ – אינה ניזונת משל יבם<sup style="color: gray;">19</sup>. ונחלקו אמוראים אם ניזונת משל הבעל, יש סוברים שניזונית משל בעל<sup style="color: gray;">20</sup>. ויש סוברים שאינה ניזונית<sup style="color: gray;">21</sup>, שמשמים קנסוה<sup style="color: gray;">22</sup>, וכן הלכה<sup style="color: gray;">23</sup>, ודוקא אחר שלשה חדשים, אבל שלשה חדשים ראשונים משמת בעלה ניזונית משל בעלה<sup style="color: gray;">24</sup>.
<h4>מעשה ידיה</h4>
מעשה ידיה של שומרת יבם לעצמה<sup style="color: gray;">25</sup>, ואף במקום שניזונית משל היבם<sup style="color: gray;">26</sup>, מעשה ידיה שלה<sup style="color: gray;">27</sup>, שתקנת מעשה ידיה שהוא לבעל, הוא משום איבה, לסוברים כן<sup style="color: gray;">28</sup>, וכל זמן שאינה יושבת תחתיו אין לחוש לאיבה<sup style="color: gray;">29</sup>. בשלשה חדשים ראשונים שניזונת משל בעלה<sup style="color: gray;">30</sup>, כתבו ראשונים שמעשה ידיה ליבם<sup style="color: gray;">31</sup>, כאלמנה הניזונית משל יתומים שמעשה ידיה ליתומים<sup style="color: gray;">32</sup>, שמתנאי-כתובה* ניזונת כאילו הבעל קיים<sup style="color: gray;">33</sup>.
<h4>פדיונה</h4>
שומרת יבם שנשבית אין היבם והיורשים חייבים לפדותה<sup style="color: gray;">34</sup>, לפי שאין היבם קורא בה 'אם תשתבאי אפרקינך ואותבינך לי לאינתו', שאף אם מייבמה אינה נקרא שלקחה לאישה אלא ליבמה<sup style="color: gray;">35</sup>, או לפי שאין בעלה הראשון קורא בה 'ואותבינך לי לאינתו', שהרי מת<sup style="color: gray;">36</sup>.
<h4>רפואתה</h4>
שומרת יבם שחלתה, אין היבם חייב ברפואתה<sup style="color: gray;">37</sup>, שהרי פטור בפדיונה<sup style="color: gray;">38</sup>, וקל וחומר ברפואתה – שהבעל חייב בפדיון אשתו יותר מרפואתה<sup style="color: gray;">39</sup> – שפטור<sup style="color: gray;">40</sup>.
<h4>נכסים שנפלו לה אחר מיתת בעלה ובשיש לה זיקת אירוסין</h4>
שומרת יבם שיש בה 'זיקת אירוסין', היינו שהייתה מאורסת לבעלה הראשון, ונפלו לה נכסים מאביה בזמן שהיא שומרת יבם, אין ליבם בהם כלום, ומוכרת ונותנת אותם<sup style="color: gray;">41</sup>, שאף ארוסה בעלמא מוכרת בנכסים שנפלו לה לסוברים כן<sup style="color: gray;">42</sup>, ואפילו לסוברים בארוסה בעלמא שלכתחילה אינה מוכרת נכסים שנפלו לה<sup style="color: gray;">43</sup>, בשומרת יבם שיש לה זיקת אירוסין אין דינה אלא כספק ארוסה, ולפיכך מוכרת לכתחילה<sup style="color: gray;">44</sup>.
<h4>בשיש לה זיקת נישואין</h4>
שומרת יבם שיש בה 'זיקת נשואין' היינו שהייתה נשואה לבעלה הראשון, ונפלו לה נכסים מאביה בזמן שהיא שומרת יבם, נחלקו אמוראים בדעת תנאים בדינם: דעת עולא שזיקת נישואין דינה כספק נשואה, ולפיכך לדעת בית שמאי מספק חולקים היבם עם השומרת יבם בנכסים, ולדעת בית הלל מספק הנכסים בחזקת השומרת יבם<sup style="color: gray;">45</sup>. ודעת רבה, שאף על פי שזיקת נשואין עושה ספק נשואה, יכולה למכור את הנכסים, שכיון שהקרן של הנכסים הם שלה בודאי<sup style="color: gray;">46</sup>, הרי היא ודאית, ואין היבם אלא ספק, ואין-ספק-מוציא-מידי-ודאי*<sup style="color: gray;">47</sup>. וכן לדעת אביי נכסים בחזקתה, לפי שאינו מועל זיקה לקנות נכסים שנופלים לה כשהיא שומרת יבם<sup style="color: gray;">48</sup>.
<h4>פירות נכסי מלוג</h4>
נכסי מלוג שהכניסה לבעלה, יש מן הראשונים שכתבו שאין ליבם זכות בפירותיהם<sup style="color: gray;">49</sup>, שלא תקנו לבעל פירות אלא לפי שחייב בפרקונה<sup style="color: gray;">50</sup>, ויבם אינו חייב בפדייתה<sup style="color: gray;">51</sup>, ועוד, שאם מתה יורשי אביה יורשים אותה<sup style="color: gray;">52</sup>. ויש מן הראשונים שחולקים וסוברים שהיבם חולק עמה בפירות<sup style="color: gray;">53</sup>, שכיון שזכה בהם הבעל, ויד הבעל עדיפא מידה - לסוברים כן<sup style="color: gray;">54</sup> - כשמת, יד היבם כידה<sup style="color: gray;">55</sup>.
<h4>נכסי צאן ברזל</h4>
נכסי צאן ברזל שהכניסה לבעלה, נחלקו ראשונים אם היבם אוכל פירותיהם: יש סוברים שאינו אוכל<sup style="color: gray;">56</sup>. ויש סוברים שאוכל מחציתם<sup style="color: gray;">57</sup>, שהרי אם מתה, יורשה<sup style="color: gray;">58</sup>. נכסים שנפלו לשומרת יבם, והתנתה עם היבם שיקבל עליהם אחריות ויהיו נכסי צאן ברזל, אינה יכולה למוכרם שיש ליבם זכות בהם<sup style="color: gray;">59</sup>.
<h4>לדור עם היבם</h4>
שומרת יבמה מותרת לדור אצל היבם<sup style="color: gray;">60</sup>, שאין חוששים שמא יבוא עליה, שאף אם יבוא עליה אין בו איסור לחכמים הסוברים שמקיים מצוה אף אם בא עליה לשם נוי<sup style="color: gray;">61</sup>, ואף לאבא שאול הסובר שאם בא עליה שלא לשם מצוה הרי זה כפוגע בערוה<sup style="color: gray;">62</sup>, אין כאן חשש ודאי של עבירה כי שמא יכווין לשם מצוה<sup style="color: gray;">63</sup>.
<h3>כשמתה</h3>
<h4>נכסים שנפלו לה אחר מיתת בעלה ובשיש לה זיקת אירוסין</h4>
שומרת יבם שיש בה 'זיקת אירוסין', היינו שהייתה מאורסת לבעלה הראשון, ונפלו לה נכסים מאביה בזמן שהיא שומרת יבם, ומתה, יורשי אביה יורשים אותה<sup style="color: gray;">64</sup>, שאף ארוסה בעלמא מוכרת בנכסים שנפלו לה לסוברים כן<sup style="color: gray;">65</sup>, ואפילו לסוברים בארוסה בעלמא שלכתחילה אינה מוכרת נכסים שנפלו לה<sup style="color: gray;">66</sup>, בשומרת יבם שיש לה זיקת אירוסין אין דינה אלא כספק ארוסה, ולפיכך מוכרת לכתחילה<sup style="color: gray;">67</sup>. או לפי שאין זיקה מועלת לקנות נכסים שנופלים לה כשהיא שומרת יבם<sup style="color: gray;">68</sup>.
<h4>בשיש לה זיקת נישואין</h4>
שומרת יבם שיש בה 'זיקת נשואין' היינו שהייתה נשואה לבעלה הראשון, ונפלו לה נכסים מאביה בזמן שהיא שומרת יבם, ומתה, נחלקו אמוראים בדעת תנאים: לדעת עולא ורבה זיקת נישואין דינה כספק נשואה, ולפיכך לדעת בית שמאי מספק חולקים היבם עם השומרת יבם בנכסים, ולדעת בית הלל מספק הנכסים בחזקת יורשי האב<sup style="color: gray;">69</sup>, לפי שהנחלה כבר מוחזקת בחזקתם<sup style="color: gray;">70</sup>, או לפי שעדיף שהנחלה תשאר בשבט שלה<sup style="color: gray;">71</sup>. ולדעת אביי נכסים בחזקת יורשי האב אף לדעת בית שמאי, לפי שאין זיקה מועלת לקנות נכסים שנופלים לה כשהיא שומרת יבם<sup style="color: gray;">72</sup>.
<h4>נכסים שנפלו לה בחיי בעלה</h4>
שומרת יבם שנפלו לה נכסים בחיי בעלה, נחלקו אמוראים בדעת תנאים בדינם: א) לדעת אביי נחלקו בו תנאים: לדעת בית הלל, יורשי האשה יורשים אותה, לפי שיד הבעל כיד האשה, ויד היבם גרועה מיד הבעל, שהרי אינה נשואה לו אלא רק זקוקה לו, ולפיכך יד האשה עדיפא מיד היבם, ולדעת בית שמאי חולקים יורשי הבעל עם יורשי האשה, לפי שיד הבעל עדיפא מיד האשה, ויד היבם שגרועה מיד הבעל, והרי הוא כיד היבמה, וכח שניהם שוה בנכסים<sup style="color: gray;">73</sup>. ב) לדעת רבא אף לדעת בית הלל חולקים יורשי הבעל עם יורשי האב, לפי שידו של בעל עדיפא מידו של אשה ויד היבם שגרועה מיד הבעל, הרי הוא כיד היבמה, וכח שניהם שוה בנכסים<sup style="color: gray;">74</sup>. ויש סוברים שכולה של יורשי הבעל, שאף יד היבם עדיפא מיד היבמה<sup style="color: gray;">75</sup>.
על נכסי-צאן-ברזל* שהכניסה לבעלה, ומתה, שנחלקו גאונים וראשונים מי יורש אותם, ע"ע נכסי צאן ברזל<sup style="color: gray;">76</sup>.
<h4>כתובתה</h4>
שומרת יבם שמתה, כתובתה – היינו עיקר הכתובה<sup style="color: gray;">77</sup>, ותוספת<sup style="color: gray;">78</sup>, ונדוניא*<sup style="color: gray;">79</sup> - שכתב לה בעלה שמת, יורשי הבעל יורשים אותם<sup style="color: gray;">80</sup>, שכתובתה שהיתה ראויה ליטול משל נכסי הבעל מיורשי הבעל, לא יטלו יורשיה<sup style="color: gray;">81</sup>, שכתובה בחזקתם ולא בחזקת האשה, ואפילו לסוברים בשטר העומד לגבות שהוא כגבוי<sup style="color: gray;">82</sup>, לפי שלא ניתנה כתובה לגבות בחיי הבעל, והיבם במקום בעל עומד<sup style="color: gray;">83</sup>. ויש מן הראשונים סוברים שלסוברים בשטר העומד לגבות שהוא כגבוי, אף בכתובה הרי הוא כגבוי, וחולקים בכתובתה יורשיה עם יורשי הבעל<sup style="color: gray;">84</sup>.
על היבם אם יורש את אחיו שמת, כשמתה השומרת יבם, ע"ע ירושת היבם<sup style="color: gray;">85</sup>.
<h4>קבורתה</h4>
שומרת יבם שמתה, יורשי הבעל חייבים בקבורתה<sup style="color: gray;">86</sup>, לפי שיורשים את כתובתה<sup style="color: gray;">87</sup>, וכן חיוב הבעל בקבורת אשתו היא מחמת שיורש את כתובתה<sup style="color: gray;">88</sup>.
<h4>אבילות עליה</h4>
שומרת יבם שמתה יש סוברים שאין היבם מתאבל עליה<sup style="color: gray;">89</sup>. ויש סוברים שמתאבל עליה<sup style="color: gray;">90</sup>, שכיון שמטמא לה<sup style="color: gray;">91</sup>, וכל שמטמאים להם מתאבלים עליהם<sup style="color: gray;">92</sup>.
על שומרת יבם שנפלה לכהן, ומתה, אם נטמא לה, ע"ע טמאת כהנים; טמאת קרובים<sup style="color: gray;">93</sup>.
<h2>שונא</h2>
<b>הגדרת הערך</b> - שונא של האדם, שבא לדונו ולהעידו.
אסור לשנוא אדם מישראל, ועל כך ע"ע אהבת ישראל: אסור שנאת ישראל. על שנאת הרשעים ע"ע הנ"ל<sup style="color: gray;">1</sup>. הערך שלפנינו עוסק בדין של דיין לדון את מי ששונאו וכן בדין עדות להעיד על מי ששונאו. על אדם שהרג שונאו בשוגג שאינו חייב גלות*, ע"ע רוצח. על חיוב פריקה-וטעינה* בשונא, ע"ע פריקה וטעינה<sup style="color: gray;">2</sup>. על שונא שהרג את שונאו במזיד אם אינו נענש אלא בהתראה*, ע"ע התראה<sup style="color: gray;">3</sup>. אם יכול אדם לבקר את החולה ששונאו ע"ע בקור חולים<sup style="color: gray;">4</sup>. אם מלוה אדם את המת ששונאו, ע"ע לויה<sup style="color: gray;">5</sup>. על מי שמאיים שימסור ממונו של אדם לידי אנסים, שיש סוברים שאם הוא שונאו אומרים שאינו מגזם, ולפיכך הוא רשע ופסול לעדות, ע"ע מוסר<sup style="color: gray;">6</sup>.
<h3><b>לדון</b></h3>
<h4>שונא שאינו מדבר שלשה ימים</h4>
מי שלא דיבר עם אדם באיבה שלשה ימים<sup style="color: gray;">7</sup>, פסול לדון אותו<sup style="color: gray;">8</sup>, שנאמר: ולא מבקש רעתו<sup style="color: gray;">9</sup>, ודרשו בדיין – לפי שסמוך לכתוב: ושפטו העדה<sup style="color: gray;">10</sup> - שכשר לדון דוקא אם אינו שונאו שמבקש רעתו<sup style="color: gray;">11</sup>, ואף חכמים שמכשירים שונא בעדות<sup style="color: gray;">12</sup>, מודים בדין שפסול<sup style="color: gray;">13</sup>, שדיין שונא אינו יכול למצוא זכות לשונאו<sup style="color: gray;">14</sup>, שהדין תלוי בסברא ולא כעדות שתלוי בידיעת המעשה<sup style="color: gray;">15</sup>. ואם דן אינו דין<sup style="color: gray;">16</sup>, שכן פסולו מן הכתוב<sup style="color: gray;">17</sup>, והוא לימוד גמור ולא אסמכתא*<sup style="color: gray;">18</sup>. ויש סוברים בדעת חכמים שאם דנו דינו דין<sup style="color: gray;">19</sup>, שהלימוד מהכתוב אסמכתא הוא<sup style="color: gray;">20</sup>.
<h4>בשטוען הבעל דין ששונאו</h4>
בעל דין שטוען שהדיין שונאו, והדיין מכחישו, אינו פסול עד שיעידו עדים שלא דיבר עמו שלשה ימים באיבה<sup style="color: gray;">21</sup>.
<h4>שונא שאינו מבקש רעתו</h4>
שונא שאינו אויב לו ולא מבקש רעתו, אמר רב פפא שלא ידון, שאינו רואה בזכות שונאו<sup style="color: gray;">22</sup>. ונחלקו בדבר: א) יש סוברים שאסור לו לדון ואם דן כשר<sup style="color: gray;">23</sup>, ויכולים בעלי הדין למונעו מלדון<sup style="color: gray;">24</sup>. ב) ויש סוברים שאף בדיעבד פסול<sup style="color: gray;">25</sup>. ג) ויש סוברים שמותר לדון אלא מדת חסידות שלא לדון<sup style="color: gray;">26</sup>, ואם רוצה לדון אין הבעלי דין יכולים למונעו<sup style="color: gray;">27</sup>. וכתבו ראשונים שצריך שיהיו שני בעלי הדינים שוים בעיני הדיינים ובלבם, ודיין שאינו מכיר את אחד מהם ולא את מעשיו אין לך דיין צדק כמוהו<sup style="color: gray;">28</sup>.
<h4>בדן לזכות</h4>
דיין שדן את שונאו לזכות, לסוברים ששונא שדן אף בדיעבד אינו דין<sup style="color: gray;">29</sup>, נחלקו אחרונים בדבר: יש סוברים שדינו דין שדוקא לחובה אינו דן שמתוך שנאתו לבו מטהו לראות בחובתו<sup style="color: gray;">30</sup>. ויש סוברים שפסול אף לזכותו<sup style="color: gray;">31</sup>.
<h4>ברוצה הבעל דין שידונו</h4>
שונא לאחד מבעלי הדין שרוצה בעל דין השונא שידון, כתבו אחרונים שאין יכול בעל דין השני לעכב<sup style="color: gray;">32</sup>, ואף לסוברים ששונא פסול לדון מן התורה<sup style="color: gray;">33</sup>, לפי שאין פסולו אלא מחמת ריחוק הדעת, ומועיל אם מקבל עליו<sup style="color: gray;">34</sup>.
<h4>בשונא לשני בעלי הדין</h4>
דיין שהוא שונא לשני בעלי הדין, יש מן האחרונים שכתבו שפסול לדון<sup style="color: gray;">35</sup>, שמסתמא אין שיעור שנאתם שוה, וירחק דעתו ממי ששנאתו גדולה<sup style="color: gray;">36</sup>. ויש מן האחרונים מחלקים בין שונא גמור שפסולו מן התורה<sup style="color: gray;">37</sup>, שפסול מגזירת הכתוב אף במקום שאין לחשוש שיטה הדין, לבין שונא שאינו גמור שאין פסולו מן התורה אלא מחשש שיטה הדין<sup style="color: gray;">38</sup>, ובזה כשר כשאין חשש שיטה הדין<sup style="color: gray;">39</sup>.
<h4>בשנאה מחמת עבירה</h4>
השונא אדם מחמת שעבר עבירה ומצוה לשנאותו<sup style="color: gray;">40</sup>, כתבו אחרונים שכשר לדונו<sup style="color: gray;">41</sup>, שמאחר שאין השנאה טבעית רק על פי דבר ד', אין לחוש שלבו יטעהו שלא לראות בזכותו<sup style="color: gray;">42</sup>.
<h3><b>להעיד</b></h3>
<h4>עדות</h4>
מי שלא דיבר עם שונאו באיבה שלשה ימים<sup style="color: gray;">43</sup>, נחלקו תנאים אם כשר להעיד עליו: ר' יהודה פוסל<sup style="color: gray;">44</sup>, שנאמר: והוא לא אויב לו<sup style="color: gray;">45</sup>, והיינו בעד שמעיד דוקא אם אינו אויב<sup style="color: gray;">46</sup>, וטעם הכתוב, לפי שדעתו רחוקה משונאו ויבוא להעיד שקר<sup style="color: gray;">47</sup>. וחכמים מכשירים, שלא נחשדו ישראל להעיד שקר מחמת שנאה<sup style="color: gray;">48</sup>, והוא בין בדיני ממונות ובין באיסורים<sup style="color: gray;">49</sup>, שכיון שמעיד על המעשה לא חשוד שישנה מחמת שנאתו ויספר מעשה שלא כפי שראה<sup style="color: gray;">50</sup>, וחובה עליו להעיד ככל עד שמחויב להעיד<sup style="color: gray;">51</sup>, ואינו יכול להימנע מחמת שיחשדוהו שמעיד מחמת שנאה<sup style="color: gray;">52</sup>. הלכה כחכמים<sup style="color: gray;">53</sup>.
<h4>שונא גמור</h4>
שונא גמור, כגון ששונאו מחמת שבא להורגו, יש מן האחרונים שכתבו שאף לחכמים פסול, שאין לך נוגע* בעדות גדול מזה<sup style="color: gray;">54</sup>. ויש חולקים וסוברים שכשר לחכמים<sup style="color: gray;">55</sup>, ואין פסול נוגע אלא כשיש נגיעת ממון<sup style="color: gray;">56</sup>.
<h4>שונא לענין העדות</h4>
שונא את חבירו מחמת העדות שמעיד, כגון שבא להעיד על עוולה שעשה לו שונאו שמחמת העוולה שונאו, יש מן האחרונים שכתבו שאף לחכמים הסוברים שלא נחשדו ישראל להעיד שקר מחמת שנאה<sup style="color: gray;">57</sup>, באותו דבר שגורם לשנאה נחשדו להעיד שקר<sup style="color: gray;">58</sup>. ויש חולקים וסוברים שלא נחשדו להעיד שקר אף על מעשה הגורם לשנאה<sup style="color: gray;">59</sup>.
<h4>עדות לזכות</h4>
אדם המעיד על שונאו לזכות, נחלקו אחרונים לשיטת ר' יהודה שפוסל בשונא, וכן לשיטת חכמים הפוסלים בשונא גמור, אם נאמן לזכות: יש סוברים שנאמן<sup style="color: gray;">60</sup>. ויש סוברים שאינו נאמן<sup style="color: gray;">61</sup>, שגזירת הכתוב שפסול ואף שאין חשש שמשקר<sup style="color: gray;">62</sup>.
<h4>עדות התלוי באומד הדעת</h4>
עדות שאינו תלוי בראייה, אלא באומד הדעת, כגון עדות על סכין שחיטה כשהדבר תלוי בהרגשה ובאומד, יש מן האחרונים שכתבו ששונא אינו נאמן להעיד אפילו לחכמים המכשירים עדות בשונא<sup style="color: gray;">63</sup>, שדוקא בסיפור המעשה אינו חשוד לשנות, אך חשוד שמחמת שנאתו יהפך לבו לחשוב לרעתו<sup style="color: gray;">64</sup>. ובדיעבד, יש פוסלים<sup style="color: gray;">65</sup>. ויש מכשירים<sup style="color: gray;">66</sup>.
<h4>אשה</h4>
אשה, בעדות שהיא כשרה לה<sup style="color: gray;">67</sup>, יש שכתבו שפסולה להעיד על שונא, ואף לחכמים שסוברים ששונא כשר להעיד שלא נחשדו ישראל להעיד שקר מחמת שנאה<sup style="color: gray;">68</sup>, נשים חשודות לפי שדעתם קלה<sup style="color: gray;">69</sup>. ויש חולקים וסוברים שאף אשה כשרה להעיד על שונא<sup style="color: gray;">70</sup>.
<h4>בחשוד</h4>
בשחשודים להעיד שקר מחמת שנאה כגון שהם רקים ופוחזים, כתבו אחרונים שאף לחכמים המכשירים בשונא<sup style="color: gray;">71</sup>, פסולים להעיד<sup style="color: gray;">72</sup>.
<h2>שופר</h2>
<b>הגדרת הערך</b> - דיני השופר שתוקעים בו בימים שיש בהם תקיעת-שופר*.
<h3>בעל החיים</h3>
במין שעושים ממנו שופר נחלקו תנאים, לדעת חכמים כל השופרות – בין של איל ובין של יעל<sup style="color: gray;">1</sup> - כשרים, חוץ משל פרה<sup style="color: gray;">2</sup>, ולדעת ר' יוסי, כל השופרות כשרים, ואף משל פרה<sup style="color: gray;">3</sup>. בטעמם של חכמים, אמרו במשנה, שהוא לפי ששל פרה הוא קרן<sup style="color: gray;">4</sup>, ואינו קרוי שופר<sup style="color: gray;">5</sup>. עולא אמר טעם נוסף לדעת חכמים, שהוא לפי שאין קטיגור נעשה סניגור<sup style="color: gray;">6</sup>, ושופר בא לכפר, ואילו העשוי מפרה מזכיר את חטא העגל<sup style="color: gray;">7</sup>. אביי אמר טעם נוסף לדעת חכמים, שכיון שנאמר שופר אין לקחת של פרה, שהוא דומה לשנים ושלושה שופרות גלד על גלד<sup style="color: gray;">8</sup>.
רב אבהו אמר, שתוקעים בשל איל, זכר לעקידת יצחק<sup style="color: gray;">9</sup>. להלכה נחלקו, יש סוברים שהיינו למצוה מן המובחר, אבל בדיעבד כל השופרות כשרים<sup style="color: gray;">10</sup>, חוץ משל פרה<sup style="color: gray;">11</sup>. ויש ראשונים שסוברים שלהלכה אין יוצאים אלא בשל איל<sup style="color: gray;">12</sup>.
<h3>שופר של בית המקדש</h3>
השופר שתוקעים בו בראש השנה, נחלקו בו תנאים, לדעת תנא קמא היה של יעל פשוט, ולדעת ר' יהודה היה של זכרים כפופים<sup style="color: gray;">13</sup>, כדי שיכופפו ליבם למקום<sup style="color: gray;">14</sup>. ופיו מצופה זהב<sup style="color: gray;">15</sup>; השופר שתוקעים בו בתעניות של זכרים כפופים ופיהם מצופה כסף<sup style="color: gray;">16</sup>; השופר שתוקעים בו בבית המקדש ביובלות, לדעת תנא קמא כשל ראש השנה, ולדעת ר' יהודה בשל יעלים<sup style="color: gray;">17</sup>. והלכה כר' יהודה<sup style="color: gray;">18</sup>. וכתבו ראשונים, שהמחלוקת אינה אלא לכתחילה, אבל בדיעבד הכל מודים שכל השופרות כשרים, ובלבד שיהיו כפופים<sup style="color: gray;">19</sup>.
להלכה, שבראש השנה תוקעים בשופר כפוף<sup style="color: gray;">20</sup>, נחלקו ראשונים, יש סוברים שאף בדיעבד לא יצא בשופר שאינו כפוף<sup style="color: gray;">21</sup>, ויש סוברים שדין כפוף אינו אלא לכתחילה אבל בדיעבד יצא אף בשופר פשוט<sup style="color: gray;">22</sup>, ולדעתם דין כפוף אינו חיוב מן התורה אלא תקנת חכמים לתקוע לכתחילה בכפוף<sup style="color: gray;">23</sup>. ויש מהאחרונים שכתבו שלהלכה יצא בדיעבד, אך מכל מקום ראוי לחוש לשיטת הפוסלים, ולכך אם תקע בו ואחר כך נזדמן לו שופר כפוף, יתקע שנית בלא ברכה<sup style="color: gray;">24</sup>.
<h3>של נבילות וטריפות</h3>
שופר של נבילות וטריפות כשר<sup style="color: gray;">25</sup>, אבל של בהמה טמאה פסול<sup style="color: gray;">26</sup>, לפי שצריך מן-המותר-בפיך*<sup style="color: gray;">27</sup>. ויש שכתבו שבדיעבד יתקע בשל בהמה טמאה בלא ברכה<sup style="color: gray;">28</sup>.
<h3>של עבודה זרה</h3>
שופר של עבודה זרה – בין של עבודה זרה ממש ובין של משמשי עבודה זרה<sup style="color: gray;">29</sup> - אם היא עבודה זרה של ישראל לא יצא<sup style="color: gray;">30</sup>, לפי שעומד לשריפה, והרי זה כאילו נשרף ואין לו שיעור שופר<sup style="color: gray;">31</sup>. ואם היא עבודה זרה של גוי לא יתקע – כיון שהוא מאוס<sup style="color: gray;">32</sup> - ואם תקע יצא<sup style="color: gray;">33</sup>, ויש מחמירים שאפילו בשל גוי לא יצא<sup style="color: gray;">34</sup>. ושל תקרובת עבודה זרה אין תוקעים בו, ואם תקע לא יצא<sup style="color: gray;">35</sup>. ושל עיר-הנידחת* אין תוקעים בו, ואם תקע בו לא יצא<sup style="color: gray;">36</sup>.
<h3>שופר גזול</h3>
התוקע בשופר גזול יצא<sup style="color: gray;">37</sup>, ואפילו אם לא נתייאשו הבעלים<sup style="color: gray;">38</sup>, לפי שאין המצווה אלא בשמיעת הקול, ואין בקול משום גזל<sup style="color: gray;">39</sup>. ויש שכתבו שאין צריך לטעם זה, אלא אפילו אם היה בקול משום גזל היה יוצא, לפי שנאמר יום תרועה יהיה לכם, לרבות אף של גזל<sup style="color: gray;">40</sup>. אבל כתבו אחרונים, שאין לברך על שופר גזול<sup style="color: gray;">41</sup>. ואף לענין התקיעה, כתבו אחרונים שלכתחילה אין לתקוע בו<sup style="color: gray;">42</sup>.
<h3>שיעורו</h3>
שיעור השופר הוא כדי שיאחזנו בידו, ויראה מכאן ומכאן<sup style="color: gray;">43</sup>, והיינו שיעור טפח<sup style="color: gray;">44</sup>. בטעם השיעור, יש סובריםש הוא מן התורה<sup style="color: gray;">45</sup>. ויש סוברים שהוא מדרבנן כדי שלא יאמרו לתוך ידו הוא תוקע<sup style="color: gray;">46</sup>, ולכך כתבו אחרונים שאם אין לו אלא שופר שאין בו שיעור יתקע בו בדיעבד<sup style="color: gray;">47</sup>, ויש סוברים שאף בדיעבד אין לתקוע בו ואם תקע לא יצא<sup style="color: gray;">48</sup>.
מי שידו גדולה, יש שכתבו שאינו מודד כשיעור כל אדם, אלא צריך שיראה השופר מכאן ומכאן ביד התוקע<sup style="color: gray;">49</sup>.
<h3>הוסיף על השופר</h3>
הוסיף על השופר, בין במינו ובין שלא במינו – בין בצד הארוך ובין בצד הקצר<sup style="color: gray;">50</sup> - פסול<sup style="color: gray;">51</sup>, ואפילו אם היה כשיעור גם בלא ההוספה<sup style="color: gray;">52</sup>. וכן אם נתן זהב בעובי השופר הרי זה כמו שהוסיף עליו<sup style="color: gray;">53</sup>, ואפילו אם לא נשתנה קול השופר מחמת ההוספה<sup style="color: gray;">54</sup>.
<h3>שופר שנסדק</h3>
שופר שנסדק לאורכו, פסול<sup style="color: gray;">55</sup>, לפי שאינו שופר שלם<sup style="color: gray;">56</sup>, ואפילו נסדק בכל שהוא<sup style="color: gray;">57</sup>. נסדק רובו, נחלקו ראשונים, יש סוברים שדינו כנסדק כולו ופסול<sup style="color: gray;">58</sup>, ויש סוברים שכשר<sup style="color: gray;">59</sup>.
נסדק רובו – ואפילו אם לא נשתייר בו אלא כל שהוא<sup style="color: gray;">60</sup> – ודיבקו במינו, דהיינו שחיממו באור וחיבר קצותיו זה עם זה, כשר<sup style="color: gray;">61</sup>. דיבקו בדבק, יש סוברים שכשר<sup style="color: gray;">62</sup>, ויש סוברים שפסול<sup style="color: gray;">63</sup>. נסדק כולו והדביקו פסול<sup style="color: gray;">64</sup>, ואפילו אם הדביקו במינו<sup style="color: gray;">65</sup>, לפי שנסדק כולו ושוב אין שם שופר עליו<sup style="color: gray;">66</sup>.
נסדק לרוחבו, אם נשתייר בו כשיעור, כשר, לפי שמודדים אותו כאילו נכרת ממקום הסדק<sup style="color: gray;">67</sup>.
<h3>שופר שניקב</h3>
שופר שניקב – מיעוטו<sup style="color: gray;">68</sup> - אם לא סתמו כשר<sup style="color: gray;">69</sup>, ואפילו נשתנה קולו מחמת הנקב<sup style="color: gray;">70</sup>. ויש מהראשונים שסוברים שנחלקו בזה התלמודים, שלדעת התלמוד ירושלמי כשר ולדעת הבבלי פסול<sup style="color: gray;">71</sup>, ולכך יש שכתבו להלכה שאם יש שופר אחר אין לתקוע בשופר נקוב<sup style="color: gray;">72</sup>. ניקב רובו, פסול<sup style="color: gray;">73</sup>.
ניקב וסתמו, אם סתמו שלא במינו, פסול<sup style="color: gray;">74</sup>, ואפילו נשתייר בו רובו<sup style="color: gray;">75</sup>, ואף על פי שאינו מעכב את התקיעה לאחר הסתימה<sup style="color: gray;">76</sup>, ובשעת הדחק יש שכתבו שיש להכשיר כשסתמו במינו אם נשתייר רובו<sup style="color: gray;">77</sup>.
סתמו במינו, אם נשתייר רובו שלם, ולא עיכבו הנקבים שנסתמו את התקיעה, כשר<sup style="color: gray;">78</sup>. בדעת ר' נתן ור' יוחנן שפירש דבריו, נאמרו שתי לשונות בתלמוד, ללשון הראשונה אמר שבמינו כשר אם נשתייר רובו, ושלא במינו פסול אפילו אם נשתייר רובו<sup style="color: gray;">79</sup>. וללשון השניה אמר שבמינו כשר אפילו אם לא נשתייר רובו, ושלא במינו פסול רק אם לא נשתייר רובו<sup style="color: gray;">80</sup>. להלכה כתבו ראשונים, שיש להחמיר ולכך צריך שיסתמהו במינו, וישתייר רובו<sup style="color: gray;">81</sup>, ויש שכתבו שבשעת הדחק יש להכשיר כשסתמוש לא במינו אם נשתייר רובו וחזר קולו לכמות שהיה בתחילה קודם שניקב<sup style="color: gray;">82</sup>.
<h3>שופר שקדחו בזכרותו</h3>
שופר שקדחו בזכרותו – שהוא העצם הבולט מהבהמה ונכנס לתוך השופר<sup style="color: gray;">83</sup> – וזה לא הוציא זכרותו אלא נקב בו<sup style="color: gray;">84</sup>, כשר<sup style="color: gray;">85</sup>, לפי שמין במינו אינו חוצץ<sup style="color: gray;">86</sup>, ואפילו לכתחילה מותר לעשות כן<sup style="color: gray;">87</sup>. אבל אם הוציא את כל זכרותו ונקב בו, פסול<sup style="color: gray;">88</sup>, לפי שזכרותו של השופר אינה חלולה וכל שאינו חלול אינו שופר<sup style="color: gray;">89</sup>, לפי ששופר הוא מלשון שפופרת, שהיא חלולה<sup style="color: gray;">90</sup>. וכן אם הוציאו ונקבו והחזירו לשופר, פסול<sup style="color: gray;">91</sup>.
<h3>דיבק שברי שופרות</h3>
דיבק שברי שופרות עד שהשלימם לשופר שלם, פסול<sup style="color: gray;">92</sup>, ואפילו אם דיבקו במינו<sup style="color: gray;">93</sup>, ואפילו אם הוא שלם בכל היקפו<sup style="color: gray;">94</sup>, לפי שנאמר בתורה שופר אחד ולא שני שופרות<sup style="color: gray;">95</sup>, או לפי שאין זה קרוי "שופר"<sup style="color: gray;">96</sup>, או לפי שנאמר בתורה והעברת<sup style="color: gray;">97</sup>, וכשדיבק אין זה דרך העברה<sup style="color: gray;">98</sup>. אפילו אם יש בשופר שכנגד פיו כשיעור שופר – והוסיף עליו כדי שיהיה נאה וארוך או כדי שיהיה קולו גדול<sup style="color: gray;">99</sup> - פסול<sup style="color: gray;">100</sup>, ואפילו אם אינו מעכב את התקיעה<sup style="color: gray;">101</sup>.
<h3>שופר הפוך</h3>
הפכו ותקע בו פסול<sup style="color: gray;">102</sup>, בין אם הפכו כמו שהופכים חלוק, שהחזיר חיצון לפנימי, ובין אם הרחיב את הקצר וקיצר את הרחב<sup style="color: gray;">103</sup> על ידי רותחין<sup style="color: gray;">104</sup>, הרי זה פסול, לפי שנאמר והעברת<sup style="color: gray;">105</sup>, ואין זו דרך העברה<sup style="color: gray;">106</sup>, שצריך שיהיה כדרך שהאיל מעביר את השופר בשעת גדילתו<sup style="color: gray;">107</sup>, ושיהיה הפה הקצר בצד פיו של התוקע<sup style="color: gray;">108</sup>.
<h3>מצופה זהב</h3>
שופר מצופה זהב, אם מצופה במקום הנחת הפה, פסול<sup style="color: gray;">109</sup>. ונחלקו מהו מקום הנחת פיו, יש מפרשים מקום הנחת פה היינו עובי השופר לצד פנימי שמניח שם פיו, והצד החיצון מן העובי עצמו הוא שלא במקום הנחת פה<sup style="color: gray;">110</sup>, ולשיטתם הפסול הוא כיון שתוקע בזהב ולא בשופר<sup style="color: gray;">111</sup>, ויש מפרשים דעביו במקום הקצר הוא מקום הנחת פה, ושלא במקום הנחת פה היינו כל אורך השופר מצד הקצר עד צד הרחב<sup style="color: gray;">112</sup>, ולשיטתם הפסול הוא משום שהוסיף על השופר<sup style="color: gray;">113</sup>. וכן אם מצופה תוכו של השופר פסול<sup style="color: gray;">114</sup>. היה מצופה מבחוץ, אם נשתנה קולו מחמת הציפוי, פסול, ואם לא נשתנה כשר<sup style="color: gray;">115</sup>.
<h3>ציורים על השופר</h3>
המציירים צורות על השופר כדי לנאותו, לא יפה הם עושים<sup style="color: gray;">116</sup>, לפי שלפעמים משתנה קולו מחמת הציור<sup style="color: gray;">117</sup>. אבל מותר לחקוק צורות על השופר<sup style="color: gray;">118</sup>, שאפילו אם יתשנה קולו אין זה שינוי מחמת דבר אחר<sup style="color: gray;">119</sup>.
<h3>שופר בתוך שופר</h3>
שופר בתוך שופר, אם קול פנימי שמע, יצא, ואם קול חיצון שמע לא יצא<sup style="color: gray;">120</sup>.
<h3>שופר שקיצרו</h3>
שופר ארוך שקיצר את אורכו, כשר<sup style="color: gray;">121</sup>, בין מהצד הארוך ובין מהצד הקצר<sup style="color: gray;">122</sup>, ואפילו אם נשתנה קולו על ידי זה<sup style="color: gray;">123</sup>, לפי שאין צריך לתקוע בכל השופר<sup style="color: gray;">124</sup>, ואף ששינה אותו מברייתו לא שינה אותו מדרך גידולו<sup style="color: gray;">125</sup>, ואפילו אם היה השופר פסול, וקיצרו כדי להכשירו, כשר<sup style="color: gray;">126</sup>. וכן אם גירדו בין מבפנים ובין מבחוץ, כשר<sup style="color: gray;">127</sup>.
<h3>קול השופר</h3>
שופר שקולו דק או עבה או צרוד - או יבש<sup style="color: gray;">128</sup>, או איזה קול שיהיה<sup style="color: gray;">129</sup> - כשר<sup style="color: gray;">130</sup>, שכל הקולות כשרים בשופר<sup style="color: gray;">131</sup>.
על מספר הקולות וסוג הקולות שיוצא בהם ידי חובתו, ועל אופן התקיעה בשופר, ע"ע תקיעת שופר.
<h3>כבוד השופר</h3>
אין לנקות את השופר במי רגלים מפני הכבוד<sup style="color: gray;">132</sup>, שלא יהיו מצוות בזויות<sup style="color: gray;">133</sup>.
<h2>שור הנסקל</h2>
<b>הגדרת הערך</b> - דין בעלי חיים שהמיתו אדם מישראל.
<h3><b>מיתתו</b></h3>
<h4>הדין ומקורו</h4>
שור שהמית את האדם - בכל מקום<sup style="color: gray;">1</sup>, בין ברשות הניזק בין ברשות המזיק או באיזה מקום שיהיה<sup style="color: gray;">2</sup> - הרי זה נסקל<sup style="color: gray;">3</sup>, שנאמר: וכי יגח שור את איש או את אשה ומת סקול יסקל השור<sup style="color: gray;">4</sup>, דיבר הכתוב בהווה<sup style="color: gray;">5</sup>, ואין חילוק בין אם יהרוג השור בנגיחה או בנגיפה או בנשיכה או ברביצה או בבעיטה<sup style="color: gray;">6</sup>. ומספר לימודים לדבר:
א) מנין לעשות כל המיתות כנגיחה, שבמועד עשה בו כל המיתות כנגיחה<sup style="color: gray;">7</sup>, שבתם כתוב: וכי יגח<sup style="color: gray;">8</sup>, אבל במועד כתוב: והמית<sup style="color: gray;">9</sup>, שמשמע בכל מיני מיתה<sup style="color: gray;">10</sup>, ואין תלמוד לומר והמית איש או אשה<sup style="color: gray;">11</sup>, אלא להקיש ולדון גזרה-שוה*, נאמר כאן: איש או אשה<sup style="color: gray;">12</sup>, ונאמר להלן: איש או אשה<sup style="color: gray;">13</sup>, מה להלן עשה כל המיתות כנגיחה, אף כאן דין הוא שנעשה כל המיתות כנגיחה<sup style="color: gray;">14</sup>.
ב) וכי יגח<sup style="color: gray;">15</sup>, אין לי אלא נגיחה, מנין לעשות נגיפה נשיכה רביצה ובעיטה כיוצא בנגיחה, ודין הוא, חייב שור בשור ושור באדם, מה מצינו שור בשור עשה בו נגיחה רביצה נשיכה בעיטה כיוצא בנגיפה, אף בזה נעשה בו נגיפה נשיכה רביצה ובעיטה כיוצא בנגיחה<sup style="color: gray;">16</sup>.
ג) נאמר: וָמת<sup style="color: gray;">17</sup>, לעשות נגיפה נשיכה רביצה ובעיטה כיוצא בנגיחה<sup style="color: gray;">18</sup>.
שור הנסקל, בא לעיתים בתלמוד אף לתואר לבהמה שרבעה או נרבעה, שאף היא נסקלת<sup style="color: gray;">19</sup>.
על בהמה שרבעה או נרבעה, שנסקלת, ע"ע רובע ונרבע: המתת הבהמה<sup style="color: gray;">20</sup>. על כך שכל בהמה חיה ועוף שהמיתו נסקלים, עי' להלן<sup style="color: gray;">21</sup>.
<h4>טעם הדין</h4>
בטעם שציותה התורה על סקילת השור הממית, נחלקו ראשונים: א) יש מהראשונים סוברים שיש בו קנס לבעליו באובדן שורו ממנו<sup style="color: gray;">22</sup>, וה' שם עונש על בעל השור, כי קשה בעיניו שתמית בהמה אדם שנברא בצלם אלהים, על כן נסקל השור<sup style="color: gray;">23</sup>, ויש בו מוסר לאנשים בגודל עוון הרציחה, עד כי יעניש עליו גם את החי שאינו מדבר<sup style="color: gray;">24</sup>. ב) ויש מהראשונים חולקים וסוברים שגזירת מלך היא, ואיננו להעניש את בעליו בממון, כי אפילו שור המדבר חייב - לסוברים כן<sup style="color: gray;">25</sup>, וכן הלכה<sup style="color: gray;">26</sup> - מיתה<sup style="color: gray;">27</sup>. ג) ויש מהראשונים סוברים כי שור הנסקל היה לשתי סיבות, להעביר המזיק ולקנוס בעל הבהמה שלא שמר את בהמתו<sup style="color: gray;">28</sup>. ד) ויש מהראשונים סוברים שטעם סקילת השור, כדי להסכים בדעתנו שכל מי שבאה תקלה על ידו מרוחק ונמאס עם אלהים ועם אנשים, ואפילו שוגג כמו הבהמה שאין לה דעת, וכל שכן מזיד, ובתתנו דעתנו על דבר זה יביאנו להזהר הרבה בכל מעשינו עד שלא תצא תקלה מתחת ידינו לעולם<sup style="color: gray;">29</sup>. ה) ויש מהראשונים סוברים כי השור לא נסקל אלא לשמירה שלא ימית אחרים<sup style="color: gray;">30</sup>, כי כוונת התורה היתה בזה לסלק ההיזקים<sup style="color: gray;">31</sup>.
<h4>הנסקל</h4>
אחד השור ואחד שאר בהמה חיה ועוף שהמיתו הרי אלו נסקלים<sup style="color: gray;">32</sup>. ושני לימודים לדבר: א) אין לי אלא שור, מנין לעשות כל הבהמה כשור, הריני דן - גזירה שוה<sup style="color: gray;">33</sup> - נאמר כאן שור<sup style="color: gray;">34</sup> ונאמר להלן - בשבת*<sup style="color: gray;">35</sup> - שור<sup style="color: gray;">36</sup>, מה שור האמור בסיני עשה בו כל בהמה כשור, אף שור האמור כאן דין הוא שנעשה כל בהמה כשור<sup style="color: gray;">37</sup>, דיבר הכתוב בהווה, ואין חילוק בין אם יהיה שור או שאר בהמה חיה ועוף<sup style="color: gray;">38</sup>, וכבר העידו על תרנגול שנסקל בירושלים שהרג את הנפש<sup style="color: gray;">39</sup>. ב) אין לי אלא שור, מנין לעשות שאר בהמה חיה ועוף כיוצא בשור, תלמוד לומר: סקול יסקל השור<sup style="color: gray;">40</sup>, לעשות שאר בהמה חיה ועוף כיוצא בשור<sup style="color: gray;">41</sup>.
שור שהמית את האדם, בין מועד בין תם, חייב מיתה<sup style="color: gray;">42</sup>, שבתם כתוב: סקול יסקל השור<sup style="color: gray;">43</sup>, ובמועד כתוב: השור יסקל<sup style="color: gray;">44</sup>.
על מועד להריגת בהמה או גוי או טרפה* אם הוא חשוב מועד לישראל בן קיימא, ועל שאר דיני העדאה, ע"ע שור המועד<sup style="color: gray;">45</sup>.
<h4>המית קטן</h4>
שור שהמית את האדם - מישראל<sup style="color: gray;">46</sup> - בין גדול בין קטן*, הרי זה נסקל<sup style="color: gray;">47</sup>, שהרי כתוב בפירוש: או בן יגח או בת יגח כמשפט הזה יֵעשה לו<sup style="color: gray;">48</sup>, רוצה לומר, שיסקל השור<sup style="color: gray;">49</sup>, אף על פי שהמית קטן שפטור מן המצוות<sup style="color: gray;">50</sup>. ויש שלמדוהו מהכתוב: את איש או את אשה<sup style="color: gray;">51</sup>. ועל דרך הפשט כתבו ראשונים, לפי שניתן חילוק - לענין תשלומי בעלים - בין עבד לבן חורין<sup style="color: gray;">52</sup>, אומר שאין חילוק בין גדול לקטון<sup style="color: gray;">53</sup>. או מפני שאמר בתחילה: והמית איש או אשה<sup style="color: gray;">54</sup>, הוסיף לבאר שאין חילוק בזה בין קטנים בין גדולים.<sup style="color: gray;">55</sup> ויש מהראשונים שכתבו, שבעבור שהשור הממית אדם גדול הוא רע מאד, כדוב שכול במדבר, אבל הממית את הקטנים אינו רע כל כך, ודרך רוב השוורים שלא ייראו מהם, ויעלה על הדעת שלא יתחייב בעליו, ולפיכך אמר הכתוב כי כמשפט הזה יעשה לו<sup style="color: gray;">56</sup>.
במה דברים אמורים ששור שהמית את הקטן נסקל, בקטנים בני קיימא, אבל הנולד בן שמונה חדשים, שאינו בר קיימא, וכן קטן בן פחות משלושים יום, ואפילו נולד בן תשעה חודשים, שספק הוא אם חי, שור שהמית אותו פטור מסקילה<sup style="color: gray;">57</sup>.
אין לי אלא בנו ובתו של אחר, בנו ובתו שלו מנין - שאחר שסקילת השור הוא קנס של בעלים<sup style="color: gray;">58</sup>, הייתי חושב שייפטר מהסקילה<sup style="color: gray;">59</sup>. או משום שאם הוא חבל בקטנים הסמוכים על שולחנו, פטור, והייתי חושב שייפטר מסקילת השור<sup style="color: gray;">60</sup> - תלמוד לומר: או בן יגח או בת יגח<sup style="color: gray;">61</sup>, מכל מקום<sup style="color: gray;">62</sup>, ש"יגח" אחד מיותר ובא לדרשה<sup style="color: gray;">63</sup>. ויש שלמדוהו מהכתוב: כמשפט הזה יֵעשה לו<sup style="color: gray;">64</sup>, כמשפט בנו ובתו של אחר, כך בנו ובתו של עצמו<sup style="color: gray;">65</sup>.
<h4>המית טומטום ואנדרוגינוס</h4>
אין לי אלא בן גמור או בת גמורה - שמאמר בן או בת<sup style="color: gray;">66</sup>, יורה הברורים<sup style="color: gray;">67</sup> ולא הספיקות<sup style="color: gray;">68</sup> - טומטום* ואנדרוגינוס* מנין, תלמוד לומר: או בן יגח או בת יגח<sup style="color: gray;">69</sup>, "או" "או", לרבות אפילו טומטום ואנדרוגינוס<sup style="color: gray;">70</sup>. ויש שלמדוהו מהכתוב: את איש או את אשה<sup style="color: gray;">71</sup>.
<h4>המית עבד כנעני וגר</h4>
שור שהמית אדם - מישראל<sup style="color: gray;">72</sup> - בין עבד - עבד-כנעני*<sup style="color: gray;">73</sup> - בין בן חורין, הרי זה נסקל<sup style="color: gray;">74</sup>, בין על עבד ועל אמה של חבירו, ובין על עבד ואמה של עצמו<sup style="color: gray;">75</sup>. ומנין שאם המית עבד כנעני נסקל, שנאמר: אם עבד יגח השור או אמה וגו' והשור יסקל<sup style="color: gray;">76</sup>, ואם לא, הרי עבד-עברי* בכלל ישראל<sup style="color: gray;">77</sup>.
אין לי אלא ישראל, גרים מנין, תלמוד לומר: כמשפט הזה יֵעשה לו<sup style="color: gray;">78</sup>, ולמדים בגזרה-שוה* "משפט" "משפט" מהכתוב: ומשפט אחד יהיה לכם ולגר<sup style="color: gray;">79</sup>. ונחלקו אחרונים בפירוש הלימוד: יש מפרשים שמשום שנצרך לרבות קטנים<sup style="color: gray;">80</sup> וגר שנתגייר כקטן שנולד<sup style="color: gray;">81</sup>, לכן נצרך לרבות גרים<sup style="color: gray;">82</sup>. ויש מפרשים שהלימוד בא לרבות גר-תושב*<sup style="color: gray;">83</sup>. ויש מפרשים: אין לי אלא ישראל שהוא באזהרה קטנים כגדולים, קטן שנתגייר על ידי אביו<sup style="color: gray;">84</sup>, והרגו השור כשהוא קטן מנין שהוא בדין זה, ששמא אילו הגדיל היה מוחה ואומר אי אפשי להיות גר וחוזר לסורו<sup style="color: gray;">85</sup>, ונמצא השור פטור<sup style="color: gray;">86</sup>.
<h4>המית גוי</h4>
המית השור את הגוי פטור<sup style="color: gray;">87</sup>, כי כל הענין הוא מדבר בשיהיה הנזק לאנשי התורה<sup style="color: gray;">88</sup>, שפרט לך הכתוב בן ובת עבד ואמה גבי נגיחה<sup style="color: gray;">89</sup>, משמע שבגוי פטור<sup style="color: gray;">90</sup>. ויש מהראשונים שכתב על דרך הפשט ששור שהרג גוי נסקל<sup style="color: gray;">91</sup>, שנאמר: אם עבד יגח השור או אמה וגו' והשור יסקל<sup style="color: gray;">92</sup>, והיינו מאחד הגוים<sup style="color: gray;">93</sup>.
יש מהראשונים ואחרונים שכתבו שאם המית השור את הגוי פטור, כדיניהם<sup style="color: gray;">94</sup>, וביארו אחרונים, שאם בדיני הגוים היו הורגים שור שהרג אדם, למרות שמעיקר הדין אין מחייבים לשור מיתה על הריגת גוי, היה מועיל דינא-דמלכותא-דינא* לחייבו מיתה, מכיון שהוא לתקנת המדינה, והיה צריך לדון כן בדיני ישראל<sup style="color: gray;">95</sup>.
<h4>שור של גוי</h4>
יש מהראשונים שכתב ששור הנסקל ציוה כן בבני נח<sup style="color: gray;">96</sup> כמו בישראל<sup style="color: gray;">97</sup>, וביארו אחרונים בדבריו ששור של בן-נח* שהרג - אפילו בן נח<sup style="color: gray;">98</sup> - דינו בסקילה<sup style="color: gray;">99</sup>. ויש מהאחרונים המצדד שנחלקו ראשונים בדבר<sup style="color: gray;">100</sup>.
<h4>לא נתכוין להרוג ישראל בן קיימא</h4>
אין הבהמה נסקלת אם המיתה עד שתתכוין להזיק למי שהיא חייבת עליו סקילה<sup style="color: gray;">101</sup>, אבל שור שהיה מתכוין להרוג את הבהמה והרג את האדם, נתכוין לנכרי והרג בן ישראל, נתכוין לנפלים והרג בן קיימא, פטור מן המיתה<sup style="color: gray;">102</sup>, שנאמר: את איש<sup style="color: gray;">103</sup>, עד שיהא מתכוין לו, את אשה<sup style="color: gray;">104</sup>, עד שיהא מתכוין לה<sup style="color: gray;">105</sup>. או משום שנאמר: השור יסקל וגם בעליו יומת<sup style="color: gray;">106</sup>, כמיתת בעלים אם הרג, כך מיתת השור שהרג<sup style="color: gray;">107</sup>.
<h4>לא נתכוין להרוג</h4>
שור שהיה מתחכך בכותל ונפל על האדם, פטור מן המיתה<sup style="color: gray;">108</sup>, לפי שלא נתכוין להמית<sup style="color: gray;">109</sup>, ואינו חשוב כלל מעשה רציחה<sup style="color: gray;">110</sup>, שאין השור חייב מיתה עד שיתכוין להזיק לנפש אדם, שנאמר: ואם שור נגח הוא מתמֹל שלשֹׁם והועד בבעליו<sup style="color: gray;">111</sup>, וזה אמנם ישלם כאשר יכוין להזיק לאדם<sup style="color: gray;">112</sup>, כי לא יתכן ששלם בו העדה<sup style="color: gray;">113</sup>, כי הוא לא יגיע אלא על המעט<sup style="color: gray;">114</sup>. היאך אתה מכיר אם הוא מתכוין להזיק אם לאו, כגון שהוא מתחכך בו אף לאחר שנפל<sup style="color: gray;">115</sup>.
<h4>שור אישה ויתומים</h4>
שור האשה* שהמית נסקל<sup style="color: gray;">116</sup>, ואין ללמוד ממה שכתוב: בעל השור<sup style="color: gray;">117</sup>, לשון זכר, שממעט שור האישה<sup style="color: gray;">118</sup>, או מזה שנאמר "נגיחה" במיתה<sup style="color: gray;">119</sup> ונאמר "נגיחה" בניזקין<sup style="color: gray;">120</sup>, ובניזקין כתוב: כי יגֹף שור איש<sup style="color: gray;">121</sup>, וכל מקום שנאמר "איש", איש ולא אישה<sup style="color: gray;">122</sup>, שכן שבע פעמים כתוב "שור" בפרשה בנוגח אדם<sup style="color: gray;">123</sup> - וכי יגח שור וגו' סקול יסקל השור וגו' ובעל השור נקי, ואם שור וגו' השור יסקל וגו'<sup style="color: gray;">124</sup> אם עבד יגח השור וגו' והשור יסקל<sup style="color: gray;">125</sup> - אחד לגופו של ענין, והשישה לרבות, ואחד מהם מרבה שור אישה<sup style="color: gray;">126</sup>.
שור היתומים - שאין להם אפוטרופוס*<sup style="color: gray;">127</sup> -שהמית, נסקל<sup style="color: gray;">128</sup>, ואין לומר כיון שאינם בני דעה, אינו מתחייב<sup style="color: gray;">129</sup>, שכן שבע פעמים כתוב "שור" בפרשה בנוגח אדם<sup style="color: gray;">130</sup> - וכי יגח שור וגו' סקול יסקל השור וגו' ובעל השור נקי, ואם שור וגו' השור יסקל וגו'<sup style="color: gray;">131</sup> אם עבד יגח השור וגו' והשור יסקל<sup style="color: gray;">132</sup> - אחד לגופו של ענין, והשישה לרבות, ואחד מהם מרבה שור היתומים<sup style="color: gray;">133</sup>.
שור האפוטרופוס - שהוא של יתומים, אלא שעל אפוטרופוס לשומרו<sup style="color: gray;">134</sup> - שהמית, נסקל<sup style="color: gray;">135</sup>, ואין לומר שמכיון שיש שמירה כל שהיא של האפוטרופוס, חס הכתוב על היתומים, שלא להפסיד ממונם<sup style="color: gray;">136</sup>, שכן שבע פעמים כתוב "שור" בפרשה בנוגח אדם<sup style="color: gray;">137</sup> - וכי יגח שור וגו' סקול יסקל השור וגו' ובעל השור נקי, ואם שור וגו' השור יסקל וגו'<sup style="color: gray;">138</sup> אם עבד יגח השור וגו' והשור יסקל<sup style="color: gray;">139</sup> - אחד לגופו של ענין, והשישה לרבות, ושניים מהם מרבים שור היתומים ושור האפוטרופוס<sup style="color: gray;">140</sup>.
<h4>שור שאין לו בעלים</h4>
שור המדבר, שור ההקדש*, שור הגר שמת ואין לו יורשים, נחלקו בהם תנאים: א) לדעת תנא קמא חייבים מיתה<sup style="color: gray;">141</sup>, ולא התנה בשור הנסקל שיהיה לו בעלים<sup style="color: gray;">142</sup>, שכן שבע פעמים כתוב "שור" בפרשה בנוגח אדם<sup style="color: gray;">143</sup> - וכי יגח שור וגו' סקול יסקל השור וגו' ובעל השור נקי, ואם שור וגו' השור יסקל וגו'<sup style="color: gray;">144</sup> אם עבד יגח השור וגו' והשור יסקל<sup style="color: gray;">145</sup> - אחד לגופו של ענין, והשישה לרבות, ושלושה מהם מרבים שור המדבר - אף על פי שאין לו בעלים<sup style="color: gray;">146</sup> - שור ההקדש - אף על פי שיש הפסד להקדש<sup style="color: gray;">147</sup> - ושור הגר שמת ואין לו יורשים<sup style="color: gray;">148</sup>. ויש מהראשונים שכתבו לימוד אחר לדבר, שנאמר: כי יגח שור<sup style="color: gray;">149</sup>, ולא אמר כי יגח שור "איש", כמו שאמר בשור שהזיק שור<sup style="color: gray;">150</sup>. ב) ולדעת ר' יהודה שור המדבר, שור ההקדש, שור הגר שמת ואין לו יורשים, פטורים מן המיתה, לפי שאין להם בעלים<sup style="color: gray;">151</sup>, שנאמר: והועד בבעליו ולא ישמרנו<sup style="color: gray;">152</sup>, אין בעלים לאלו לענין נזקים<sup style="color: gray;">153</sup>, ואפילו נגח ולבסוף הקדיש, נגח ולבסוף הפקיר - נגח ואחר כך מת הגר<sup style="color: gray;">154</sup> - פטור מן המיתה<sup style="color: gray;">155</sup>, שנאמר: והועד בבעליו והמית<sup style="color: gray;">156</sup>, עד שתהא מיתה והעמדה בדין שוים כאחד<sup style="color: gray;">157</sup>.
להלכה פסקו ראשונים ואחרונים ששור שאין לו בעלים נסקל, וגומרים דינו אף על פי שאין לו בעלים<sup style="color: gray;">158</sup>, שאין הלכה כר' יהודה<sup style="color: gray;">159</sup>, אלא כתנא קמא<sup style="color: gray;">160</sup>.
<h4>מעוברת</h4>
פרה מעוברת שהמיתה את האדם, נסקלת עם ולדה, אף אם ילדה קודם גמר-דין*<sup style="color: gray;">161</sup>, אם משום שנאמר: סקול יסקל<sup style="color: gray;">162</sup>, לרבות ולדותיהן ועריבתיהן<sup style="color: gray;">163</sup>, או משום שעבר-ירך-אמו*<sup style="color: gray;">164</sup>, שעוברה כמוה, היא ועוברה נגחה<sup style="color: gray;">165</sup>.
על פרה שנגחה והמיתה ואחר כך נתעברה, אם הולד מותר באכילה והנאה, עי' להלן: איסור אכילה והנאה<sup style="color: gray;">166</sup>.
<h4>נתכוין להרוג אחר</h4>
נתכוין השור להרוג את זה והרג את זה, נחלקו בדינו תנאים: לדעת סתם משנה חייב<sup style="color: gray;">167</sup>, וביארו אחרונים שמכיון שחשוב מעשה רציחה, הוא נקרא כונת רציחה אפילו נתכוין להרוג אחר, שלא שייך בו להיפטר משום גדר טעות<sup style="color: gray;">168</sup>. ולדעת ר' שמעון פטור<sup style="color: gray;">169</sup>, שנאמר: השור יסקל וגם בעליו יומת<sup style="color: gray;">170</sup>, כמיתת בעלים כך מיתת השור, מה בעלים אינו חייב מיתה עד שמתכוין לו, אף שור אינו חייב מיתה עד שמתכוין לו<sup style="color: gray;">171</sup>.
אף להלכה נחלקו ראשונים ואחרונים: יש פוסקים שאם נתכוין - השור - להרוג את ראובן והרג את שמעון, הוא נסקל<sup style="color: gray;">172</sup>. ויש פוסקים שהוא פטור ממיתה<sup style="color: gray;">173</sup>.
<h4>כשהגיחוהו</h4>
שור האצטדין - שמיוחד לנגיחות<sup style="color: gray;">174</sup>, שמשחקים בו<sup style="color: gray;">175</sup> ומלמדים אותו לכך<sup style="color: gray;">176</sup>, ליגח לשחוק<sup style="color: gray;">177</sup>, אפילו המית אדם<sup style="color: gray;">178</sup> - אינו חייב מיתה<sup style="color: gray;">179</sup>, שנאמר: וכי יגח<sup style="color: gray;">180</sup> - שיהיה נוגח מעצמו<sup style="color: gray;">181</sup> - ולא שיגיחוהו<sup style="color: gray;">182</sup>. וכל שהשור לא נגח מעצמו, אבל הקניטוהו אנשים והגיחוהו, לא יתחייב מיתה, שנאמר: וכי יגח, ולא שיגיחוהו<sup style="color: gray;">183</sup>. ולכן<sup style="color: gray;">184</sup> המשסה כלב בחבירו והרגו אין הכלב נסקל, וכן אם גירה בו בהמה או חיה והרגוהו<sup style="color: gray;">185</sup>, שהם גרמו לו להרוג והוא אנוס<sup style="color: gray;">186</sup>.
השיך בו את הנחש, נחלקו בו תנאים: לדעת ר' יהודה ארס נחש בין שיניו הוא עומד, לפיכך נחש פטור<sup style="color: gray;">187</sup>. ולדעת חכמים ארס נחש מעצמו הוא מקיא, לפיכך נחש בסקילה<sup style="color: gray;">188</sup>, וכן הלכה<sup style="color: gray;">189</sup>.
<h4>הבית דין שנידון בו</h4>
אין דנים את שור הנסקל, אלא בעשרים ושלשה<sup style="color: gray;">190</sup>, שנאמר: השור יסקל וגם בעליו יומת<sup style="color: gray;">191</sup>, הקיש<sup style="color: gray;">192</sup> מיתת השור למיתת בעלים<sup style="color: gray;">193</sup> - ואי אפשר לומר שהבעלים נהרגים, שאין הבעלים חייבים אלא כֹּפר* בלבד<sup style="color: gray;">194</sup> - אלא בא ללמד שכמיתת בעלים - אם היה נידון בחיוב מיתת בית דין, שצריך עשרים ושלושה<sup style="color: gray;">195</sup> - כך מיתת השור<sup style="color: gray;">196</sup>, מה מיתת בעלים בעשרים ושלשה, אף מיתת השור בעשרים ושלושה<sup style="color: gray;">197</sup>.
אין דנים את שור הנסקל אלא בסמוכים<sup style="color: gray;">198</sup>.
שורו של כהן-גדול* שהרג את הנפש, הסתפקו בתלמוד בכמה הוא נידון, לפי שנאמר בשור הנסקל: וגם בעליו יומת, ודרשו כמיתת בעלים כך מיתת השור<sup style="color: gray;">199</sup>, ויש להסתפק אם למיתת בעליו של השור מדמים, והיינו בשבעים ואחד, או כמיתת סתם בעלים, והיינו בעשרים ושלושה<sup style="color: gray;">200</sup>. להלכה נחלקו ראשונים: יש פוסקים ששורו של כהן גדול שהמית נידון בעשרים ושלושה<sup style="color: gray;">201</sup>. ויש פוסקים שנידון בשבעים ואחד<sup style="color: gray;">202</sup>.
שורו של בן-נח*, שהרג, ונידון בסקילה - לסוברים כן<sup style="color: gray;">203</sup> - הסתפקו אחרונים אם צריך בית דין של סמוכים של עשרים ושלושה, כיון שמיתת הבעלים היא בעד אחד<sup style="color: gray;">204</sup> ודיין אחד<sup style="color: gray;">205</sup> ובלא סמוכים<sup style="color: gray;">206</sup>.
<h4>הדיון בבית דין</h4>
השור פותחים את דינו ביום וגומרים אף בלילה, ופותחים וגומרים דינו בו ביום, בין לזכות בין לחובה, ומטים על פי אחד בין לזכות בין לחובה, והכל מלמדים, בין לזכות בין לחובה, והמלמד זכות יכול לחזור וללמד חובה<sup style="color: gray;">207</sup>.
<h4>בפניו ובפני בעלים</h4>
שור שהמית, אם גומרים דינו שלא בפניו, נחלקו תנאים: א) לדעת תנא קמא אין גומרים דינו של שור אלא בפניו<sup style="color: gray;">208</sup>, שנאמר: השור יסקל וגם בעליו יומת<sup style="color: gray;">209</sup>, כמיתת הבעלים כך מיתת השור, מה בעלים בפניהם אף שור בפניו<sup style="color: gray;">210</sup>. וראשונים כתבו טעם לדבר, כי אז יתברר לבית דין שזהו השור שהמית<sup style="color: gray;">211</sup>. ב) ולדעת ר' יעקב גומרים דינו של שור שלא בפניו<sup style="color: gray;">212</sup>, שדוקא בעלים אין גומרים דינם אלא בפניהם, שבני טענה הם, אבל שור אינו בר טענה<sup style="color: gray;">213</sup>, ואפילו אם דורשים לשאר דברים כמיתת בעלים כך מיתת השור, לדבר זה אין סברא לדורשו<sup style="color: gray;">214</sup>.
להלכה פסקו ראשונים ואחרונים שאין גומרים דינו של שור אלא בפני השור, כדין האדם<sup style="color: gray;">215</sup>.
כשם שאין גומרים דינו של שור אלא בפניו<sup style="color: gray;">216</sup> - לסוברים כן<sup style="color: gray;">217</sup>, וכן הלכה<sup style="color: gray;">218</sup> - כך אין גומרים דינו של שור אלא בפני בעליו<sup style="color: gray;">219</sup>, אם היו לו בעלים<sup style="color: gray;">220</sup> - לסוברים, וכן הלכה<sup style="color: gray;">221</sup>, ששור שאין לו בעלים שהמית, נסקל<sup style="color: gray;">222</sup> - כי אליו מגיע הנזק, והוא יטעון מה שאפשר לו מהזכות על שורו, ואם לא היו שם הבעלים, אולי יסקל השור ולא במשפט, ועוד, כי התורה אמרה: והועד בבעליו<sup style="color: gray;">223</sup>, הנה כבר הקפידה התורה שתהיה ההעדה בפני בעליו, כדי שיטעון על זה מה שאפשר לו, וכן ראוי שיהיה הענין בגמר דינו<sup style="color: gray;">224</sup>.
<h4>שינוי בעלים קודם ואחר גמר דין</h4>
שור שהמית, עד שלא נגמר דינו<sup style="color: gray;">225</sup> מכרו - לשחיטה<sup style="color: gray;">226</sup>, או לחרישה<sup style="color: gray;">227</sup> - מכור<sup style="color: gray;">228</sup>, ואין המכר מקח טעות, שאומר המוכר ללוקח: היה לך לשוחטו כיון שידעת שהרג, ואתה הוא שהפסדת את עצמך<sup style="color: gray;">229</sup>, או משום שיכול לפטור השור - לסוברים, וכן הלכה<sup style="color: gray;">230</sup>, שאין גומרים דינו של שור אלא בפניו<sup style="color: gray;">231</sup> - בכך שיבריחו למקום מרעיתו<sup style="color: gray;">232</sup>. משנגמר דינו, מכרו, אינו מכור<sup style="color: gray;">233</sup>, שאסור בהנאה<sup style="color: gray;">234</sup>, ואפילו לסוברים שאינו נאסר בהנאה מחיים<sup style="color: gray;">235</sup>, מכל מקום הרי אסור להשהותו לענות דינו<sup style="color: gray;">236</sup>, ומצוה לסוקלו, ועוד, שאין לו מכר, שאין לו בעלים, והלוקח אינו יכול לזכות בו יותר משאר אדם<sup style="color: gray;">237</sup>.
שור שהמית, עד שלא נגמר דינו, הקדישו, מוקדש<sup style="color: gray;">238</sup>, ואם נהנה ממנו, מעל<sup style="color: gray;">239</sup>, משנגמר דינו, הקדישו, אינו מוקדש<sup style="color: gray;">240</sup>, שאינו עומד ברשות אדונו להקדישו<sup style="color: gray;">241</sup>.
שור שהמית, עד שלא נגמר דינו, הפקירו, מופקר, משנגמר דינו, הפקירו, אינו מופקר<sup style="color: gray;">242</sup>.
שור שהמית והחזירו שומר לבית בעליו קודם גמר דין, מוחזר<sup style="color: gray;">243</sup>, ואף על פי שנוטלים אותו בית הדין, השומר פטור, שהרי כשהחזירו שור מעולה הוא<sup style="color: gray;">244</sup>. החזירו שומר לבית בעליו לאחר גמר דין, נחלקו בו תנאים: א) לדעת תנא קמא, אינו מוחזר<sup style="color: gray;">245</sup>, שלדעתו אין גומרים דינו של שור אלא בפניו<sup style="color: gray;">246</sup>, ומכיון שהוליכו השומר בידיו לבית דין ולא החזירו לבעליו<sup style="color: gray;">247</sup>, יכול בעליו לומר: אם היית מחזיר אותו לי הייתי מבריחו למקום מרעיתו<sup style="color: gray;">248</sup>, וכיון שלא החזירתו אתה הפסדתו<sup style="color: gray;">249</sup>, והשומר שהוליכו לבית דין הזיקו בידיו<sup style="color: gray;">250</sup>. או שאפילו לא הוליכו בידיו, אומר לו הבעלים: כיון שאם היית מחזירו לי אפילו היה חי כמו שהיה עכשיו לא היה נאסר שהייתי מבריחו, ואתה כמו כן היית יכול להבריחו שלא יהא נאסר כמו שהוא בעין, וכיון שלא עשית כן והנחת שבא ליד בית דין הילכך פשעת בו<sup style="color: gray;">251</sup>. ב) ולדעת ר' יעקב, אף משנגמר דינו החזירו שומר לבעליו מוחזר<sup style="color: gray;">252</sup>, שלדעתו גומרים דינו של שור שלא בפניו<sup style="color: gray;">253</sup>.
<h4>קנס</h4>
סקילת השור שהמית את האדם הוא קנס*<sup style="color: gray;">254</sup>, ולכן שור שהמית את האדם ונודע הדבר על פי בעלים, נפטר מסקילה, שהמודה בקנס פטור<sup style="color: gray;">255</sup>.
<h4>קנין כשהיו עדים זוממים</h4>
שור שהיה יוצא ליסקל ונמצאו עדיו זוממים<sup style="color: gray;">256</sup>, נחלקו בו אמוראים: לדעת ר' יוחנן כל המחזיק בו זכה בו<sup style="color: gray;">257</sup>, שהרי משנגמר דינו הפקירוהו בעליו<sup style="color: gray;">258</sup>, וכן הלכה<sup style="color: gray;">259</sup>. ולדעת ריש לקיש יאוש* טעות הוא<sup style="color: gray;">260</sup>. ונחלקו ראשונים בסברות האמוראים, ועל כך ע"ע יאוש<sup style="color: gray;">261</sup>.
על שור שהמית אדם, שנגמר דינו, ונתערב בשוורים אחרים שלא המיתו אדם, ע"ע כפה<sup style="color: gray;">262</sup>.
<h3><b>איסור אכילה והנאה</b></h3>
<h4>איסור אכילה</h4>
שור שנגמר דינו, וקדמו בעלים ושחטוהו, בשרו אסור באכילה<sup style="color: gray;">263</sup>, אף על פי שנשחט שחיטה* כשרה<sup style="color: gray;">264</sup>, ונעשה כבהמה טמאה<sup style="color: gray;">265</sup>, שנאמר: ולא יֵאָכֵל את בשרו<sup style="color: gray;">266</sup>. ממשמע נאמר סקול יסקל השור<sup style="color: gray;">267</sup>, איני יודע שבשרו אסור באכילה - אחר שנסקל<sup style="color: gray;">268</sup>, שנבלה* היא ונבילה אסורה באכילה<sup style="color: gray;">269</sup> - מה תלמוד לומר לא יאכל את בשרו, אלא<sup style="color: gray;">270</sup> שור שיוצא ליסקל וקדמו בעלים ושחטוהו, בשרו אסור באכילה, לכך נאמר: לא יאכל את בשרו<sup style="color: gray;">271</sup>, שכך אמר הכתוב: סקול יסקל השור, ואם לא סקלו, אף על פי כן לא יאכל את בשרו<sup style="color: gray;">272</sup>. יש מהראשונים הסובר שעיקר האיסור לא נלמד מהכתוב ולא יֵאָכֵל את בשרו, אלא מהכתוב: סקול יסקל<sup style="color: gray;">273</sup>.
יכול אם שחטו עד שלא נגמר דינו יהא בשרו אסור באכילה, תלמוד לומר: סקול יסקל השור ולא יֵאָכֵל את בשרו<sup style="color: gray;">274</sup>, את שהוא בכלל סקילה בשרו אסור באכילה, ואת שאינו בכלל סקילה בשרו מותר באכילה<sup style="color: gray;">275</sup>. בירושלמי אמרו, שלדעת ר' יוחנן אם קדמו הבעלים ושחטוהו עד שלא נגמר דינו, אסור באכילה, שעל זה נאמר: ולא יֵאָכֵל את בשרו<sup style="color: gray;">276</sup>, וכך אמר הכתוב: סקול יסקל השור, ואם לא סקלו, אף על פי כן לא יאכל את בשרו<sup style="color: gray;">277</sup>.
איסור אכילת בשר שור הנסקל נוהג בזכרים ונקבות<sup style="color: gray;">278</sup>.
האוכל - במזיד<sup style="color: gray;">279</sup> - מבשר שור הנסקל שנשחט לאחר שנגמר דינו כזית*, לדעת הבבלי לוקה<sup style="color: gray;">280</sup>, אלא שאם הניח חלב של שור הנסקל על גבי מכתו פטור<sup style="color: gray;">281</sup>, לפי שכל איסורים שבתורה אין לוקים עליהם אלא דרך הנאתם<sup style="color: gray;">282</sup>, וכן כתבו ראשונים להלכה<sup style="color: gray;">283</sup>. ולדעת הירושלמי נחלקו בו תנאים ואמוראים: לדעת הברייתא לוקה<sup style="color: gray;">284</sup>, וכן יש מהאחרונים הסוברים בדעת רבנן דקיסרין בשם ר' אבהו בשם ר' יוחנן, שהעושה איסלפנית - רטייה<sup style="color: gray;">285</sup> שעושים מחֵלב*<sup style="color: gray;">286</sup> או מן השומן<sup style="color: gray;">287</sup> - משור הנסקל לוקה<sup style="color: gray;">288</sup>. ולדעת ר' אבהו בשם ר' יוחנן העושה איספלנית משור הנסקל אינו לוקה, שאין לא-תעשה* שבו מחוור<sup style="color: gray;">289</sup>, לאסור אף הנאה, שהרי כתוב רק ולא יֵאָכֵל<sup style="color: gray;">290</sup>, ואף על פי שמשמעו לא יהא לך בו היתר אכילה, ואפילו הנאה, מכל מקום בלשון אכילה הוא שהוציאו הכתוב<sup style="color: gray;">291</sup>.
<h4>טעם הדין</h4>
יש מהראשונים שכתב בטעם האיסור - לדעתם שבכלל טעם סקילת השור לקנוס הבעלים<sup style="color: gray;">292</sup> - כי אם היה מותר באכילה, לא היה נקנס בעל הבהמה שלא שמר את בהמתו<sup style="color: gray;">293</sup>.
בטעם ההיתר לאכול מבשר השור שנשחט קודם גמר דין כתבו אחרונים - לסוברים, וכן הלכה<sup style="color: gray;">294</sup>, שאין גומרים דינו של שור אלא בפניו<sup style="color: gray;">295</sup> - שלאחר שחיטה לא נוכל לגמור הדין<sup style="color: gray;">296</sup>.
<h4>איסור הנאה</h4>
שור הנסקל, משנגמר דינו - בשרו<sup style="color: gray;">297</sup> - אסור בהנאה<sup style="color: gray;">298</sup>. ומספר לימודים לדבר: א) קל-וחומר*, ומה עגלה-ערופה* שהיא מכפרת על שפיכות דמים, הרי היא אסורה בהנאה, שור הנסקל שהוא שופך דמים, אינו דין שיהא אסור בהנאה<sup style="color: gray;">299</sup>. ב) קל וחומר<sup style="color: gray;">300</sup>, מה עגלה ערופה שאינה מטמאה את הארץ ולא מסלקת את השכינה, הרי היא אסורה בהנאה, שור הנסקל שהוא מטמא את הארץ ומסלק את השכינה אינו דין שיהא אסור בהנאה<sup style="color: gray;">301</sup>. ג) קל וחומר<sup style="color: gray;">302</sup>, מה פרים-הנשרפים* ושעירים-הנשרפים* שהם באים לכפרה לעולם<sup style="color: gray;">303</sup>, אסור בהנאה, שור הנסקל שאינו בא לכפרה לעולם, אינו דין שיהא אסור בהנאה<sup style="color: gray;">304</sup>. ד) ולא יֵאָכֵל את בשרו<sup style="color: gray;">305</sup>, אפילו לכלבים, הרי זה בא לאוסרו בהנאה<sup style="color: gray;">306</sup>. ה) ממשמע שנאמר: סקול יסקל השור<sup style="color: gray;">307</sup>, וכי אין אנו יודעים שבשרו אסור באכילה, ומה תלמוד לומר: לא יאכל את בשרו<sup style="color: gray;">308</sup>, להודיעך שכשם שהוא אסור באכילה כך אסור בהנאה<sup style="color: gray;">309</sup>. ו) נאמר: ובעל השור נקי<sup style="color: gray;">310</sup>, כאדם שאומר לחבירו יצא פלוני נקי מנכסיו ואין לו בהם הנאה של כלום<sup style="color: gray;">311</sup>. ז) ולא יֵאָכֵל<sup style="color: gray;">312</sup>, איסור אכילה ואיסור הנאה משמע<sup style="color: gray;">313</sup>.
אין לי שנאסר בהנאה אלא בדבר הראוי לאכילה, כגון בשר, דבר שאינו ראוי לאכילה אלא בהנאה מנין שיאסר בהנאה, תלמוד לומר: ובעל השור נקי<sup style="color: gray;">314</sup>. ויש שלמדוהו מריבוי "את" בשרו<sup style="color: gray;">315</sup>, את הטפל לבשרו<sup style="color: gray;">316</sup>, להביא דמו וחלבו ועורו<sup style="color: gray;">317</sup>, לעשות גידים ועצמות קרנים וטלפים כיוצא בבשר<sup style="color: gray;">318</sup>.
יש מהראשונים סוברים שאין השור נאסר בהנאה מחיים<sup style="color: gray;">319</sup>, ומה שאמרו שמשנגמר דינו אסור בהנאה, היינו משנסקל<sup style="color: gray;">320</sup>.
המקדש בשור הנסקל אינה מקודשת<sup style="color: gray;">321</sup>, שאסור בהנאה<sup style="color: gray;">322</sup>, מכרו וקידש בדמיו, מקודשת<sup style="color: gray;">323</sup>.
שור הנסקל נקבר<sup style="color: gray;">324</sup>, משום שהוא אסור בהנאה<sup style="color: gray;">325</sup>.
קדם ושחטו קודם שנגמר דינו למיתה, שאינו אסור בהנאה, נחלקו אמוראים אם חייב כֹּפר*, ועל כך ע"ע<sup style="color: gray;">326</sup>. על רובע-ונרבע* לאחר שנגמר דינו, שנחלקו ראשונים אם הוא בכלל איסור הנאה של שור הנסקל, ע"ע רובע ונרבע: איסור הנאה.
<h4>במנין המצוות</h4>
יש ממוני המצוות שמנו במנין-המצות* איסור לא-תעשה* שלא לאכול בשר שור הנסקל<sup style="color: gray;">327</sup>, שנאמר: ולא יֵאָכֵל את בשרו<sup style="color: gray;">328</sup>. ויש ממוני המצוות שמנו מכח כתוב זה מצות לא תעשה שלא להינות מבשר שור הנסקל<sup style="color: gray;">329</sup>. ויש ממוני המצוות שלא מנו לאו זה<sup style="color: gray;">330</sup>, וביארו אחרונים שלדעתם אינו לאו, אלא נתינת טעם, שגזרה תורה סקול יסקל<sup style="color: gray;">331</sup>, כדי שלא יאכל את בשרו<sup style="color: gray;">332</sup>.
<h4>ולד</h4>
נגחה פרה והמיתה ואחר כך נתעברה, אם עד שלא נגמר דינה נתעברה וילדה קודם גמר דין ולדה מותר<sup style="color: gray;">333</sup> - באכילה ובהנאה - ואם ילדה אחר גמר דין ולדה אסור, שהעבר-ירך-אמו* הוא<sup style="color: gray;">334</sup>, ונאסר בגמר דין עם אמו אף על פי שלא היה בשעת נגיחה<sup style="color: gray;">335</sup>.
<h4>בן פקועה</h4>
בן-פקועה* שהרג ונגמר דינו, נחלקו בו ראשונים: יש סוברים שבשרו מותר באכילה<sup style="color: gray;">336</sup>, שבודאי ממיתים אותו כדי לסקל הנזק מן העולם, אבל בשרו אינו אסור, ודומה לשור ששחטו בו שנים או רוב שנים והמית את האדם שאין בשרו נאסר, כיון שהוא שחוט<sup style="color: gray;">337</sup>. ויש סוברים שבן פקועה שהרג ונגמר דינו בשרו אסור באכילה<sup style="color: gray;">338</sup>, שמה שאמרה תורה: סקול יסקל השור<sup style="color: gray;">339</sup>, אינו רק משום קנס של שור - להעביר ההיזק - אלא אף משום קנס של בעלים<sup style="color: gray;">340</sup>, הלכך על כרחך אסור באכילה לעולם, ואפילו בבן פקועה שאינו טעון שחיטה, שאם לא כן איזה קנס יש לבעלים<sup style="color: gray;">341</sup>.
<h4>טריפה</h4>
על שור של טרפה* שהרג אדם, שנחלקו אמוראים אם נסקל, ע"ע טרפה (א)<sup style="color: gray;">342</sup>. ושם<sup style="color: gray;">343</sup>, שלהלכה פטור. על שור טריפה שהרג אדם, שנחלקו אמוראים אם נסקל, ע"ע טרפה (ב)<sup style="color: gray;">344</sup>, ושם<sup style="color: gray;">345</sup>, שלהלכה פטור. שור טריפה ושל טריפה שהרג בפני בית-דין*, אם נהרג, נחלקו ראשונים: א) יש סוברים שנסקל<sup style="color: gray;">346</sup>, משום ובערת הרע<sup style="color: gray;">347</sup>, כשם שאדם טריפה שהרג, שאף על פי שהוא פטור<sup style="color: gray;">348</sup>, אין הדברים אמורים אלא שלא בפני בית דין, אבל בפני בית דין נהרג<sup style="color: gray;">349</sup>, ודי שנמעט השור ממה שהבעלים פטורים<sup style="color: gray;">350</sup>, שהרי אין אנו למדים פטור שור של טריפה מסקילה, אלא מזה שאין אנו קוראים בו וגם בעליו יומת<sup style="color: gray;">351</sup>. ב) ויש סוברים ששור טריפה ושור של טריפה שהרג את הנפש אינו נסקל<sup style="color: gray;">352</sup>, שכן הכתוב ובערת הרע<sup style="color: gray;">353</sup>, אינו כתוב אלא באדם<sup style="color: gray;">354</sup>, שדוקא באדם שהרג, שחשוב חציפות, נאמר ובערת, מה שאין כן בשור<sup style="color: gray;">355</sup>. או משום שטעם הפטור בשור של טריפה הוא שכיון שבעליו כמת הם חשובים ואינם צריכים מיתה, לכן שורם פטור<sup style="color: gray;">356</sup>, ואפילו הרג בפני בית דין, בין שור טריפה בין שור של אדם טריפה, פטור, שאין כלל דין מיתה בשור כזה<sup style="color: gray;">357</sup>. או משום שלא שייך שיוגמר דינו למיתה, שבזה אין תועלת כלל, רק במה שממיתים אותו, ובזה לא השוה אותם הכתוב, לכן שור שהרג בפני בית דין והוא טריפה פטור, שעל זה לא שייך להקיש אותו, רק שאנו למדים שכמו שאין גמר דין באדם אפילו בהרג בפני בית דין, כן אין גמר דין בשור, ושוב לא שייך ובערת הרע בשור, ונפטר לגמרי<sup style="color: gray;">358</sup>.
<h2>שותפים</h2>
<b>הגדרת הערך</b> - שנים שיש להם חלק באותו החפץ.
בלשון חכמים<sup style="color: gray;">1</sup>, שנים שיש להם חלק באותו החפץ, נקראים שותפים, בין שקנו אותו יחד<sup style="color: gray;">2</sup>, בין שיהא ירושה שירשו, כגון אחים, ועדיין לא חילקו<sup style="color: gray;">3</sup>, בין במתנה שניתן להם, או בכל איזה דרך שאתה מוצא שיש לשנים<sup style="color: gray;">4</sup> חלק יחד<sup style="color: gray;">5</sup>. שותף הוא לשון חברותא<sup style="color: gray;">6</sup>, תרגום וחברי גנבים<sup style="color: gray;">7</sup>: ושותפין לגנבים<sup style="color: gray;">8</sup>. והנקבה: שותפת, תרגום והיא חֲבֶרְתְּךָ<sup style="color: gray;">9</sup>: שותפתך<sup style="color: gray;">10</sup>.
על איסור עשיית שֻׁתפות* עם גוי*, ע"ע שֻׁתפות.
<h3><b>ביחס לשותפות</b></h3>
<h4>שותפות בחיי הסב</h4>
בתוספתא שנינו: האחים שהניח להם אביהם נכסים, ולאחד מהם יש לו בנים ועמדו בניו של זה והשביחו את הנכסים והביאוהו לבית הריבוי, לא יאמר לו: תנו לי מה שהשביחו בני את הנכסים, וכן הם לא יאמרו לו: תנו לנו מה שאכלו בניך, אלא מה שאכלו אכלו מן האמצע, ומה שהשביחו השביחו לאמצע<sup style="color: gray;">11</sup>. ואמרו על זה בירושלמי<sup style="color: gray;">12</sup>: סתם אחים שותפים עד שלושה דורות<sup style="color: gray;">13</sup>, וכן אמרו במדרש: אם תשקֹר לי ולניני ולנכדי<sup style="color: gray;">14</sup>, עד כאן לאחים השותפים<sup style="color: gray;">15</sup>. ונחלקו ראשונים ואחרונים: א) יש מהראשונים המפרש כי זה השותף אינו אלא עד שלוש דורות, ובחיי אבי אביהם הדברים אמורים, שאם השביחו הבנים או בני בנים לא יאמרו תנו לי מה שהשביחו בני או בני בני אלא מה שהשביחו לאמצע ומה שאכלו אכלו מן האמצע, לפי שהם נטפלים בתפיסת הבית אחר אבי אביהם, אבל יותר מכאן דומים לאחרים, ואם השביחו או שאכלו, הללו תובעים שבחם והללו תובעים מהם מזונותיהם, מפני שהם כנכרים שהשביחו או שאכלו, שהרי אין להם לעצמם חלק בנכסים, אלא מקרובות אבי אביהם וכבר נתרחקו קרובתם, ולפיכך אין להם להתפרנס, וכן אם השביחו שמים להם כאריסים<sup style="color: gray;">16</sup>, אבל אם מתו האבות ונשארו הנכסים משותפים בין הבנים, אפילו עד כמה דורות, אם השביחו האחרים את הנכסים השביחו לאמצע, ומה שאכלו אכלו מן האמצע, שהרי יורשים שותפים הם<sup style="color: gray;">17</sup>. ב) ורוב הראשונים ואחרונים מפרשים שהדברים אמורים כשמת האב<sup style="color: gray;">18</sup>, שאם מת אביהם והתנהגו בשותפות<sup style="color: gray;">19</sup>, על הסתם אוכלים ומתפרנסים יחד הם שותפים עד שלוש דורות<sup style="color: gray;">20</sup>, אבל אם עשו שותפות בפירוש, אפילו כמה וכמה דורות<sup style="color: gray;">21</sup>.
<h4>שמירת השותף</h4>
השותפים שומרי שכר<sup style="color: gray;">22</sup> הם<sup style="color: gray;">23</sup>, שמה שכל אחד נוטל חלק במה שירויח חבירו הוא שכרו על מה שהוא מתעסק בשל חבירו<sup style="color: gray;">24</sup>, לפיכך אם מרשות אחד מהם נגנב - או נאבד<sup style="color: gray;">25</sup> - דבר של שותפות, חייב לשלם<sup style="color: gray;">26</sup>, כשומר-שכר*<sup style="color: gray;">27</sup>. במה דברים אמורים, בזמן שכל אחד ואחד מתעסק בשותפות זמן ידוע ונגנב לו בזמן שמתעסק בו<sup style="color: gray;">28</sup>, שאמר לו: שמור לי היום ואני אשמור לך<sup style="color: gray;">29</sup>, שאז אינו פטור משום שמירה בבעלים<sup style="color: gray;">30</sup>, שלא שעבד נפשו להיכנס במלאכה עד למחרת<sup style="color: gray;">31</sup>, ובאותו זמן הוא כשכירו של חבירו<sup style="color: gray;">32</sup>. אבל אם התחילו להתעסק ביחד - בשעה אחת, אף שכל אחד מתעסק בביתו<sup style="color: gray;">33</sup> - אפילו אם אחר כך נתעסק בו כל אחד לבדו, פטורים, ששמירה בבעלים הוא<sup style="color: gray;">34</sup>. ואם מתחילה נתעסק בו אחד לבדו, ואחר כך נתעסקו בו שניהם ביחד, ונגנב, הראשון חייב, שלא היה השני עימו במלאכתו כשהתחילה שמירתו, והשני פטור, שהראשון היה עימו במלאכתו כשהתחילה שמירתו<sup style="color: gray;">35</sup>.
חיוב השותף כשומר שכר שהוא כשכל אחד נתעסק בו לבדו<sup style="color: gray;">36</sup>, נחלקו בו ראשונים ואחרונים: א) יש סוברים שאם קנו השותפים בסתם, ולקח אחד מהם ושמר בסתם, וחבירו שתק, ונגנב או אבד, חייב, שזה יאמר: אתה שומר שכר שלי, שלאחר שהיית שומר יום או שבוע או יותר הייתי אני רוצה לשמור<sup style="color: gray;">37</sup>, או שאפילו אם התנדב חינם, מכל מקום מן הסתם קיבל שמירת כולו עליו<sup style="color: gray;">38</sup>. ב) ויש סוברים שאינו שומר שכר אלא דוקא שהתנו מתחילה שיתעסק כל אחד לבדו<sup style="color: gray;">39</sup>, אבל כשלא התנו מתחילה ועמד אחד והתעסק בשותפות לבדו זמן מה מנדבת ליבו, אינו כשומר שכר בשמירת השותפות, רק כשומר-חנם*<sup style="color: gray;">40</sup>, שהרי עשה לו טובה בחינם<sup style="color: gray;">41</sup>, ומאחר שלא אמר לו בפירוש אינו נעשה שומר שכר, שיכול לומר: אילו היית אומר לי ואני אשמור שלך לא הייתי נזקק לכלם אלא חצי הייתי נותן בידך או הייתי נזהר ביותר, אבל עתה שלא אמרת לי, שומר חינם אני ופטור<sup style="color: gray;">42</sup>.
חילקו השותפות לגמרי ונשאר ביד אחד מהם מעות לפרוע לגוים ואבדו או נגנבו ממנו, אין חבירו חייב לשלם לו ההפסד, אבל אם נשאר גם כן לשני השותפות בידו, הוא שמירה בבעלים וההפסד על שניהם<sup style="color: gray;">43</sup>.
יש מהראשונים החולקים על כל זה, וסוברים ששותף אפילו שומר חינם אינו<sup style="color: gray;">44</sup>.
<h4>חזקה</h4>
דבר הידוע שהוא משל השותפות, אין לאחד חזקה* בו על חבירו<sup style="color: gray;">45</sup>. ואפילו נשתהה בידו זמן רב - אינו יוצא מחזקתו של שני<sup style="color: gray;">46</sup> כל ימי השותפות<sup style="color: gray;">47</sup>, ששותפים אינם מקפידים זה על זה<sup style="color: gray;">48</sup> - ואינו יכול לומר שלקחו ממנו או שנתנו לו במתנה<sup style="color: gray;">49</sup>, ונאמר לאחר שהמוציא-מחברו-עליו-הראיה*, אלא הרי הוא בחזקת שניהם<sup style="color: gray;">50</sup> עד שיביא האחר ראיה<sup style="color: gray;">51</sup>, ואין לו ראיה אלא בעדים<sup style="color: gray;">52</sup>. ולאחר שחלקו<sup style="color: gray;">53</sup>, יש לו חזקה<sup style="color: gray;">54</sup> מיד<sup style="color: gray;">55</sup>, שמה שאין לשותפים חזקה אינו אלא משום ששותפים אינם מקפידים זה על זה<sup style="color: gray;">56</sup>, וכיון שחלקו טעם זה אינו<sup style="color: gray;">57</sup>.
דין זה, ששותפים אין להם חזקה זה על זה<sup style="color: gray;">58</sup>, אינו אמור רק כשידוע שיש לשניהם שוה בשוה בשותפות - ואומר האחד: כולה שלי, שקניתיה ממנו, שאינו נאמן<sup style="color: gray;">59</sup>, שעוקר לגמרי העדות על השותפות<sup style="color: gray;">60</sup> - אלא אפילו אם זה הביא מעות וזה הביא מעות ועשו בהם עסקה, ואיננו יודעים כמה הביא כל אחד, ואחר כך הוציא האחד חפץ מתחת ידו ואמר: שני שליש שלי ושליש של חברי - אף על פי שהעדים אינם יודעים כמה מעות לאחד<sup style="color: gray;">61</sup> - אינו נאמן<sup style="color: gray;">62</sup>, אלא חולקים לו בשווה<sup style="color: gray;">63</sup>, ומחזיקים השיתוף לאמצע<sup style="color: gray;">64</sup>. והדברים אמורים כשאינו יכול לטעון: לא היו דברים מעולם, או: החזרתיו לך, כגון שראו לו עדים תחת ידיו ויודעים שהוא העסק שקנו שניהם<sup style="color: gray;">65</sup>.
<h4>בגדים שעליהם</h4>
אחים שהם שותפים - בעזבון שהניח להם אביהם<sup style="color: gray;">66</sup>, שעדיין לא חלקו<sup style="color: gray;">67</sup> - יכול כל אחד למחות בחבירו שלא יקנה דבר לעצמו מהשותפות אם לא ינכה אותו מחלקו<sup style="color: gray;">68</sup>, ואם לא מיחו וקנו לעצמם<sup style="color: gray;">69</sup>, כשבאים לחלוק שמים הבגדים שעליהם<sup style="color: gray;">70</sup>, וחולקים הממון<sup style="color: gray;">71</sup>, כפי מה שהם שוים בשעת חלוקה<sup style="color: gray;">72</sup>, אבל אם בלו לגמרי או אבדו, אין מחשבים אותם להם<sup style="color: gray;">73</sup>, ואין מנכים להם מחלקם כנגדו, שמלכתחילה מוחלים זה על זה, שאינם מקפידים אלא בדבר הנראה לעינים<sup style="color: gray;">74</sup>.
קנו בגדים - לנשיהם<sup style="color: gray;">75</sup> - ולבניהם ולבנותיהם, אין שמים אותם<sup style="color: gray;">76</sup>, ואין חולקים הממון<sup style="color: gray;">77</sup>, שכבר זכו בהם לעצמם<sup style="color: gray;">78</sup>, שמתביישים להביאם לבית-דין* - שלא יפשיטום ערומים<sup style="color: gray;">79</sup> - ומחלו זה לזה<sup style="color: gray;">80</sup>, והאחים כל זמן שהם ניזונים ומתפרנסים מתפיסת הבית, בסתם מוחלים הם אלו לאלו, אף על פי שיש לזה הרבה בנים יותר מן האחר<sup style="color: gray;">81</sup>.
במה דברים אמורים שאין שמים בגדי הנשים והבנים והבנות<sup style="color: gray;">82</sup>, בבגדי חול<sup style="color: gray;">83</sup>, אבל בבגדי שבת ורגל נחלקו אמוראים בירושלמי: לדעת ר' מנא, בגדי רגל חולקים, ובבגדי שבת יש להסתפק בדבר<sup style="color: gray;">84</sup>. ולדעת ר' אבין, בין בגדי רגל בין בגדי שבת מביאים לאמצע וחולקים<sup style="color: gray;">85</sup>. ובטעמו נחלקו ראשונים: יש מפרשים הטעם, שבגדי חול מוחלים הם אלו לאלו, אבל בגדי שבת ורגל שהם יקרים אינם מוחלים<sup style="color: gray;">86</sup>. ויש מהראשונים מפרשים הטעם, שדוקא על בגדי חול מוחלים, שמתביישים להביא הבנים לבית דין שישומו בגדיהם<sup style="color: gray;">87</sup>, שלא יפשיטום ערומים<sup style="color: gray;">88</sup>, אבל בגדי שבת, שיכולים להביא הבגדים לבית דין ואינם צריכים הם עצמם לבוא, שמים<sup style="color: gray;">89</sup>, ואפילו אם יבואו לבית דין לבושים בגדי שבת ויום טוב, פושטים אותם ונותנים להם כסות הראויה להם<sup style="color: gray;">90</sup>.
להלכה פסקו ראשונים ואחרונים, שבגדי שבת - ויום טוב<sup style="color: gray;">91</sup> - שמים להם<sup style="color: gray;">92</sup>.
היה הגדול שבאחים, נחלקו בו הדעות: א) לדעת רב פפא, אין שמים בגדי האחים בשעת חלוקה<sup style="color: gray;">93</sup>, אלא בשאר אחים<sup style="color: gray;">94</sup>, אבל בגדול שבאחים - העוסק בנכסים להכניס ולהוציא<sup style="color: gray;">95</sup> - אף בגדים שקנה לעצמו, אין שמים לו<sup style="color: gray;">96</sup>, שנוח להם - שמתכסה במלבושים נאים<sup style="color: gray;">97</sup> - כדי שישמעו דבריו<sup style="color: gray;">98</sup>, ואם כשיבואו לחלוק ישומו מה שעליו, מלכתחילה ימנע ולא ילבש בגדים נאים, ויבוא הפסד ליתומים, שלא ישמעו דבריו<sup style="color: gray;">99</sup>. ויש מהראשונים שפסקו כן להלכה<sup style="color: gray;">100</sup>, וכתבו שמכל מקום לכתחילה יכולים למחות בו שלא יקנה<sup style="color: gray;">101</sup>, אבל כל זמן שלא מיחו מן הסתם נוח להם בזה<sup style="color: gray;">102</sup>, כדי שישמעו דבריו<sup style="color: gray;">103</sup>. ב) ויש מהראשונים סוברים שמחלוקת אמוראים בדבר, ולדעת ר' אלעזר שמים אף בגדי הגדול שבאחים, ופסקו כן להלכה<sup style="color: gray;">104</sup>.
להלכה כתבו הפוסקים שגדול האחים אין שמים מה שעליו<sup style="color: gray;">105</sup>.
כל הדברים האמורים שאין מחשבים בשעת החלוקה<sup style="color: gray;">106</sup>, כתבו אחרונים שתקנת-חכמים* הוא, שכן אמדו דעת סתם אחים, שמוחלים על זה<sup style="color: gray;">107</sup>. ויש מהאחרונים שנראה מדבריהם שאינה תקנת חכמים<sup style="color: gray;">108</sup>.
שאר שותפים שאינם אחים, כתבו ראשונים שאף בהם הדין כאחים<sup style="color: gray;">109</sup>, וביארו אחרונים הטעם, שהם גם כן מן הסתם מחלו על כל הדברים הנאמרים<sup style="color: gray;">110</sup>, אלא שאין זה מתקנת חכמים<sup style="color: gray;">111</sup> - כפי הדין באחים, לסוברים כן<sup style="color: gray;">112</sup> - אלא משום המנהג*<sup style="color: gray;">113</sup>, ותלוי באומדן הדעות<sup style="color: gray;">114</sup>, שהוא כאילו התנו זה על זה שהולכים אחר המנהג<sup style="color: gray;">115</sup>.
על שותף שמכר דבר של שותפות ונתאנה בפחות משתות, ע"ע אונאה<sup style="color: gray;">116</sup>. על שותפים שרצו לבטל השותפות שלהם, ע"ע חלוקת-שֻׁתפות*. על עצם השֻּׁתפות* ומהותה, ע"ע שֻׁתפות*. ושם, כיצד שותפות נעשית. על השותפים שיש להם אונאה* זה על זה, ע"ע הנ"ל. על האומנים שנשתתפו באומנות, כיצד נעשים שותפים, ע"ע הנ"ל. על המשתתף עם חבירו בסתם, שאינו הולך אלא אחר מנהג* המדינה, ע"ע הנ"ל.
<h4>מתעסק בלא רשות</h4>
שותף שנכנס - ללא רשות<sup style="color: gray;">117</sup> - לשדה המשותפת ועבדה - והוא הדין אם מתעסק בלא רשות בדבר המטלטל המשותף<sup style="color: gray;">118</sup> - חשוב כיורד ברשות<sup style="color: gray;">119</sup>, כאילו נתן לו חבירו רשות וציוהו להיות במקומו<sup style="color: gray;">120</sup>, ונוטל כדין אריסי העיר<sup style="color: gray;">121</sup>, אפילו בקמה העומדת ליקצר, ואפילו בשדה שאינה עשויה ליטע<sup style="color: gray;">122</sup>. ואף על פי ששאר אדם שאינו יורד ברשות, אפילו נטע שדה העשויה ליטע וזרע שדה העשויה לזריעה, אינו נוטל כדין אריס* שנוטל בגמר הפירות לשליש או לרביע או למחצה, אלא שמים לו כמה אדם רוצה ליטול לקבל שדה זו ליטע, מכל מקום שותף כיורד ברשות, וכאילו אמר לו לירד בתורת אריסות לשליש או למחצה<sup style="color: gray;">123</sup>.
היתה היציאה יתירה על השבח, נחלקו ראשונים: א) יש סוברים שאינו נוטל הוצאה, רק כפי השבח שמשביח, ואם לא השביח כלום, אינו נוטל כלום<sup style="color: gray;">124</sup>, ואינו כיורד ברשות לגמרי, שאילו יורד ברשות נוטל הוצאה אף על פי שהיא יתירה על השבח, ובשבועה, שהרי שליחותו עשה, אבל כאן אין לו אלא הוצאה שיעור שבח, ובשבועה, שאינו עדיף ממוציא הוצאות על נכסי אשתו וגרשה, שנוטל מה שהוציא בשבועה, ואינו אלא הוצאה שיעור שבח<sup style="color: gray;">125</sup>. ואפילו נטע שדה שאינו עשוי ליטע או זרע שדה שאינו עשוי לזריעה, שבאדם רגיל שמים לו וידו על התחתונה, אם השבח יותר על היציאה מקבל היציאה, ואם היציאה יתירה על השבח, מקבל השבח, בשותף לעולם יש לו דין אריס ואם אין כאן שבח על כל פנים נותן לו חלקו בהוצאה<sup style="color: gray;">126</sup>. ב) ויש מהראשונים סוברים שדינו ממש כיורד ברשות, ונוטל בשבועה הוצאה, אף על פי שהיא יתירה על השבח<sup style="color: gray;">127</sup>.
להלכה כתבו הפוסקים שהשותף אינו נוטל הוצאה, רק כפי השבח שמשביח, ואם לא השביח כלום, אינו נוטל כלום<sup style="color: gray;">128</sup>.
מיחה השותף השני שלא לעשות, כגון שבנה בנין והוא מוחה בו, אם הוא דבר שאי אפשר שלא לבנות צריך חבירו ליתן לו חלקו, ואם אינו צריך לבנות, יכול לומר לו טול עציך ואבנך<sup style="color: gray;">129</sup>.
<h4>נדר איסור הנאה</h4>
שותפים שנדרו הנאה זה מזה, ויש להם חצר בשותפות<sup style="color: gray;">130</sup>, נחלקו בהם תנאים ואמוראים בדעתם:
א) לדעת רבה אמר זעירי, אם אין בה כדי חלוקה - ארבע-אמות* לכל אחד<sup style="color: gray;">131</sup> - דברי הכל מותרים ליכנס לחצר<sup style="color: gray;">132</sup>, משום שכיון שאין בה דין חלוקה והדבר ידוע שלעולם תעמוד בשותפות, ושיש רשות לכל אחד מהם להשתמש בה כל שעה שירצה, הכל מודים שיש ברירה*, לפי שרוב קניה זו הובררה מתחילתה, ואינו דומה לשאר ברירות<sup style="color: gray;">133</sup>, שהדבר תלוי במחלוקת תנאים<sup style="color: gray;">134</sup>. ואם יש בה כדי דין חלוקה, נחלקו בה תנאים<sup style="color: gray;">135</sup>: לדעת תנא קמא אסורים להיכנס לחצר<sup style="color: gray;">136</sup>, שלדעתו אין ברירה<sup style="color: gray;">137</sup>, ואין אומרים הוברר הדבר כמשתמש, שגוף החצר קנוי לו לתשמישו, משום שכיון שיש בה דין חלוקה בשעת קנייתם, לא הוברר שיהא רשאי זה להשתמש בחלק זה, ששמא לא יבוא לחלקו<sup style="color: gray;">138</sup>. ולדעת ר' אליעזר בן יעקב, זה נכנס לתוך שלו וזה נכנס לתוך שלו<sup style="color: gray;">139</sup>, שלדעתו יש ברירה<sup style="color: gray;">140</sup>, לפי שבתחילה כשקנו אותה, על דעת כן קנאוה, שכל עוד שלא יחלקו אותה יהיה כל גוף החצר קנוי לתשמיש כל אחד מהם<sup style="color: gray;">141</sup>.
ב) ולדעת רב יוסף אמר זעירי - וכן מסקנת התלמוד<sup style="color: gray;">142</sup> - אם יש בה כדי חלוקה, דברי הכל אסורים להיכנס לחצר<sup style="color: gray;">143</sup>, שכיון שאפשר בחלוקה אין סומכים על ברירה<sup style="color: gray;">144</sup>, שכיון שחצר זו לחלוקה היא עומדת אי אפשר לומר שמתחילה קנאוה כולה כל אחד לתשמישו, ששמא האחד יכוף את חבירו לחולקה<sup style="color: gray;">145</sup>. ואם אין בה כדי חלוקה, נחלקו בה תנאים<sup style="color: gray;">146</sup>: לדעת תנא קמא אסורים להיכנס לחצר<sup style="color: gray;">147</sup>, שלדעתם אף כאן אנו אומרים שאין ברירה<sup style="color: gray;">148</sup>. ולדעת ר' אליעזר בן יעקב, זה נכנס לתוך שלו וזה נכנס לתוך שלו<sup style="color: gray;">149</sup>, שלדעתו, כיון שאי אפשר לחלוק סומכים על ברירה<sup style="color: gray;">150</sup>, שכיון שאי אפשר לאחד מן השותפים לעכב את חבירו מלהשתמש בו לעולם, ולא לכרופו לחלוק, מתחילה על מנת כן קנאוה שתהא גופה קנויה לגמרי לכל אחד לתשמישו בשעת תשמישו, וכשמשתמש בה אנו אומרים הוברר הדבר למפרע שמתחילה היתה קנויה לו לשעה זו, ואף על פי שאין ברירה, כאן יש ברירה לפי שעיקר הקניה נתבררה משעה ראשונה<sup style="color: gray;">151</sup>.
ג) במקום אחר בתלמוד אמר רבינא שמחלוקת התנאים היא - בין אם יש בה דין חלוקה ובין אם אין בה דין חלוקה<sup style="color: gray;">152</sup> - שלדעת תנא קמא אין ברירה, ולדעת ר' אליעזר בן יעקב יש ברירה<sup style="color: gray;">153</sup>.
להלכה פסקו בתלמוד כר' אליעזר בן יעקב<sup style="color: gray;">154</sup>, ופסקו ראשונים ואחרונים - כדעתו, לפי מסקנת התלמוד<sup style="color: gray;">155</sup> - שאם היו שניהם שותפים בחצר, אם יש בה דין חלוקה - חל הנדר<sup style="color: gray;">156</sup> - ואסורים להיכנס בו<sup style="color: gray;">157</sup>, שהרי אסור לכל אחד לדרוס על חלק חבירו שאסרו עליו, וכל זמן שלא חלקו, בכל מקום שידרוס כף רגלו שמא על חלק חבירו הוא דורס, ואף על פי שדרך העולם לוותר על זה, במודר הנאה אסור, שודאי מקפיד<sup style="color: gray;">158</sup>. ואם אין בו דין חלוקה - לא חל הנדר<sup style="color: gray;">159</sup> מעיקרו<sup style="color: gray;">160</sup> - ומותרים ליכנס בו<sup style="color: gray;">161</sup>, שכיון שאין בחצר זה דין חלוקה ואי אפשר לאחד מן השותפים לעכב על חבירו מלהשתמש בו לעולם ולא לכופו לחלוק, אנו אומרים ודאי מתחילה כשקנאוה על מנת כן קנאוה שתהא גופה קנויה לגמרי לכל אחד לתשמישו בשעת תשמישו, וכשמשתמש בה אנו אומרים הוברר הדבר למפרע שמתחלה היתה קנויה לו לשעה זו<sup style="color: gray;">162</sup>, ואף על פי שלהלכה בדאוריתא אין ברירה<sup style="color: gray;">163</sup>, כאן יש ברירה, לפי שעיקר הקנייה נתבררה משעה ראשונה<sup style="color: gray;">164</sup>. וביארו ראשונים שאף על פי שרבינא "בתראי" והלכה-כבתראי*<sup style="color: gray;">165</sup> אין דוחים משום זה מסקנת התלמוד, שלא חולק בה אמורא במפורש<sup style="color: gray;">166</sup>.
במה דברים אמורים שאסורים להיכנס לחצר, קודם חלוקה, אבל לאחר חלוקה, נחלקו ראשונים: א) יש סוברים שלאחר חלוקה כל אחד ואחד נכנס לחלקו<sup style="color: gray;">167</sup>, שאנו עדים ("אנן-סהדי*") שעל מנת כן נשתתפו, שלא יוכל אחד מהם לאוסרה על חבירו בענין שתהא נאסרת עליו לאחר חלוקה, שאם כן אסר עליו נכסים שלו, ואינו בדין<sup style="color: gray;">168</sup>. וכן כתבו הפוסקים להלכה<sup style="color: gray;">169</sup>. ב) ויש מהראשונים סוברים שאף אחר חלוקה אסורים, שאין לומר כיון שחלקו הוברר הדבר למפרע שהוא חלקו המגיעו משעה ראשונה והוא לא נאסר אלא בחלק חבירו, שאם כן ברירה זו היא כשאר הברירות, ולהלכה בדאוריתא אין ברירה<sup style="color: gray;">170</sup>.
על המדיר אחד מהשוק הנאה מחצר שיש לו בשותפות, ע"ע נדר.
<h4>פדיון השותף</h4>
שותף אינו חייב לפדות שותפו<sup style="color: gray;">171</sup>, אף על פי שנתפס מכח השותפות<sup style="color: gray;">172</sup>, ואפילו נתפס שלא בפשיעתו<sup style="color: gray;">173</sup>, שלא קיבל עליו נזקי גופו של שותפו<sup style="color: gray;">174</sup>, ודוקא גבי רפואה שאין לו קצבה אנו אומרים שהוא כמו מזונות<sup style="color: gray;">175</sup>, אבל אונס תפיסה ושביה אין זה כמו מזונות, ושותף אינו חייב באחריות חבירו, ששותפים הם שומרי שכר<sup style="color: gray;">176</sup> זה לזה בעסק הממון<sup style="color: gray;">177</sup>, אבל בעסק שמירת גופו, כל אחד שמירת גופו עליו ואין חייב בשמירת חבירו<sup style="color: gray;">178</sup>. ואם יש מנהג* שהשותף פודה את חבירו, הכל הולך אחר המנהג<sup style="color: gray;">179</sup>.
היו שותפים, ופדה האחד את חבירו מהאמצע, אף על פי שאינו חייב, ונמשכה השותפות, ולא היו מקפידים זה על זה ומתו שניהם, יורשי הפודה נוטלים בתחלה מן השותפות כשיעור פדיון שפדה אביהם את שותפו, ואף על פי שלא תבע אביהם את השותף כל ימי חייו, בשביל זה לא מחל כי רצה להמתין עד שעת חלוקה<sup style="color: gray;">180</sup>.
<h3><b>כשהרווח אינו מחמת השותפות</b></h3>
<h4>שירד לאומנות המלך</h4>
שותפים, שנפל אחד מהם לאומנות - המלך<sup style="color: gray;">181</sup> - נפל לאמצע<sup style="color: gray;">182</sup>, מה שמרויח באותו אומנות יחלק עם אחיו<sup style="color: gray;">183</sup>. במה דברים אמורים, באחים השותפים<sup style="color: gray;">184</sup>, שלא חלקו ירושת אביהם<sup style="color: gray;">185</sup>, לפי שאנו רואים האחים כל זמן שלא חלקו תפוסת הבית כאילו כולם אחד, וכאילו היה האב קיים בנכסים שירשו מהאב והם ובניהם ובנותיהם מתפרנסים מתפוסת הבית<sup style="color: gray;">186</sup>, ונקראים אחים שותפים, כשעומדים יחד בלא חלוקה, אפילו עד שלוש דורות<sup style="color: gray;">187</sup>. אבל אחים שאינם שותפים יחד בתפיסת הבית, אין שוים בדין זה<sup style="color: gray;">188</sup>, שאנו אומרים שלא נתכוונה המלכות אלא להרויח לזה<sup style="color: gray;">189</sup>.
<h4>שותף שאינו אח</h4>
היו שותפים שאינם אחים, נחלקו ראשונים: א) יש סוברים ששותפים שאינם אחים אין שוים בדין זה<sup style="color: gray;">190</sup>, לפי שהם גורסים במשנה: האחים השותפים<sup style="color: gray;">191</sup>, או: אחים השותפים<sup style="color: gray;">192</sup>, ומפרשים דהיינו האחים שהם שותפים<sup style="color: gray;">193</sup>, שדין זה הוא דוקא באחים שהם שותפים<sup style="color: gray;">194</sup>, שכל זמן שלא חלקו תפיסת הבית הם כאילו כולן אחד וכאילו היה האב קיים, אבל בשאר השותפים הכל לעצמו<sup style="color: gray;">195</sup>.ב) ויש סוברים שדין זה הוא אף בשאר שותפים<sup style="color: gray;">196</sup>, שהם גורסים במשנה: האחים והשותפים<sup style="color: gray;">197</sup>, או: האחים ושותפים<sup style="color: gray;">198</sup>, או: האחים או השותפים<sup style="color: gray;">199</sup>. או שהם גורסים במשנה: האחים השותפים<sup style="color: gray;">200</sup>, אלא שלדעתם אינו בא אלא לשלול אחים שאינם שותפים, אבל שאר שותפים דומים לאחים, שניזונים מהאמצע<sup style="color: gray;">201</sup>.
להלכה נחלקו הפוסקים: יש פוסקים דין זה רק באחים<sup style="color: gray;">202</sup>. ויש הפוסקים שדין זה הוא בכל השותפים<sup style="color: gray;">203</sup>.
<h4>אומנות המלך ואומנות אחרת</h4>
אומנות זו שאמרו היינו אומנות המלך<sup style="color: gray;">204</sup>, כגון שמינוהו גבאי - מוכס<sup style="color: gray;">205</sup>, לגבות מנת המלך מבני העיר, ומה שמרויח באותו ממון הוא שלו, בשכר שמקבצו, והקרן נותן לאוצר המלך<sup style="color: gray;">206</sup> - או פולמוסטוס<sup style="color: gray;">207</sup> - ויש גורסים: בולמוסטוס<sup style="color: gray;">208</sup>. ויש גורסים: פלומוסטוס<sup style="color: gray;">209</sup>. ויש גורסים: פומליסטוס<sup style="color: gray;">210</sup>. ויש גורסים: קולמוסטוס<sup style="color: gray;">211</sup> - דהיינו שוטר<sup style="color: gray;">212</sup>. ויש מפרשים: שומר<sup style="color: gray;">213</sup>. ויש מפרשים: לוחם מלחמות<sup style="color: gray;">214</sup>. ויש מפרשים: סופר<sup style="color: gray;">215</sup>, וכל כיוצא בזה<sup style="color: gray;">216</sup>, שמכניס ומוציא בממון המלך<sup style="color: gray;">217</sup>. ויש גורסים: פלמיטוס<sup style="color: gray;">218</sup> - ויש גורסים: פולמיטוס<sup style="color: gray;">219</sup> - ומפרשים: ממונה<sup style="color: gray;">220</sup>.
נתמנה לאומנות שאינה אומנות המלך, אף על פי שמינהו מחמת אחיו, השכר לו לבדו<sup style="color: gray;">221</sup>, כיון שאין האחים מתעסקים עימו באותה אומנות, אלא הוא לבדו מתעסק בה<sup style="color: gray;">222</sup>, שמה שנעשה סופר או אומן ולא שיבח נכסי שותפות כלל, ודאי שהכל לעצמו<sup style="color: gray;">223</sup>. ואפילו נלקח לשאר אומנות מחמת אביו, כגון שאביו היה אומן אצל עשיר אחד, וכשמת לקח אחד מבניו, הוא לעצמו, שהמלך עושה בשביל חסד עם היתומים - לסוברים כן<sup style="color: gray;">224</sup> - מה שאין כן בשאר אנשים שאין משלמים רק שכר אומנותם<sup style="color: gray;">225</sup>. ויש החולק וסובר שאפילו לאומנות אחרת הוא לאמצע<sup style="color: gray;">226</sup>.
<h4>שכר עצמו</h4>
מי שנפל לאומנות המלך מחמת אחיו, שהשכר לאמצע<sup style="color: gray;">227</sup>, מכל מקום שכר פעולת כל יום כראוי לפועל, נוטל לעצמו, ובשאר הריוח חולקים<sup style="color: gray;">228</sup>, ששכר פועל מקבל עבור האומנות, והשאר נותן המלך בשביל החסד של היתומים - לסוברים כן<sup style="color: gray;">229</sup> - ולכן הוא לאמצע<sup style="color: gray;">230</sup>. וכתבו אחרונים דהיינו כשאין האחים יכולים לעשות מלאכה זו, שהרי המלך קיבל אותו למלאכה זו, אבל בשאר שותפים שמחויבים שניהם להתעסק, ועסק אחד יותר, אינו נוטל שכר טרחתו, כיון שלא הודיעו ועסק יותר בעצמו, שיכול השותף השני לומר אם היית מודיע לי הייתי עוסק בעצמי גם כן<sup style="color: gray;">231</sup>.
<h4>כשנתמנה לאומנות המלך מחמת עצמו</h4>
במה דברים אמורים שהרווח לאמצע<sup style="color: gray;">232</sup>, שנתמנה לאומנות המלך מחמת אביו<sup style="color: gray;">233</sup>, וכן אם נתמנה לאומנות המלך מחמת אחים, הרווח לאחים<sup style="color: gray;">234</sup>, ואפילו היה חריף יותר משאר אחיו, אין אומרים שחריפותו גרמה לו שנתמנה<sup style="color: gray;">235</sup>, והוא הדין כשבא מחמת השותפות<sup style="color: gray;">236</sup>.
במהות המינוי מחמת אביו, נחלקו ראשונים: א) יש מפרשים שמחמת אביו נפל לאומנות זו, שכן מנהג המלך מעמיד מבית זו מוכס חודש אחד ומבית זו חודש אחד, וכן מכל בתי העיר<sup style="color: gray;">237</sup>, וכן מנהג העיר לקחת מכל בית שוטר אחד, לפי הזמן הקבוע, או לחודש או לשנה<sup style="color: gray;">238</sup>, שדרך המלך למנות אנשי המבוי איש איש חדשו לגבות חוקי המלך, כאלו תאמר אנשי בית ראשון של מבוי בתשרי ושני לו במרחשון<sup style="color: gray;">239</sup>, ונמצא שאחד מן האחים שנתמנה בכך לא מחמת עצמו מתמנה ואפילו היה חריף יותר - מאחיו - אלא מחמת כולם<sup style="color: gray;">240</sup>. ב) ויש מפרשים שהיה אביהם ידוע בדבר זה ואמר נעמיד תחתיו בנו כדי לעשות חסד עם היתומים<sup style="color: gray;">241</sup>, או שהיה קרוב למלכות וגמלו חסד בעבורו לפניו, ואין צריך לומר בזמן שנפל מחמת האחים<sup style="color: gray;">242</sup>. ג) ויש מפרשים שמחמת עושר הוא שמינוהו גבאי, שכן דרך המלכים לעשות כן<sup style="color: gray;">243</sup>, שהמלך נותן עיניו בעשירים ומחמת ממונם הוא ממנה אותם כדי שיקח מהם לעיתים מה שהוא צריך ליקח<sup style="color: gray;">244</sup>, ואם אינו עשיר ומחמת ממונו של אחים הוא שמינוהו, לאמצע הוא<sup style="color: gray;">245</sup>.
נתמנה לאומנות המלך מחמת עצמו, הרווח לעצמו<sup style="color: gray;">246</sup>. דהיינו שנתמנה מחמת חשיבותו ומחמת חריפותו<sup style="color: gray;">247</sup>, שהיה ראוי לכך יותר מהאחרים, או שהליץ אדם בעדו, שלא מחמת אביו ושלא מחמת אחיו<sup style="color: gray;">248</sup>, או שמינוהו מחמת עושרו, ולא מחמת עושר אחיו<sup style="color: gray;">249</sup>.
<h4>בהפסד</h4>
בירושלמי אמרו שאף בהפסד הדין כך<sup style="color: gray;">250</sup>, שאם נטל ממנו המלך מחמת ממון האחים ועשרם, ההפסד לכולם, ואם מחמת ממון עצמו, שכבר היה עשיר, ההפסד לעצמו<sup style="color: gray;">251</sup>, שאם יצא שם לאחד מהם שהוא עשיר, והמלך תובע מן העשירים שיתנו לו, ונתפס זה בתוך העשירים, אם עשיר מחמת נכסיו אינו נותן מתפוסת הבית אלא מנכסי עצמו, שלא נתבע בתוך העשירים מחמת אחיו אלא מחמת עצמו, אבל אם שם עשירותו מחמת ממון הבית על אותו ממון הוא נתבע ולפיכך יתן מתפוסת הבית<sup style="color: gray;">252</sup>, ומעשה ברב נחמן - ויש גורסים: ר' שמעון<sup style="color: gray;">253</sup> - בנו של - ר'<sup style="color: gray;">254</sup> - שמואל בר נחמן, שנתפס ל"בולי" - בתוך העשירים מחמת עשרו<sup style="color: gray;">255</sup> - והורה ר' אמי, אם יש בנכסיו שנתפש לו, ינתן לו מנכסיו, ואם לאו, ינתן לו מן האמצע<sup style="color: gray;">256</sup>. וכן פסקו ראשונים להלכה דין זה אף בהפסד<sup style="color: gray;">257</sup>.
<h4>ללמוד תורה או אומנות</h4>
רצה אחד מהאחים השותפים לילך ללמוד תורה או אומנות - אין צריכים לתת לו כל מה שצריך<sup style="color: gray;">258</sup>, שודאי צריך אדם יותר כשהוא לבדו אוכל מכשהוא אוכל בשותפות<sup style="color: gray;">259</sup>, ויכולים לומר: אכול עימנו בשותפות כמונו, וניתן לך, אם לא, לא ניתן לך מזונות<sup style="color: gray;">260</sup>, כיצד יעשה<sup style="color: gray;">261</sup> - ישומו כמה יגיע לחלקו בהוצאות כשהם ביחד וכך יתנו לו<sup style="color: gray;">262</sup>, אף על פי שצריך יותר כשהוא לבדו<sup style="color: gray;">263</sup>, והמותר יתפרנס משלו<sup style="color: gray;">264</sup>.
בברייתא שנינו דין זה באחים<sup style="color: gray;">265</sup>, וכן הביאו ראשונים ואחרונים להלכה דין זה באחים השותפים<sup style="color: gray;">266</sup>, שלא חלקו עדיין<sup style="color: gray;">267</sup>, וביארו אחרונים שאם הם סתם שותפים, כיון שנשתתפו על דעת שיתעסקו בעסק השותפות ודאי אינו יכול להניח השותפות ולילך ללמוד תורה או אומנות<sup style="color: gray;">268</sup>. ויש מהראשונים הפוסק דין זה אף בסתם שותפים<sup style="color: gray;">269</sup>, וביארו אחרונים דהיינו בשותפים שאינם צריכים לטרוח בשותפות שניהם ביחד, אלא זה עוסק בלבדו שנה או חצי שנה, ואחר כך עוסק השני גם הוא שנה או חצי שנה, ובדרך זה אין חילוק בין אחים לשותפים, שכשאין זמנו לעסוק בשותפות הולך ללמוד תורה, וכשהגיע זמנו חוזר לביתו ועוסק בשותפות<sup style="color: gray;">270</sup>, וכן כתבו הפוסקים להלכה<sup style="color: gray;">271</sup>.
<h4>מציאה</h4>
בירושלמי אמרו: כך אנו אומרים, אדם שמצא מציאה, אחיו חולקים עימו<sup style="color: gray;">272</sup>. ונחלקו ראשונים: יש מהראשונים ואחרונים מפרשים שהדברים אמורים בתמיהה<sup style="color: gray;">273</sup>, שמציאתם של השותפים לעצמם, אלא אם כן התנו שהמציאה לאמצע<sup style="color: gray;">274</sup>. ויש מהראשונים מפרשים שהדבר נאמר בניחותא<sup style="color: gray;">275</sup>, שאדם שמצא מציאה, אחיו השותפים חולקים עימו<sup style="color: gray;">276</sup>, שאם שותפים בכל, אחיו חולקים עימו<sup style="color: gray;">277</sup>, אבל אם אין להם שיתוף אחר אלא שהממון בלבד הוא משותף ביניהם אבל זה אוכל בפני עצמו וזה אוכל בפני עצמו ומה שמותיר ממזונותיו מותיר לעצמו אף מציאתו לעצמו ולא לאמצע<sup style="color: gray;">278</sup>.
להלכה נראה מדברי הפוסקים ששותף שמצא מציאה, המציאה לעצמו<sup style="color: gray;">279</sup>, אלא אם כן התנו ביניהם אחרת<sup style="color: gray;">280</sup>.
<h4>גניבה וגזילה</h4>
בירושלמי אמרו: כך אנו אומרים, אדם שיצא לליסטות, אחיו חולקים עימו<sup style="color: gray;">281</sup>. ונחלקו ראשונים ואחרונים: יש מהראשונים ואחרונים מפרשים שהדברים אמורים בתמיהה<sup style="color: gray;">282</sup>. ויש מהראשונים מפרשים שאחים - שותפים - שיצא אחד מהם ללסטים או לגנוב בלא דעת חבירו, חולקים<sup style="color: gray;">283</sup>.
אף להלכה נחלקו הפוסקים: יש פוסקים שאם גנב או גזל השותף צריך לחלוק עם חבירו, ואם הפסיד, ההפסד לעצמו<sup style="color: gray;">284</sup>, ודוקא אם הפסיד קודם שנודע לחבירו, אבל אם חלק הגניבה עם השותף ואחר כך בא עלילה עליו, וכן אם קנה גניבה וחלק עם חבירו ובא אחר כך עלילה, ההפסד גם כן לאמצע, מאחר שנתרצה למעשיו<sup style="color: gray;">285</sup>, ואין הדברים צריכין קנין*, שמיד שקבל והסכים למעשיו נשתעבד עמו לכל מה שיבוא מזה<sup style="color: gray;">286</sup>. ויש הפוסקים ששותף שגנב או גזל, הריוח לעצמו<sup style="color: gray;">287</sup>.
שותף שאמר לשותפו: גנוב וכל נזק שיגיע לך אשלם, פטור, ואף על פי שנהנה מאותה גניבה<sup style="color: gray;">288</sup>, שאין שליח לדבר עבירה, ויכול לומר לו: נוח לי בהיתר ולא באיסור<sup style="color: gray;">289</sup>.
<h4>פטור מוכס</h4>
בתוספתא שנינו: השותפים שמחלו להם מוכסים, מה שמחלו מחלו לאמצע<sup style="color: gray;">290</sup>, ואם אמרו: בשביל פלוני מחלנו, מה שמחלו מחלו לו<sup style="color: gray;">291</sup>. ונחלקו ראשונים: א) יש מפרשים ששותפים, שביקש אחד מהם מהמוכס שימחול לו, ומחל לו, הוא לאמצע<sup style="color: gray;">292</sup>, כאילו הוא שלוחם<sup style="color: gray;">293</sup> לבקש בשביל כולם<sup style="color: gray;">294</sup>, שאין שותף חולק שלא לדעת חבירו, ודרך השותפים לטרוח בשביל חבריהם<sup style="color: gray;">295</sup>, ואם מעצמו בלא פיוס - שלא ביקשם על ככה<sup style="color: gray;">296</sup> - אמר - המוכס - אני מוחל בשביל פלוני, הוא שלו לבדו<sup style="color: gray;">297</sup>, ולא זכו חביריו עימו<sup style="color: gray;">298</sup>, שודאי לו לבדו מוחל<sup style="color: gray;">299</sup>. וכן כתבו הפוסקים להלכה<sup style="color: gray;">300</sup>. ב) ויש מהראשונים מפרשים שאם ביקש מהם למחול, אף על פי שלא היה שם אלא הוא, מחלו לאמצע, כיון שמחלו סתם<sup style="color: gray;">301</sup>, אבל אם אמרו: בשביל פלוני מחלנו, אפילו על ידי בקשתו מה שמחלו מחול לו<sup style="color: gray;">302</sup>.
<h4>הציל מגייס</h4>
שיירה שהיתה מהלכת במדבר ועמד גייס וטרפה, והיו שני שותפים והציל אחד מהם את של השותפות, הציל לאמצע<sup style="color: gray;">303</sup>, בין היה חבירו יכול להציל בין לא היה יכול להציל<sup style="color: gray;">304</sup>,
אם לא אמר: לעצמי אני מציל<sup style="color: gray;">305</sup>, שלא חלק<sup style="color: gray;">306</sup>, ויפה עשה שמסר נפשו על העסק של שניהם, שהואיל והוא שותף עימו דרכו לטרוח על כל העסק<sup style="color: gray;">307</sup>, שאף על פי שחבירו לא היה יכול להציל, דרכו של שותף לטרוח על כל העסק, וכיון שהציל ולא אמר כלום ודאי דעתו להציל לצורך השותפות היה והרי הוא לאמצע<sup style="color: gray;">308</sup>. אבל אם אם אמר: אני אציל לעצמי, הציל לעצמו<sup style="color: gray;">309</sup>, שמעכב בחלוקתו את מה שהציל<sup style="color: gray;">310</sup>, שחולק שותפותו בדבריו אלו<sup style="color: gray;">311</sup>, שכגון זה - במקום שיש הפסד<sup style="color: gray;">312</sup> - שותף חולק שלא לדעת חבירו<sup style="color: gray;">313</sup>. ונחלקו ראשונים: א) יש סוברים שאם אמר אני אציל לעצמי, אין חילוק בין יכולים להציל בין אין יכולים להציל<sup style="color: gray;">314</sup>. ב) ויש מחלקים: אם הם יכולים להציל, מה שהציל עד כדי חלקו הוא לעצמו<sup style="color: gray;">315</sup>, ואם הציל יותר הרי הוא של שותפים<sup style="color: gray;">316</sup>, ואם אין יכולים להציל, הכל לעצמו<sup style="color: gray;">317</sup>. יש מהאחרונים מבארים הטעם, שאם היה חבירו יכול להציל, הרי לא נתייאש והמותר הוא של חבירו, ואם לא היה יכול להציל, הרי נתייאש והכל שלו<sup style="color: gray;">318</sup>. ויש מהאחרונים מבארים, שכיון שסתם אדם שעמד בשיירה והציל מהגייס, אם היו יכולים להציל, כל מה שהציל הציל לאמצע<sup style="color: gray;">319</sup>, ואפילו אמר: כל מה שאני מציל אני מציל לעצמי<sup style="color: gray;">320</sup>, לא עדיף שותף שאמר, מאחר שאינו שותף שאמר<sup style="color: gray;">321</sup>.
אף להלכה נחלקו הפוסקים: יש פוסקים שאם אמר: לעצמי אני מציל, הרי זה חלק מחבירו והציל לעצמו<sup style="color: gray;">322</sup>. ויש פוסקים שהציל לעצמו כל מה שהגיע לחלקו, אבל אם הציל יותר, הוא שלהם, ודוקא שהם יכולים להציל, אבל אם אינם יכולים להציל, הכל שלו<sup style="color: gray;">323</sup>.
אמר השותף שאמר שהציל לעצמו, ואין לו עדים, כתבו ראשונים ואחרונים שנשבע שלא נתכוין להציל אלא לעצמו, וזוכה<sup style="color: gray;">324</sup>. וביארו אחרונים שאף על פי שדברים-שבלב* אינם דברים, יש אומדנא* מוכחת היא, שבודאי במקום הפסד יציל לעצמו קודם, ובמקום אומדנא מוכחת מועיל - לסוברים כן<sup style="color: gray;">325</sup>, וכן הלכה<sup style="color: gray;">326</sup> -דברים שבלב<sup style="color: gray;">327</sup>.
<h4>איסורי סחורה</h4>
נבילות וטריפות, שקצים ורמשים, שאסור לעשות בהם סחורה<sup style="color: gray;">328</sup> - וכיוצא בהם בדברים שאסור להתעסק עימהם לבני ישראל<sup style="color: gray;">329</sup> - אם עבר השותף - או המתעסק במעות חבירו למחצית שכר<sup style="color: gray;">330</sup> - ועשה בהם סחורה, השכר לאמצע<sup style="color: gray;">331</sup>, ואם הפסיד, הפסיד לעצמו<sup style="color: gray;">332</sup>, מפני שעבר עבירה<sup style="color: gray;">333</sup>, שיש איסור בעסק סחורתם, נמצא שהוא שינה להתעסק בדבר שאין הדרך לסחור בו, וכל המשנה ידו על התחתונה<sup style="color: gray;">334</sup>, שיאמר השותף: לא היה רצוני שתעשה סחורה בדברים אסורים<sup style="color: gray;">335</sup>.
על האיסור לעשות סחורה* בנבילות וטריפות, שקצים ורמשים, ע"ע סחורה.
<h3><b>שותף שחלה</b></h3>
חלה אחד מהאחים השותפים - לסוברים שהמשנה עוסקת באחים בלבד<sup style="color: gray;">336</sup>. או שחלה אחד השותפים, לסוברים שהמשנה עוסקת אף בשותפים שאינם אחים<sup style="color: gray;">337</sup> - ונתרפא, נתרפא משל עצמו<sup style="color: gray;">338</sup>. והיינו שחלה בפשיעה<sup style="color: gray;">339</sup>, מרוב חום או מרוב קור<sup style="color: gray;">340</sup>, כגון שהלך בשלג בחורף או בחום בימות החמה וכיוצא בזה<sup style="color: gray;">341</sup>, שהיה יכול לשמור עצמו<sup style="color: gray;">342</sup>, שלא ישב אז בביתו בזמן הקרירות והחום כדרך העולם אלא נשא ונתן אז כדרכו ונסע ממקום למקום<sup style="color: gray;">343</sup>, ואין חילוק בין הולך ברגליו או יושב בעגלה<sup style="color: gray;">344</sup>, והוא הדין כל דבר שיכול להישמר, כגון שאכל דברים המזיקים וכיוצא בו<sup style="color: gray;">345</sup>, אבל באונס - שלא פשע הוא בעצמו<sup style="color: gray;">346</sup> - נתרפא מן האמצע<sup style="color: gray;">347</sup>, שאין השותפים מקפידים זה על זה<sup style="color: gray;">348</sup>.
בתוספתא אמרו שהדברים אמורים ברפואה שיש לה קצבה, אבל רפואה שאין לה קצבה, נתרפא מן האמצע<sup style="color: gray;">349</sup>. ונחלקו ראשונים: א) יש מפרשים שהדברים אמורים על החולה בפשיעה<sup style="color: gray;">350</sup>, שמתרפא משל עצמו אם יש לרפואה קצבה<sup style="color: gray;">351</sup>, אבל חלה ברפואה שאין לה קצבה, מתרפא מן האמצע<sup style="color: gray;">352</sup>, שרפואה שאין לה קצבה, הרי היא בכלל מזונות<sup style="color: gray;">353</sup>, וכן אם חלה באונס, מתרפא מן האמצע<sup style="color: gray;">354</sup>, ואין חילוק בין אין לה קצבה ליש לה קצבה<sup style="color: gray;">355</sup>. ב) ויש מהראשונים מפרשים להיפך, שהחילוק בין יש לו קצבה לאין לו קצבה אמור על החולה באונס<sup style="color: gray;">356</sup>, שאם יש קצבה לרפואתו מתרפא בשלו<sup style="color: gray;">357</sup>, ואם אין קצבה לרפואתו מתרפא מהאמצע<sup style="color: gray;">358</sup>, שהרי הוא כמזונות<sup style="color: gray;">359</sup>, וכולם ניזונים ומתפרנסים יחד מן האמצע<sup style="color: gray;">360</sup>, אבל חלה בפשיעה ונתרפא, נתרפא משל עצמו, בין יש לו קצבה, בין אין לו<sup style="color: gray;">361</sup>, שאין סברא לומר שאם פשע בעצמו שיהא מתרפא משל אחיו<sup style="color: gray;">362</sup>.
ויש מהאחרונים הסוברים בדעת ראשונים שהשמיטו התוספתא מההלכה, שסוברים שלא נפסק כמותה, ואין חילוק אין חילוק כלל בין קצבה לאין קצבה אלא בין פשיעה לאונס, שפשיעה בכל ענין משל עצמו, ובאונס בכל ענין בשל אמצע<sup style="color: gray;">363</sup>.
אף להלכה נחלקו הפוסקים: יש פוסקים שאם חלה בפשיעה, אם יש קצבה לרפואתו, מתרפא משלו, ואם אין לה קצבה, מתרפא מן האמצע, אבל אם חלה באונס, אפילו יש לה קצבה, מתרפא מן האמצע<sup style="color: gray;">364</sup>. ויש פוסקים שבפשיעה בכל ענין אינו מתרפא מן האמצע, ובחלה באונס דוקא רפואה שאין לה קצבה מתרפא מן האמצע<sup style="color: gray;">365</sup>, ורפואה שיש לה קצבה מתרפא משלו<sup style="color: gray;">366</sup>.
חלה בפשיעה, כשמתרפא משל עצמו - דהיינו כשיש לרפואה קצבה, לסוברים כן<sup style="color: gray;">367</sup>. או אף כשאין לה קצבה, לסוברים כן<sup style="color: gray;">368</sup> - אפילו נתרפא כבר מן האמצע, יש לו לפרוע להם<sup style="color: gray;">369</sup>, ואין אומרים שמחל<sup style="color: gray;">370</sup>, שסברא* היא, שאינם מוחלים לדבר שבא בשל פשיעתו<sup style="color: gray;">371</sup>.
<h4>חלוקה קודם שנתרפא</h4>
במה דברים אמורים שמתרפא מן האמצע - כשחלה באונס<sup style="color: gray;">372</sup>, ואין לרפואה קצבה, לסוברים כן<sup style="color: gray;">373</sup>. או אף כשיש לה קצבה, לסוברים כן<sup style="color: gray;">374</sup> - בשלא רצו לחלוק, או שכבר נתרפא<sup style="color: gray;">375</sup>, אבל חלה ולא נתרפא, יכולים לומר לו: חלוק עימנו<sup style="color: gray;">376</sup>, ולא נרפאך מן האמצע<sup style="color: gray;">377</sup>, אין חלוקת שותפותם מעכבת בשביל חליו וכיון שחלקו אינו מתרפא מן האמצע<sup style="color: gray;">378</sup>.
<h4>כשהשותפים מתעסקים יחד</h4>
במה דברים אמורים שמתרפא מן האמצע - כשחלה באונס<sup style="color: gray;">379</sup>, ואין לרפואה קצבה, לסוברים כן<sup style="color: gray;">380</sup>. או אף כשיש לה קצבה, לסוברים כן<sup style="color: gray;">381</sup> - כשהוא לבדו מתעסק באומנות - המלך בשביל כל האחים<sup style="color: gray;">382</sup> - והשאר בטלים<sup style="color: gray;">383</sup>, ונוטלים חלקם מן הריוח<sup style="color: gray;">384</sup>, אבל שני שותפים שמתעסקים באומנות או בסחורה, וחלה אחד מהם, אפילו באונס, מתרפא משל עצמו<sup style="color: gray;">385</sup>. ויש הסוברים בדעת ראשונים הסוברים שרפואה שאין לה קצבה הרי היא כמזונות<sup style="color: gray;">386</sup>, שחולקים על זה<sup style="color: gray;">387</sup>, ולדעתם כל רפואה שאין לה קצבה הרי היא כמזונות, ומתרפא מן האמצע<sup style="color: gray;">388</sup>. ויש מחלקים: כשניזונים מתפיסת השותפות, וחלה באונס, כל רפואה שאין לה קצבה דומה למזונות ומתרפא מן האמצע<sup style="color: gray;">389</sup>, וכשאינם ניזונים מן השותפות - אפילו - אם חלה באונס, מתרפא משל עצמו<sup style="color: gray;">390</sup>.
שותפים אלו המתעסקים, שאף כשחלה באונס, מתרפא משל עצמו<sup style="color: gray;">391</sup>, כתבו אחרונים שאין צורך ששניהם יתעסקו בשותפות, אלא כיון שכל אחד מניח ממון לתוך השותפות והם מתנים באופן הנאות להם, למחצה לשליש ולרביע, אף שהאחד יושב אוהלים והשני כזבולון לחוף ימים, אם חלה אינו מתרפא מהאמצע, שכנגד שכר טרחתו נוטל שכר יותר, ואם אם נוטלים זה כמות זה, נוטל שכרו אותה הנאה שמשתתפים איתו שיש לו עסקה גדולה ויוצא עליו קול שאדם סוחר הוא ונאמן, הוא כאילו כל אחד מתעסק לענין חלה, שמעות האנשים עושים לו סרסרות<sup style="color: gray;">392</sup>.
לסוברים שכשהשותפים אינם ניזונים מהשותפות, אם חלה באונס, מתרפא משל עצמו<sup style="color: gray;">393</sup>, אפילו אם חלה בהליכתו לצורך השותפים, מתרפא משל עצמו, שהרי אין לשותף מזונות משל אמצע בלכתו על אודות השותפות<sup style="color: gray;">394</sup>.
<h2>שחוטי חוץ</h2>
<b>הגדרת הערך</b> - דין קדשים שנשחטו חוץ למקומם.
<h3>הדין וגדרו</h3>
אסור לשחוט קדשים חוץ לעזרה* - שהיא מקום שחיטת הקדשים<sup style="color: gray;">1</sup> – והעושה כן במזיד חייב כרת*, שנאמר: אִישׁ אִישׁ מִבֵּית יִשְׂרָאֵל אֲשֶׁר יִשְׁחַט שׁוֹר אוֹ כֶשֶׂב אוֹ עֵז בַּמַּחֲנֶה אוֹ אֲשֶׁר יִשְׁחַט מִחוּץ לַמַּחֲנֶה; וְאֶל פֶּתַח אֹהֶל מוֹעֵד לֹא הֱבִיאוֹ וגו' וְנִכְרַת הָאִישׁ הַהוּא מִקֶּרֶב עַמּוֹ<sup style="color: gray;">2</sup>, ובשוגג מביא חטאת*, ככל חיבי-כריתות*<sup style="color: gray;">3</sup>.
<h4>אזהרה</h4>
אזהרת שוחט קדשים בחוץ לא נאמרה בפירוש בתורה, ונחלקו אמוראים במקורה, לר' יוחנן למדים גזרה-שוה* "הבאה הבאה" מהעלאת-חוץ*, שבשוחט בחוץ נאמר "לא הביאו"<sup style="color: gray;">4</sup>, ובמעלה בחוץ נאמר: לֹא יְבִיאֶנּוּ<sup style="color: gray;">5</sup>, כשם שהזהיר הכתוב מעלה בחוץ, שנאמר: הִשָּׁמֶר לְךָ פֶּן תַּעֲלֶה עֹלֹתֶיךָ בְּכָל מָקוֹם אֲשֶׁר תִּרְאֶה<sup style="color: gray;">6</sup>, כך הזהיר שוחט בחוץ<sup style="color: gray;">7</sup>, ולר' יונה ורבא למדים בהקש*, שנאמר: שָׁם תַּעֲלֶה עֹלֹתֶיךָ וְשָׁם תַּעֲשֶׂה כֹּל אֲשֶׁר אָנֹכִי מְצַוֶּךָּ<sup style="color: gray;">8</sup>, הוקשו העלאה ויתר עשיות שבקרבן, ובכללם שחיטה, אלו לאלו, כשם שהזהיר הכתוב מעלה בחוץ, כך הזהיר שוחט בחוץ<sup style="color: gray;">9</sup>.
<h4>עונש הציבור</h4>
השוחט בחוץ אינו נכרת אלא הוא, אבל הציבור אינו נענש בעוונו<sup style="color: gray;">10</sup>, ולא כפי שמצינו בעוון שבועה ובעוון עבודה-זרה* שנפרעים ממנו ומכל משפחתו<sup style="color: gray;">11</sup>, שנאמר: וְנִכְרַת הָאִישׁ<sup style="color: gray;">12</sup>, הוא ולא הציבור<sup style="color: gray;">13</sup>, ודרשו עוד: מִקֶּרֶב עַמּוֹ<sup style="color: gray;">14</sup>, ועמו בשלום<sup style="color: gray;">15</sup>, אין פרץ ולא צווחה בהם, שלא חטאו<sup style="color: gray;">16</sup>.
<h4>גדר האיסור</h4>
בגדר האיסור לשחוט קדשים בחוץ נסתפקו אחרונים אם הוא לעבוד את עבודת השחיטה – ששחיטת קדשים היא אחת מעבודות הדם שבקרבן<sup style="color: gray;">17</sup> – בחוץ, או שהוא לשחוט קדשים בשחיטת חולין הנעשית בחוץ<sup style="color: gray;">18</sup>, ויש מהם שכתבו להוכיח מדברי ראשונים כצדדים אלו<sup style="color: gray;">19</sup>.
<h4>הזמן בו נוהג האיסור</h4>
איסור שחוטי חוץ נוהג, הן בזמן שהיו ישראל במדבר, שלא הותרו בשחיטת קדשים אלא במשכן<sup style="color: gray;">20</sup> – על הסוברים שבאותו הזמן לא הותרו אף בשחיטת חולין חוץ לעזרה, ע"ע בשר-תאוה*<sup style="color: gray;">21</sup> - כמו שנאמר: אִישׁ אִישׁ מִבֵּית יִשְׂרָאֵל אֲשֶׁר יִשְׁחַט שׁוֹר אוֹ כֶשֶׂב אוֹ עֵז בַּמַּחֲנֶה אוֹ אֲשֶׁר יִשְׁחַט מִחוּץ לַמַּחֲנֶה; וְאֶל פֶּתַח אֹהֶל מוֹעֵד לֹא הֱבִיאוֹ<sup style="color: gray;">22</sup>, והיינו בזמן שהיו ישראל במדבר וחנו במחנות ולא הותרו לשחוט קדשיהם אלא באהל מועד<sup style="color: gray;">23</sup>, הן בזמן שהיה המשכן בנוי בשילה<sup style="color: gray;">24</sup> - לסוברים שנאסרו באותו הזמן בשחיטה והקרבה בבמות<sup style="color: gray;">25</sup> - הן בזמן הבית, שלא הותרה השחיטה וההקרבה אלא בו, אבל לא בבמות<sup style="color: gray;">26</sup>.
על הימים שלא היה משכן או מקדש בנוי והקריבו ישראל קרבנותיהם בבמה גדולה שבנו בגלגל, בנוב ובגבעון, ועל כך שבאותו הזמן הקריבו קרבנות שונים אף בבמה קטנה שבונה לו כל אחד בכל מקום שירצה, ע"ע במה*.
<h4>בזמן הזה</h4>
בזמן הזה, שאף על פי שחרב המקדש ההקרבה בבמות אסורה, לסוברים כן<sup style="color: gray;">27</sup>, אמר ר' יוחנן שהמעלה בחוץ חייב<sup style="color: gray;">28</sup>, ונחלקו ראשונים בדעתו לענין השוחט בחוץ: א) יש סוברים שפטור, שהרי אין המזבח* בנוי, וקדשים הנמצאים בשעה שהמזבח פגום – וכל שכן כשאינו בנוי כלל<sup style="color: gray;">29</sup> - פסולים משום דחוי* או משום מחוסר מעשה שהוא כמחוסר-זמן*<sup style="color: gray;">30</sup>, ונמצא שאין הקרבן ראוי להקרבה, שהמחוסר מעשה פטורים על שחיטתו בחוץ כמחוסר זמן, לסוברים כן<sup style="color: gray;">31</sup>, ולדעתם מטעם זה אף המעלה זבחים בחוץ בזמן הזה פטור, ולא אמר ר' יוחנן שהמעלה בחוץ חייב אלא במעלה קטרת* ומנחות* שאינן נפסלות בפגימת המזבח<sup style="color: gray;">32</sup>, ועל כך ע"ע העלאת חוץ<sup style="color: gray;">33</sup>. ב) ויש סוברים שחייב, שהרי מקריבים אף על פי שאין בית בנוי<sup style="color: gray;">34</sup>, וקרבן זה ראוי להקרבה<sup style="color: gray;">35</sup>, ואף על פי שאין המזבח בנוי אין הקרבן חשוב מחוסר מעשה שהוא כמחוסר זמן, לסוברים כן, שהמחוסר מעשה חיצוני אינו חשוב כמחוסר מעשה בגופו של קרבן אלא כשהוא מחוסר מעשה הנוהג באותו קרבן בלבד<sup style="color: gray;">36</sup>, ופסול זבחים בעת שנפגם המזבח נוהג בכל הזבחים כולם ולא נאמר בקרבן מיוחד<sup style="color: gray;">37</sup>.
<h4>על ידי שליח</h4>
השולח שליח לשחוט קדשים בחוץ, השליח חייב והמשלח פטור, ככל התורה כולה שאין-שליח-לדבר-עברה*<sup style="color: gray;">38</sup>, ויש דורשים כן מהכתוב: דָּם יֵחָשֵׁב לָאִישׁ הַהוּא דָּם שָׁפָךְ<sup style="color: gray;">39</sup>, הוא ולא שלוחו<sup style="color: gray;">40</sup>.
<h4>שוגג, אנוס ומוטעה</h4>
שחט קדשים בחוץ והיה שוגג, אנוס או מוטעה, פטור<sup style="color: gray;">41</sup>, ודרשו כן בתורת כהנים מהכתוב: וְנִכְרַת הָאִישׁ הַהוּא<sup style="color: gray;">42</sup>, הוא ולא שוגג, ולא אנוס, ולא מוטעה<sup style="color: gray;">43</sup>, ש"הוא" משמע כשישנו בהווייתו ובדעתו, ולא אנוס ולא שוגג, שהוא כמי שעושה מאליו, ולא מוטעה על ידי אחרים<sup style="color: gray;">44</sup>, ויש מן הראשונים שכתב שאין צריך מיעוט זה למעט מכרת, שהרי בכל התורה האנוס, השוגג והמוטעה פטורים מעונש<sup style="color: gray;">45</sup>, ולא נצרכה הדרשה אלא למעט את השוגג וסבור שזו בהמת חולין או ששוחט בעזרה, שפטור מקרבן, ואין חייב חטאת על שגגת שחוטי חוץ אלא האומר מותר<sup style="color: gray;">46</sup>, ודחו ראשונים דבריו, שודאי הסבור שהבהמה ששוחט היא בהמת חולין או ששוחט בעזרה חייב קרבן על שגגתו<sup style="color: gray;">47</sup>, והוצרכה הדרשה למעט שוגג ומוטעה מכרת<sup style="color: gray;">48</sup>, ויש מן הראשונים שכתבו שאנוס היינו זה שלבו אונסו ועומד בדעתו לומר שמותר לשחוט בחוץ, ולכך הוצרכה דרשה לפוטרו מכרת<sup style="color: gray;">49</sup>, ויש מן הראשונים שכתבו שהוצרכה הדרשה למעט אנוס מכרת, שלא נאמר שהואיל ונאמר בו: דָּם יֵחָשֵׁב לָאִישׁ הַהוּא דָּם שָׁפָךְ<sup style="color: gray;">50</sup>, הרי הוא כרוצח* שאפילו כופים אותו ליהרג או להרוג אינו רשאי להרוג אלא יהרג-ואל-יעבור*<sup style="color: gray;">51</sup>, ויתחייב כרת אף באונס<sup style="color: gray;">52</sup>.
<h4>היתר השחיטה</h4>
קדשים שנשחטו בחוץ, יוצאים בכך מידי איסור אבר-מן-החי*<sup style="color: gray;">53</sup>, ומידי איסור נבלה*<sup style="color: gray;">54</sup>, ומכל מקום אסורים באכילה ובהנאה<sup style="color: gray;">55</sup>. בגדר האיסור נחלקו ראשונים ואחרונים בדעתם: יש מן הראשונים שכתבו שהאיסור שמחמת קדושתם נשאר בהם, שהיתר הקדשים מאיסור הקודש אינו אלא על ידי זריקת הדם<sup style="color: gray;">56</sup>, וקדשים אלו שנשחטו בחוץ ואין דמם נזרק, הרי הם עומדים באיסורם<sup style="color: gray;">57</sup>, ויש מן הראשונים שכתבו, שהאיסור שמחמת קדושתם פוקע מהקדשים שנשחטו בחוץ, כדין קדשים שמתו שיצאו מידי מעילה*<sup style="color: gray;">58</sup>, ולדעתם יש מן האחרונים שכתבו שמן התורה מותרים באכילה ובהנאה, אלא שמדרבנן אסורים<sup style="color: gray;">59</sup>, ויש שכתבו שאסורים באכילה ובהנאה מן התורה<sup style="color: gray;">60</sup>, שהשחיטה בחוץ אוסרתם באכילה ובהנאה<sup style="color: gray;">61</sup>, שלמדים מחלין-שנשחטו-בעזרה* שאסורים באכילה ובהנאה<sup style="color: gray;">62</sup>, וכתבו אחרונים, שאותה שכתבו ראשונים שלסוברים ישנה לשחיטה מתחילה ועד סוף שחוטי חוץ נאסרים משעה ששחט בה מעט, ולסוברים אינה לשחיטה אלא לבסוף נאסרים מגמר שחיטה<sup style="color: gray;">63</sup>, היינו משום שאף לדעתם השחיטה בחוץ היא האוסרת את הקדשים באכילה ובהנאה, ולכך אינם נאסרים אלא מעת שחשובה השחיטה בחוץ שחיטה<sup style="color: gray;">64</sup>.
<h4>טומאת נבלה</h4>
שחיטת קדשים בחוץ מטהרתם מידי טומאת נבלה*<sup style="color: gray;">65</sup>.
<h4>שחיטה שאינה ראויה</h4>
שחיטת קדשים בחוץ, הואיל ואינה מתרת את הבשר<sup style="color: gray;">66</sup>, חשובה שחיטה שאינה ראויה, שאינה חשובה שחיטה, לסוברים כן<sup style="color: gray;">67</sup>, ולדעתם מטעם זה הגונב בהמת הקדש מבית המקדיש, אף בקדשים שהמקדיש חייב באחריותם והגונב ממנו חייב לשלם תשלומי כפל, שהוא בכלל מה שנאמר: וְגֻנַּב מִבֵּית הָאִישׁ<sup style="color: gray;">68</sup>, לסוברים כן<sup style="color: gray;">69</sup>, אם שחט את הבהמה בחוץ, אינו משלם תשלומי ארבעה-וחמשה*, ששחיטה זו חשובה שחיטה שאינה ראויה ולא שמה שחיטה<sup style="color: gray;">70</sup>, וכן לדעתם השוחט בהמת קדשים בחוץ מותר לשחוט באותו היום את אמה או את בתה, שלענין כל דיני תורה אין השחיטה בחוץ חשובה שחיטה, והרי זה כמי שהרג בהמה שמותר לשחוט את אמה או בתה באותו היום<sup style="color: gray;">71</sup>, ומטעם זה אם באותו היום שחט את אמה או בתה שהיא בהמת קדשים בחוץ, חייב כרת על שחיטת השניה בחוץ, ואינה כבהמת קדשים ששחטה בחוץ וקודם לכן באותו היום שחט את אמה או בתה, שפטור מכרת על שחיטתה בחוץ לפי שאסורה בהקרבה משום מחוסר-זמן* ואינה ראויה להקרבה בפנים<sup style="color: gray;">72</sup>, שהשניה מותרת בשחיטה באותו היום ואין בה משום אותו-ואת-בנו*<sup style="color: gray;">73</sup>. אף על פי ששחיטה בחוץ – לסוברים ששחיטה שאינה ראויה לא שמה שחיטה – אינה חשובה שחיטה בכל מקום, לענין איסור שחוטי חוץ חשובה היא שחיטה, שבכך חייבתו תורה<sup style="color: gray;">74</sup>.
<h4>שאלה</h4>
השוחט קדשים בחוץ ונשאל לחכם על הקדשו, הואיל ויש שאלה* בהקדש, לסוברים כן<sup style="color: gray;">75</sup>, הקדושה נעקרת מעיקרה והרי זה חולין למפרע, והשוחט נפטר מן הכרת<sup style="color: gray;">76</sup>, וכתבו אחרונים שהיינו אף לסוברים שאם אין ההקדש קיים, כגון שאכלו, שוב אי אפשר להשאל עליו, לסוברים כן<sup style="color: gray;">77</sup>, ואף על פי שעל ידי שחיטה בחוץ הקדשים יוצאים מידי האיסור שמחמת קדושתם, לסוברים כן<sup style="color: gray;">78</sup>, שמכל מקום נותרה בהם קדושה, שאף אחר שחיטתם בחוץ חייבים על העלאתם בחוץ – לסוברים כן<sup style="color: gray;">79</sup> – והרי שתורת קדשים עליהם<sup style="color: gray;">80</sup>, ועוד, שהואיל והשוחט מחויב כעת בעונש מחמת הקדושה, ואם תפקע הקדושה למפרע יפטר מן העונש, הרי זה כמי שההקדש קיים<sup style="color: gray;">81</sup>.
<h3>השחיטה</h3>
<h4>המקום שהשוחט בו חייב</h4>
המקום שהשוחט בו חייב משום שוחט בחוץ, דרשו בתורת כהנים: אֲשֶׁר יִשְׁחַט שׁוֹר אוֹ כֶשֶׂב אוֹ עֵז בַּמַּחֲנֶה<sup style="color: gray;">82</sup>, יכול השוחט קדשי-קדשים* בדרום העזרה – שהוא חוץ למקום שחיטתם, ששחיטתם בצפון העזרה<sup style="color: gray;">83</sup> – יהא חייב, תלמוד לומר: אוֹ אֲשֶׁר יִשְׁחַט מִחוּץ לַמַּחֲנֶה<sup style="color: gray;">84</sup>, אינו חייב אלא השוחט מחוץ למחנה, אבל השוחט בתוך העזרה – שהיא מחנה שכינה<sup style="color: gray;">85</sup> – אינו חייב משום שוחט בחוץ, יכול עד שישחט חוץ לשלש מחנות* - והיינו חוץ לירושלים*<sup style="color: gray;">86</sup> - מנין שאף שוחט במחנה לויה ובמחנה ישראל חייב, תלמוד לומר: במחנה, אם במחנה הוא חייב, יכול אף השוחט חטאת בדרום יהא חייב, תלמוד לומר: מחוץ למחנה, מה מחוץ למחנה שאינו כשר לשחיטת כל זבח – שאף קדשים-קלים* אינם נשחטים אלא בעזרה<sup style="color: gray;">87</sup> - אף במחנה אינו חייב אלא במקום שאינו כשר לשחיטת כל זבח, ולפיכך השוחט בדרום פטור, שאף על פי שאינו כשר לשחיטת קדשי קדשים, כשר הוא לשחיטת קדשים קלים, והשוחט מחוץ לעזרה, אפילו בהר-הבית* - שקדושתו כמחנה לויה<sup style="color: gray;">88</sup> - או בירושלים – שקדושתה כמחנה ישראל – חייב, הואיל ואינם ראויים לשחיטת כל זבח שהוא<sup style="color: gray;">89</sup>, ואמרו בגמרא, שלרבא הסובר שהשוחט בגגו של היכל פטור מדרשת הכתוב: וְאֶל פֶּתַח אֹהֶל מוֹעֵד לֹא הֱבִיאוֹ<sup style="color: gray;">90</sup>, יצא זה שהביאו לפתח אהל מועד<sup style="color: gray;">91</sup>, יש ללמוד מדרשה זו אף לחייב את השוחט במחנה לויה ובמחנה ישראל שחייב, שהרי לא הביאו אל פתח אהל מועד, ולפטור את השוחט קדשי קדשים בדרום העזרה שפטור, שהרי הביאו אל פתח אהל מועד<sup style="color: gray;">92</sup>. על הנלמד לרבא מהכתוב: במחנה, ומהכתוב: מחוץ למחנה, עי' להלן<sup style="color: gray;">93</sup>.
<h4>גגו של היכל</h4>
השוחט על גגו של היכל, נחלקו אמוראים: לעולא חייב, שמקום זה אינו ראוי לשחיטת כל זבח שהוא<sup style="color: gray;">94</sup>, ולרבא פטור, שנאמר: וְאֶל פֶּתַח אֹהֶל מוֹעֵד לֹא הֱבִיאוֹ<sup style="color: gray;">95</sup>, יצא זה שהביאו לפתח אהל מועד<sup style="color: gray;">96</sup>. הלכה כרבא<sup style="color: gray;">97</sup>.
על השוחט בלשכות* הבנויות בחול ופתוחות לקדש – שפסולות לשחיטת קדשים, לסוברים כן<sup style="color: gray;">98</sup>, ומכל מקום כשרות לאכילת קדשי קדשים<sup style="color: gray;">99</sup> – אם לרבא דינו כשוחט על גג העזרה שפטור, או שאף לדעתו חייב הואיל ומקומן חוץ לפתח אהל מועד, ע"ע לשכות<sup style="color: gray;">100</sup>.
<h4>קדשים שקצתם בעזרה וקצתם חוץ לעזרה</h4>
השוחט קדשים הנמצאים חוץ לעזרה וצוארם בתוך העזרה, חייב, ואף על פי שהשחיטה נעשית בעזרה, שנאמר: אֲשֶׁר יִשְׁחַט וגו' בַּמַּחֲנֶה אוֹ אֲשֶׁר יִשְׁחַט מִחוּץ לַמַּחֲנֶה<sup style="color: gray;">101</sup>, לרבות השוחט קדשים שצוארם במחנה וגופם חוץ למחנה שחייב<sup style="color: gray;">102</sup>, וכל שכן השוחט קדשים הנמצאים בתוך העזרה וצוארם חוץ לעזרה שחייב, שהרי שחט חוץ לעזרה<sup style="color: gray;">103</sup>.
היו הקדשים רובם בפנים וצוארם בפנים ומיעוטם בחוץ, לסוברים ששחיטה זו פסולה מתורת שחיטת קדשים<sup style="color: gray;">104</sup>, נסתפקו אחרונים אם חייב על שחיטה זו משום שחוטי חוץ, או שכל שרובם בפנים אינו חייב משום שחוטי חוץ<sup style="color: gray;">105</sup>, ויש מן האחרונים שנסתפקו לאידך גיסא, אם אינו חייב עד שיהיו כולם מלבד צוארם בחוץ, או שאפילו רובם בחוץ חייב על שחיטתם משום שחוטי חוץ<sup style="color: gray;">106</sup>.
<h4>עוף</h4>
עופות קדשים, שהכשרם אינו בשחיטה* אלא במליקה*<sup style="color: gray;">107</sup>, השוחטם בחוץ חייב, והמולקם בחוץ פטור<sup style="color: gray;">108</sup>, ואמרו בתורת כהנים שדורשים כן מהכתוב: אוֹ אֲשֶׁר יִשְׁחַט<sup style="color: gray;">109</sup>, לרבות השוחט את העוף בחוץ שחייב, יכול אף המולק בחוץ חייב, ודין הוא, ומה שחיטה שאין דרך הכשרה בפנים בכך, שהרי עוף במליקה, חייב עליה, מליקה שדרך הכשרו בכך אינו דין שהוא חייב, תלמוד לומר: זֶה הַדָּבָר<sup style="color: gray;">110</sup>, וסמוך לו נאמר: אֲשֶׁר יִשְׁחַט, אינו חייב אלא על השחיטה, אבל על המליקה בחוץ פטור<sup style="color: gray;">111</sup>, ואמרו בגמרא שדרשה זו לדעת ר' ישמעאל, ולדעת ר' עקיבא דורשים מהכתוב: דָּם יֵחָשֵׁב<sup style="color: gray;">112</sup>, לרבות שחיטת העוף, ומהכתוב: אוֹ אֲשֶׁר יִשְׁחַט, דורשים שאינו חייב אלא על השחיטה ולא על המליקה<sup style="color: gray;">113</sup>. בטעם הדבר, יש מן הראשונים שכתבו שלא חייב הכתוב בעוף אלא מה שחייב בבהמה, ולפיכך פטור על המליקה, אבל על מה שחייב עליו בבהמה חייב הכתוב אף בעוף, ולפיכך חייב על השחיטה<sup style="color: gray;">114</sup>, ויש מן הראשונים שכתבו, שהיינו משום ששחיטה בחוץ הרי היא כמליקה בפנים<sup style="color: gray;">115</sup>. על השוחט עוף בחוץ שאם העלהו בחוץ חייב אף על ההעלאה, ע"ע העלאת חוץ<sup style="color: gray;">116</sup>. על המולק עוף בחוץ שנחלקו תנאים אם חייב על העלאתו בחוץ, ע"ע הנ"ל<sup style="color: gray;">117</sup>.
<h4>השוחט לשם צורך הדיוט</h4>
השוחט קדשים בחוץ לשם שחיטת הדיוט - שאינה נעשית אלא לשם התרת הבשר באכילה<sup style="color: gray;">118</sup> - חייב<sup style="color: gray;">119</sup>, ונחלקו תנאים במקור הדין: יש סוברים שדורשים מהכתוב: אִישׁ אִישׁ<sup style="color: gray;">120</sup>, לרבות איש השוחט לצורך איש<sup style="color: gray;">121</sup>, ויש סוברים שמכתוב זה אין לדרוש, שדברה-תורה-כלשון-בני-אדם*, לסוברים כן<sup style="color: gray;">122</sup>, אלא דורשים מהכתוב: דָּם יֵחָשֵׁב לָאִישׁ הַהוּא דָּם שָׁפָךְ<sup style="color: gray;">123</sup>, שאף על פי שמחשבתו שדם זה יהיה כדם של חולין הנשפך לארץ ולא כדם קדשים הנזרק על גבי המזבח, מכל מקום חייב<sup style="color: gray;">124</sup>.
<h4>שנים ששחטו</h4>
שנים שאחזו בסכין ושחטו בחוץ, אמרו במשנה ובתורת כהנים שפטורים<sup style="color: gray;">125</sup>, ודרשו זאת בתורת כהנים מהכתוב: דָּם שָׁפָךְ<sup style="color: gray;">126</sup>, אחד ולא שנים<sup style="color: gray;">127</sup>, ובגמרא דרשו כן מהכתוב: הַהוּא<sup style="color: gray;">128</sup>, אחד ולא שנים<sup style="color: gray;">129</sup>, ונחלקו אחרונים: א) יש סוברים שאף באופן שכל אחד מהם לבדו אינו יכול לשחוט, והם נצרכים זה לעזרת זה, מכל מקום פטורים, ואף על פי שבכל התורה שנים שעשו דבר שחייבים על שגגתו חטאת וכל אחד מהם בפני עצמו אינו יכול לעשות זאת לבדו, חייבים – לסוברים כן<sup style="color: gray;">130</sup> - מכל מקום שנים השוחטים בחוץ פטורים מדרשת הכתובים: דָּם שָׁפָךְ, או: הַהוּא<sup style="color: gray;">131</sup>, ומטעם זה יש שכתבו, שאפילו שנים ששחטו מקצת סימנים בזה אחר זה עד שנשלמה השחיטה, אף לסוברים שכל מקצת ומקצת מהשחיטה חשוב כשחיטה, שישנה לשחיטה מתחילה ועד סוף<sup style="color: gray;">132</sup>, ונמצא שכל אחד מהם שחט בחוץ, פטורים, ששנים ששחטו פטרתם תורה<sup style="color: gray;">133</sup>.
ב) ויש מן האחרונים שמצדדים, שאין שנים השוחטים פטורים אלא באופן שכל אחד מהם יכול לשחוט בפני עצמו, אבל אם כל אחד מהם אינו יכול לשחוט בפני עצמו, ונצטרפו שניהם יחד, שניהם חייבים<sup style="color: gray;">134</sup>, שדין שוחט בחוץ כדין כל עבירות שבתורה שחייבים על שגגתם חטאת, ששנים העושים יחד דבר שחייבים על שגגתו חטאת, אם זה יכול וזה יכול פטורים מקרבן, ואם זה אינו יכול וזה אינו יכול חייבים בקרבן, לסוברים כן<sup style="color: gray;">135</sup>, והוצרכו באיסור שחוטי חוץ לדרשה מיוחדת שפטורים, כדי שלא נדרוש מהכתוב: אִישׁ אִישׁ<sup style="color: gray;">136</sup>, לרבות שנים השוחטים, כשם שמרבים שנים שהעלו קרבן בחוץ מהכתוב האמור לגבי העלאה: אִישׁ אִישׁ<sup style="color: gray;">137</sup>.
<h4>שוחט סימן אחד של עוף בחוץ</h4>
השוחט סימן אחד של עוף קדשים בחוץ, בחטאת-העוף* שמצותה במליקת סימן אחד משני הסימנים<sup style="color: gray;">138</sup>, חייב<sup style="color: gray;">139</sup>, ובעולת העוף שמצותו במליקת שני הסימנים<sup style="color: gray;">140</sup>, יש מן הראשונים שכתבו שנחלקו אמוראים בדבר, לרבא אם לא המשיך לשחוט את הסימן השני בפנים, פטור, ששחיטת סימן אחד אינה חשובה שחיטה לחייב עליה בחוץ בעולת העוף, שאין מצותו אלא בשני סימנים, ואם המשיך ושחט את הסימן השני בפנים, דינו תלוי במחלוקת אם ישנה לשחיטה מתחילה ועד סוף או שאינה לשחיטה אלא לבסוף – על מחלוקת זו, ע"ע שחיטה (חולין) - שלסוברים שישנה מתחילה ועד סוף חייב, שכל חלק וחלק מהשחיטה חשוב שחיטה, והרי שחט בחוץ, ולסוברים שאינה אלא לבסוף פטור, שגמר השחיטה הוא החשוב שחיטה ונעשה בפנים, ולרב יוסף כל ששחט סימן אחד של עוף בחוץ, אפילו לא המשיך ושחט את הסימן השני בפנים לדברי הכל חייב, שאפילו הוא עולת-העוף* שמצותו במליקת שני סימנים, הרי עשה בו מעשה חטאת-העוף* בחוץ, שחטאת העוף מצותה במליקת סימן אחד, ולפיכך חשוב הוא כשוחט בחוץ<sup style="color: gray;">141</sup>. ויש מן הראשונים שכתבו, שהשוחט סימן אחד של עוף בחוץ, אף בעולת העוף לדברי הכל חייב, הואיל ועשה בה מעשה החשוב שחיטה בחולין בחוץ<sup style="color: gray;">142</sup> – ששחיטת עוף חולין בסימן אחד<sup style="color: gray;">143</sup> – ועוד, אפילו אם אין למדים חולין מקדשים, הואיל ועשה בה מעשה החשוב שחיטה בחטאת העוף<sup style="color: gray;">144</sup>.
<h4>שוחט סימן אחד של בהמה בחוץ וגמר את השחיטה בפנים</h4>
השוחט סימן אחד של בהמת קדשים – שהן בחולין והן בקדשים שחיטתה בשני סימנים<sup style="color: gray;">145</sup> – בחוץ, והשלים את שחיטת הסימן השני בפנים, יש מן הראשונים שכתבו שנחלקו אמוראים בדבר, שלרבא לסוברים ישנה לשחיטה מתחילה ועד סוף חייב ולסוברים אינה לשחיטה אלא לבסוף פטור, ולרב יוסף אף לסוברים אינה לשחיטה אלא לבסוף חייב, שהרי נעשה בה בחוץ מעשה החשוב שחיטה בחטאת העוף<sup style="color: gray;">146</sup>, ולמדים בהמה מעוף<sup style="color: gray;">147</sup>.
<h4>שוחט מקצת סימן בחוץ וגמר את השחיטה בפנים</h4>
השוחט קצת מסימן אחד של בהמה או עוף קדשים בחוץ, וגמר שחיטתו בפנים, לסוברים ישנה לשחיטה מתחילה ועד סוף חייב, שהואיל וגמר שחיטתו נמצא שכל חלק וחלק מהשחיטה חשוב שחיטה, ונמצא ששחט בחוץ, ולסוברים אינה לשחיטה אלא לבסוף פטור, שגמר השחיטה הוא החשוב שחיטה, והוא נעשה בפנים<sup style="color: gray;">148</sup>.
<h4>שנים ששחטו זה מקצת וזה מקצת</h4>
אחד התחיל בשחיטת הסימנים ואחר סיים את השחיטה, לסוברים שאינה לשחיטה אלא לבסוף כתבו אחרונים שהשני חייב, שהוא סיים את השחיטה וחשוב בכך שוחט, והרי עשאה בחוץ<sup style="color: gray;">149</sup>, ולסוברים שישנה לשחיטה מתחילה ועד סוף נחלקו אחרונים: יש מצדדים לומר ששניהם חייבים, שאחר שנשחטה כולה בחוץ נמצא ששניהם שחטו בחוץ<sup style="color: gray;">150</sup>, ויש שכתבו שהראשון בלבד חייב, אבל השני פטור, לפי ששחט בהמה שנשחט בה סימן אחד בחוץ ואינה ראויה לקרבן, והשוחט בהמה שאינה ראויה לקרבן פטור<sup style="color: gray;">151</sup>, ויש שכתבו ששניהם פטורים, שאופן זה בכלל שנים ששחטו שדורשים מהכתוב: דָּם שָׁפָךְ<sup style="color: gray;">152</sup>, או מהכתוב: הַהוּא<sup style="color: gray;">153</sup>, שפטורים<sup style="color: gray;">154</sup>.
<h4>בלילה</h4>
השוחט קדשים בחוץ בלילה* - שאינו זמן שחיטת קדשים, שקדשים אינם נשחטים אלא ביום*<sup style="color: gray;">155</sup> - כתבו ראשונים שחייב<sup style="color: gray;">156</sup>, הואיל והשחיטה הנעשית בחוץ, שהיא שחיטת חולין, כשרה אף בלילה<sup style="color: gray;">157</sup>, והוסיפו אחרונים בביאור הדבר, שחיוב שחיטת חוץ הוא על שחיטה החשובה שחיטה בחולין, ולא על שחיטה החשובה שחיטה בקדשים<sup style="color: gray;">158</sup>, ואף על פי שקרבן זה אינו מתקבל בפנים שהרי הוא מחוסר זמן עד למחר, לילה אינו חשוב מחוסר זמן, לסוברים כן<sup style="color: gray;">159</sup>, וכתבו אחרונים, שהיינו בשאר קרבנות מלבד שלמים ששחיטתם בפנים כשרה אף קודם שנפתחו דלתות ההיכל, לסוברים כן<sup style="color: gray;">160</sup>, אבל שלמים ששחטם בלילה, אם לא שנפתחו דלתות היכל, או בזמן הזה שמקריבים אף על פי שאין בית<sup style="color: gray;">161</sup> ואין דלתות<sup style="color: gray;">162</sup>, פטור על שחיטתם, שהשוחט שלמים בחוץ לפני פתיחת דלתות היכל פטור<sup style="color: gray;">163</sup>. ויש מן האחרונים שמצדדים בדעת ראשונים שהשוחט קדשים בחוץ בלילה פטור<sup style="color: gray;">164</sup>, שאין שחיטת קדשים אלא ביום<sup style="color: gray;">165</sup>.
<h3>הקדשים שחייבים על שחיטתם</h3>
<h4>קדשי מזבח ובדק הבית</h4>
קדשי מזבח בלבד חייבים על שחיטתם בחוץ, אבל בהמות או עופות שהם קדשי-בדק-הבית* ואינם קדושים למזבח, אף על פי שאף הם נקראו קרבן, כמו שנאמר: וַנַּקְרֵב אֶת קָרְבַּן ה'<sup style="color: gray;">166</sup>, אין חייבים על שחיטתם בחוץ<sup style="color: gray;">167</sup>, שנאמר: וְאֶל פֶּתַח אֹהֶל מוֹעֵד לֹא הֱבִיאוֹ<sup style="color: gray;">168</sup>, אין חייבים אלא על הראויים לבוא אל פתח אהל מועד, והיינו קדשי מזבח העומדים לבוא לעזרה להקרב על גבי המזבח, אבל קדשי בדק הבית שאינם עומדים לבוא לעזרה, אין חייבים על שחיטתם בחוץ<sup style="color: gray;">169</sup>.
<h4>הראויים להקרבה</h4>
אין חייבים משום שחוטי חוץ אלא על קדשים הראויים להקרב על גבי המזבח, אבל השוחט קדשים שהם אסורי-מזבח*, פטור<sup style="color: gray;">170</sup>, שנאמר: וְאֶל פֶּתַח אֹהֶל מוֹעֵד לֹא הֱבִיאוֹ לְהַקְרִיב קָרְבָּן לַה' לִפְנֵי מִשְׁכַּן ה'<sup style="color: gray;">171</sup>, כל שאינו ראוי לבוא לפני משכן ה' אין חייבים על שחיטתו בחוץ<sup style="color: gray;">172</sup>, וכן השוחט בחוץ אחת מחטאות-המתות*, הואיל ואינן ראויות להקרב על גבי המזבח, פטור מטעם זה<sup style="color: gray;">173</sup>.
<h4>בעבר הזמן בו ראוי להקרבה</h4>
השוחט בחוץ קרבן עוף שהוא בן יונה שעבר הזמן בו הוא ראוי להקרבה – על בני יונה שאינם כשרים להקרבה אלא כשהם קטנים, ועל שיעור הגדלות הפוסלתם לקרבן, ע"ע תורים-ובני-יונה* - ואינו ראוי להקרב על גבי המזבח, פטור<sup style="color: gray;">174</sup>.
<h4>מחוסר זמן</h4>
השוחט בחוץ קרבן שכעת אינו ראוי להקרב על גבי המזבח, אבל עתיד הוא להיות ראוי להקרבה, כגון בעל-מום* עובר – שכל עוד יש בו מום הוא אסור בהקרבה<sup style="color: gray;">175</sup> – וכן בהמה בתוך שבעה ימים ללידתה, שהיא אסורה בהקרבה<sup style="color: gray;">176</sup>, וכן בהמת קדשים שנשחטה אמה או בתה באותו יום, שאסור לשוחטה משום אותו-ואת-בנו*<sup style="color: gray;">177</sup>, וכן קרבן עוף שהוא תור שעדיין לא הגיע הזמן בו הוא ראוי להקרבה – על כך שתורים אינם כשרים להקרבה אלא כשהם גדולים, ועל שיעור הגדלות המכשירתם לקרבן, ע"ע תורים ובני יונה – שכל אלו חשובים מחסר-זמן* בגופו<sup style="color: gray;">178</sup>, וכגון חטאת-העוף* של זב* וזבה* שראו שלש ראיות – שביום השמיני, אחר שמונים שבעה ימים נקיים, מביאים קרבן<sup style="color: gray;">179</sup> – בתוך שבעת הימים שהם מונים לטהרתם, וכן חטאת העוף של יולדת* קודם שהגיע זמנה להקריב קרבנותיה – על זמן זה, ע"ע יולדת<sup style="color: gray;">180</sup> – וכן חטאת-מצורע* ואשם-מצורע* - שהמצורע מקריב אותם ואת עולתו ביום השמיני לטהרתו<sup style="color: gray;">181</sup> - בתוך שבעת ימי טהרתו, וכן חטאת העוף של נזיר-טמא* בשבעת הימים שמונה לטהרתו – על פרטי דיניו, ע"ע – וחטאת נזיר* – שמביאה עם עולתו ושלמיו לאחר מלאת ימי נזירותו<sup style="color: gray;">182</sup> – קודם השלמת ימי נזירותו, שכל אלו חשובים מחוסר זמן בבעלים<sup style="color: gray;">183</sup>, פטור מכרת על שחיטתם, שבעת שחיטתם אינם ראויים להקרבה<sup style="color: gray;">184</sup>.
<h4>אזהרה לשוחט מחוסר זמן בחוץ</h4>
מחוסר זמן, שאין חייבים כרת על שחיטתו בחוץ, נחלקו תנאים אם הוא באזהרה: לחכמים כשם שאין בשחיטתו כרת כך אין בכך משום לא תעשה<sup style="color: gray;">185</sup>, ולר' שמעון אף על פי שפטור מכרת עובר בלא תעשה<sup style="color: gray;">186</sup>, ולוקה<sup style="color: gray;">187</sup>, ובדעתו נחלקו אמוראים משום איזו עבירת לא תעשה עובר, ר' אילעא אמר בשם ריש לקיש, שעובר משום הכתוב: לֹא תַעֲשׂוּן כְּכֹל אֲשֶׁר אֲנַחְנוּ עֹשִׂים פֹּה הַיּוֹם אִישׁ כָּל הַיָּשָׁר בְּעֵינָיו<sup style="color: gray;">188</sup>, דבר זה אמר משה לישראל קודם שנכנסו לארץ, שלא יקריבו בגלגל – שהוא במה* גדולה<sup style="color: gray;">189</sup> – כדרך שבמשכן הם מקריבים הן קרבנות הקרויים "הישר בעיניו" שהם נדרים-ונדבות* והן קרבנות שהם חובת יחיד<sup style="color: gray;">190</sup>, אלא נדרים ונדבות בלבד יקריבו, אבל חובת יחיד לא יקריבו עד שיבנה המשכן בשילה ויקריבו שם, שחובת יחיד אינה קרבה בבמה, לסוברים כן<sup style="color: gray;">191</sup>, ובכלל כתוב זה אזהרה שלא להקריב חובת יחיד בגלגל, והואיל והקרבה בגלגל, אף בפנים, חשובה כהקרבה בחוץ לגבי קרבנות שדינם להקרב במשכן שילה, הרי שהשוחט מחוסר זמן בחוץ בלא תעשה, שחובת יחיד בגלגל חשובה כמחוסר זמן, עד שיבנה המשכן בשילה ותקרב<sup style="color: gray;">192</sup>, ורבה אומר, שטעמו של ר' שמעון כפי שדורש בברייתא: לֹא תוּכַל לִזְבֹּחַ אֶת הַפָּסַח<sup style="color: gray;">193</sup>, זו אזהרה לזובח פסח בבמת יחיד בשעת איסור הבמות, יכול אף בשעת היתר הבמות כן, תלמוד לומר: בְּאַחַד שְׁעָרֶיךָ<sup style="color: gray;">194</sup>, לא אמרתי לך אלא בשעה שכל ישראל נכנסים בשער אחד, שזהו זמן איסור הבמות, ובהכרח אין המדובר במקריב פסח אחר חצות י"ד בניסן בבמת יחיד, שהואיל והקריב בחוץ קרבן הראוי להקרבה אינו באזהרה בלבד אלא בכרת, אלא המדובר במקריב פסח קודם חצות י"ד בניסן, שעדיין לא הגיע זמן הקרבתו – שזמן הקרבת קרבן פסח מחצות יום י"ד בניסן<sup style="color: gray;">195</sup> - והוא מחוסר זמן, ומכל מקום עובר בלא תעשה<sup style="color: gray;">196</sup>.
<h4>עולה ושלמים שלא הגיע זמן הקרבתם</h4>
השוחט בחוץ עולת זב, זבה, יולדת, מצורע ונזיר, וכן שלמי-נזיר*, קודם שהגיע זמן הקרבתם, אמרו במשנה שחייב<sup style="color: gray;">197</sup>, ודרשו כן בתורת כהנים מהכתוב: שׁוֹר אוֹ כֶשֶׂב אוֹ עֵז<sup style="color: gray;">198</sup>, שור מכל מקום, כשב מכל מקום, עז מכל מקום, לרבות עולה המחוסרת זמן בבעלים שחייב על שחיטתה בחוץ<sup style="color: gray;">199</sup>. בטעם דין זה נחלקו ראשונים: יש סוברים שאין קרבנות אלו עולים להם לחובתם, ויש להם להביא קרבן אחר כשיגיע זמנם<sup style="color: gray;">200</sup>, ומכל מקום הואיל והקרבן עצמו כשר - שעולה* ושלמים*, הבאים אף בנדבה<sup style="color: gray;">201</sup>, אף כשאינם עולים לחובת הקרבן לשמו הוקרבו, הם כשרים ומתקבלים בתורת נדבה, לסוברים כן<sup style="color: gray;">202</sup> - חייב על הקרבתו בחוץ<sup style="color: gray;">203</sup>, ויש סוברים שקרבנות אלו בדיעבד עולים אף לחובתם, שחטאת-נזיר* היא המעכבתו והיא עיקר הנזירות<sup style="color: gray;">204</sup>, וכן חטאת-מצורע* ואשם-מצורע*, הם עיקר הכפרה<sup style="color: gray;">205</sup>, אבל העולה אינה אלא דורון<sup style="color: gray;">206</sup>, וכן שלמי נזיר אינם עיקר הנזירות, ולפיכך חייב על הקרבתם בחוץ<sup style="color: gray;">207</sup>, ויש מן הראשונים שכתב, שאינו חייב על שחיטת עולה ושלמים אלו אלא אחר שהקריב את החטאת או האשם, וחייב לפי שאינם מחוסרי זמן אלא כבר הגיע זמנם<sup style="color: gray;">208</sup>.
<h4>חטאת נזיר ואשמו שלא הגיע זמנם ונשחטו שלא לשמם</h4>
חטאת נזיר – שאם נעשית במחשבת שינוי השם פסולה, ככל החטאות<sup style="color: gray;">209</sup> - שהיא מחוסרת זמן בבעלים ושחטה בחוץ שלא לשמו, פטור, הואיל ובמחשבה זו אינו ראוי להקרבה<sup style="color: gray;">210</sup>. אשם נזיר שהוא מחוסר זמן בבעלים ושחטו בחוץ שלא לשמו, לסוברים שאשם* הנשחט שלא לשמו פסול<sup style="color: gray;">211</sup>, פטור, הואיל ובמחשבה זו אינו ראוי להקרבה<sup style="color: gray;">212</sup>, ולסוברים שאשם הנשחט שלא לשמו כשר<sup style="color: gray;">213</sup>, נחלקו אמוראים: א) רב חלקיה בר טובי סובר שחייב, שאם היה מקריבו במחשבה זו בפנים היה הקרבן כשר, שהרי אינו נפסל במחשבת שלא לשמו, והואיל ונשחט שלא לשמו ואינו עולה לבעליו לשם חובה – שהזבחים שאינם נפסלים במחשבת שינוי השם, אף על פי שהם כשרים אינם עולים לבעלים לשם חובה<sup style="color: gray;">214</sup> – נמצא שאינו קרב לחובת הנזיר אלא נעקר משם אשם נזיר, ואינו מחוסר זמן<sup style="color: gray;">215</sup>, ואמרו בגמרא שלדעתו עקירת חוץ – המחשבה שחושב לעקור מהקרבן שם אשם, בשחיטת חוץ - שמה עקירה, ואף כששוחט בחוץ שלא לשמו הקרבן נעקר משם אשם נזיר ונעשה כסתם אשם<sup style="color: gray;">216</sup>. ב) ורב ירמיה מדיפתי סובר – וכן דעת רב דימי אמר ר' ירמיה אמר ר' יוחנן<sup style="color: gray;">217</sup> - שפטור, שאף על פי שאם היה מקריבו בפנים במחשבה זו היה נעקר משם אשם נזיר והיה כשר לקרבן, עקירת חוץ אינה חשובה עקירה, ובחוץ לעולם שם אשם נזיר עליו אפילו שחטו שלא לשמו, ולפיכך הוא מחוסר זמן שאינו ראוי כעת להקרבה ופטור על שחיטתו<sup style="color: gray;">218</sup>. ג) ורב הונא סובר שפטור מטעם אחר, שלדעתו אם היה מקריב את הקרבן במחשבה זו בפנים לא היה כשר, שאין לך דבר שפסול לשמו וכשר שלא לשמו, והואיל ואינו מתקבל בפנים פטורים על שחיטתו בחוץ<sup style="color: gray;">219</sup>.
<h4>הפריש שני אשמות לאחריות ושחט אחד מהם בחוץ</h4>
שני אשמות שהפריש נזיר לאחריות, שאם יאבד האחד יתכפר בשני, השוחט אחד מהם בחוץ קודם שהגיע זמן הנזיר להקריב את אשמו, אף לסוברים שהשוחט אשם נזיר מחוסר זמן בחוץ פטור<sup style="color: gray;">220</sup>, הרי הוא חייב, שהואיל והאשם שלא יקרב לחובת הנזיר אם שחטו לשם עולה הרי הוא קרב לעולה – שאף על פי שעיקר דינו לרעות עד שיסתאב ולהביא מדמיו עולה<sup style="color: gray;">221</sup>, מכל מקום אשם-שנתק-לרעיה* והקריבו עולה, כשר<sup style="color: gray;">222</sup> – נמצא שהוא ראוי להקרבה בפנים<sup style="color: gray;">223</sup>.
<h4>שני שעירי יום הכיפורים ששחטם בחוץ קודם הגרלה</h4>
שני שעירי-יום-הכפורים* ששחטם בחוץ קודם שהגריל עליהם ונקבעו זה לשם וזה לעזאזל - ומכל מקום אין לפטור את השוחטם בחוץ כדין שוחט קדשי בדק הבית בחוץ שפטור<sup style="color: gray;">224</sup>, לפי שהם קדושים קדושת-הגוף* מעת לקיחתם לשם שעירי יום הכיפורים, הואיל ובאים מתרומת-הלשכה*<sup style="color: gray;">225</sup> - אם שחטם קודם יום הכיפורים פטור על שחיטתם, הואיל ולא הגיע זמן הקרבתם, ומחוסר זמן ששחטו בחוץ פטור<sup style="color: gray;">226</sup>, ואם שחטם ביום הכיפורים קודם שהגריל עליהם, נחלקו הסוגיות: במקום אחד אמרו בגמרא שחייב על שניהם, הואיל וראויים להקרבה על גבי המזבח, ואף על פי שאין אחד מהם ראוי להקרבה לשעיר הפנימי של יום הכיפורים, הואיל ומחוסרים הגרלה והמחוסר הגרלה הוא כמחוסר מעשה בגופו – לסוברים כן<sup style="color: gray;">227</sup> – מכל מקום ראויים הם להקרבה לשעיר המוספים של יום הכיפורים הקרב חטאת אחר עבודת-יום-הכפורים* - על סדר הקרבת קרבנות היום, ע"ע עבודת יום הכיפורים - ואף על פי שעדיין לא נעשתה עבודת היום והם מחוסרי זמן, אין מחוסר-זמן-לבו-ביום*<sup style="color: gray;">228</sup> - לסוברים כן<sup style="color: gray;">229</sup> - ואפילו הקריב את השעיר הנעשה בחוץ קודם עבודת היום כשר בדיעבד<sup style="color: gray;">230</sup>, ויש חולקים וסוברים שאם הקריב את השעיר הנעשה בחוץ קטדם עבודת היום פסול אף בדיעבד, שלענין הכשר הקרבן פסול משום מחוסר זמן אף על פי שחסרון זמנו הוא לבו ביום, ומכל מקום חייב על שחיטתו בחוץ, שהואיל ובאותו יום יגיע זמן הקרבתו, חשוב כמתקבל בפנים, ולענין זה אין מחוסר זמן לבו ביום<sup style="color: gray;">231</sup>. ובמקום אחר אמרו בגמרא אמרו שפטור על שחיטתם, שנאמר: לה'<sup style="color: gray;">232</sup>, יצא שעיר המשתלח, שאף על פי שראוי לבוא אל פתח אהל מועד להגרלה ווידוי, מכל מקום אינו מיוחד לה'<sup style="color: gray;">233</sup>, וכתבו ראשונים שאף למסקנת סוגיא זו קודם הגרלה חייב על שחיטת השעירים בחוץ הואיל וראויים לשעיר הנעשה בחוץ, ולא מיעטו מכתוב זה אלא את השעיר שעלה בגורל להשתלח, שאם שחטו בחוץ קודם וידוי, אף על פי שהוא עומד לבוא לעזרה להתוודות עליו, פטור, שאינו מיוחד לה'<sup style="color: gray;">234</sup>, ויש מן האחרונים שכתבו, שסוגיא זו סוברת שאין לחייב את השוחט את השעירים קודם הגרלה בחוץ הואיל וראויים לשעיר הנעשה בחוץ, לפי שלדעתם יש מחוסר זמן לבו ביום – כסוברים כן<sup style="color: gray;">235</sup> - ומכל מקום חייב על שחיטת שני השעירים הואיל ויש בהם אחד העומד להקרבה בפנים, ואף על פי שמחוסר הגרלה, המחוסר הגרלה אינו חשוב כמחוסר מעשה, לסוברים כן<sup style="color: gray;">236</sup>.
<h4>שחטם בחוץ אחר הגרלה</h4>
שחט בחוץ אחר ההגרלה את השעיר שעלה עליו הגורל לשם, חייב, שהרי עומד לקרבן<sup style="color: gray;">237</sup>. שחט בחוץ את השעיר שעלה עליו הגורל לעזאזל, אם שחטו אחר שהתודה עליו בעזרה, שכעת אינו עומד אלא לקיום מצות שילוח למדבר<sup style="color: gray;">238</sup>, פטור, שנאמר: וְאֶל פֶּתַח אֹהֶל מוֹעֵד לֹא הֱבִיאוֹ<sup style="color: gray;">239</sup>, למעט שעיר המשתלח שאינו עומד לבוא אל פתח אהל מועד<sup style="color: gray;">240</sup>, ואם שחטו קודם שהתודה עליו בעזרה – ששעיר המשתלח הכהן הגדול מתודה עליו<sup style="color: gray;">241</sup> בעזרה<sup style="color: gray;">242</sup> – נחלקו ראשונים בדעת תנאים ואמוראים: יש סוברים שפטור, שאף על פי שעומד לודוי* בעזרה, ממעטים אותו מהכתוב: לה'<sup style="color: gray;">243</sup>, יצא זה שאינו מיוחד לה'<sup style="color: gray;">244</sup>, ויש סוברים שחייב, שהרי ראוי לבא לפני ה' לוידוי<sup style="color: gray;">245</sup>.
<h4>שוחט פסח בחוץ בשאר ימות השנה</h4>
השוחט בחוץ קרבן פסח בשאר ימות השנה, נחלקו אמוראים: א) לרב חסדא אם שחטו לשמו פטור, שלדעתו פסח הנשחט בשאר ימות לשמו בפנים פסול, שלפסח אינו כשר הואיל ואין זמנו עתה, ולשלמים אינו כשר, שכל שלא חשב עליו מחשבה לעקור שמו ממנו הרי הוא עומד בשם פסח<sup style="color: gray;">246</sup>, ונמצא שקרבן זה אינו ראוי עתה להקרבה בפנים<sup style="color: gray;">247</sup>, ואם שחטו שלא לשמו חייב, שאם היה מקריבו במחשבה זו בפנים היה כשר, שהפסח ששחטו בשאר ימות השנה שלא לשמו הרי הוא כשר וקרב שלמים<sup style="color: gray;">248</sup>, ואף על פי שלא חשב לעקור שמו ממנו אלא בחוץ, עקירת חוץ שמה עקירה<sup style="color: gray;">249</sup>. ב) ולרב דימי אמר ר' ירמיה אמר ר' יוחנן, בין ששחטו לשמו ובין ששחטו שלא לשמו פטור, שאף על פי שאם היה חושב לעקור שמו ממנו בפנים היה כשר לשלמים, עקירת חוץ אינה חשובה עקירה<sup style="color: gray;">250</sup>. ג) ולרבין אמר ר' ירמיה אמר ר' יוחנן, בין ששחטו לשמו ובין ששחטו שלא לשמו חייב, שלדעתו אף פסח הנשחט בשאר ימות השנה לשמו בפנים כשר לשלמים, שהפסח בשאר ימות השנה שלמים הוא<sup style="color: gray;">251</sup>, ולפיכך קרבן זה ראוי הוא להקרבה בפנים<sup style="color: gray;">252</sup>, וכן הלכה<sup style="color: gray;">253</sup>.
<h4>מחוסר מעשה</h4>
השוחט בחוץ קרבן שהוא מחוסר מעשה להכשר הקרבתו, אפילו אין הקרבן מחוסר מעשה בגופו, כל שאינו כשר להקרבה עד שיעשה מעשה הנאמר במצות אותו הקרבן, השוחטו בחוץ פטור<sup style="color: gray;">254</sup>, ולפיכך השוחט שלמים בחוץ קודם שנפתחו דלתות ההיכל* - ששלמים שנשחטו קודם פתיחת דלתות ההיכל פסולים<sup style="color: gray;">255</sup> – פטור, שאף על פי שפתיחת דלתות ההיכל אינה מעשה בגופם של שלמים, הואיל ומצוה האמורה בהם היא – שאין דין זה נוהג אלא בשלמים, אבל שאר קרבנות שנשחטו קודם פתיחת דלתות היכל כשרים, לסוברים כן<sup style="color: gray;">256</sup> - אף זה כמחוסר מעשה בגופו<sup style="color: gray;">257</sup>, או – אף לסוברים שכל הקרבנות שנשחטו קודם פתיחת דלתות היכל פסולים<sup style="color: gray;">258</sup> - שכיון שבעת שחיטת הקרבן צריך שיהיה השער פתוח, הרי זה חשוב כמעשה שבגופו של קרבן<sup style="color: gray;">259</sup> - על הסוברים שמכל מקום חייב מטעם אחר, עי' להלן<sup style="color: gray;">260</sup> - ואמרו בגמרא שמטעם זה השוחט שני שעירי-יום-הכפורים* קודם הגרלה אינו חייב אלא הואיל וראויים לשעיר הנעשה בחוץ – על כך עי' לעיל<sup style="color: gray;">261</sup> – אבל משום שראויים לשעיר הנעשה בפנים אין לחייב את השוחט, שאף על פי שכדי להכשיר את השעיר להקרבה בפנים אינו מחוסר אלא הגרלה בלבד – שעליית גורל מתוך קלפי בלבד מעכבת, לסוברים כן<sup style="color: gray;">262</sup>, אבל הנחתו על גבי השעיר אינה מעכבת<sup style="color: gray;">263</sup> – וההגרלה אינה מעשה הנעשה בגופו של השעיר, מכל מקום, הואיל וההגרלה היא מצוה האמורה בשעיר, המחוסר הגרלה הרי הוא כמחוסר מעשה<sup style="color: gray;">264</sup>, ויש מן האחרונים שכתב, שיש תנאים ואמוראים שחולקים וסוברים שהמחוסר הגרלה אינו חשוב כמחוסר מעשה בגופו, ולדעתם השוחט שני שעירי יום הכיפורים קודם הגרלה חייב הואיל ויש בהם שעיר הראוי להקרבה בפנים אחר ההגרלה<sup style="color: gray;">265</sup>.
<h4>השוחט זבח בחוץ שלא לשמו</h4>
השוחט זבח בחוץ וחושב עליו שלא לשמו, אם הוא מהזבחים שאינם נפסלים במחשבת שינוי השם – כגון עולה<sup style="color: gray;">266</sup> ושלמים<sup style="color: gray;">267</sup>, וכן אשם*, לסוברים כן<sup style="color: gray;">268</sup> – חייב על שחיטתו בחוץ<sup style="color: gray;">269</sup>, ואם הוא מהזבחים הנפסלים במחשבת שינוי השם – כגון קרבן-פסח*<sup style="color: gray;">270</sup> וחטאת*<sup style="color: gray;">271</sup>, וכן אשם, לסוברים כן<sup style="color: gray;">272</sup> – מדברי אמוראים נראה, וכן כתבו ראשונים בדעתם, שאף זה חייב על שחיטתו בחוץ<sup style="color: gray;">273</sup>, שהרי אם היה שוחטו בסתם היה כשר, ובמחשבת שינוי השם בחוץ לא נעקר שמו ממנו, והלכך הרי הוא ראוי להקרבה בפנים<sup style="color: gray;">274</sup>, ויש מן האחרונים שכתבו בדעת ראשונים, שזבח שנפסל במחשבת שינוי השם, אם שחטו בחוץ וחשב עליו שלא לשמו, פטור על שחיטתו, שאינו ראוי להקרבה בפנים<sup style="color: gray;">275</sup>.
על השוחט אשם-תלוי* בחוץ, אם חייב על שגגתו חטאת, או אשם תלוי, או שפטור לגמרי, ע"ע אשם תלוי<sup style="color: gray;">276</sup>.
<h4>קדשים שנפסלו ודינם שאם עלו לא ירדו</h4>
קדשים שנשחטו בחוץ באופן שאם היו נשחטים בפנים היו נפסלו בשחיטתם, והיה דינם שאם עלו למזבח לא ירדו – על הפסולים שאם עלו למזבח לא ירדו והפסולים שאפילו עלו למזבח ירדו, ע"ע קרבנות – יש מן הראשונים שמצדדים שחייבים על שחיטתם בחוץ, כשם שחייבים על העלאה בחוץ של קדשים פסולים שדינם שאם עלו לא ירדו<sup style="color: gray;">277</sup>, ולדעתם אותה שאמרו ששלמים ששחטם בחוץ קודם פתיחת דלתות היכל פטור, הואיל ואינם ראויים להתקבל בפנים עד שיפתחו דלתות היכל<sup style="color: gray;">278</sup>, לדעת הסוברים ששלמים בלבד טעונים פתיחת דלתות היכל אבל שאר קדשים שחיטתם כשרה אפילו קודם שנפתחו דלתות<sup style="color: gray;">279</sup>, היינו לר' יהודה הסובר שאף קדשים שנפסלו בפסול שכמותו כשר בקרבנות אחרים אפילו עלו למזבח ירדו<sup style="color: gray;">280</sup>, אבל לר' שמעון הסובר שקדשים שנפסלו בפסול שכמותו כשר בקרבנות אחרים ועלו למזבח לא ירדו<sup style="color: gray;">281</sup>, אף שלמים שנשחטו קודם פתיחת דלתות לא ירדו<sup style="color: gray;">282</sup>, ולפיכך השוחטם בחוץ חייב<sup style="color: gray;">283</sup>.
<h4>השוחט בחוץ בהמת חולין שעוברה קדוש</h4>
בהמת חולין מעוברת שעוברה קדוש – לסוברים שקדושה חלה על עבר*<sup style="color: gray;">284</sup> - אינו חייב על שחיטתה בחוץ<sup style="color: gray;">285</sup>, ונאמרו בגמרא שתי לשונות בטעם הדבר, בלשון ראשון אמרו שאינו חייב לפי שאין קוראים בולד זה: וֶהֱבִיאֻם לה'<sup style="color: gray;">286</sup>, ובלשון שני אמרו שאינו חייב לפי שאין חייבים אלא על הראוי לפתח אהל מועד<sup style="color: gray;">287</sup>, ועובר זה שהוא במעי אמו שהיא בהמת חולין אינו ראוי לבא לה' לפתח אהל מועד<sup style="color: gray;">288</sup>, ואף לסוברים שהשוחט מחוסר זמן בחוץ לוקה<sup style="color: gray;">289</sup>, אינו לוקה, שאף על פי שלכשיולד יהא ראוי להקרבה, אינו חשוב מחוסר זמן, שכעובר לא יבוא להקרבה לעולם<sup style="color: gray;">290</sup>, וכתבו אחרונים, שהוצרכו לטעמים אלו לפטור את השוחט את הבהמה בחוץ, ואף על פי שלא שחט אלא אותה ולא את עוברה, לפי שהיתר השחיטה מתיר אף את עוברה באכילה – שהשוחט בהמה מעוברת אף העובר שבמעיה מותר באכילה, ועל כך ע"ע בן-פקועה*<sup style="color: gray;">291</sup> - ולפיכך השוחטה חשוב כשוחט את העובר בחוץ<sup style="color: gray;">292</sup>. ומכל מקום אסור לשוחטה בחוץ<sup style="color: gray;">293</sup>, לפי שמבטל בכך תורת הקרבה מהולד, שיפסל להקרבה משום יוצא-דפן* - שבהמה שלא נולדה דרך רחם אלא יצאה דרך דופן פסולה לקרבן<sup style="color: gray;">294</sup> - ועוד, שכל שנשחטה אמו אינו חשוב כחי ואינו קרב<sup style="color: gray;">295</sup>.
<h2>שחור</h2>
<b>הגדרת הערך</b> - מראה שחור בעניני הלכה.
מראה השחור מוזכר בכתוב: שחורה אני<sup style="color: gray;">1</sup>, וכן: אל תראוני שאני שחרחרת<sup style="color: gray;">2</sup>, וכן: שחרות כעורב<sup style="color: gray;">3</sup>, וכן: חשך משחור תארם<sup style="color: gray;">4</sup>. ומשמש בכמה עניני הלכה<sup style="color: gray;">5</sup>, מהם דינים הצריכים דוקא מראה השחור, ומהם דינים שאין לעשות בשחור, או שהשחור פוסל בהם.
כמה מראות שחורות מוזכרים בחז"ל: חושך הלילה<sup style="color: gray;">6</sup>; כושי<sup style="color: gray;">7</sup>; עורב שחור<sup style="color: gray;">8</sup>; דיו<sup style="color: gray;">9</sup>; זפת<sup style="color: gray;">10</sup>; שעוה שחורה<sup style="color: gray;">11</sup>; עשב שחור<sup style="color: gray;">12</sup>; ענב שחור<sup style="color: gray;">13</sup>; זית שחור<sup style="color: gray;">14</sup>; כחול<sup style="color: gray;">15</sup>.
<h3>מנעלים</h3>
בזמן חז"ל יש מן הראשונים שכתבו שהיו נוהגים ללכת במנעלים שחורים<sup style="color: gray;">16</sup>. ויש שכתבו שיש מקומות שהיו הולכים במנעלים לבנים<sup style="color: gray;">17</sup>.
<h3>דינים שהשחור פוסל בהם</h3>
אתרוג* השחור ביותר כאדם כושי*, יש סוברים שהוא פסול<sup style="color: gray;">18</sup>, לפי שאינו הדר<sup style="color: gray;">19</sup>. על אתרוג שהשחרות שלו מועטת, ע"ע אתרוג<sup style="color: gray;">20</sup>; הדס* שענביו – פירות שגדלים בו<sup style="color: gray;">21</sup> – מרובים מעליו שפסול<sup style="color: gray;">22</sup>, הוא בענבים שחורות<sup style="color: gray;">23</sup>, או באדומות שכשיתייבשו יהיו שחורות<sup style="color: gray;">24</sup>, על טעם הפסול ע"ע הדס<sup style="color: gray;">25</sup>; ריאה*, שנמצא בה מראה - כל שהוא<sup style="color: gray;">26</sup> - שחור כדיו, הרי זה סימן טריפה*<sup style="color: gray;">27</sup>, שמראה דם שחור היא חולי<sup style="color: gray;">28</sup>, וסופו של הריאה לירקב ולינקב<sup style="color: gray;">29</sup>; כהן* שמראה עורו שחור ככושי, הרי הוא בעל-מום*<sup style="color: gray;">30</sup>, על מקור הדבר ע"ע מומי כהן<sup style="color: gray;">31</sup>, על דיניו ע"ע בעל מום (כהן). על כהן השחור ששחרותו פחות מכושי, שיש סוברים שחשוב בעל מום, ע"ע מומי כהן<sup style="color: gray;">32</sup>; בהמה שמראה עורה ככושי, אם חשובה בעלת מום ופסולה לקרבן, ע"ע מומי קרבן<sup style="color: gray;">33</sup>.
<h3>דינים שאין לעשותם בדבר השחור</h3>
יין שחור ככושי, אין מביאים ממנו לנסכים*<sup style="color: gray;">34</sup>, לפי שאינו יין חשוב<sup style="color: gray;">35</sup>, ואם הביא כשר<sup style="color: gray;">36</sup>, ואף לסוברים שאינו קרוי יין אלא האדום<sup style="color: gray;">37</sup>, אף השחור היה אדום אלא שלקה<sup style="color: gray;">38</sup>, או שדוקא שחור ככושי שאינו שחור גמור חשוב כיין אדום<sup style="color: gray;">39</sup>. ומקדשים על יין השחור ככושי בשבת<sup style="color: gray;">40</sup>; ביום-טוב* שאסרו לאדם לשלוח דורון לחבירו כלי הצריך תיקון<sup style="color: gray;">41</sup>, אמר ר' יוסי שאסור לשלוח מנעל שחור, מפני שהדרך במקומו היה להחליק מנעלים שחורים<sup style="color: gray;">42</sup>, לפי היו עושים המנעלים עם בשר העור בצד החיצוני, והבשר צריך החלקה<sup style="color: gray;">43</sup>; מלח סלקונדרוית - היינו מלח שנחתומי רומי היו משתמשים בו<sup style="color: gray;">44</sup>, או כל אנשי רומי היו נותנים אותו במאכלים שהיו מבשלים<sup style="color: gray;">45</sup>, שהיה מחליש מעט את כח המלח<sup style="color: gray;">46</sup> – שאין לוקחים אותו בסוריא אלא מאדם שמוחזק בכשרות<sup style="color: gray;">47</sup>, אמר ר' מאיר שהוא דוקא במלח שחור<sup style="color: gray;">48</sup>, לפי שהיו מערבים במלח קרבי דגים שחורים טמאים<sup style="color: gray;">49</sup>.
<h3>איסור לעשות בשחור</h3>
אסור לאיש לצבוע שערותיו הלבנות בשחור<sup style="color: gray;">50</sup>, ועובר על הכתוב: ולא ילבש גבר שמלת אשה<sup style="color: gray;">51</sup>. ויש סוברים שאין איסורו אלא מדרבנן<sup style="color: gray;">52</sup>. על האיסור ללקוט שערות לבנות מתוך שחורות ע"ע לא ילבש<sup style="color: gray;">53</sup>.
<h3>דינים ומנהגים שצריכים צבע שחור</h3>
אין כותבים כתיבת סת"ם אלא בדיו שחור<sup style="color: gray;">54</sup>; רצועות של תפילין - בין של יד ובין של ראש<sup style="color: gray;">55</sup> – אמר ר' יצחק שצריכות להיות שחורות<sup style="color: gray;">56</sup>, פניהם החיצונים<sup style="color: gray;">57</sup>, מהלכה למשה מסיני<sup style="color: gray;">58</sup>, וכל מראה שחור כשר, ומכל מקום מצוה שיהיה שחור חזק כעורב<sup style="color: gray;">59</sup>. ויש מן הראשונים שכתבו שנוי הוא לתפילין שיהיה הרצועה כולה – אף הצד הפנימי<sup style="color: gray;">60</sup> - שחורה<sup style="color: gray;">61</sup>. על הצביעה שצריך להיות לשמה*, ועל אורך הרצועות שצריכות להיות שחורות, ע"ע תפילין; בתים של התפילין יש סוברים שצריכים להיות שחורות<sup style="color: gray;">62</sup>, מהלכה למשה מסיני<sup style="color: gray;">63</sup>. ויש חולקים וסוברים שאינם צריכות להיות שחורות<sup style="color: gray;">64</sup>, ומכל מקום נוי הוא לתפילין שיהיו שחורות<sup style="color: gray;">65</sup>; אבלים וקרובי המת היו נוהגים ללבוש שחורים<sup style="color: gray;">66</sup>, ואינו חיוב אלא מנהג<sup style="color: gray;">67</sup>. ויכול אדם שמת אהבו להחמיר להצטער עליו וללבוש שחורים<sup style="color: gray;">68</sup>. אליעזר זעירא היה מתאבל על ירושלים והיה לבוש שחורים כדרך האבלים, ואף רצועות מנעליו היו שחורים<sup style="color: gray;">69</sup>.
<h3>דינים הנוהגים בדברים שחורים</h3>
הרואה אדם שהוא שחור הרבה ככושי, מברך עליו משנה את הבריות<sup style="color: gray;">70</sup>; שיער שחור מציל בנגעים, ועל כך ע"ע נגעים<sup style="color: gray;">71</sup>; דם-נדה* שאינו טמא מן התורה בכל מראות הדמים אלא במראה מיני האדמימות<sup style="color: gray;">72</sup>, שנינו שהוא טמא אף במראה השחור<sup style="color: gray;">73</sup>, לפי שדם שחור אדום הוא אלא שלקה<sup style="color: gray;">74</sup>. באיזה שחור אמרו, בברייתא שנינו וכן אמר רבה בר רב הונא שהוא כדיו<sup style="color: gray;">75</sup> היבש<sup style="color: gray;">76</sup>, וכן הלכה<sup style="color: gray;">77</sup>. עולא הראה לתלמידיו בגד שחור אחד, והורה שהשחור הטמא הוא כמראה שחרורית אותו הבגד<sup style="color: gray;">78</sup>. ר' יוחנן אמר כמפות וסדינים שחורים של הבאים ממדינת הים<sup style="color: gray;">79</sup>, ממקום הנקרא אוליירין<sup style="color: gray;">80</sup>. ר' אמי בשם ר' יוחנן אמר כצעיפים של ראש השחורים הבאים ממדינת הים<sup style="color: gray;">81</sup>. מראה השחור, שהיה עמוק מהשיעור שאמרו חכמים – כגון שהיה כענב שחור<sup style="color: gray;">82</sup>, או כשעוה שחורה<sup style="color: gray;">83</sup>, או עשב שחור<sup style="color: gray;">84</sup>, או כדיו שעמד ימים רבים<sup style="color: gray;">85</sup>, או כדיו שנתבשל הרבה<sup style="color: gray;">86</sup> – שנינו שהוא טמא, דיהה ממנו - שהיה המראה כעין הזית השחור או כעין הזפת או כעין העורב<sup style="color: gray;">87</sup> – שנינו שהוא טהור<sup style="color: gray;">88</sup>. ונחלקו ראשונים: יש מפרשים שעמוק היינו מעמיק יותר בשחרירותו שהוא שחור יותר, ודיהה מכאן, היינו שהוא פחות שחור<sup style="color: gray;">89</sup>. ויש מן הראשונים מפרשים עמוק מכאן היינו שהוא לבן ממנו מעט ואינו שחור כל כך, ודיהה מכאן שהוא לבן יותר<sup style="color: gray;">90</sup>. ויש מפרשים שהעמוק הוא שאינו שחור כל כך, והדיהה שהוא טהור הוא השחור יותר<sup style="color: gray;">91</sup>, לפי שכל שאינו שחור כל כך נראה בו יותר שאדום היה אלא שלקה<sup style="color: gray;">92</sup>.
<h2>שחיטה (בקדשים)</h2>
<b>הגדרת הערך</b> - שחיטת קרבנות בהמה.
<h3>מצותה וגדרה</h3>
<h4>מהותה</h4>
שחיטת קדשים היא שחיטת קרבנות בהמה, שהיא העבודה* הראשונה מתוך ארבע-עבודות* - שחיטה, קבלה*, הולכה* וזריקה* - הנעשות בקרבן, שבהן תלויים הכשרו וכפרתו<sup style="color: gray;">1</sup>.
<h4>המצוה</h4>
הציווי לשחוט את הקרבן נאמר בתורה פעמים רבות, בקרבנות שונים<sup style="color: gray;">2</sup>.
יש מן הגאונים שמנו את שחיטת הקרבנות למצוה מיוחדת במנין המצוות<sup style="color: gray;">3</sup>, שלדעתם כל אחת מעבודות הקרבנות נחשבת מצוה מיוחדת<sup style="color: gray;">4</sup>. ויש חולקים וסוברים שהשחיטה אינה נחשבת מצוה מיוחדת, אלא שחיטת כל קרבן היא חלק ממצות הקרבן ההוא<sup style="color: gray;">5</sup>.
<h4>ברכה</h4>
שחיטת קדשים מברכים עליה<sup style="color: gray;">6</sup>, ואף בזמן שלא היו מצווים על שחיטת חולין, ולא היו מברכים עליה, לסוברים כן<sup style="color: gray;">7</sup>, על שחיטת קדשים היו מברכים<sup style="color: gray;">8</sup>.
<h4>גדר עבודה</h4>
שחיטה אינה חשובה עבודה*<sup style="color: gray;">9</sup>, ולפיכך היא כשרה בזר<sup style="color: gray;">10</sup>. וכתבו אחרונים שאין הכוונה שאינה עבודה כלל, שהרי יש לה חלק מדיני עבודה, שצריך לעשותה לשמה<sup style="color: gray;">11</sup>, ומפגלים בה<sup style="color: gray;">12</sup>, אלא הכוונה שלענין כהונה אין לה דין עבודה, אלא היא כשרה בזר<sup style="color: gray;">13</sup>.
מנין הוכיחו האמוראים ששחיטה אינה עבודה, כתבו ראשונים מזה שהוכשרו בה כל הפסולים<sup style="color: gray;">14</sup>. ויש שכתבו שההוכחה היא מזה ששחיטה נוהגת אף בחולין<sup style="color: gray;">15</sup>. ויש שכתבו שההוכחה היא מזה שהשחיטה כשרה אף כשהשוחט עומד מחוץ בעזרה<sup style="color: gray;">16</sup>, ואם השחיטה היתה חשובה עבודה, היה השוחט צריך להיות בעזרה, כדרך שמצינו בעבודה של קבלת הדם, שהמקבל צריך להיות בפנים<sup style="color: gray;">17</sup>, וכעין זה יש שפרשו שההוכחה היא מזה ששחיטת קדשי-קדשים*, שנעשית בצפון<sup style="color: gray;">18</sup>, כשרה אף כשהשוחט עומד בדרום<sup style="color: gray;">19</sup>, ואם השחיטה היתה חשובה עבודה, היה השוחט צריך להיות בצפון, כדרך שמצינו בעבודה של קבלת הדם, שהמקבל צריך להיות בצפון<sup style="color: gray;">20</sup>, וכעין זה יש שפרשו שההוכחה היא מזה שהנתלה ושחט שחיטתו כשרה<sup style="color: gray;">21</sup>, ואם השחיטה היתה חשובה עבודה, היא היתה פסולה, כדרך שמצינו בקבלה, שנתלה וקבל קבלתו פסולה<sup style="color: gray;">22</sup>.
אף שחיטת פרה-אדומה*, אפילו לסוברים שהיא טעונה כהן, ופסולה בזר<sup style="color: gray;">23</sup>, אינה חשובה עבודה, ומה שהיא פסולה בזר אינו אלא גזירת הכתוב<sup style="color: gray;">24</sup>.
אף שחיטת פר-יום-הכפורים*, אפילו לסוברים שהיא פסולה בזר<sup style="color: gray;">25</sup>, אינה חשובה עבודה, ומה שהיא פסולה בזר אינו אלא משום שהפר טעון שחיטה בבעלים, שהוא הכהן הגדול<sup style="color: gray;">26</sup>.
<h4>עיקרה לדם</h4>
שחיטת קדשים, כל עצמה ועיקרה היא לצורך הוצאת הדם לזריקה*<sup style="color: gray;">27</sup>, שהרי זריקת הדם היא המכשירה את הקרבן<sup style="color: gray;">28</sup>, ומטעם זה בשחיטת קדשים צריך לחתוך את הורידים, כדי להוציא את הדם, אף לסוברים שבשחיטת חולין אין צריך לעשות כן<sup style="color: gray;">29</sup>, וכן מטעם זה השוחט בהמת קדשים ולא יצא ממנה דם, השחיטה פסולה<sup style="color: gray;">30</sup>.
<h4>חלקה העיקרי</h4>
נחלקו אמוראים בכל שחיטה, אם ישנה מתחילה ועד סוף, כלומר שכולה קרויה שחיטה, והלכות שחיטה נאמרו בכולה, או אינה אלא לבסוף, כלומר שאינה קרויה שחיטה אלא בסופה, והלכות שחיטה לא נאמרו אלא בסופה<sup style="color: gray;">31</sup>. על המחלוקת וטעמיה ע"ע שחיטה (א).
בשחיטת קדשים, מצינו כמה הלכות שתלויות בשאלה אם ישנה לשחיטה מתחלה ועד סוף או שאינה אלא לבסוף:
א) התחיל לשחוט קדשים בחוץ, וסיים את השחיטה בפנים, לסוברים שישנה לשחיטה מתחלה ועד סוף, הוא חייב משום שחיטת חוץ, ולסוברים שאינה אלא בסוף, הוא אינו חייב משום שחיטת חוץ<sup style="color: gray;">32</sup>. על פרטי הדין ע"ע שחוטי-חוץ. ב) קדשי-קדשים – שדינם להישחט בצפון<sup style="color: gray;">33</sup> - שהחל לשחטם בדרום, וסיים את השחיטה בצפון, לסוברים שישנה לשחיטה מתחלה ועד סוף, הקרבן פסול, ולסוברים שאינה אלא לבסוף, הקרבן כשר<sup style="color: gray;">34</sup>. ג) פרה אדומה, שדינה שמטמאה את העוסקים בה<sup style="color: gray;">35</sup>, ששחטוה שני בני אדם בזה אחר זה, כלומר שכל אחד עשה חלק ממעשה השחיטה – לסוברים ששנים שוחטים זבח אחד<sup style="color: gray;">36</sup> – לסוברים שישנה לשחיטה מתחלה ועד סוף, שניהם טמאים, ולסוברים שאינה אלא לבסוף, האחרון טמא, והראשון טהור<sup style="color: gray;">37</sup>. ד) שחט פרה אדומה בשני סודרים, כלומר שבאמצע השחיטה החליף בגד, לסוברים שישנה לשחיטה מתחלה ועד סוף, שני הבגדים טמאים, ולסוברים שאינה אלא לבסוף, הבגד האחרון טמא, והראשון טהור<sup style="color: gray;">38</sup>.
על מי שחשב בחלק מן השחיטה מחשבת חוץ לזמנו, ובחלקה מחשבת חוץ למקומו, ע"ע פגול.
על השוחט קרבן-פסח*, שבחלק מן השחיטה חשב להאכילו לכשרים, ובחלק ממנה חשב להאכילו לפסולים, ע"ע קרבן פסח וע' תפוס לשון ראשון.
ארע פסול בסוף השחיטה, אף לסוברים שישנה לשחיטה מתחלה ועד סוף, אין אומרים שמאחר ותחילת השחיטה היתה בכשרות, יהיו דיני שחיטה על החלק שקודם הפסול, אלא התגלה למפרע שלא היתה שחיטה כלל, ולפיכך פרה אדומה - שדינה שמטמאת את העוסקים בה<sup style="color: gray;">39</sup> - שאירע פסול בשחיטתה, אף לסוברים שישנה לשחיטה מתחלה ועד סוף, מאחר והתגלה שלא היתה שחיטה כלל, השוחט טהור, ואין אומרים שהוא נטמא בתחילת השחיטה<sup style="color: gray;">40</sup>.
<h4>שאינה ראויה</h4>
על שחיטת קדשים, שיש אמוראים סוברים שמאחר ואינה מתירה את הבשר עד שיזרק הדם, היא נחשבת שחיטה-שאינה-ראויה*, עי' עליה בע' כל-העומד<sup style="color: gray;">41</sup>, ובע' שחיטה-שאינה-ראויה.
<h4>מליקה</h4>
על מליקת קרבן עוף, שהוא במקום שחיטה שבקרבן בהמה, ע"ע מליקה.
<h4>קמיצה</h4>
על קמיצת מנחות, שהיא במקום שחיטה שבקרבן בהמה, ע"ע קמיצה.
<h3>השוחט</h3>
<h4>המצווה בשחיטה</h4>
שחיטת קדשים אינה נעשית דוקא על ידי בעלי הקרבן, אלא אף על ידי אדם אחר<sup style="color: gray;">42</sup>. ונחלקו ראשונים ואחרונים בדעת הבבלי והירושלמי אם השחיטה אינה מוטלת כלל על הבעלים, או שהיא מוטלת עליו, ואדם אחר אינו שוחט אלא בשליחותו: א) בדעת הירושלמי כתבו אחרונים שהשחיטה אינה מוטלת על הבעלים דוקא, ולפיכך כל אדם יכול לשחוט, אף שלא בשליחות הבעלים, ואף שלא מדעת הבעלים<sup style="color: gray;">43</sup>. ב) מדברי ראשונים נראה בדעת הבבלי ששחיטת קדשים מוטלת על הבעלים, ואדם אחר אינו שוחט אלא מדין שליחות<sup style="color: gray;">44</sup>. ג) ויש אחרונים שחילקו בדעת הבבלי בין קרבן-פסח* לבין שאר הקרבנות, שקרבן פסח, שחיטתו מוטלת על הבעלים, ואחר ששוחט הוא שליח, ושאר הקרבנות, שחיטתם אינה מוטלת על הבעלים<sup style="color: gray;">45</sup>. על טעם החילוק בין קרבן פסח לשאר הקרבנות ע"ע קרבן פסח. ד) ויש שכתבו שבכל הקרבנות מצוה לכתחלה שהבעלים או שלוחו ישחוט, אבל הקרבן כשר אף כשאדם אחר שחט שלא בשליחות הבעלים<sup style="color: gray;">46</sup>.
<h4>זר</h4>
שחיטת קדשים אינה טעונה כהן*, אלא היא כשרה בזר*<sup style="color: gray;">47</sup>, אפילו לכתחלה<sup style="color: gray;">48</sup>, שנאמר: ושחט את בן הבקר לפני ה' והקריבו בני אהרן הכהנים את הדם<sup style="color: gray;">49</sup>, לא נאמר ושחט הכהן, אלא והקריבו הכהנים, מקבלה ואילך מצות כהונה<sup style="color: gray;">50</sup>. ואף הסוברים שוי"ו מוסיף על ענין ראשון – ע"ע ו (דרשה) - שלדעתם היה נראה שהאות וו שבתיבת והקריבו מוסיפה על הענין הקודם, שאף השחיטה טעונה כהן, אף הם מודים שהשחיטה כשרה בזר, שנאמר: וסמך ידו וגו' ושחט את בן הבקר<sup style="color: gray;">51</sup>, מה סמיכה בזרים<sup style="color: gray;">52</sup>, אף שחיטה בזרים<sup style="color: gray;">53</sup>. ויש מן הראשונים שכתבו שלכתחלה מצוה שכהן ישחוט<sup style="color: gray;">54</sup>, וכן כתבו אחרונים שרוב שחיטות הקדשים נעשו על ידי כהנים<sup style="color: gray;">55</sup>.
בשבת*, צדדו אחרונים לומר שאסור לזר לשחוט, לפי שאף על פי שהתורה התירה לעשות מלאכות בשבת בהקרבת הקרבנות<sup style="color: gray;">56</sup>, זה דוקא לכהנים, שעליהם הוטלה עבודת המקדש, ולא לזרים<sup style="color: gray;">57</sup>.
<h4>בפר יום הכפורים</h4>
פר-יום-הכפורים*, נחלקו תנאים ואמוראים אם שחיטתו כשרה בזר: שמואל אמר ששחיטתו פסולה בזר, לפי שנאמר בו אהרן: והקריב אהרן את פר החטאת<sup style="color: gray;">58</sup>, ונאמר בו חוקה: והיתה זאת לכם לחקת עולם<sup style="color: gray;">59</sup>, וכל מקום שנאמר בו חוקה אינו אלא לעכב<sup style="color: gray;">60</sup>. ובברייתא שנינו ששחיטתו כשרה בזר<sup style="color: gray;">61</sup>, וכן אמר רב ששחיטתו כשרה, לפי ששחיטה אינה עבודה<sup style="color: gray;">62</sup>, ובהכרח שלא עליה נאמר חוקה<sup style="color: gray;">63</sup>, וכן אמר רבי יוחנן, שלא מצינו שחיטה בזר פסולה<sup style="color: gray;">64</sup>, וכן הלכה<sup style="color: gray;">65</sup>. וע"ע פר יום הכפורים.
<h4>בפרה אדומה</h4>
פרה-אדומה*, נחלקו תנאים ואמוראים בשחיטתה, אם נעשית בכהן גדול, או בכהן הדיוט, או בזר, וחילוק יש בין הפרה הראשונה שנעשתה בימי משה, לפרות שלאחריה, על כל השיטות והחילוקים ע"ע פרה אדומה.
<h4>שאר פסולים</h4>
אף שאר הפסולים לעבודה, כגון נשים ועבדים – וכן אונן* ובעל מום* וכיוצא בהם<sup style="color: gray;">66</sup>, ומעיקר הדין אף טמאים<sup style="color: gray;">67</sup> - שחיטתם כשרה, ואפילו בקדשי-קדשים<sup style="color: gray;">68</sup>, ואפילו לכתחלה<sup style="color: gray;">69</sup>, שנאמר: ושחט את בן הבקר לפני ה' והקריבו בני אהרן הכהנים את הדם<sup style="color: gray;">70</sup>, מקבלה ואילך מצות כהונה, לימד על השחיטה שכשרה בכל אדם<sup style="color: gray;">71</sup>. ובספרא דרשו ממה שנאמר באשם: ישחטו<sup style="color: gray;">72</sup>, כאן ריבה שוחטים הרבה, אף הגרים ואף הנשים ואף העבדים<sup style="color: gray;">73</sup>.
על אשה ושאר הפסולים בשחיטת פרה אדומה, ע"ע; על אשה ושאר הפסולים בשחיטת פר יום הכפורים, ע"ע.
<h4>טמא</h4>
טמא*, שחיטתו כשרה בקדשים, ובלבד שלא יגע בבשר<sup style="color: gray;">74</sup>. ומאחר ואסור לו להכנס לעזרה*<sup style="color: gray;">75</sup>, והשחיטה נעשית בעזרה<sup style="color: gray;">76</sup>, כיצד יעשה, יעמוד בחוץ וישחוט בסכין ארוכה<sup style="color: gray;">77</sup>, או – לסוברים שביאה במקצת אינה חשובה ביאה<sup style="color: gray;">78</sup> – יעמוד בחוץ ויכניס ידיו לעזרה<sup style="color: gray;">79</sup>. ולסוברים שידיו של השוחט קדשים צריכים להיות לפנים מן הנשחט<sup style="color: gray;">80</sup>, טמא, מאחר ואסור לו להכנס לעזרה, אין אפשרות שישחוט קדשים<sup style="color: gray;">81</sup>.
מדרבנן לכתחלה הטמא לא ישחוט, גזירה שמא יגע בבשר<sup style="color: gray;">82</sup>, וזה מה שדרשו: וסמך וגו' ושחט<sup style="color: gray;">83</sup>, מה סמיכה בטהורים – ע"ע סמיכה - אף שחיטה בטהורים<sup style="color: gray;">84</sup>, ואינה דרשה גמורה, אלא אסמכתא<sup style="color: gray;">85</sup>. שחט ואמר ברי לי שלא נגעתי, או שהוא אינו לפנינו, אבל אחרים ראו את שחיטתו ואומרים שלא נגע, שחיטתו כשרה<sup style="color: gray;">86</sup>.
על פרטים נוספים בשחיטת קדשים על ידי טמא ע"ע טהרה<sup style="color: gray;">87</sup> וע' טמא (אדם)<sup style="color: gray;">88</sup>.
<h4>חרש שוטה וקטן</h4>
חרש-שוטה-וקטן*, מאחר ואין להם מחשבה<sup style="color: gray;">89</sup>, הם פסולים לשחיטת קדשים<sup style="color: gray;">90</sup>, שהיא צריכה כוונה לשמה<sup style="color: gray;">91</sup>. היתה מחשבתם ניכרת מתוך מעשיהם, שמתכוונים לשם שחיטת קדשים, כגון שהיתה עולה – שדינה שנשחטת בצפון<sup style="color: gray;">92</sup> - בדרום, והם הביאוה לצפון ושחטוה, נסתפקו אמוראים אם מחשבה כזו מועילה בשחיטה, ופשטו שאינה מועילה, והשחיטה פסולה<sup style="color: gray;">93</sup>. אמרו בפירוש שמוליכים אותה לצפון כדי לשחטה לעולה, שאינה כשרה בדרום, יש ראשונים שכתבו ששחיטתם כשרה, לפי שאף על פי שחרש-שוטה-וקטן אין להם מחשבה, מעשה יש להם<sup style="color: gray;">94</sup>, ודבר זה חשוב מעשה<sup style="color: gray;">95</sup>. ויש חולקים וסוברים שאף זה חשוב מחשבה הניכרת מתוך המעשה, ולא מעשה, ולפיכך אינו מועיל<sup style="color: gray;">96</sup>.
<h4>שני שוחטים</h4>
אם מותר לשנים לשחוט זבח אחד, נחלקו תנאים: בברייתא שנינו: תזבח, שלא יהו שנים שוחטים זבח אחד<sup style="color: gray;">97</sup>, כלומר מזה שנאמר: לרצנכם תִּזְבָּחֻהוּ, בכתיב חסר, משמע כאילו נאמר: תזבחֵהו, לשוחט יחידי, ולא לשנים<sup style="color: gray;">98</sup>. ורבי יוחנן אמר שזו דברי רבי אלעזר ברבי שמעון, אבל חכמים אומרים ששנים שוחטים זבח אחד<sup style="color: gray;">99</sup>, וכן הלכה<sup style="color: gray;">100</sup>.
לסוברים שאסור לשנים לשחוט זבח אחד, נחלקו ראשונים בקרבן ששחטוהו שנים: יש סוברים שהוא נפסל<sup style="color: gray;">101</sup>, ויש סוברים שאינו נפסל<sup style="color: gray;">102</sup>.
<h3>המקום</h3>
<h4>בקדשים-קלים</h4>
קדשים-קלים*, שחיטתם בכל מקום בעזרה*<sup style="color: gray;">103</sup>, ששלשה כתובים נאמרו בשחיטת שלמים*: ושחטו פתח אהל מועד<sup style="color: gray;">104</sup>, ושחט אותו לפני אהל מועד<sup style="color: gray;">105</sup>, ושחט אותו לפני אהל מועד<sup style="color: gray;">106</sup>, ומהם למדים להכשיר כל הרוחות לשחיטת קדשים-קלים<sup style="color: gray;">107</sup>, שמה שנאמר בכתוב הראשון: פתח, אין הכוונה שצריך לשחוט דוקא במכוון כנגד הפתח – אלא מתיבת פתח למדים הלכה אחרת<sup style="color: gray;">108</sup>, עי' להלן<sup style="color: gray;">109</sup> – שהרי בשני הכתובים האחרים נאמר: לפני אהל מועד, ולא נאמר פתח, אלא כל האויר של רוחב העזרה, אף מצידי הפתח, הוא בכלל לפני אהל מועד<sup style="color: gray;">110</sup>.
ומה למדים מזה שנכתב פעמיים: לפני אהל מועד, נחלקו תנאים: תנא קמא סבר שכתוב אחד מלמד להכשיר את הצדדים, היינו צדי העזרה, והכתוב השני מלמד לפסול צדי צדדים<sup style="color: gray;">111</sup> - היינו לשכות הבנויות בצידי העזרה<sup style="color: gray;">112</sup>, לסוברים כן, עי' על כך בע' לשכות<sup style="color: gray;">113</sup>, או מקומות בעזרה שהם בצד ההיכל שאין בו פתח<sup style="color: gray;">114</sup>, עי' על כך להלן<sup style="color: gray;">115</sup> - ורבי אליעזר אמר שכתוב אחד מלמד להכשיר את הצפון, והכתוב השני מלמד להכשיר את שאר רוחב העזרה<sup style="color: gray;">116</sup>.
אף על פי שלמדו מן הכתוב שקדשים-קלים נשחטים בכל רוחב העזרה, ולא דוקא במכוון כנגד הפתח, זה דוקא במקום שהוא לפני אהל מועד, היינו שיש פתח כניסה להיכל מהצד ההוא<sup style="color: gray;">117</sup>, ולפיכך הצד המזרחי של העזרה כשר לשחיטה על ידי פתח ההיכל הגדול<sup style="color: gray;">118</sup>, אבל השטח של בית-החליפות*, שאינו בצד של פתח ההיכל המזרחי, לא הוכשר לשחיטה אלא על ידי פשפשים שנעשו בו לצורך כך<sup style="color: gray;">119</sup>, ע"ע בית-החליפות, וכן אחורי-בית-הכפורת*, לא הוכשר לשחיטה אלא על ידי לול* שנעשה לצורך כך<sup style="color: gray;">120</sup>, ע"ע אחורי-בית-הכפורת וע' לול.
<h4>חלק מהבהמה בחוץ</h4>
היתה הבהמה בפנים, ורגליה בחוץ, אסור לשחוט, שנאמר: והביאום לה'<sup style="color: gray;">121</sup>, עד שתהא כולה בפנים<sup style="color: gray;">122</sup>. ובדיעבד כשנשחטה כשרגליה בחוץ, נחלקו ראשונים: יש סוברים שהקרבן כשר<sup style="color: gray;">123</sup>, ויש סוברים שהוא פסול<sup style="color: gray;">124</sup>.
<h4>מקום השוחט</h4>
השוחט שעמד בחוץ והכניס ידו לפנים ושחט, שחיטתו כשרה<sup style="color: gray;">125</sup>, ואפילו לא הכניס ידו, אלא עמד כולו בחוץ ושחט בסכין ארוכה בפנים, שחיטתו כשרה<sup style="color: gray;">126</sup>, שכן דרשו: ושחט את בן הבקר לפני ה'<sup style="color: gray;">127</sup>, ולא השוחט לפני ה'<sup style="color: gray;">128</sup>.
ושמעון התימני חולק וסובר שידיו של השוחט, צריך שיהיו לפנים מן הנשחט, כלומר שהשוחט צריך להיות לפנים מן הבהמה הנשחטת, ולא בחוץ, שכן דרש: ושחט את בן הבקר לפני ה'<sup style="color: gray;">129</sup>, שוחט את בן הבקר יהא לפני ה'<sup style="color: gray;">130</sup>, ואין הלכה כדבריו<sup style="color: gray;">131</sup>.
על שוחט שנתלה באויר העזרה עי' להלן<sup style="color: gray;">132</sup>.
<h4>בקדשי-קדשים</h4>
קדשי-קדשים* שחיטתם בצפון<sup style="color: gray;">133</sup>, היינו בעזרה מצפון למזבח<sup style="color: gray;">134</sup>, ואם נשחטו בדרום פסולים<sup style="color: gray;">135</sup>. על השיטות השונות היכן נחשב צפון ע"ע עזרה וע' צפון וע' קדשי-קדשים.
דין צפון מפורש בתורה בעולה – שהיא מקדשי הקדשים<sup style="color: gray;">136</sup> - שנאמר בעולת צאן: ושחט אֹתו על ירך המזבח צפונה<sup style="color: gray;">137</sup>, ועולת בקר נלמדת מעולת צאן, שנאמר אחרי עולת בקר: ואם מן הצאן<sup style="color: gray;">138</sup>, ו"ו* מוסיף על ענין ראשון וילמד עליון מתחתון<sup style="color: gray;">139</sup>. ומנין שצפון בעולה מעכב, יש אמוראים שדרשו: ושחט את החטאת במקום העולה<sup style="color: gray;">140</sup>, במקומה תהא<sup style="color: gray;">141</sup>, כלומר מזה שחזר הכתוב בפרשת החטאת על תיבת: העולה, קבע לה מקום, שלעולם הוא מקומה<sup style="color: gray;">142</sup>, ויש אמוראים שלמדו מחטאת, מה חטאת, הבאה מכח עולה, כלומר שכל דין צפון שלה נלמד מעולה<sup style="color: gray;">143</sup>, דין צפון בה מעכב<sup style="color: gray;">144</sup>, עולה, שבאה חטאת מכחה, ודאי שדין צפון בה מעכב<sup style="color: gray;">145</sup>, שלא יהא טפל חמור מן העיקר<sup style="color: gray;">146</sup>.
והמקור לדין צפון בחטאת – שהיא מקדשי הקדשים<sup style="color: gray;">147</sup> – הוא שנאמר: במקום אשר תִּשָחֵט העולה תשחט החטאת<sup style="color: gray;">148</sup>, והעולה הרי נשחטת בצפון<sup style="color: gray;">149</sup>. והמקור שדין צפון בחטאת מעכב הוא מזה ששנה הכתוב דין צפון בכמה חטאות: בשעיר נשיא נאמר: ושחט אותו במקום אשר ישחט את העולה<sup style="color: gray;">150</sup>, ללמד שצפון מעכב בו<sup style="color: gray;">151</sup>, ובשעירת יחיד נאמר: ושחט את החטאת במקום העולה<sup style="color: gray;">152</sup>, ללמד שצפון מעכב בה<sup style="color: gray;">153</sup>, וממנה למדים אף לכשבת יחיד, שצפון מעכב בה<sup style="color: gray;">154</sup>, וממה שחזר ונשנה אף בכשבת יחיד: ושחט אותה לחטאת במקום אשר ישחט את העולה<sup style="color: gray;">155</sup>, למדים אף לחטאות הפנימיות ושעירי הרגלים, שצפון מעכב בכולם<sup style="color: gray;">156</sup>. ויש תנאים שאמרו מקור אחר לאיסור ופסול בכל החטאות שנשחטו בדרום, שנאמר: לא תזבח לה' אלהיך שור ושה וגו' כל דבר רע<sup style="color: gray;">157</sup>, ריבה כאן חטאת שנשחטה בדרום שפסולה<sup style="color: gray;">158</sup>.
והמקור לדין צפון באשם* - שאף הוא מקדשי הקדשים<sup style="color: gray;">159</sup> - הוא שנאמר: במקום אשר ישחטו את העולה ישחטו את האשם<sup style="color: gray;">160</sup>, ושנה עליו הכתוב לעכב, שנאמר שוב: ושחט את הכבש במקום אשר ישחט את החטאת ואת העולה במקום הקֹדש<sup style="color: gray;">161</sup>. ובספרא דרשו: והקטיר אֹתם הכהן המזבחה אשה לה'<sup style="color: gray;">162</sup>, יכול אף על פי שלא שחטו בצפון, תלמוד לומר: אשם הוא<sup style="color: gray;">163</sup>.
והמקור לדין צפון בשלמי-צבור* - שאף הם קדשי-קדשים<sup style="color: gray;">164</sup> - יש שדרשו שהוא מהקש* לחטאת שנאמר: ועשיתם שעיר עזים אחד לחטאת ושני כבשים בני שנה לזבח שלמים<sup style="color: gray;">165</sup>, ויש שדרשו שנאמר: על עֹלֹתיכם ועל זבחי שלמיכם<sup style="color: gray;">166</sup>, מה עולה בצפון אף זבחי שלמי צבור בצפון<sup style="color: gray;">167</sup>. ובספרא דרשו ממה שנאמר בחטאת ובאשם: קדש קדשים וגו'<sup style="color: gray;">168</sup>, לרבות זבחי שלמי צבור, שלא תהא שחיטתן אלא בצפון<sup style="color: gray;">169</sup>.
בהמת קדשי-קדשים שהיתה בשעת שחיטתה בצפון, אבל רגליה היו בדרום, צדדו אחרונים לומר שהשחיטה כשרה<sup style="color: gray;">170</sup>.
על קדשי-קדשים ששחטם בדרום, אם מועלים בהם, ע"ע מעילה.
על במה*, שאין בה דין צפון, ע"ע במה<sup style="color: gray;">171</sup>.
<h4>מקום השוחט</h4>
העומד בדרום והושיט ידו לצפון ושחט, שחיטתו כשרה<sup style="color: gray;">172</sup>, שנאמר בשעיר נשיא: ושחט אותו במקום אשר ישחט את העולה<sup style="color: gray;">173</sup>, ודרשו: אותו בצפון, ולא השוחט בצפון<sup style="color: gray;">174</sup>, או שדרשו מהנאמר בעולה: ושחט אותו על ירך המזבח צפונה<sup style="color: gray;">175</sup>: אותו בצפון, ואין השוחט בצפון<sup style="color: gray;">176</sup>.
<h4>טבעות</h4>
על הטבעות שהיו בבית-המטבחים*, שעליהם שוחטים את הקדשים<sup style="color: gray;">177</sup>, ע"ע בית המטבחים.
<h4>בראש המזבח</h4>
ראש המזבח, נחלקו תנאים אם הוא כשר לשחיטת קדשי-קדשים: א) רבי יוסי אומר שראש המזבח דינו כצפון, וקדשי קדשים שנשחטו עליו כשרים<sup style="color: gray;">178</sup>, שנאמר במזבח: וזבחת עליו את עֹלֹתיך ואת שלמיך<sup style="color: gray;">179</sup>, ודרש רב יוסי: כולו לעולה וכולו לשלמים<sup style="color: gray;">180</sup>, כלומר שקדושת צפון עליו מגזירת הכתוב, ולפיכך כולו ראוי אף לשחיטת קדשי-קדשים, ששחיטתם בצפון, וכן כולו ראוי לשחיטת קדשים-קלים, ששחיטתם בכל העזרה<sup style="color: gray;">181</sup>. וכתבו ראשונים בדעת רבי יוסי שמן התורה אף לכתחלה מותר לשחוט על המזבח, אלא שצדדו לומר שמדרבנן לכתחלה אין לעשות כן, שמא הבהמה תרביץ גללים<sup style="color: gray;">182</sup>. ב) ורבי יוסי בר' יהודה חולק וסובר שמחצי המזבח ולדרום, כדרום, ומחצי המזבח ולצפון כצפון<sup style="color: gray;">183</sup>, שאת הכתוב: וזבחת עליו את עולותיך ואת שלמיך, הוא מפרש: חציו לעולה וחציו לשלמים<sup style="color: gray;">184</sup>, ובמכילתא דרבי ישמעאל אמרו שרבי יוסי בר' יהודה למד כן מסתירת המקראות, שכתוב אחד אומר: וזבחת עליו את עולותיך ואת שלמיך, וכתוב אחד אומר: ועשית עולותיך הבשר והדם על מזבח וגו', שמשמע שרק הבשר והדם על המזבח, ולא השחיטה, אלא מחצי המזבח לצפון כצפון, ומחצי המזבח לדרום כדרום<sup style="color: gray;">185</sup>.
ובמכילתא דרבי ישמעאל יש חולקים וסוברים שהמזבח אינו כשר כלל לשחיטה, שנאמר: ועשית עֹלֹתיך הבשר והדם על מזבח ה'<sup style="color: gray;">186</sup>, הבשר והדם בראש המזבח, ואין שחיטה בראש המזבח, ומה שנאמר במזבח: וזבחת עליו, הכוונה כנגדו, ולא עליו<sup style="color: gray;">187</sup>.
הלכה כרבי יוסי, שכל המזבח ראוי לשחיטת קדשי-קדשים וקדשים-קלים<sup style="color: gray;">188</sup>.
<h4>בהיכל</h4>
שלמים – וכן שאר קדשים-קלים<sup style="color: gray;">189</sup> - ששחטם בהיכל* כשרים, שלא יהא טפל חמור מן העיקר<sup style="color: gray;">190</sup>, שהרי הטעם שהעזרה כשרה לשחיטה הוא שהיא נחשבת פתח אהל מועד<sup style="color: gray;">191</sup>, הרי שאהל מועד עיקר, והעזרה טפלה, ואם הטפל כשר, כל שכן העיקר<sup style="color: gray;">192</sup>. ומכל מקום אין דרך ארץ לשחוט בהיכל<sup style="color: gray;">193</sup>.
קדשי-קדשים, שדינם שטעונים שחיטה בצפון<sup style="color: gray;">194</sup>, יש ראשונים סוברים שאף הם כשרים כשנשחטו בהיכל<sup style="color: gray;">195</sup>. ויש חולקים וסוברים שהם פסולים, לפי שההיכל אינו נחשב צפון<sup style="color: gray;">196</sup>.
על פרטים נוספים בדין שחיטה בהיכל, ע"ע היכל<sup style="color: gray;">197</sup>.
על שחיטה בגג ההיכל ע"ע גגין-ועליות.
<h4>באויר</h4>
תלה בהמה באויר ושחטה, אבוה דשמואל אמר שהשחיטה פסולה, שנאמר: ושחט אותו על ירך המזבח<sup style="color: gray;">198</sup>, כלומר אצל המזבח, והנמצא באויר אינו אצל המזבח<sup style="color: gray;">199</sup>. ואביי ורבא חילקו, שבקדשי-קדשים, שנאמר בהם: על ירך, השחיטה פסולה ובקדשים-קלים, שלא נאמר בהם ירך, השחיטה כשרה<sup style="color: gray;">200</sup>, וכן הלכה<sup style="color: gray;">201</sup>.
נתלה השוחט ושחט, השחיטה כשרה, שבשוחט לא כתוב: על ירך, אלא בנשחט<sup style="color: gray;">202</sup>.
<h4>במקום סמיכה</h4>
קרבן שיש בו סמיכה, במקום שסומכים שוחטים<sup style="color: gray;">203</sup>, ובדיעבד אם שחטו במקום אחר, השחיטה כשרה<sup style="color: gray;">204</sup>. על פרטי הדין ע"ע סמיכה<sup style="color: gray;">205</sup>.
<h4>לשכות</h4>
על הלשכות*, אם הן כשרות לשחיטה, ע"ע לשכות<sup style="color: gray;">206</sup>.
<h4>בחוץ</h4>
על שחיטת קדשים בחוץ ע"ע שחוטי חוץ.
<h3>הזמן</h3>
<h4>ביום</h4>
שחיטת קדשים זמנה ביום*<sup style="color: gray;">207</sup>, שנאמר: ביום זבחכם<sup style="color: gray;">208</sup>, או שנאמר: ביום צותו את בני ישראל להקריב וגו'<sup style="color: gray;">209</sup>. וקדשים שנשחטו בלילה* פסולים<sup style="color: gray;">210</sup>.
כל היום כשר לשחיטת קדשים<sup style="color: gray;">211</sup>.
על דין קרבן שנשחט בלילה ע"ע פסולי המוקדשים; על שחיטת לילה בבמה* ע"ע במה.
<h4>קודם תמיד של שחר</h4>
על מחלוקת הראשונים בדין שחיטת קרבנות לפני תמיד* של שחר, ע"ע תמיד.
<h4>אחר תמיד של בין הערבים</h4>
על מחלוקת הראשונים בדין שחיטת קרבנות אחר תמיד של בין הערבים, ע"ע השלמה<sup style="color: gray;">212</sup>.
<h4>תכף לסמיכה</h4>
קרבן שיש בו סמיכה*, תכף לסמיכה שחיטה<sup style="color: gray;">213</sup>, מדאורייתא<sup style="color: gray;">214</sup>, שנאמר: וסמך וגו' ושחט<sup style="color: gray;">215</sup>. ורבי יוסי אמר שמחלוקת תנאים היא, בית שמאי סוברים שאין צריך לשחוט תכף לסמיכה, ובית הלל סוברים שצריך<sup style="color: gray;">216</sup>. אף לסוברים שצריך לסמוך, אם לא סמך השחיטה כשרה<sup style="color: gray;">217</sup>.
על פרטי הדין ע"ע סמיכה; על שחיטת אשם-מצורע*, שיש סוברים שאינה תכף לסמיכה, ע"ע אשם מצורע<sup style="color: gray;">218</sup>.
<h3>דיניה</h3>
<h4>בכלי</h4>
שחיטת קדשים טעונה כלי<sup style="color: gray;">219</sup>, כלומר שתהיה בסכין<sup style="color: gray;">220</sup>, שנאמר בעקידת יצחק: וישלח אברהם את ידו ויקח את המאכלת לשחוט את בנו<sup style="color: gray;">221</sup>, ועקידת יצחק חשובה הקרבת עולה*, שנאמר: ויעלהו לעולה תחת בנו<sup style="color: gray;">222</sup>, וממנה למדים לכל קרבן עולה, שטעון כלי, ומעולה למדים לשאר הקרבנות בהקש*, שנאמר: זאת התורה לעולה למנחה ולחטאת ולאשם ולמילואים ולזבח השלמים<sup style="color: gray;">223</sup>, מה עולה טעונה לי, אף כל טעון כלי<sup style="color: gray;">224</sup>.
יש מן הראשונים סוברים ששחיטה אינה טעונה כלי אלא לכתחלה, אבל בדיעבד היא כשרה אף שלא בכלי<sup style="color: gray;">225</sup>, שכן מצינו שהכשירו שחיטת קדשים בקרומית של קנה<sup style="color: gray;">226</sup>, שאינה כלי<sup style="color: gray;">227</sup>. ויש שנראה מדבריהם ששחיטת קדשים שלא בכלי פסולה, ומה שהכשירו קרומית של קנה, מדובר כשתקנוה ועשאוה כעין כלי<sup style="color: gray;">228</sup>.
<h4>בכלי שרת</h4>
אם שחיטת קדשים טעונה כלי-שרת*, ואם הסכין מקדשת את הדם, ע"ע כלי שרת<sup style="color: gray;">229</sup>.
<h4>כוונה לשמה</h4>
שחיטת קדשים, כשאר עבודות הקרבן, צריך לעשותה לשמה*, היינו לשם אותו קרבן<sup style="color: gray;">230</sup>, ולשם בעליו<sup style="color: gray;">231</sup>. המקור שצריך לשחוט לשם הקרבן הוא שנאמר בשלמים: ואם זבח שלמים קרבנו<sup style="color: gray;">232</sup>, ודרשו: שתהא זביחה לשם שלמים<sup style="color: gray;">233</sup>, והמקור שצריך לשחוט לשם הבעלים הוא שנאמר בשלמי תודה: ובשר זבח תודת שלמיו<sup style="color: gray;">234</sup>, שתהא זביחה לשם תודה<sup style="color: gray;">235</sup>, והוא מיותר, שכבר למדנו שצריך לשחוט שלמים לשם שלמים, אלא אם-אינו-ענין* לשינוי קודש, תנהו ענין לשינוי בעלים<sup style="color: gray;">236</sup>, ושאר קרבנות למדים משלמים בהקש*, שנאמר: זאת התורה לעולה ולמנחה ולחטאת ולאשם ולמילואים ולזבח השלמים<sup style="color: gray;">237</sup>, הקישם הכתבו לשלמים, מה שלמים בין שינוי קדש בין שינוי בעלים צריך לשמה, אף כל בין שינוי קדש בין שינוי בעלים צריך לשמה<sup style="color: gray;">238</sup>.
וכן צריך לשחוט לשם ארבעה דברים נוספים: לשם השם, לשם אשים, לשם ריח, לשם ניחוח<sup style="color: gray;">239</sup>, שנאמר: אשה ריח ניחוח לה'<sup style="color: gray;">240</sup>, והחטאת* והאשם*, צריך לשחטם אף לשם חטא<sup style="color: gray;">241</sup>.
על ביאור המחשבות הללו, ואם צריך לחשוב אותן בכל העבודות או רק בשחיטה, ועל הסוברים שאין צריך לחשוב את כל המחשבות, והדין בסתם, והאיסור לחשוב שלא לשמה, והדין בחשב שלא לשמה, או שחשב לשמה ושלא לשמה, ופרטי דינים נוספים, ע"ע לשמה וע' מחשבה בקדשים<sup style="color: gray;">242</sup>.
על מחשבת שלא לאוכליו בשחיטת הפסח ע"ע קרבן פסח.
<h4>מתעסק</h4>
השוחט קדשים צריך לשחוט בכוונה, ולא שיהיה מתעסק*, שנאמר: ושחט את בן הבקר<sup style="color: gray;">243</sup>, שתהא שחיטה לשם בן בקר<sup style="color: gray;">244</sup>. והשוחט את הקדשים ולא נתכוין לשחיטה אלא כמתעסק, שחיטתו פסולה<sup style="color: gray;">245</sup>, שנאמר: לרצונכם תזבחוהו<sup style="color: gray;">246</sup>, הרי ששנה עליו הכתוב לעכב<sup style="color: gray;">247</sup>.
מתעסק שאמרו בשחיטת קדשים, יש ראשונים שפרשו שהוא ששוחט שלא בכוונה<sup style="color: gray;">248</sup>, כגון שמתעסק בסכין להגביהו או לזרקו או לחתוך דבר אחר, ושחט<sup style="color: gray;">249</sup>, ולדעתם המתכוין לשם שחיטה, אלא שלא נתכוין לשחיטת קדשים, כגון שנתכוין לסתם שחיטה בעלמא, אין דינו כמתעסק, אלא כשוחט שלא לשמה, שברוב הקרבנות הקרבן כשר, אלא שלא עלה לבעלים לשם חובה<sup style="color: gray;">250</sup>. ויש חולקים וסוברים שמתעסק שאמרו בשחיטת קדשים, שפסול, היינו אפילו כשמתכוין לחתוך הסימנים שלא לשם שחיטה, או ששוחט לשם חולין<sup style="color: gray;">251</sup>, אבל המתעסק בסכין ולא נתכוין לחתוך סימנים, שחיטתו פסולה אפילו בחולין, לסוברים כן<sup style="color: gray;">252</sup>.
על פרטים נוספים בדין מתעסק בשחיטה ע"ע מתעסק.
<h4>שיעור חיתוך הסימנים</h4>
שחיטת קדשים, מעיקר הדין די בה בחתיכת רוב שני הסימנים<sup style="color: gray;">253</sup>, אלא שיש ראשונים ואחרונים שכתבו שלכתחלה צריך לשחוט את כל שני הסימנים<sup style="color: gray;">254</sup>, כדרך שאמרו בשחיטת חולין<sup style="color: gray;">255</sup>, ויש אחרונים שחולקים וסוברים שבשחיטת קדשים אף לכתחלה די ברוב שנים<sup style="color: gray;">256</sup>.
על שחיטת התמיד ביום הכפורים, שהכהן הגדול שוחט בה רוב שנים, ואחר ממרק את השחיטה על ידו, ע"ע עבודת יום הכפורים.
<h4>חיתוך ורידים</h4>
בשחיטת קדשים צריך לחתוך את הורידים*<sup style="color: gray;">257</sup> - שהם עורקים שבצואר שמקלחים את הדם<sup style="color: gray;">258</sup> - כדי להוציא מהם את הדם<sup style="color: gray;">259</sup>, אף לסוברים שבשחיטת בהמת חולין אין צריך לחתכם<sup style="color: gray;">260</sup>, לפי שבשחיטת קדשים, כל עצמו לדם הוא צריך<sup style="color: gray;">261</sup>, כלומר שכל עצמה ועיקרה של שחיטת קדשים, לדם היא צריכה<sup style="color: gray;">262</sup>.
<h4>שחיטה ללא דם</h4>
שחט בהמת קדשים ולא יצא ממנה דם, שחיטתו פסולה, לפי שהוא עצמו לדם הוא צריך<sup style="color: gray;">263</sup>, כלומר שהשחיטה, עיקרה לצורך הוצאת הדם<sup style="color: gray;">264</sup>.
<h4>כשדלתות ההיכל נעולות</h4>
שלמים ששחטם קודם פתיחת דלתות ההיכל פסולים, שנאמר בהם: ושחטו פתח אהל מועד<sup style="color: gray;">265</sup>, בזמן שהוא פתוח, ולא בזמן שהוא נעול<sup style="color: gray;">266</sup>. וכן שלמים שנשחטו קודם שהלוים העמידו את המשכן, או לאחר שפרקוה את המשכן, פסולים<sup style="color: gray;">267</sup>, לפי שאין שם פתח אהל מועד<sup style="color: gray;">268</sup>. וע"ע היכל<sup style="color: gray;">269</sup>.
היה הפתח מוגף, אף על פי שאינו נעול, דינו כנעול, והשחיטה פסולה<sup style="color: gray;">270</sup>. היה הפתח סגור בוילון, דינו כפתוח<sup style="color: gray;">271</sup>. היה גובה מול הפתח, כגון שהיה שם תל או עץ מוטל, ספק הוא בגמרא אם הפתח נחשב פתוח או סגור<sup style="color: gray;">272</sup>.
שאר הקרבנות, יש ראשונים שכתבו שמאחר ולא נאמר בהם פתח אהל מועד, שוחטים אותם אף כשדלתות ההיכל נעולות<sup style="color: gray;">273</sup>. ויש חולקים וסוברים שאף את שאר הקרבנות אין שוחטים אלא כשהדלתות פתוחות<sup style="color: gray;">274</sup>, לפי שלמדים אותם משלמים<sup style="color: gray;">275</sup>, וזה הטעם למה ששנינו בעולת התמיד* של שחר, שלא היו שוחטים אותה עד שהיו שומעים את השער הגדול שנפתח<sup style="color: gray;">276</sup>.
<h4>כשהמזבח פגום</h4>
מזבח* שנפגם, כל הקדשים שנשחטו שם פסולים, שנאמר במזבח: וזבחת עליו את עולותיך ואת שלמיך<sup style="color: gray;">277</sup>, וכי עליו אתה זובח, אלא כשהוא שלם ולא כשהוא חסר<sup style="color: gray;">278</sup>.
על פרטי דין מזבח שנפגם, ומהות הפגימה ושיעורה, ע"ע מזבח-החיצון<sup style="color: gray;">279</sup>.
<h4>כניסה לעזרת כהנים לצרכה</h4>
לצורך שחיטה, מותר לזר* להכנס לעזרת כהנים<sup style="color: gray;">280</sup>, אף על פי שהשחיטה יכולה להיעשות בעזרת ישראל, ויכולה להיעשות על ידי כהן<sup style="color: gray;">281</sup>.
<h4>שני קרבנות יחד</h4>
לכתחלה אסור לשחוט שני קרבנות יחד<sup style="color: gray;">282</sup>, שנאמר בקדשים: תִּזְבָּחֻהוּ<sup style="color: gray;">283</sup>, בלשון יחיד<sup style="color: gray;">284</sup>, ובדיעבד השוחט שני קרבנות יחד, שחיטתו כשרה<sup style="color: gray;">285</sup>.
<h4>חציצה</h4>
על חציצה* בין יד השוחט לסכין בשחיטת קדשים ע"ע חציצה<sup style="color: gray;">286</sup>.
<h4>מחשבת פגול</h4>
על השוחט קרבן במחשבה לזרוק דמו או לאכלו או להקריבו חוץ לזמנו או חוץ למקומו, ע"ע פגול.
<h4>שחיטת פסח על חמץ</h4>
על אסור שחיטת קרבן-פסח* כשיש ברשות הבעלים או המקריב חמץ*, ע"ע לא-תשחט-על-חמץ.
<h2>שחיטה שאינה ראויה</h2>
<b>הגדרת הערך</b> - דיני השחיטה כשהיא אינה מכשירה את הבשר לאכילה.
<h3>דין שחיטה שאינה ראויה</h3>
<h4>הכלל וגדרו</h4>
שחיטה שאינה ראויה, שהיא השחיטה שאינה מכשירה את הבשר לאכילה מחמת איסורים שונים שישנם עליו, נחלקו בדינה תנאים, אם יש בה דין שחיטה בייחס לדינים מסוימים התלויים בשחיטה כהלכתה או שאין בה דין שחיטה, לדעת רבי מאיר שמה שחיטה<sup style="color: gray;">1</sup>. אף בדעת רבי כתבו ראשונים שהוא סובר ששמה שחיטה<sup style="color: gray;">2</sup>, על דעת רבי בכיסוי הדם, עי' להלן<sup style="color: gray;">3</sup>. לדעת רבי שמעון אין שמה שחיטה<sup style="color: gray;">4</sup>. על האופנים והאיסורים השונים שמחמתם השחיטה אינה ראויה להכשיר את הבשר לאכילה, עי' להלן: אופני שחיטה שאינה ראויה<sup style="color: gray;">5</sup>.
<h4>מקורו: באותו ואת בנו</h4>
מקור המחלוקת בשחיטה שאינה ראויה אם שמה שחיטה או לא, אמרו בתלמוד שהוא באופן דרשת הכתוב באיסור בלאו של אותו-ואת-בנו*, אותו ואת בנו לא תשחטו ביום אחד<sup style="color: gray;">6</sup>, לדעת הסוברים ששחיטה שאינה ראויה אין שמה שחיטה<sup style="color: gray;">7</sup>, אמר רבי מני בר פטיש, שלמדים גזרה-שווה* מכתוב זה לנאמר בבני יעקב, טבוח טבח והכן כי איתי יאכלו האנשים בצהרים<sup style="color: gray;">8</sup>, שכשם שהטביחה האמורה שם היא שחיטה הראויה לאכילה, אף לענין אותו ואת בנו אין חשובה שחיטה אלא כזו המתירה לאכילה<sup style="color: gray;">9</sup>. ואף שאין לשונות הכתובים שווים, שהאחד נאמר בלשון שחיטה והשני בלשון טביחה, גזירה שוה ניתנת לדרוש אף באופן זה<sup style="color: gray;">10</sup>, ואף שיש להעדיף לדרוש גזרה שוה בלשונות שווים<sup style="color: gray;">11</sup> ואפשר ללמוד משחוטי חוץ שחיטה משחיטה<sup style="color: gray;">12</sup>, עדיף ללמוד חולין מחולין ולא מקדשים<sup style="color: gray;">13</sup>. ולדעת הסוברים ששחיטה שאינה ראויה שמה שחיטה<sup style="color: gray;">14</sup>, אמר רבי יהושע בן לוי שלמדים גזירה שוה משחיטה האמורה בשחוטי חוץ, איש איש מבית ישראל אשר ישחט שור או כשב או עז במחנה או אשר ישחט מחוץ למחנה<sup style="color: gray;">15</sup>, שכשם שבשחוטי חוץ שחיטה שאינה ראויה שמה שחיטה, שאף ששחוטי חוץ אסורים באכילה<sup style="color: gray;">16</sup> התורה קוראת לה שחיטה, אף באותו ואת בנו שחיטה שאינה ראויה שמה שחיטה<sup style="color: gray;">17</sup>. ולדעתם אין למדים גזירה שוה מהכתוב טבוח טבח והכן<sup style="color: gray;">18</sup>, שעדיף ללמוד גזירה שוה שחיטה משחיטה ולא שחיטה מטביחה, ואף שהכתוב באותו ואת בנו מדבר אף בבהמת חולין והכתוב בשחוטי חוץ מדבר בבהמת קדשים, כיון שאיסור אותו ואת בנו מדבר אף בבהמת קדשים<sup style="color: gray;">19</sup>, אפשר ללמוד את הכתוב בו בגזירה שוה משחוטי חוץ<sup style="color: gray;">20</sup>.
<h4>בשאר דינים</h4>
בשאר דיני התורה כתבו ראשונים, שלמדים מאותו ואת בנו, שהסוברים ששחיטה שאינה ראויה אין שמה שחיטה<sup style="color: gray;">21</sup>, למדים - בבנין-אב*<sup style="color: gray;">22</sup> - מאותו ואת בנו לשאר דינים התלוים בשחיטה, שאף בהם אין חשובה שחיטה אלא שחיטה הראויה, ולסוברים באותו ואת בנו ששחיטה שאינה ראויה שמה שחיטה<sup style="color: gray;">23</sup>, למדים ממנו לשאר הדינים, שאף בהם שמה שחיטה<sup style="color: gray;">24</sup>. ויש מן הראשונים שנראה מדבריהם, שבכל דין בפני עצמו למדים גזירה שוה מלשון שחיטה או טביחה שנאמר בו לשחוטי חוץ<sup style="color: gray;">25</sup>. על מקור הדין בארבעה וחמשה שנאמר בו לשון טביחה, עי' להלן<sup style="color: gray;">26</sup>. על שחיטה שאינה ראויה בכיסוי הדם שלא נאמר בו לשון שחיטה, עי' להלן<sup style="color: gray;">27</sup>.
<h4>באותו ואת בנו</h4>
השוחט את הבהמה ביום ששחט את אמה, והייתה שחיטת הבן שחיטה שאינה ראויה, כגון שנמצא טריפה, או שהיה אסור בדברים האוסרים אותו באכילה<sup style="color: gray;">28</sup>, אם עובר בלאו של אותו-ואת-בנו* תלוי הדין במחלוקת בשחיטה שאינה ראויה, לדעת הסוברים ששחיטה שאינה ראויה אין שמה שחיטה<sup style="color: gray;">29</sup>, אינו עובר בלאו - שאיסור אותו ואת בנו תלוי בשחיטה כהלכתה, שהנוחר את הפרה מותר לשחוט את בנה<sup style="color: gray;">30</sup> - ולדעת הסוברים ששחיטה שאינה ראויה שמה שחיטה<sup style="color: gray;">31</sup>, עובר בלאו<sup style="color: gray;">32</sup>. וכן השוחט את האם ונמצאה טריפה וכיוצא בזה, לדעת הסוברים אין שמה שחיטה, מותר לשחוט את בנה, ולדעת הסוברים שמה שחיטה, אסור לשחוט את בנה<sup style="color: gray;">33</sup>.
<h4>בחיוב ארבעה וחמשה</h4>
הגונב את הבהמה וטבחה ונמצאת טריפה או שהייתה אסורה באכילה<sup style="color: gray;">34</sup>, חיוב ארבעה וחמשה על הטביחה תלוי במחלוקת בשחיטה שאינה ראויה, לדעת הסוברים ששחיטה שאינה ראויה אין שמה שחיטה<sup style="color: gray;">35</sup>, אינו חייב ארבעה וחמשה – שחיוב זה תלוי בשחיטה כהלכתה, שהנוחר את הבהמה אינו חייב בארבעה וחמשה<sup style="color: gray;">36</sup> - ולדעת הסוברים ששחיטה שאינה ראויה שמה שחיטה<sup style="color: gray;">37</sup>, חייב בארבעה וחמשה<sup style="color: gray;">38</sup>. והטעם שאף שבדין הגנב שטבח לא נזכר בתורה לשון שחיטה אלא לשון טביחה, שנאמר וטבחו או מכרו<sup style="color: gray;">39</sup>, אין למדים גזירה שוה טביחה טביחה מטבוח טבח והכן<sup style="color: gray;">40</sup>, שצריך שחיטה ראויה, כתבו ראשונים שעדיף ללמוד גזירה שוה משחוטי חוץ<sup style="color: gray;">41</sup>, או מכיון שאף היא שחיטה של עבירה, מה שאין כן הכתוב של טבוח טבח מדבר בטביחה של רשות<sup style="color: gray;">42</sup>, או משום שעדיף ללמוד מדבר הנאמר בסיני, ולא מהכתוב שנאמר קודם לכן<sup style="color: gray;">43</sup>. ויש מן הראשונים שכתבו שאין לדרוש כלל גזירה שוה בארבעה וחמישה ששחיטה שאינה ראויה אין שמה שחיטה, שכבר למדנו מגזירה שוה שבאותו ואת בנו שבכל מקום שמה שחיטה, והגזירה שוה שבאותו ואת בנו עדיפה, משום שהיא נדרשת בכתובים שנאמרו בסיני<sup style="color: gray;">44</sup>. ויש מן הראשונים שכתבו שאין למדים טביחה טביחה, כי אין אדם דן גזירה שוה מעצמו, ולא קבלו חכמים גזירה שוה בלשון טביחה אלא בלשון שחיטה<sup style="color: gray;">45</sup>, או שקבלו רק גזירה שוה באותו ואת בנו<sup style="color: gray;">46</sup>. ויש שכתבו שלא קבלו חכמים ללמוד אלא גזירה שוה אחת, ויש להעדיף את הגזירה שוה של שחיטה שחיטה, אותו ואת בנו משחוטי חוץ, וללמוד ששחיטה שאינה ראויה שמה שחיטה, מהגזירה שוה של טביחה טביחה מטבוח טבח, המלמדת ששחיטה שאינה ראויה אין שמה שחיטה, כיון שאף בכיסוי הדם מצאנו ששחיטה שאינה ראויה שמה שחיטה<sup style="color: gray;">47</sup>.
<h4>בכיסוי הדם</h4>
השוחט חיה או עוף ונמצאו טריפה, או שהיו אסורים בשאר איסורים<sup style="color: gray;">48</sup>, נחלקו בדינה תנאים, יש מן התנאים הסוברים שלדעת הסוברים שחיטה שאינה ראויה אין שמה שחיטה<sup style="color: gray;">49</sup>, אין בדמם חובת כיסוי הדם<sup style="color: gray;">50</sup>, שנאמר, אשר יאכל, ולמדנו שרק בשחיטה המתרת לאכילה יש חובת כיסוי הדם<sup style="color: gray;">51</sup>, ולדעת הסוברים ששחיטה שאינה ראויה שמה שחיטה<sup style="color: gray;">52</sup>, אף כאן שמה שחיטה ויש בה חובת כיסוי-הדם*<sup style="color: gray;">53</sup>, ואף שבמצות כיסוי הדם לא נאמר לשון שחיטה, אמר רבי שמעון בן לקיש, שדורשים גזירה שוה שפיכה שפיכה משחוטי חוץ, שבכיסוי הדם נאמר, ושפך את דמו וכסהו בעפר<sup style="color: gray;">54</sup>, ובשחוטי חוץ נאמר, דם יחשב לאיש ההוא דם שפך<sup style="color: gray;">55</sup>, מה בשפיכה שבשחוטי חוץ, שחיטה שאינה ראויה נקראת שחיטה<sup style="color: gray;">56</sup>, אף בשפיכה שבכיסוי הדם, שחיטה שאינה ראויה שמה שחיטה<sup style="color: gray;">57</sup>. לדעת רבי, אף לסוברים שחיטה שאינה ראויה שמה שחיטה<sup style="color: gray;">58</sup>, אין בה חובת כיסוי הדם<sup style="color: gray;">59</sup>, שיש לדרוש מאשר יאכל, שצריכים שחיטה המתרת לאכילה<sup style="color: gray;">60</sup>.
<h4>בחולין בעזרה</h4>
השוחט חולין-בעזרה* ונמצאת טריפה, או בשאר אופנים שיש בהם איסור אכילה על הבשר<sup style="color: gray;">61</sup>, תלוי הדין במחלוקת בשחיטה שאינה ראויה אם שמה שחיטה, שלסוברים אין שמה שחיטה<sup style="color: gray;">62</sup>, אין בזה איסור של שחיטת חולין בעזרה, והבהמה מותרת בהנאה, ולסוברים שמה שחיטה<sup style="color: gray;">63</sup>, יש בזה איסור חולין בעזרה והבהמה נאסרת בהנאה<sup style="color: gray;">64</sup>.
<h4>להוציא מטומאת נבלה</h4>
טריפה – וכן שאר האסורים באכילה<sup style="color: gray;">65</sup> – שנשחטה, אין בה טומאת נבלה*, שכן שחיטתה מוציאתה מטומאה זו<sup style="color: gray;">66</sup>, ופירש רבי אבא שכן הוא אף לסוברים ששחיטה שאינה ראויה אין שמה שחיטה<sup style="color: gray;">67</sup>, שדורשים מן הכתוב הנאמר בטומאת נבלה, וכי ימות מן הבהמה<sup style="color: gray;">68</sup>, מקצת בהמה מטמאה ומקצת בהמה אינה מטמאה, ואיזו היא בהמה שאינה מטמאה, זו טריפה שנשחטה<sup style="color: gray;">69</sup>.
<h4>להתיר בן פקועה</h4>
השוחט את הטריפה – או את שאר האסורים באכילה<sup style="color: gray;">70</sup> - ומצא בתוכה עובר בן תשעה חדשים חי, אף לסוברים שהוא ניתר בשחיטת אמו<sup style="color: gray;">71</sup>, כשהאם טריפה אינו ניתר בשחיטת אמה, ואמר רבי אבא שכן הוא אף לסוברים ששחיטה שאינה ראויה שמה שחיטה<sup style="color: gray;">72</sup>, שאם תדונו כירך אמו להתירו בשחיטתה, הרי הוא טריפה כמותה<sup style="color: gray;">73</sup>, וממה נפשך, אם אתה בא לדונו כירך אמו, הרי הוא טריפה, ואם אתה בא לדונו כבריה בפני עצמה, אינו יכול להיות ניתר בשחיטת אמו<sup style="color: gray;">74</sup>.
<h4>שוחט פסח על החמץ</h4>
השוחט פסח על החמץ בארבעה עשר בניסן שלא לשמו, או ששחטו בפסח לשמו, אמר רבי שמעון שהוא פטור מן הלאו של לא-תשחט-על-חמץ* דם זבחי<sup style="color: gray;">75</sup>. ויש מן הראשונים שכתבו שרבי שמעון לשיטתו שסובר ששחיטה שאינה ראויה אין שמה שחיטה<sup style="color: gray;">76</sup>, ומכיון שהפסח שנשחט שלא לשמו או שלא בזמנו פסול ואסור באכילה, אין זה בכלל שחיטה<sup style="color: gray;">77</sup>. ויש מן הראשונים שנראה מדבריהם, שדין זה אמור אף לסוברים שחיטה שאינה ראויה שמה שחיטה<sup style="color: gray;">78</sup>, על הטעם שאינו עובר לדעה זו ע"ע לא תשחט על חמץ<sup style="color: gray;">79</sup>.
<h4>ציפורי מצורע</h4>
השוחט צפורי-מצורע* קודם שהיה בידו אזוב או עץ ארץ או שני תולעת, שלדעת רבי יעקב אסורים בהנאה כשאר ציפורי מצורע, ולדעת רבי שמעון אינם נאסרים בהנאה, אמרו בתלמוד שטעמו של רבי שמעון הוא שסובר ששחיטה שאינה ראויה אין שמה שחיטה<sup style="color: gray;">80</sup>. יש מן הראשונים שנראה מדבריהם שדין זה תלוי במחלוקת של שחיטה שאינה ראויה בשאר מקומות, וכתבו שאף אם תמצא הציפור טריפה, יהיה הדין תלוי במחלוקת, שלסוברים שחיטה שאינה ראויה שמה שחיטה<sup style="color: gray;">81</sup> תהיה אסורה בהנאה<sup style="color: gray;">82</sup>. ויש מן האחרונים סוברים שאף לסוברים ששחיטה שאינה ראויה שמה שחיטה, אפשר שלא תהיה אסורה בהנאה, שבציפורי מצורע אין הנידון בשחיטה שאינה ראויה לאכילה אלא בשחיטה שאינה ראויה לטהרת המצורע, ועל כן אין הציפורים נחשבים בשחיטה זו ציפורי מצורע לאוסרם בהנאה<sup style="color: gray;">83</sup>.
<h3>אופני שחיטה שאינה ראויה</h3>
<h4>איסורי אכילה שונים</h4>
באיסורי אכילה שונים מצאנו בתלמוד שאם הם ישנם על הבהמה, השחיטה נחשבת שחיטה שאינה ראויה מחמת איסור האכילה שעל הבשר, כגון, השוחט ונמצאת טריפה*<sup style="color: gray;">84</sup>, שהטריפה אסורה באכילה<sup style="color: gray;">85</sup>. השוחט לעבודה זרה<sup style="color: gray;">86</sup>, שהיא אסורה בהנאה<sup style="color: gray;">87</sup>. השוחט חולין בפנים<sup style="color: gray;">88</sup>, שנאסר בהנאה משום חולין-בעזרה*<sup style="color: gray;">89</sup>. השוחט קדשים בחוץ<sup style="color: gray;">90</sup>, שהבשר נאסר בהנאה<sup style="color: gray;">91</sup>, כגון ששחט בחוץ קרבן<sup style="color: gray;">92</sup>, או בהמת קדשי-בדק-הבית* שאסורים בהנאה<sup style="color: gray;">93</sup>. השוחט שור-הנסקל*<sup style="color: gray;">94</sup>, אחר שנגמר דינו, שהוא נאסר בהנאה אפילו אם נשחט<sup style="color: gray;">95</sup>.
<h4>פרה אדומה</h4>
השוחט פרה-אדומה*, שחיטה שאינה ראויה היא<sup style="color: gray;">96</sup>, שהיא אינה עומדת לאכילה<sup style="color: gray;">97</sup>. ולדעת הסוברים שפרה אדומה יש לה פדיון אף לאחר שחיטתה<sup style="color: gray;">98</sup> - ושכל העומד להיפדות נחשב כפדוי<sup style="color: gray;">99</sup> - נחשבת שחיטה ראויה, שכן אפשר לפדותה אחר השחיטה ולאוכלה<sup style="color: gray;">100</sup>. ויש מן הראשונים שכתבו, שהשוחט פרה אדומה לשם פרה אדומה, היא שחיטה ראויה, ואם שחטה לשום חולין, הוא שחיטה שאינה ראויה<sup style="color: gray;">101</sup>.
<h4>עגלה ערופה</h4>
השוחט עגלה-ערופה*<sup style="color: gray;">102</sup> שהיא אסורה בהנאה<sup style="color: gray;">103</sup>, לדעת הסוברים שמשעת לקיחתה היא נאסרת בהנאה<sup style="color: gray;">104</sup>, השחיטה אינה ראויה, ולדעת הסוברים שמשעת עריפתה היא אסורה בהנאה, בשעה ששוחט אותה היא מותרת ושחיטה ראויה היא<sup style="color: gray;">105</sup>.
<h4>שחיטת קדשים</h4>
השוחט קדשים בפנים, אמרו בתלמוד שלסוברים שכל העומד להיזרק אינו כזרוק<sup style="color: gray;">106</sup>, השחיטה אינה ראויה, כיון שבשעת שחיטת הבהמה היא אסורה באכילה כל זמן שלא נזרק הדם, ואפילו שתהיה מותרת באכילה אחר זריקת הדם, כיון שאינה ראויה בשעת שחיטה, ולסוברים כל העומד להיזרק כזרוק דמי<sup style="color: gray;">107</sup>, השחיטה ראויה היא, שכבר קודם שנזרק הדם הרי הוא כנזרק והבשר עומד להיות מותר באכילה<sup style="color: gray;">108</sup>. בדעת רבי אושעיא אמר ששחיטת קדשים שחיטה שאינה ראויה היא<sup style="color: gray;">109</sup>, יש מן הראשונים שפירשו שהוא סובר כן אפילו לסוברים כל העומד להיזרק כזרוק, כיון שאינו כזרוק עד שיקבל את כל הדם בכוס, ובגמר שחיטה עדיין לא התקבל הדם<sup style="color: gray;">110</sup>. ויש שפירשו בדעתו שאפילו שכל העומד להיזרק כזרוק, השחיטה אינה ראויה, כי היא אינה דומה לשחיטה שנאמרה בתורה בטבוח טבח והכן, שהיא ראויה מיד בשעת שחיטה ולא לאחר זמן<sup style="color: gray;">111</sup>. רבא אמר שהחיטה ראויה היא<sup style="color: gray;">112</sup> לאחר שנזרק הדם, כיון שעכשיו היא מותרת באכילה<sup style="color: gray;">113</sup>.
<h4>מעשה שבת</h4>
השוחט בשבת במזיד, לדעת הסוברים שמעשה-שבת* אסור בהנאה מן התורה<sup style="color: gray;">114</sup>, הרי זה שחיטה שאינה ראויה<sup style="color: gray;">115</sup>. לדעת הסוברים שמעשה שבת אסור מדברי חכמים, עי' להלן<sup style="color: gray;">116</sup>.
<h4>איסור דרבנן</h4>
השוחט בשר שאסור באכילה מדברי חכמים, אין השחיטה נחשבת שחיטה שאינה ראויה<sup style="color: gray;">117</sup>, כיון שהועילה להוציא לכל הפחות מאיסור דאורייתא<sup style="color: gray;">118</sup>.
<h4>בעלי מומין בחוץ</h4>
השוחט קדשים בעלי מומין בחוץ קודם שנפדו – והם ראויים לפדיון<sup style="color: gray;">119</sup> - אמרו בתלמוד שלסוברים כל העומד להיפדות אינו כפדוי<sup style="color: gray;">120</sup>, השחיטה אינה ראויה, ולסוברים כל העומד להיפדות כפדוי דמי<sup style="color: gray;">121</sup>, השחיטה ראויה<sup style="color: gray;">122</sup>.
<h2>שחין מכוה</h2>
<b>הגדרת הערך -</b> עור הבשר שלקה שלא מחמת אש ועור הבשר שלקה מחמת אש, לענין נגע שנראה בו.
ערך זה עוסק בגדרים של שחין ומכוה לענין נגעים שנראים בהם, ובדינים המיוחדים של נגע צרעת שנראה בהם. על הדינים הכלליים של נגעי-אדם*, ע"ע נגעי אדם. על פרטי הצבעים השונים של מראות הנגעים בשחין ובמכוה, ובכלל זה על צירופם זה לזה, ע"ע בהרת וע' מראות נגעים וע' שאת. על אופן ראייתם של נגעים בשחין ובמכוה, ע"ע ראית נגעים. על דיני הנהגתו וטומאתו של אדם שנראה בו נגע בשחין ובמכוה, בין כשהוא מוסגר ובין כשהוא מוחלט<sup style="color: gray;">1</sup>, ע"ע מצורע.
<h3><b>מהותם</b></h3>
שחין ומכוה שניהם הם מכה שהייתה בעור הבשר<sup style="color: gray;">2</sup>, שנגרמה על ידי חמימות<sup style="color: gray;">3</sup>, ונפשט העור מחמת המכה<sup style="color: gray;">4</sup>, אלא שהם חלוקים זה מזה בסוג החמימות שעל ידו נגרמה אותה מכה, וכדלהלן:
<h4>שחין</h4>
שחין הוא עור שלקה שלא מחמת האש<sup style="color: gray;">5</sup>, בין שלקה מאליו<sup style="color: gray;">6</sup>, על ידי חולי הגוף, כגון גרב או חזזית שמפסידים את העור, או שחפת או דלקת או קדחת שהשחיתו את העור<sup style="color: gray;">7</sup>, ובין שלקה על ידי דבר אחר<sup style="color: gray;">8</sup>, בין על ידי מכה<sup style="color: gray;">9</sup>, כגון שלקה בעץ או באבן<sup style="color: gray;">10</sup> - שהם חמים במקום שחותכים אותם<sup style="color: gray;">11</sup>, או שבכל מכה הבשר מתחמם על ידי ההכאה, ואפילו לא נעשתה חבורה<sup style="color: gray;">12</sup> - או בברזל<sup style="color: gray;">13</sup>, ובין על ידי חום<sup style="color: gray;">14</sup>, כגון שלקה בגפת - פסולת של זיתים<sup style="color: gray;">15</sup>, או של שומשמים<sup style="color: gray;">16</sup>, שהיא חמה מאוד<sup style="color: gray;">17</sup>, וחומה מחמת עצמה<sup style="color: gray;">18</sup> - או בחמי-טבריא*<sup style="color: gray;">19</sup> - שהם חמים מעצמם שלא מחמת האש<sup style="color: gray;">20</sup> - או באבר מעיקרו<sup style="color: gray;">21</sup> - עופרת שעוקרים אותה ממקומה והיא חמה<sup style="color: gray;">22</sup> - שנאמר: שחין - ובשר כי יהיה בו בעֹרו שחין<sup style="color: gray;">23</sup> – שחין – והיה במקום השחין<sup style="color: gray;">24</sup> - לרבות<sup style="color: gray;">25</sup>, אפילו נולד מחמת דבר אחר<sup style="color: gray;">26</sup>, שהשחין השני מיותר, שהיה הכתוב יכול לומר: והיה במקומו<sup style="color: gray;">27</sup>.
<h4>מכוה</h4>
מכוה היא עור שלקה מחמת האש<sup style="color: gray;">28</sup>, שנאמר: מכות אש<sup style="color: gray;">29</sup>, ואפילו לא לקה באש עצמה אלא בדבר שבא מחמת האש<sup style="color: gray;">30</sup>, כגון בגחלת – פחם שלא כבה<sup style="color: gray;">31</sup> - או ברמץ<sup style="color: gray;">32</sup> - גץ שיוצא מן האש<sup style="color: gray;">33</sup>, או גחלים עוממות שיש בהן אפר חם<sup style="color: gray;">34</sup> - או בסיד רותח – שהסיד חם כמה ימים לאחר עשייתו<sup style="color: gray;">35</sup> - או בגפסית – פסולת הברזל שהנפח משליך מכירתו<sup style="color: gray;">36</sup>, או סוג של סיד<sup style="color: gray;">37</sup> - רותח, והוא הדין כשלקה בדברים אחרים שהתחממו מחמת האש<sup style="color: gray;">38</sup>, כגון בחמי האור<sup style="color: gray;">39</sup>, או בברזל שלובן באש<sup style="color: gray;">40</sup>, או באבן שלובנה באש<sup style="color: gray;">41</sup>, שנאמר: מכוה – מכות אש<sup style="color: gray;">42</sup> – מכוה – מחית המכוה<sup style="color: gray;">43</sup> – לרבות<sup style="color: gray;">44</sup>, בין תהיה המכוה מהאש עצמה ובין מדבר שנולד ממנה<sup style="color: gray;">45</sup>.
<h4>השלב שבו מטמאים בנגעים</h4>
השחין והמכוה אינם מטמאים בנגעים בזמן שהם מרדים<sup style="color: gray;">46</sup>, והיינו שהפצע עדיין טרי קודם שהעלה ארוכה, והבשר כואב כשנוגעים בו, שאין עליו עדיין עור<sup style="color: gray;">47</sup>, והוא עדיין מוציא ליחה<sup style="color: gray;">48</sup>, והוא הדין שנגע שבהם אינו מצטרף לנגע שבמקום אחר – להשלים לשיעור נגע שהוא גריס<sup style="color: gray;">49</sup> – וכן פשיון לתוכם – שהוא סימן טומאה בשחין ומכוה<sup style="color: gray;">50</sup> – אינו חשוב פשיון<sup style="color: gray;">51</sup>, שנאמר בשחין: ונרפא<sup style="color: gray;">52</sup>, ונאמר במכוה: מחית המכוה<sup style="color: gray;">53</sup>, והוא מלשון בריאות<sup style="color: gray;">54</sup>. ומאימתי הם מטמאים? בזמן שבו הם נעשים צרבת<sup style="color: gray;">55</sup>, שנאמר בשחין: צרבת השחין<sup style="color: gray;">56</sup>, ונאמר במכוה: צרבת המכוה<sup style="color: gray;">57</sup>, והיינו שעשו קרום כקליפת השום<sup style="color: gray;">58</sup>, שהתחיל הבשר להבריא ועדיין לא הבריא לגמרי<sup style="color: gray;">59</sup>.
<h4>שחין ומכוה שנרפאו</h4>
שחין ומכוה שנרפאו לגמרי, אף על פי שעדיין יש במקומם צלקת – הרושם הנשאר בגוף לאחר שמבריא הפצע לגמרי ומתקשה<sup style="color: gray;">60</sup> - שוב אינם חשובים כשחין ומכוה אלא כעור הבשר הרגיל<sup style="color: gray;">61</sup> - ועל טומאתו, ע"ע נגעי אדם - שנאמר: שחין<sup style="color: gray;">62</sup>, ונאמר: מכות אש<sup style="color: gray;">63</sup>, ולאחר שנתרפאו שוב אינם חשובים שחין ומכוה, אלא עור בשר שהיה בהם שחין ומכוה<sup style="color: gray;">64</sup>, או שכיון שלאחר הכתוב "שחין", נאמר: ונרפא<sup style="color: gray;">65</sup>, ולאחר הכתוב "מכות אש", נאמר: והיתה מחית המכוה<sup style="color: gray;">66</sup>, בתוספת וא"ו, הרי שאין הריפוי בא לבטל את מה שהיה קודם, אלא להוסיף עליו, דהיינו שאף על פי שנרפא עדיין שחין הוא, ואף על פי שחייתה, עדיין מכוה היא, ולא כשנרפא לגמרי באופן ששוב אינו חשוב שחין ומכוה<sup style="color: gray;">67</sup>.
<h4>בכל הגוף</h4>
שחין ומכוה חשובים הם כשחין ומכוה אפילו הם מצויים בכל הגוף, שנאמר בשחין: ובשר כי יהיה בו<sup style="color: gray;">68</sup>, אפילו בכולו, ונאמר במכוה: או בשר כי יהיה בעֹרו<sup style="color: gray;">69</sup>, אפילו בכולו<sup style="color: gray;">70</sup>.
<h4>שחין ומכוה במקום אחד</h4>
שחין ומכוה שנעשו במקום אחד, חשובים הם כאחרון שבהם, שאם שחין קדם למכוה בטלה המכוה את השחין<sup style="color: gray;">71</sup>, ואין נגע בשיעור חצי גריס שנעשה לאחר מכן במקום זה מצטרף לנגע בשיעור חצי גריס שבשחין הסמוך לו להיות נגע אחד<sup style="color: gray;">72</sup>, והוא הדין להחמיר, שנגע כזה מצטרף לנגע בשיעור חצי גריס שבמכוה הסמוכה לו להיות נגע אחד<sup style="color: gray;">73</sup>, וכן להפך, שאם מכוה קדמה לשחין, בטל השחין את המכוה<sup style="color: gray;">74</sup>. היה נגע בשיעור שלם בשחין שבאותו מקום, ולאחר מכן נעשתה מכוה באותו מקום או להפך, יש מן הראשונים והאחרונים סוברים שאף באופן כזה ביטל שני את הראשון, ודנים בו כאילו הוא נגע חדש<sup style="color: gray;">75</sup>, ויש להסגירו מהתחלה, לסוברים כן<sup style="color: gray;">76</sup>, או שהוא טהור לגמרי, כיון שקדם הנגע לשחין או למכוה האחרונים<sup style="color: gray;">77</sup>. ויש מן האחרונים סוברים שבאופן כזה אין מבטל השני את הראשון, ואפילו רק חלקו השתנה, באופן שיש בו חצי גרס כזה וחצי גריס כזה, כיון שכבר נטמא הנגע הראשון בזמן שהיה בו שיעור שלם<sup style="color: gray;">78</sup>. לסוברים שאף במקום שהיה כבר נגע בשיעור שלם בשחין שבאותו מקום, המכוה שלאחר מכן מבטלתו, היה נגע בשיעור שלם בשחין שבאותו מקום, ונעשתה בו מכוה ומיד לאחר מכן נעשה בו שוב שחין – והוא הדין להפך – כגון שבאותה פעולה נעשו הן שחין והן מכוה אלא שהמכוה קדמה, יש מן הראשונים מצדדים לומר שבאופן כזה אין המכוה שבינתיים חשובה לבטל את השחין הראשון, כיון שלא יצאה המכה מחמת המכוה עד שבא השחין האחרון וגבר עליה ובטלה<sup style="color: gray;">79</sup>. ויש מן הראשונים סוברים שאף באופן כזה בטלה המכוה את השחין הראשון, כיון שסופו של דבר לצאת ממנה מכה לולא בא השחין השני וביטל אותה<sup style="color: gray;">80</sup>.
<h4>ספק שחין ספק מכוה</h4>
מכה בעור הבשר שאין ידוע אם היא שחין או מכוה, כגון שליבן שיפוד והכה בו – והמכה חשובה כשחין<sup style="color: gray;">81</sup>, וחום השיפוד חשוב כמכוה<sup style="color: gray;">82</sup> – שספק הוא מה קדם למה<sup style="color: gray;">83</sup>, יש מן הראשונים גורסים בתוספתא שטהורה מליטמא בנגעים<sup style="color: gray;">84</sup>, שאף על פי שבין שחין ובין מכוה מיטמאים בנגעים, צריך לדעת משום מה טמא<sup style="color: gray;">85</sup>, וכן אותה שאמרו בתורת כהנים שחילוק הכתוב בשחין ומכוה - שנכתבו בשתי פרשיות שונות, או שנכתב במכוה "או" לחלק<sup style="color: gray;">86</sup> - אינו למכה שאין ידוע אם שחין היא או מכוה<sup style="color: gray;">87</sup>, יש מן הראשונים סוברים בפירושה שאין צורך בלימוד מיוחד לכך שמכה כזו אינה מיטמאת בנגעים<sup style="color: gray;">88</sup>, שכן אינו יודע משום מה מטמאנו, והרי אין נגעים מטמאים אלא בודאי ולא בספק<sup style="color: gray;">89</sup>. ויש מן הראשונים סוברים שאף על פי שאין ידוע אם מכה זו שחין היא או מכוה, אין בכך כלום – ומיטמאת בנגעים כדין שחין ומכוה<sup style="color: gray;">90</sup> – שהרי בכל אופן דיני נגע שבשחין ובמכוה שוים הם<sup style="color: gray;">91</sup>.
<h4>שחין ומכוה בבת אחת</h4>
שחין ומכוה שבאו בבת אחת, ואין בכוח כל אחד מהם לחוד לעשות מכה, ועשו ביחד מכה, יש מן האחרונים סוברים בפירוש דברי התורת כהנים והתוספתא שטהורה מליטמא בנגעים, שאין שחין ומכוה מצטרפים להיות מכה אחת<sup style="color: gray;">92</sup>.
<h3><b>נגע שבהם</b></h3>
השחין והמכוה אינם מטמאים בפני עצמם אלא כשנראה בהם נגע<sup style="color: gray;">93</sup>, שנאמר בשחין: והיה במקום השחין שאת לבנה או בהרת לבנה אדמדמת<sup style="color: gray;">94</sup>, ונאמר במכוה: והיתה מחית המכוה בהרת לבנה אדמדמת או לבנה<sup style="color: gray;">95</sup>, ועל סוגי המראות המטמאים בשחין ומכוה, שהם אותם סוגי מראות המטמאים בשאר נגעי אדם, ע"ע מראות נגעים. ועל שיעורו של הנגע המטמא בשחין ובמכוה, ע"ע נגעי אדם.
<h4>סימני טומאה</h4>
שחין ומכוה מיטמאים בשני סימנים: בשער לבן ובפשיון<sup style="color: gray;">96</sup>, שנאמר בשחין: ושערה הפך לבן וטמאו הכהן<sup style="color: gray;">97</sup>, וכן נאמר: ואם פשה תפשה בעור וטמא הכהן אתו<sup style="color: gray;">98</sup>, ונאמר במכוה: והנה נהפך שער לבן בבהרת וגו' וטמא אתו הכהן<sup style="color: gray;">99</sup>, וכן נאמר: אם פשה תפשה בעור וטמא הכהן אתו<sup style="color: gray;">100</sup>. על שער לבן והאופנים שבהם הוא מטמא, ע"ע נגעי אדם<sup style="color: gray;">101</sup>. על פשיון והאופנים שבהם הוא מטמא, ע"ע הנ"ל<sup style="color: gray;">102</sup>. אבל מחית בשר חי – על מהותה וגדרה, ע"ע הנ"ל - אף על פי שהיא מטמאת בנגעי עור בשר<sup style="color: gray;">103</sup>, ובגבחת ובקרחת<sup style="color: gray;">104</sup>, אינה מטמאת בשחין ובמכוה<sup style="color: gray;">105</sup>, שלא נאמרה מחיה בשחין ובמכוה<sup style="color: gray;">106</sup>, ואין למדים מנגעי עור בשר לטמא מחיה בשחין ובמכוה, לפי שדבר-שהיה-בכלל-ויצא-מן-הכלל-לטעון-טען-אחר-שהוא-כענינו* יצא להקל ולא להחמיר, וכיון ששחין ומכוה היו בכלל כל הנגעים - ואילו לא כתב אלא הכלל שכולל נגעי עור ובשר היו השחין והמכוה בכלל, בין להקל ובין להחמיר<sup style="color: gray;">107</sup> – ויצאו מן הכלל לטעון טוען אחר שהוא כענינו – שהוזכרו בהם מקצת דינים שיש בנגעי עור בשר<sup style="color: gray;">108</sup> – הרי שבאותם דינים שלא הוזכרו בהם יצאו להקל, שאין מחיה מטמאת בשחין ובמכוה<sup style="color: gray;">109</sup>, או שנאמר במכוה אחרי שהזכיר הכתוב את סימני הטומאה: הִוא<sup style="color: gray;">110</sup>, לומר לך שמטמאה דוקא בסימנים אלו ולא במחיה, ולמדים בגזרה-שוה* "צרעת" "צרעת" ממכוה לשחין<sup style="color: gray;">111</sup>. בטעם לכך שאין מחיה מטמאת בשחין ומכוה, יש מן הראשונים סוברים שהוא לפי שמחיה היא של בשר חי, ובשחין ומכוה אין בשר חי, כיון שיש במקומו שחין או מכוה<sup style="color: gray;">112</sup>, שבשרם לקוי<sup style="color: gray;">113</sup>.
<h4>סדר טומאתם</h4>
השחין והמכוה מטמאים בשבוע אחד<sup style="color: gray;">114</sup>. כיצד? מי שנראה בו נגע בשחין או במכוה, אם היה בו שער לבן, מחליטו הכהן לטומאה, לא היה בו שער לבן, מסגירו למשך שבעה ימים<sup style="color: gray;">115</sup>, שנאמר: והסגירו הכהן שבעת ימים<sup style="color: gray;">116</sup>, ועל דיני ההסגר, ע"ע נגעי אדם. בסוף שבוע ראשון – היינו ביום השביעי להסגרו<sup style="color: gray;">117</sup> - רואהו הכהן, אם נולד בנגע שער לבן או שפשה הנגע, מחליטו, לא נולד בו אחד משני סימנים אלו, פוטרו<sup style="color: gray;">118</sup>, ואפילו לא כהה הנגע<sup style="color: gray;">119</sup>, שלא נאמר בכתוב אלא הסגר אחד בשחין ובמכוה<sup style="color: gray;">120</sup>, ואף על פי שבנגעי עור בשר מסגירים באופן כזה שבוע שני<sup style="color: gray;">121</sup>, אין למדים מהם לשחין ולמכוה, לפי שדבר שהיה בכלל ויצא מן הכלל לטעון טען אחר שהוא כענינו יצא להקל ולא להחמיר, וכיון ששחין ומכוה היו בכלל כל הנגעים - ואילו לא כתב אלא הכלל שכולל נגעי עור ובשר היו השחין והמכוה בכלל, בין להקל ובין להחמיר<sup style="color: gray;">122</sup> – ויצאו מן הכלל לטעון טוען אחר שהוא כענינו – שהוזכרו בהם מקצת דינים שיש בנגעי עור בשר<sup style="color: gray;">123</sup> – הרי שבאותם דינים שלא הוזכרו בהם יצאו להקל, שאין נגע בשחין ובמכוה טעון הסגר שבוע שני<sup style="color: gray;">124</sup>. בטעם לכך שדי בהסגר למשך שבוע אחד, יש מן האחרונים סוברים שכיון שיש מקום לומר שרק השחין והמכוה גרמו לנגע ואינו מחמת טומאת נגעים, די בהסגר מועט<sup style="color: gray;">125</sup>. נראה לאחר הפטור אחד משני סימני הטומאה – ואפילו כנס הנגע בסוף השבוע הראשון ולאחר מכן פשה באופן שלא היה גדול יותר מתחילתו<sup style="color: gray;">126</sup> - מחליטו<sup style="color: gray;">127</sup>, שנאמר: ואם פשה תפשה<sup style="color: gray;">128</sup>, מכל מקום<sup style="color: gray;">129</sup>, ונלמד מהכפילות בכתוב, שכל זמן שהנגע פושה, אף לאחר הפטור, יש לטמאו<sup style="color: gray;">130</sup>. על דיניו של המצורע בזמן שהוא מוסגר ובזמן שהוא מוחלט, ועל ההבדלים שבין מצורע מוחלט למצורע מוסגר, ע"ע מצורע.
<h4>נגע בכל השחין והמכוה</h4>
נגע בשחין ובמכוה מטמא, בין כשהוא במקצת השחין והמכוה בין כשהוא בכולה, שנאמר: כי יהיה בו<sup style="color: gray;">131</sup>, אפילו בכולו<sup style="color: gray;">132</sup>, ואף על פי שכתוב זה נאמר על השחין עצמו ולא על הנגע שבו, מכל מקום המילה "בו" מיותרת, שהרי נאמר לאחר מכן: בעֹרו<sup style="color: gray;">133</sup>, ואם אינו ענין לשחין, תנהו לנגע<sup style="color: gray;">134</sup>, או שנאמר: והיה במקום השחין<sup style="color: gray;">135</sup>, אפילו בכולו<sup style="color: gray;">136</sup>, ואפילו השחין והמכוה בכל גופו ובכולו יש נגע, הרי הוא מטמא, שנאמר בשחין: כי יהיה בו בעֹרו, אפילו בכולו<sup style="color: gray;">137</sup>, ונאמר במכוה: בעֹרו<sup style="color: gray;">138</sup>, ריבה<sup style="color: gray;">139</sup>, ואף על פי שאין הנגע יכול לפשות, מכל מקום הוא יכול לטמא בשיער לבן<sup style="color: gray;">140</sup>, או באופן שיכנוס ולאחר מכן יפשה<sup style="color: gray;">141</sup>.
<h4>כשאין אפשרות לסימני טומאה</h4>
נגע בשחין שנראה בתחילתו באופן שאין אפשרות שיהיו בו סימני טומאה – פשיון ושער לבן<sup style="color: gray;">142</sup> - כגון שגודל השחין הוא כגריס ובכולו נגע – שנגע שהוא פחות מכך אינו מטמא בנגעי אדם<sup style="color: gray;">143</sup>, ופשיון של הנגע מחוץ למקום השחין, כגון לעור הבשר, אינו חשוב פשיון<sup style="color: gray;">144</sup> – והוא במקום שאין שיער צומח בו, כגון כף היד, אמר ר' אליעזר שבכל אופן מסגירים אותו, ואמר ר' יהודה בן בתירא שהוא מטעם שעדיין יכול להחליטו לטומאה בסוף השבוע של ההסגר, באופן שייוולד שחין נוסף בסמוך לאותו שחין ויפשה הנגע לתוכו<sup style="color: gray;">145</sup>, ואף על פי שאין זה שכיח שייוולד שחין נוסף, מכל מקום יש לחוש לכך<sup style="color: gray;">146</sup>. היה הנגע במכוה באופן כזה, יש מן הראשונים סוברים שאין מסגירים אותו, שדוקא בשחין יש לחשוש שייוולד שחין אחר חוצה לו, לפי שיכול להגיע מאליו<sup style="color: gray;">147</sup>, אבל מכוה אין לחשוש שתיוולד חוצה לה עוד מכוה, שאין המכוה מגיעה אלא על ידי מעשה<sup style="color: gray;">148</sup>. ויש מן האחרונים סוברים בדעת ראשונים שמסגירים אף נגע במכוה באופן כזה, שיש לחשוש שתיוולד מכוה אחרת מחוץ לנגע ויפשה הנגע לתוכה<sup style="color: gray;">149</sup>.
<h4>חילוק טומאת שחין ומכוה</h4>
השחין והמכוה, אף על פי שדיניהם שוה<sup style="color: gray;">150</sup>, ששניהם מטמאים בשבוע אחד ובשני סימנים<sup style="color: gray;">151</sup>, מכל מקום חשובים הם כשני נגעים שונים<sup style="color: gray;">152</sup>, שאינם מצטרפים זה עם זה<sup style="color: gray;">153</sup>, שחצי גריס בשחין וחצי גריס במכוה אינם מצטרפים להיות נגע אחד ששיעורו גריס<sup style="color: gray;">154</sup>, והוא הדין כשרוב הגריס בשחין ומיעוטו במכוה ולהפך שאינם מצטרפים<sup style="color: gray;">155</sup>, וכן להקל אינם מצטרפים, שאם היה חצי גופו שחין וחצי גופו מכוה ופרח הנגע בסוף השבוע בכולו, אין זה חשוב פריחה שבה הנגע טהור<sup style="color: gray;">156</sup>, וכן אין פשיון משחין למכוה ולהפך חשוב פשיון<sup style="color: gray;">157</sup>, ששחין ומכוה שסמוכים זה לזה והיה נגע באחד מהם ובסוף שבוע פשה לשני, אין מחליטו<sup style="color: gray;">158</sup> - וכפי ששאר נגעי אדם אינם מצטרפים זה לזה<sup style="color: gray;">159</sup>, ואין פשיון מאחד מהם לאחר חשוב פשיון<sup style="color: gray;">160</sup> - ונלמד מכך שחלקם הכתוב<sup style="color: gray;">161</sup>, שכתבם בשתי פרשיות שונות - ובשר כי יהיה בו בעֹרו שחין<sup style="color: gray;">162</sup>, או בשר כי יהיה בעֹרו מכות אש<sup style="color: gray;">163</sup> - ולא צרפם יחד למרות דיניהם השוים<sup style="color: gray;">164</sup>, או שכיון שבמכוה נאמר "או בשר" ולא נאמר "ובשר", הרי שבא הכתוב לחלק<sup style="color: gray;">165</sup>, או שנלמד מכך שנאמר במכוה כמה פעמים: הִוא<sup style="color: gray;">166</sup>, ואחת הפעמים נדרשת לומר שאין השחין והמכוה מצטרפים<sup style="color: gray;">167</sup>. במה דברים אמורים? בשחין ודאי ובמכוה ודאי, אבל היה הנגע במקום שאינו ידוע אם הוא שחין או מכוה – לסוברים שמקום כזה מיטמא בשחין ומכוה<sup style="color: gray;">168</sup> - ובצידו שחין או מכוה, יש מן הראשונים שנראה מדבריהם, וכן יש מן האחרונים מצדדים לומר, שבאופן כזה מצטרף מה שבצידו להיותו נגע אחד<sup style="color: gray;">169</sup>, שדוקא ודאי שחין ומכוה אינם מצטרפים זה לזה, ולא ספק<sup style="color: gray;">170</sup>. ויש מן האחרונים מפרשים בדברי התוספתא שאף באופן כזה אינם מצטרפים, שמא המקום הראשון שונה מהמקום השני<sup style="color: gray;">171</sup>, והרי זה ספק, וספק נגעים טהור<sup style="color: gray;">172</sup>.
<h4>כשקדם הנגע לשחין ולמכוה</h4>
נגע שקדם לשחין – והוא הדין למכוה<sup style="color: gray;">173</sup> - נחלקו בו תנאים, וראשונים ואחרונים בדעתם: א) בדעת חכמים שאומרים שהוא טהור<sup style="color: gray;">174</sup>, שנאמר: והיה במקום השחין שאת<sup style="color: gray;">175</sup>, שיקדום השחין לשאת ולא שתקדם השאת לשחין<sup style="color: gray;">176</sup>, יש סוברים שהוא טהור לגמרי<sup style="color: gray;">177</sup>, ואפילו נולדו בו סימני טומאה לאחר שנהיה שחין<sup style="color: gray;">178</sup>. ואף בדעת ר' אליעזר בן יעקב במשנה, שאמר שנגע בעור הבשר שנעשה מקומו שחין ומכוה ונתרפא טמא<sup style="color: gray;">179</sup>, יש מן האחרונים סוברים בדעת ראשונים שהוא מודה שנגע שקדם לשחין טהור, שלא טימא ר' אליעזר בן יעקב אלא כשחזר ונתרפא אותו מקום, שאז חזר דינו להיות עור בשר<sup style="color: gray;">180</sup>. ומכל מקום, כאשר פשה הנגע לאחר שנהיה שחין, יש מן האחרונים סוברים בדעת ראשונים שחכמים מודים בחלק הפשיון שדינו כנגע חדש בשחין שיראה מתחילה<sup style="color: gray;">181</sup>. על נגע כזה שנשתנה מראהו, שנחלקו בו תנאים אם דינו כנגע חדש ויראה מתחילה או שדינו שנשאר כפי שהיה והוא טהור, ע"ע נגעי אדם. ב) ור' אליעזר בן יעקב בתורת כהנים ובתוספתא מטמא<sup style="color: gray;">182</sup>, שקרוי הוא מקומו אף קודם שהגיע השחין לשם<sup style="color: gray;">183</sup>, שכיון שנאמר "במקום", משמע שאף על פי שנולד הנגע לפני השחין, הרי שלאחר שנולד השחין הוא במקומו<sup style="color: gray;">184</sup>. ויש מן האחרונים סוברים בדעת ראשונים שאף ר' אליעזר בן יעקב במשנה סובר כך, שלדעתו הנגע טמא אף כשלא נתרפא לגמרי<sup style="color: gray;">185</sup>. ג) ובדעת חכמים בתוספתא שאמרו שיראה כבתחילה<sup style="color: gray;">186</sup>, יש מן הראשונים סוברים שהם מודים שהנגע טמא, אלא שדינו כנגע חדש שנראה בשחין, ואינו חשוב כהמשך של הנגע שהיה קודם שנעשה שחין, ולכן יש להסגירו מתחילה אף כשפשה קודם לכן<sup style="color: gray;">187</sup>. ויש מן הראשונים סוברים שאף חכמים במשנה ובתורת כהנים שאמרו שהנגע טהור, סוברים כן<sup style="color: gray;">188</sup>. ד) ויש מן האחרונים סוברים בדעת חכמים שכאשר קדם הנגע לשחין ואחר כך נעשה שחין באופן שנהיה מרדים – שאז אינו מיטמא כלל בנגעים<sup style="color: gray;">189</sup> – ורק אחר כך נהיה מקום הנגע שחין שמיטמא בנגעים – שהעלה צרבת<sup style="color: gray;">190</sup> - אינו מטמא, כיון שנטהר בינתיים, אבל כשהפך מקום הנגע מעור הבשר ישר לשחין המטמא בנגעים - כגון שהסגירוהו כשהוא בעור בשר ובסוף שבוע מצאו את מקומו שחין<sup style="color: gray;">191</sup>, או שמלכתחילה המכה היתה באופן שהיתה בה רק צרבת ללא מרדים<sup style="color: gray;">192</sup> - יראה כבתחילה<sup style="color: gray;">193</sup>. הלכה, כתבו ראשונים שנגע שנראה לפני השחין טהור לגמרי<sup style="color: gray;">194</sup>. ויש מן האחרונים סוברים בדעת ראשונים להלכה שנגע שנראה לפני השחין ולאחר מכן היה שחין יראה מהתחלה<sup style="color: gray;">195</sup>. על דינו של נגע שהיה בעור הבשר ולאחר מכן נעשה מקומו שחין וחזר ונרפא – שדינו של מקום זה כדין עור בשר<sup style="color: gray;">196</sup> – ע"ע נגעי אדם.
<h2>שחרור</h2>
<b>הגדרת הערך</b> - הוצאת עבדו ושפחתו הכנענים לחירות.
<h3><b>איסור השחרור ואופני ההיתר</b></h3>
<h4>חובת השעבוד</h4>
בשעבוד בעבד-כנעני* נחלקו תנאים: לדעת ר' ישמעאל, לעֹלם בהם תעבֹדו<sup style="color: gray;">1</sup>, רשות<sup style="color: gray;">2</sup>, שמותרים אתם לעבוד בהם<sup style="color: gray;">3</sup>, ואין פירוש הכתוב אלא שלילה, שלא תאמר שהדבר אסור<sup style="color: gray;">4</sup>, משום שבשאר עממים<sup style="color: gray;">5</sup> כתוב: לא תחַיֶּה כל נשמה<sup style="color: gray;">6</sup>. ולדעת ר' אליעזר ור' עקיבא - וכן כתבו ראשונים בדעת רבן גמליאל<sup style="color: gray;">7</sup> ובדעת מספר אמוראים<sup style="color: gray;">8</sup> - לעֹלם בהם תעבֹדו<sup style="color: gray;">9</sup>, חובה<sup style="color: gray;">10</sup>, דהיינו מצוה<sup style="color: gray;">11</sup>, שראוי לנו לעבוד בעבד כנעני, אף על פי שאין העבודה צריכה לנו<sup style="color: gray;">12</sup>, ומכל מקום אין חובה לקנות עבד לקיים בו לעֹלם בהם תעבֹדו<sup style="color: gray;">13</sup>.
להלכה נחלקו ראשונים: א) רוב הגאונים וראשונים פוסקים שמצוה לעבוד בעבד כנעני לעולם<sup style="color: gray;">14</sup>, שההלכה כר' עקיבא<sup style="color: gray;">15</sup>, שכן הלכה כר' עקיבא מחבירו<sup style="color: gray;">16</sup>, ועוד, שר' אליעזר סובר כמותו<sup style="color: gray;">17</sup> ורבן גמליאל סובר כמותו<sup style="color: gray;">18</sup>, ור' ישמעאל הוא יחיד במקום רבים<sup style="color: gray;">19</sup> - ויחיד ורבים הלכה כרבים<sup style="color: gray;">20</sup> - ועוד שאמוראים סוברים כמותו<sup style="color: gray;">21</sup>. ב) ויש מהראשונים הפוסקים כר' ישמעאל, שאינו אלא רשות<sup style="color: gray;">22</sup>, שכן אמרו שמשחררים עבד כנעני להשלים לעשרה לתפילה במנין<sup style="color: gray;">23</sup>, וכי אומרים לו לאדם עמוד וחטוא בשביל שיזכה חבירך<sup style="color: gray;">24</sup>.
<h4>במנין המצוות</h4>
רוב מוני המצוות מונים במנין-המצות* מצות עשה לעבוד בעבד כנעני לעולם<sup style="color: gray;">25</sup>, שנאמר: לעֹלם בהם תעבֹדו<sup style="color: gray;">26</sup>, שכן אמרו כל המשחרר עבדו עובר בעשה<sup style="color: gray;">27</sup>. ויש ממוני המצוות שלא מנאה<sup style="color: gray;">28</sup>.
<h4>איסור השחרור</h4>
אסור לאדם לשחרר עבד-כנעני*<sup style="color: gray;">29</sup> או שפחה-כנענית*<sup style="color: gray;">30</sup>, משום<sup style="color: gray;">31</sup> שכל המשחרר עבדו עובר בעשה<sup style="color: gray;">32</sup>, שנאמר: לעֹלם בהם תעבֹדו<sup style="color: gray;">33</sup>, ובכלל איסור זה שלא נשחרר אותו לעולם, ושלא יצא לחירות כי אם בראשי איברים<sup style="color: gray;">34</sup>.
במקור איסור זה נחלקו ראשונים:
א) רוב הראשונים סוברים - וכן נראה מדברי גאונים<sup style="color: gray;">35</sup> - שהאיסור לשחרר עבד כנעני הוא מן התורה<sup style="color: gray;">36</sup>, שכן לדעתם ההלכה שלעֹלם בהם תעבֹדו<sup style="color: gray;">37</sup>, חובה<sup style="color: gray;">38</sup>. ויש אף הגורסים בתלמוד שלא נאמרו הדברים אלא לסוברים לעֹלם בהם תעבֹדו, חובה<sup style="color: gray;">39</sup>.
ב) ויש מהראשונים סוברים שהאיסור לשחרר עבד עברי אינו אלא מדרבנן, והלימוד מהכתוב אינו אלא אסמכתא*<sup style="color: gray;">40</sup>, שכן אין אומרים לו לאדם עמוד וחטוא בשביל שיזכה חבירך<sup style="color: gray;">41</sup>, ומשחררים עבד כנעני להשלים לעשרה לתפילה במנין<sup style="color: gray;">42</sup>, ואם עשה גמור הוא, כיצד דוחים עשה שבתורה משום מצוה זו<sup style="color: gray;">43</sup>. ולדעתם ההלכה כר' ישמעאל, שלעֹלם בהם תעבֹדו, רשות<sup style="color: gray;">44</sup>. או שאף ר' עקיבא סובר כן<sup style="color: gray;">45</sup>, וכוונתו באומרו "חובה", חובה דרבנן<sup style="color: gray;">46</sup>.
ג) ויש מהראשונים הסובר שאין דבר זה איסור ממש דאורייתא או דרבנן, אלא מידת חסידות בעלמא<sup style="color: gray;">47</sup>.
על המשחרר עבדו, שאף על פי שעובר על איסור, בדיעבד מעשיו קיימים, ע"ע כל מלתא דאמר רחמנא לא תעביד אי עבד וכו'<sup style="color: gray;">48</sup>. על יציאת עבד לחירות בראשי איברים, ע"ע עבד כנעני.
<h4>טעם האיסור</h4>
בטעם האיסור לשחרר עבד כנעני נחלקו גאונים וראשונים: יש מהגאונים שכתבו שזה יותר טוב להם, כי אם יהיו ברשות עצמם יברחו מן הדת<sup style="color: gray;">49</sup>. ויש מהראשונים שכתבו הטעם שלא ליתן להם מתנות חינם<sup style="color: gray;">50</sup>, כענין שכתוב בגוים: לא תחנם<sup style="color: gray;">51</sup>. ויש מהראשונים שכתבו הטעם, לפי שעם ישראל הם מבחר המין האנושי ונבראו להכיר בוראם ולעבוד לפניו, וראויים להיות להם עבדים לשמש אותם, ואם אין להם עבדים מן האומות, על כל פנים יצטרכו להשתעבד באחיהם ולא יוכלו להשתדל בעבודתו ברוך הוא, על כן נצטוינו להחזיק באלו לתשמישנו אחר שהוכשרו ונעקרה עבודה זרה מפיהם ולא יהיו למוקש בבתינו<sup style="color: gray;">52</sup>.
<h4>לדבר מצוה</h4>
מותר לשחרר עבד כנעני לדבר מצוה<sup style="color: gray;">53</sup>, אם היא מצוה גדולה, כגון פריה-ורביה*<sup style="color: gray;">54</sup>, ולכן - אף לסוברים שאיסור זה שייך במי שחציו-עבד-וחציו-בן-חורין*<sup style="color: gray;">55</sup> - מי שחציו עבד וחציו בן חורין* כופים את רבו ועושה אותו בן חורין וכותב שטר על חצי דמיו<sup style="color: gray;">56</sup>. וכן לדעת ר' יוחנן בן ברוקא שאשה* מצווה בפריה ורביה<sup style="color: gray;">57</sup>, מי שחציה שפחה וחציה בת חורין, כופים את רבה לעשותה בת חורין<sup style="color: gray;">58</sup>. ומותר לרב לשחרר העבד - אפילו עבד גמור<sup style="color: gray;">59</sup> - אפילו למצוה של דבריהם<sup style="color: gray;">60</sup>, אם היא מצוה של רבים<sup style="color: gray;">61</sup>, כגון שלא היו עשרה בבית הכנסת, הרי זה משחרר עבדו ומשלים בו המנין<sup style="color: gray;">62</sup>, והוא הדין לכל צורך רבים<sup style="color: gray;">63</sup>. ויש שכתבו לחלק: למצוות דאורייתא מותר לשחרר, אפילו אינה מצוה של רבים, ושל דרבנן רק אם היא מצוה של רבים<sup style="color: gray;">64</sup>. ויש מהאחרונים הסובר שסוגיות חלוקות הן, ולדעת הבבלי בגיטין מותר לשחרר עבד כנעני לכל דבר מצוה, ואפילו אינו של רבים<sup style="color: gray;">65</sup>, ושיש מהגאונים וראשונים הפוסקים כן<sup style="color: gray;">66</sup>.
לסוברים שהאיסור לשחרר עבד כנעני הוא מן התורה<sup style="color: gray;">67</sup>, בטעם שהתירו לשחררו לצורך תפילה בעשרה, שהיא דרבנן, נחלקו ראשונים: א) יש סוברים הטעם שהקלו במצוה זו, שנאמר בכתוב: לעֹלם בהם תעבֹדו ובאחיכם בני ישראל וגו' לא תרדה בו בפָרך<sup style="color: gray;">68</sup>, הלכך יש לנו לומר שחובת השעבוד בעבד כנעני היא כמו איסור השעבוד בעבד-עברי*<sup style="color: gray;">69</sup>, מה אחיכם אינך רשאי להשתעבד בהם אלא במקום שאין עבודה וביטול מצוה<sup style="color: gray;">70</sup>, אף עבד כנעני אין אתה חייב להשתעבד בו אלא במקום שאין עבודה וביטול מצוה<sup style="color: gray;">71</sup>, אבל במקום מצוה אתה רשאי לשחרר<sup style="color: gray;">72</sup>. ב) ויש סוברים הטעם שהקלו במצוה זו, משום שמצוה של רבים, אפילו כשהיא מדרבנן, חזקה ממצוה של התורה<sup style="color: gray;">73</sup>, משום שזכה וזיכה את הרבים<sup style="color: gray;">74</sup>, שלהפריש רבים מאיסור עדיף על איסור של יחיד<sup style="color: gray;">75</sup>, שאין הרבים דוחים העשה דאורייתא<sup style="color: gray;">76</sup>. ג) ויש סוברים הטעם שהקילה התורה בשחרור עבד לדבר מצוה, שלא אמרה תורה לעֹלם בהם תעבֹדו, אלא משום שלא ליתן להם מתנות חינם<sup style="color: gray;">77</sup>, כענין שכתוב בגוים: לא תחנם<sup style="color: gray;">78</sup>, ולא הקפידה תורה אלא שלא לשחררו בתורת נדבה, שמחזיק לו טובה<sup style="color: gray;">79</sup>, אבל כשהוא משחררו מפני שנותן דמי עצמו, או משום מצוה וצורך הרב, שאין חנינה מותר<sup style="color: gray;">80</sup>. ד) ויש סוברים הטעם שהמצוה להתפלל בעשרה דוחה עשה שבתורה, שכיון שבא הקדוש ברוך הוא לבית הכנסת ולא מצא שם עשרה מיד כועס<sup style="color: gray;">81</sup>. ה) ויש סוברים הטעם, שהקלו באיסור זה במקום מצוה, מצד שאינו שוה בכל, שאין עליו חובה לקנות עבד לקיים בו לעֹלם בהם תעבֹדו<sup style="color: gray;">82</sup>.
על מי שחציו-עבד-וחציו-בן-חורין*, שנחלקו ראשונים אם הוא בכלל האיסור לשחרר עבד כנעני, ע"ע מי שחציו עבד וחציו בן חורין<sup style="color: gray;">83</sup>.
<h4>מניעת איסור</h4>
איסור זה לשחרר עבד כנעני<sup style="color: gray;">84</sup>, אינו נוהג כשהוא מצד מניעת איסור<sup style="color: gray;">85</sup>, ולכן מי שחציה שפחה וחציה בת חורין, אף לדעת חכמים שהאשה* אינה מצווה על פריה-ורביה* - וכן הלכה<sup style="color: gray;">86</sup> - ואין כופים את רבה לשחררה<sup style="color: gray;">87</sup>, מכל מקום אם נהגו בה מנהג הפקר<sup style="color: gray;">88</sup> בזנות<sup style="color: gray;">89</sup>, ולא מיוחדת לאדם<sup style="color: gray;">90</sup>, שאינה ראויה לא לעבד ולא לבן חורין<sup style="color: gray;">91</sup>, ומפקרת עצמה<sup style="color: gray;">92</sup> וחוטאים בה<sup style="color: gray;">93</sup>, כופים את רבה לשחררה<sup style="color: gray;">94</sup>, שיוכל ישראל להינשא לה ומשמר אותה<sup style="color: gray;">95</sup>, ועוד, למעט באיסור ביאתה<sup style="color: gray;">96</sup>, שאפילו לא תינשא לא יעברו אלא באיסור פנויה שהוא מדרבנן - לסוברים כן<sup style="color: gray;">97</sup> - וכותב עליה שטר בחצי דמיה<sup style="color: gray;">98</sup>, ואם לא נהגו בה מנהג הפקר אסור לשחררה<sup style="color: gray;">99</sup>.
היתה כולה שפחה ונהגו בה מנהג הפקר, נחלקו בה אמוראים: לדעת אביי אסור לשחררה<sup style="color: gray;">100</sup>, שלדעתו לא אמרו שכופים את רבה לשחררה, אלא כשחציה שפחה וחציה בת חורין, שאינה ראויה לא לעבד ולא לבן חורין, אבל כאן יכול לייחד אותה לעבדו ומשמר אותה<sup style="color: gray;">101</sup>. ולדעת רבינא כופים את רבה לשחררה, משום דבר האיסור<sup style="color: gray;">102</sup>, וכותב לה גט-שחרור*<sup style="color: gray;">103</sup>, שיוכל ישראל להינשא לה ומשמר אותה<sup style="color: gray;">104</sup>, ואף על פי שאפשר לייחדה לעבד, אינו שומרה כל כך<sup style="color: gray;">105</sup>. ואפילו אם היא נשואה ונוהגים בה מנהג הפקר, מוכח שבעלה אינו מקפיד עליה, וכופים את רבה לשחררה<sup style="color: gray;">106</sup>.
להלכה פסקו ראשונים ששפחה שנוהגים בה העם מנהג הפקר - והרי היא מכשול לחוטאים<sup style="color: gray;">107</sup> - כופים את רבה ומשחררה, כדי שתינשא ויסור המכשול<sup style="color: gray;">108</sup>, שההלכה כרבינא<sup style="color: gray;">109</sup>, משום שהלכה-כבתראי*<sup style="color: gray;">110</sup>.
<h4>כשנותן דמיו ושטר על דמיו</h4>
המשחרר עבד כנעני משום שנותן דמי עצמו, אינו עובר על האיסור לשחרר עבד עבדי<sup style="color: gray;">111</sup>. בטעם הדבר כתבו ראשונים שאין האיסור - לדעתם - אלא משום שלא ליתן להם מתנות חינם<sup style="color: gray;">112</sup>, כענין שכתוב בגוים: לא תחנם<sup style="color: gray;">113</sup>, אבל כשהוא משחררו מפני שנותן דמי עצמו, מותר<sup style="color: gray;">114</sup>. ויש מהראשונים חולקים וסוברים שאפילו היה צריך לדמיו לא ישחררנו, אלא שימכרנו לאחר, ואין קבלת דמים ממנו כמכירה לאחר<sup style="color: gray;">115</sup>. ודחו דבריהם<sup style="color: gray;">116</sup>. וכתבו אחרונים שאפילו אם הרב מרוצה בשטר שכתב לו על דמיו, ובטוח במעותיו וזוקפן עליו במלוה, אין כאן עשה כלל, ומשחררו בהיתר גמור<sup style="color: gray;">117</sup>.
<h3><b>צורת השחרור</b></h3>
עבד-כנעני* קונה את עצמו - להיות יוצא מתחת יד רבו<sup style="color: gray;">118</sup> - בשלושה דברים: בכסף*, או בשטר*<sup style="color: gray;">119</sup>, או בראשי איברים<sup style="color: gray;">120</sup>. ויש מהראשונים הסוברים שקונה את עצמו אף בחליפין*<sup style="color: gray;">121</sup>.
על השטר שעבד כנעני משתחרר בו, ע"ע גט שחרור. על מחלוקת הראשונים אם עבד עברי יוצא לחירות בחליפין*, ע"ע<sup style="color: gray;">122</sup>. על שחרור עבד-כנעני* בראשי איברים, ע"ע.
<h4>בכסף</h4>
בשחרור עבד-כנעני* בכסף*, נחלקו תנאים:
א) לדעת ר' מאיר עבד כנעני קונה את עצמו בכסף על ידי אחרים<sup style="color: gray;">123</sup>, שיתנוהו לרבו על מנת שיהיה זה בן חורין<sup style="color: gray;">124</sup>, ואפילו שלא מדעתו<sup style="color: gray;">125</sup>, ואפילו עומד וצווח איני רוצה לצאת<sup style="color: gray;">126</sup>, שהואיל והכסף קונה אותו בעל כורחו, מקנה אותו בעל כורחו<sup style="color: gray;">127</sup>. ואף על פי שחוב הוא לעבד שיצא מידי רבו לחירות<sup style="color: gray;">128</sup>, שאם עבד כהן הוא, פוסלו מלאכול בתרומה<sup style="color: gray;">129</sup>, ואם עבד ישראל הוא, אוסרו בשפחה-כנענית*<sup style="color: gray;">130</sup>, ועבד בהפקר נוח לו<sup style="color: gray;">131</sup>, ואין חבים לאדם שלא מדעתו<sup style="color: gray;">132</sup>, כסף, קבלת רבו גרמה לו<sup style="color: gray;">133</sup> להשתחרר מאליו, ואין אחרים הללו חבים, אלא קבלת הרב, והרב אין נעשה שלוחו אלא לצורך עצמו, ומקנהו מאליו<sup style="color: gray;">134</sup>, שעל ידי קבלתו שקיבל הכסף יצא לחירות, והרב יכול לשחרר עבדו בעל כרחו כשם שמוכרו בעל כרחו לאחרים<sup style="color: gray;">135</sup>. אבל אין עבד כנעני קונה עצמו בכסף על ידי עצמו<sup style="color: gray;">136</sup>, שיקבל הכסף מהם<sup style="color: gray;">137</sup>, ואפילו על מנת שאין לרבו רשות בו<sup style="color: gray;">138</sup>, ואפילו על מנת שיצא בו לחירות<sup style="color: gray;">139</sup>, מפני שהוא כנותן משמאל לימין<sup style="color: gray;">140</sup>, שאין קנין לעבד בלא רבו<sup style="color: gray;">141</sup>, שידו כיד רבו<sup style="color: gray;">142</sup>, ולדעתו אין קנין לעבד בשום צד בלא רבו<sup style="color: gray;">143</sup>.
ב) ובדעת ר' שמעון בן אלעזר - משום ר' מאיר<sup style="color: gray;">144</sup> - נחלקו ראשונים: יש מפרשים שלדעתו עבד כנעני קונה את עצמו בכסף, על ידי אחרים, שלדעתו זכות הוא לו<sup style="color: gray;">145</sup>, אף אם עבד כהן הוא, שאם ירצה שלא לזון את עבדו רשאי<sup style="color: gray;">146</sup>, הלכך כשמשחררו אינו מפסיד לו מזונות, שבלא זה אם רצה לא היה מזין לו<sup style="color: gray;">147</sup>, שאם ירצה האדון ימכרנו בעל כורחו לישראל וממילא היה נפסל מן התרומה<sup style="color: gray;">148</sup>. או שאכילת עבד כהן בתרומה אינה מעלה בעצמו עד שתאמר שחוב הוא לו כשיוצא לחרות, שאינו אלא כמו שבהמת כהן אוכלת בתרומה מפני שהוא קנין כספו, לפיכך אינו אצלו מעלה שיפסידנה<sup style="color: gray;">149</sup>. ואף על פי שאוסרו בשפחה כנענית, ונוח לו בהפקר, מכל מקום לפי שהוא משועבד ורשות אחרים עליו גדול הוא לו זכות של שחרור משל הפקר<sup style="color: gray;">150</sup>. אבל אין עבד קונה עצמו בכסף על ידי עצמו, שאין קנין לעבד בלא רבו<sup style="color: gray;">151</sup> בשום צד<sup style="color: gray;">152</sup>. וכן שנינו שלדעתו קונה "אף" בשטר על ידי אחרים אבל לא על ידי עצמו<sup style="color: gray;">153</sup>, דהיינו אף בשטר וכל שכן בכסף<sup style="color: gray;">154</sup>. ויש מפרשים, שלדעתו - ולדעת חכמים במשנה<sup style="color: gray;">155</sup> - עבד כנעני קונה עצמו בכסף, בין על ידי עצמו בין על ידי אחרים<sup style="color: gray;">156</sup>, ומה ששנינו שלדעתו קונה "אף" בשטר, היינו שר' מאיר סובר שעבד כנעני קונה עצמו בכסף על ידי אחרים<sup style="color: gray;">157</sup> ולא שטר<sup style="color: gray;">158</sup>, ולדעת ר' שמעון בן אלעזר קונה אף בשטר על ידי אחרים ולא על ידי עצמו<sup style="color: gray;">159</sup>. או שאין גורסים בדבריו "אף"<sup style="color: gray;">160</sup>.
ג) ולדעת חכמים - ונחלקו ראשונים אם היינו חכמים במשנה<sup style="color: gray;">161</sup>. או שלא נזכרו במשנה, אבל חלוקים הם עליה<sup style="color: gray;">162</sup>, ו"חכמים" היינו כל בני דורם של ר' מאיר ור' שמעון בן אלעזר<sup style="color: gray;">163</sup> - עבד כנעני קונה עצמו בכסף, על ידי אחרים<sup style="color: gray;">164</sup>, שזכות הוא לו<sup style="color: gray;">165</sup>. היה עומד וצווח איני רוצה לצאת, נחלקו ראשונים: יש סוברים שאינו נקנה<sup style="color: gray;">166</sup>, שמה שאנו אומרים זכין-לאדם-שלא-בפניו*, היינו באומר באותה שעה ששמע רוצה אני, אבל לא בצווח<sup style="color: gray;">167</sup>. ויש סוברים שאפילו עומד וצווח איני רוצה לצאת, נקנה בעל כורחו<sup style="color: gray;">168</sup>, משום שקבלת רבו גרמה לו<sup style="color: gray;">169</sup>. וכן עבד כנעני קונה עצמו בכסף על ידי עצמו<sup style="color: gray;">170</sup>, ובלבד שיהא הכסף משל אחרים<sup style="color: gray;">171</sup>, שיתנוהו לו על מנת שאין לרבות רשות בו<sup style="color: gray;">172</sup>, או על מנת שיצא בו לחירות<sup style="color: gray;">173</sup>, שאין קנין לעבד בלא רבו<sup style="color: gray;">174</sup>.
להלכה פסקו ראשונים כחכמים<sup style="color: gray;">175</sup>, שהעבד קונה עצמו בכסף, אם נתן אחד לרבו מעות ואמר לו: על מנת שיצא עבדך בהם לחירות, כיון שקיבל הרב את הכסף או שוה כסף יצא העבד לחירות, ואין צריך דעת העבד<sup style="color: gray;">176</sup>, אבל לא אמר לו על מנת שתצא בו לחירות, לא<sup style="color: gray;">177</sup>. וכן אם נתן אחד לעבד מעות, ואמר: על מנת שתצא בהם לחירות<sup style="color: gray;">178</sup>, אם רצה האדון לקבל המעות, יצא העבד לחירות<sup style="color: gray;">179</sup>. ונחלקו הפוסקים אם היינו אפילו בעל כורחו של עבד<sup style="color: gray;">180</sup>. או שהיינו רק שאין צריך דעתו, אבל אינו יוצא לחירות בעל כורחו של עבד<sup style="color: gray;">181</sup>. ואם לא רצה האדון לקבל המעות, לא קנה העבד המעות<sup style="color: gray;">182</sup>, שלא נתן לו אלא על מנת שיצא בהם לחירות, ואחד הכסף או שוה כסף בין לקנותו בין להקנות עצמו לו<sup style="color: gray;">183</sup>.
על מחלוקת התנאים אם חוב הוא לעבד שיוצא מתחת יד רבו, או זכות הוא לו, ע"ע זכין לאדם שלא בפניו<sup style="color: gray;">184</sup>.
<h4>בשטר</h4>
בשחרור עבד-כנעני* בשטר*<sup style="color: gray;">185</sup>, נחלקו תנאים:
א) לדעת ר' מאיר עבד כנעני קונה עצמו בשטר על ידי עצמו<sup style="color: gray;">186</sup>, ולא על ידי אחרים<sup style="color: gray;">187</sup>, שלא מדעתו<sup style="color: gray;">188</sup>, שחירות השטר קבלת אחרים גרמה לו<sup style="color: gray;">189</sup>, כי על ידי קבלת אחרים שמקבלים גיטו הוא משתחרר<sup style="color: gray;">190</sup>, ולדעתו חוב הוא לו<sup style="color: gray;">191</sup>, לעבד שיצא מידי רבו לחירות<sup style="color: gray;">192</sup>, שאם עבד כהן הוא, פוסלו מלאכול בתרומה<sup style="color: gray;">193</sup>, ואם עבד ישראל הוא, אוסרו בשפחה<sup style="color: gray;">194</sup>, ואין חבים לאדם שלא מדעתו<sup style="color: gray;">195</sup>.
ב) ולדעת ר' שמעון בן אלעזר - משום ר' מאיר<sup style="color: gray;">196</sup> - בשטר על ידי אחרים - אפילו שלא מדעתו<sup style="color: gray;">197</sup> - אבל לא על ידי עצמו<sup style="color: gray;">198</sup>, שלמד גזרה-שוה* "לה" "לה" מאשה*<sup style="color: gray;">199</sup>, שכתוב בגירושיה: וכתב לה<sup style="color: gray;">200</sup>, וכתוב בשפחה-חרופה*: או חֻפשה לא נִתן לה<sup style="color: gray;">201</sup>, מה אישה עד שיוציא גט* לרשות שאינה שלו, אף עבד עד שיוציא גט לרשות שאינה שלו<sup style="color: gray;">202</sup>, ואין לו הכלל שגיטו וידו באים-כאחד*<sup style="color: gray;">203</sup>.
ג) ולדעת חכמים עבד כנעני קונה עצמו בשטר, על ידי אחרים<sup style="color: gray;">204</sup>, שלדעתם זכות הוא לו<sup style="color: gray;">205</sup>. ונחלקו ראשונים אם היינו שלא מדעתו, אבל לא בעל כורחו<sup style="color: gray;">206</sup>. או שהוא אף בעל כורחו<sup style="color: gray;">207</sup>. וכן עבד כנעני קונה את עצמו בשטר על ידי עצמו<sup style="color: gray;">208</sup>, שגיטו וידו באים כאחד<sup style="color: gray;">209</sup>.
להלכה פסקו ראשונים כחכמים<sup style="color: gray;">210</sup>, שכותב לו על הנייר או על החרס אחת מלשונות השחרור<sup style="color: gray;">211</sup>, ומוסרו לידו<sup style="color: gray;">212</sup>, או לאחר בשבילו, אפילו בלא ידיעת העבד<sup style="color: gray;">213</sup>, ויצא לחורין<sup style="color: gray;">214</sup>, ואם מוחה בידו מלקבלו, לא יצא בו לחירות<sup style="color: gray;">215</sup>.
על גט-שחרור*, ע"ע. ושם<sup style="color: gray;">216</sup>, על המשחרר חצי עבדו בשטר, שנחלקו תנאים אם קנה חציו. על עבד-כנעני* שמשתחרר בשטר שרבו נותן בידו, אף על פי שידו<sup style="color: gray;">217</sup> תלויה בשחרור וכל זמן שלא נשתחרר אין לו יד לזכות בשום דבר, ע"ע באים כאחד<sup style="color: gray;">218</sup> וע' יד (ג)<sup style="color: gray;">219</sup>. על מחלוקת התנאים אם חוב הוא לעבד שיוצא מתחת יד רבו, או זכות הוא לו, ע"ע זכין לאדם שלא בפניו<sup style="color: gray;">220</sup>.
<h2>שחרית</h2>
<b>הגדרת הערך</b> - אחת משלש התפילות הקבועות בכל יום, שזמנה בשחר.
<h3><b>מקורה ודיניה</b></h3>
<h4>שמה</h4>
תפילת שחרית נקראת בלשון תנאים תפלת השחר<sup style="color: gray;">1</sup>, ולפעמים נקראת תפילת שחרית<sup style="color: gray;">2</sup>, ובלשון ראשונים נקראת לפעמים תפילת יוצר<sup style="color: gray;">3</sup>.
<h4>מקורה</h4>
מי תקן את תפילת שחרית, וכנגד מה נתקנה, נחלקו תנאים ואמוראים: לסוברים שהתפילות, אנשי כנסת הגדולה תקנו אותן כנגד התמידים<sup style="color: gray;">4</sup>, אנשי כנסת הגדולה תקנו את תפילת שחרית<sup style="color: gray;">5</sup> כנגד תמיד* של שחר<sup style="color: gray;">6</sup>, ולסוברים שהתפילות, אבות תקנום<sup style="color: gray;">7</sup>, אברהם אבינו תיקן אותה, שנאמר: וישכם אברהם בבקר אל המקום אשר עמד שם<sup style="color: gray;">8</sup>, ואין עמידה אלא תפלה, שנאמר: ויעמוד פנחס ויפלל<sup style="color: gray;">9</sup>, ואף לסוברים שאבות תקנום, חכמים הסמיכו את תפילת שחרית על תמיד של שחר<sup style="color: gray;">10</sup>. ולסוברים בירושלמי ששלשת התפילות שביום הן כנגד שלש פעמים שהיום משתנה על הבריות<sup style="color: gray;">11</sup>, כתבו אחרונים שתפילת השחר נתקנה להודאה לה' על שהוציאנו מאפילה לאורה<sup style="color: gray;">12</sup>.
במקור הדבר שיש תפילה שזמנה דוקא בשחר, ושאי אפשר להתפלל את כל תפילות היום בזמן אחד, אמרו בתוספתא ובגמרא שנאמר: ערב ובקר וצהרים אשיחה ואהמה<sup style="color: gray;">13</sup>, ערב זו תפלת ערבית, בקר זו תפלת שחרית, וצהרים זו תפלת מנחה<sup style="color: gray;">14</sup>, וע"ע תפלה.
<h4>נתינת שלום לפניה</h4>
אסור לאדם להקדים לפתח חבירו ליתן לו שלום קודם שיתפלל שחרית<sup style="color: gray;">15</sup>, משהגיע זמן התפילה<sup style="color: gray;">16</sup>, והעושה כן, הרי זה כאילו בנה במה, שנאמר: חדלו לכם מן האדם אשר נשמה באפו כי בַמֶּה נחשב הוא<sup style="color: gray;">17</sup>, אל תקרי בַמֶּה אלא בָּמָה<sup style="color: gray;">18</sup>, או שדרשו: במה חשבתו לזה ולא לאלוה<sup style="color: gray;">19</sup>, כלומר במה חשבתו לזה שהקדמת כבודו לכבודי<sup style="color: gray;">20</sup>. ויש מן הראשונים סוברים שאין אסור להקדים לפתחו אלא בכריעה<sup style="color: gray;">21</sup>. אין אסור אלא להשכים לפתחו, אבל הפוגע בחברו בשום מקום או בבית הכנסת, מותר ליתן שלום<sup style="color: gray;">22</sup>. ויש מן הראשונים סוברים שאף במוצא חבירו בשוק לא יאמר לו אלא צפרא דמרי טב, כדי שיתן לב שהוא אסור להתעכב בדברים אחרים כלל, עד שיתפלל<sup style="color: gray;">23</sup>.
<h4>כשאינו מזכיר תיבת שלום</h4>
יש מן הראשונים שכתבו שאפילו במשכים לפתחו אינו אסור אלא כשמזכיר תיבת שלום, משום ששמו של הקב"ה הוא שלום, אבל מותר לומר צפרא דמארי טב<sup style="color: gray;">24</sup>. ויש סוברים שאף זה אינו מותר אלא כשהולך לשום ענין, אבל אם אינו הולך אלא להקביל פניו, אסור בכל לשון<sup style="color: gray;">25</sup>.
<h4>כריעה</h4>
יש מן הראשונים שכתבו שאין אסור להקדים בשלום קודם התפילה אלא בכריעה, אבל נתינת שלום בפה מותרת בכל אופן<sup style="color: gray;">26</sup>. וכריעה, יש מן הראשונים שכתבו שאינה אסורה אלא במשכים לפתחו<sup style="color: gray;">27</sup>, ויש שכתבו שכריעה אסורה אפילו בלא השכמה לפתחו<sup style="color: gray;">28</sup> ונתינת שלום<sup style="color: gray;">29</sup>, וכתבו שאחר שהתחיל הברכות, כיון שקיבל עליו עול מלכות שמים, אין לחוש לזה<sup style="color: gray;">30</sup>.
<h4>עיסוק בעסקיו ויציאה לדרך לפניה</h4>
אסור לאדם לעשות חפציו או לצאת לדרך – מאחר שיעלה עמוד השחר<sup style="color: gray;">31</sup> - קודם שיתפלל<sup style="color: gray;">32</sup>, שנאמר: צדק לפניו יהלך וישם לדרך פעמיו<sup style="color: gray;">33</sup>. אחר אמירת שירות ותשבחות, יש שהתירו לעסוק בחפציו אף קודם תפילת שמונה עשרה<sup style="color: gray;">34</sup>, וראשונים כתבו שאין לעשות כן<sup style="color: gray;">35</sup>, וכן כתבו אחרונים שטוב להחמיר בזה<sup style="color: gray;">36</sup>. בחפצי שמים מותר לעסוק אף קודם התפילה<sup style="color: gray;">37</sup>.
<h4>אכילה ושתיה לפניה</h4>
אסור לאכול ולשתות – משעלה עמוד השחר<sup style="color: gray;">38</sup> - קודם תפילת שחרית<sup style="color: gray;">39</sup>, שנאמר: לא תאכלו על הדם<sup style="color: gray;">40</sup>, ודרשו: לא תאכלו קודם שתתפללו על דמכם<sup style="color: gray;">41</sup>, ואמרו שכל האוכל ושותה ואחר כך מתפלל, עליו הכתוב אומר: ואותי השלכת אחרי גויך<sup style="color: gray;">42</sup>, אל תקרי גויך אלא גאיך, אמר הקדוש ברוך הוא, לאחר שנתגאה זה, קבל עליו מלכות שמים<sup style="color: gray;">43</sup>, ועוד אמרו: השמר לך פן תשכח את ה' אלהיך<sup style="color: gray;">44</sup>, זה הפורק עול מלכות שמים, אוכל בלא תפלה בלא ברכה<sup style="color: gray;">45</sup>. לשתות, כתבו ראשונים שלא אסור אלא משקה המשכר, אבל מים, מאחר שאין בשתייתם גאוה, מותר<sup style="color: gray;">46</sup>. ויש סוברים שאסור לשתות אפילו מים, שאף בשתייתם יש גאוה<sup style="color: gray;">47</sup>. לאכול ולשתות לרפואה, מותר אפילו לפני התפילה<sup style="color: gray;">48</sup>, ויש אוסרים<sup style="color: gray;">49</sup>. הצמא והרעב, אם רצו, מותר להם לאכול ולשתות לפני התפילה<sup style="color: gray;">50</sup>.
על אכילה ושתיה בשבת* קודם התפילה, אם אסורה משום חובת קידוש*, ע"ע קידוש.
<h4>התחיל קודם</h4>
התחיל לאכול לפני עלות השחר, יש מן הראשונים שכתבו שצריך להפסיק<sup style="color: gray;">51</sup>, ויש שכתבו שאינו צריך להפסיק<sup style="color: gray;">52</sup>.
<h4>לימוד לפניה</h4>
ללמוד לפני תפילת שחרית, יש ראשונים שכתבו שמותר, שכן מצינו שעשו אמוראים<sup style="color: gray;">53</sup>. ויש שכתבו שאסור לעסוק בתורה משהגיע זמנה<sup style="color: gray;">54</sup>, ובדעתם צדדו ראשונים שלא אסרו אלא באדם שמתפלל בבית מדרשו, ואינו רגיל לילך לבית הכנסת, שאז חוששים שמא יטרד בגירסתו עד שיעבור זמן תפילה, אבל מי שרגיל ללכת לבית הכנסת, אין לו לחוש<sup style="color: gray;">55</sup>, ועוד יש שכתבו בדעתם, שללמד לאחרים מותר, כיון שהשעה עוברת, ואם לא ילמדו עכשיו, יתבטלו ולא יוכלו ללמוד, וזכות הרבים דבר גדול הוא<sup style="color: gray;">56</sup>. התחיל לעסוק בתורה קודם זמן תפילה, כתבו אחרונים שלדברי הכל מותר לו להמשיך<sup style="color: gray;">57</sup>.
<h4>תספורת ומרחץ קודם זמנה</h4>
אף על פי שאסור להסתפר ולהתרחץ סמוך למנחה*, אף קודם זמנה<sup style="color: gray;">58</sup>, סמוך לשחרית, כתבו ראשונים שמותר להסתפר ולהתרחץ, מפני שלא גזרו אלא סמוך למנחה, שהוא דבר המצוי, אבל בשחר, מאחר ואין מצוי שמסתפרים ומתרחצים, לא גזרו<sup style="color: gray;">59</sup>.
<h4>עטיפת טלית</h4>
מנהג כל ישראל להתעטף בטלית גדול בתפילת שחרית<sup style="color: gray;">60</sup>, על סדר עטיפת טלית ע"ע ציצית.
<h4>הנחת תפילין</h4>
תפילין*, אף על פי שנהגו שלא להניחן כל היום, צריך כל אדם להזהר בהן להיותן עליו בשעת קריאת-שמע* של שחרית ותפלת שחרית<sup style="color: gray;">61</sup>, על הדין וטעמו, ועל סדר הנחת תפילין, ע"ע הנחת תפילין<sup style="color: gray;">62</sup>.
<h4>השכמה</h4>
צריך האדם להתגבר כארי לעמוד בבוקר לעבדות בוראו, ויהא הוא מעורר השחר, ולא יהא השחר מעירו<sup style="color: gray;">63</sup>, ואל יסוב במטתו דרך עצלות<sup style="color: gray;">64</sup>, אלא מיד כשיעור ממיטתו, יקום בזריזות לעבוד עבודת הבורא<sup style="color: gray;">65</sup>, וישכים לבית הכנסת<sup style="color: gray;">66</sup>, ואם אינו יכול להשכים, מכל מקום אל יאחר זמן התפילה שהציבור מתפללים<sup style="color: gray;">67</sup>.
<h4>נטילת ידים</h4>
על נטילת-ידים* קודם תפלת שחרית, ע"ע נטילת ידים וע' תפילה.
<h3><b>תוכנה וסדרה</b></h3>
<h4>ברכות השחר</h4>
משיעור אדם משנתו, צריך לברך כמה ברכות<sup style="color: gray;">68</sup>. על הברכות וסדרן ע"ע ברכות השחר; על ברכת הציצית ע"ע ציצית וע' ברכת המצוות; על ברכת התפילין, ע"ע תפילין וע' ברכת המצוות.
<h4>כניסה לבית הכנסת</h4>
הנכנס לבית הכנסת, כתבו גאונים וראשונים שיאמר מה טובו אוהליך וגו'<sup style="color: gray;">69</sup>, ואני ברוב חסדך וגו'<sup style="color: gray;">70</sup>.
<h4>ברכת התורה</h4>
על ברכת-התורה*, שמברכים אותה קודם תפילת שחרית<sup style="color: gray;">71</sup>, ועל הדברים שאומרים מיד לאחריה, ע"ע ברכת התורה.
<h4>פרשת העקדה</h4>
כתבו אחרונים שטוב לומר פרשת העקדה<sup style="color: gray;">72</sup>, קודם התפילה<sup style="color: gray;">73</sup>, כדי להזכיר זכות אבות, וכדי להכניע יצרו לעבודת השם<sup style="color: gray;">74</sup>, ולפניה יש אומרים אלהינו ואלהי אבותינו זכרנו בזכרון טוב מלפניך וגו' ולאחריה אומרים רבונו של עולם כשם שכבש רחמיו וגו'<sup style="color: gray;">75</sup>.
<h4>פרשת המן</h4>
כתבו אחרונים שטוב לומר פרשת המן<sup style="color: gray;">76</sup>, קודם התפילה<sup style="color: gray;">77</sup>, כדי שיאמין שכל מזונותיו באים לו בהשגחה<sup style="color: gray;">78</sup>. וראשונים כתבו שיש נוהגים לאמרה אחר התפילה<sup style="color: gray;">79</sup>. ויש אחרונים שכתבו שאין נוהגים לאמרה כלל<sup style="color: gray;">80</sup>.
<h4>עשרת הדברות</h4>
כתבו אחרונים שטוב לומר עשרת הדברות<sup style="color: gray;">81</sup>, קודם התפילה<sup style="color: gray;">82</sup>, שעל ידי כן יזכור מעמד הר סיני בכל יום ותתחזק אמונתו בזה<sup style="color: gray;">83</sup>. וראשונים כתבו שיש שנוהגים לאמרן בשני וחמישי אחר התפילה<sup style="color: gray;">84</sup>. ובציבור אין לאמרם, משום תרעומת המינים<sup style="color: gray;">85</sup>, שלא יאמרו לעמי הארץ שאין שאר תורה אמת<sup style="color: gray;">86</sup>. ויש אחרונים שכתבו שאין נוהגים לאמרן כלל<sup style="color: gray;">87</sup>.
<h4>לעולם יהא אדם</h4>
אחר ברכות השחר כתבו גאונים וראשונים שאומרים לעולם יהא אדם ירא שמים וגו', רבון כל העולמים וגו' אבל אנחנו עמך וגו' אתה הוא עד שלא נברא וגו', עד לעיניכם אמר ה'<sup style="color: gray;">88</sup>, שהיא פתיחה לתפלתו והיא כעין ודוי ובקשת מחילה<sup style="color: gray;">89</sup>, וקדמונינו התקינו לאמרה בכל יום קודם שיתחיל בזמירות<sup style="color: gray;">90</sup>. יש שסדרוה אחר פרשת התמיד ואיזהו מקומן וברייתא דרבי ישמעאל<sup style="color: gray;">91</sup>, ויש שסדרוה לפני כל אלה, מיד אחר ברכות השחר<sup style="color: gray;">92</sup>. יש מן הראשונים שכתבו שאין לפתוח: לעולם יהא אדם ירא שמים בסתר, שהרי אף בגלוי צריך להיות ירא שמים, אלא מתחילים: רבון כל העולמים<sup style="color: gray;">93</sup>, ויש שיישבו שבא לזרז את האדם להיות ירא שמים אפילו בסתר<sup style="color: gray;">94</sup>. המקדש שמו ברבים, יש שכתבו שחותמים בשם<sup style="color: gray;">95</sup>, ויש שכתבו שאין חותמים בשם<sup style="color: gray;">96</sup>. ויש מקומות שאין נוהגים לומר רבון כל העולמים וגו' כלל<sup style="color: gray;">97</sup>.
על אמירת ברוך שם וגו', אחר שמע ישראל שברבון כל העולמים, והכוונה לצאת ידי חובת קריאת-שמע*, ע"ע קריאת שמע.
<h4>קרבנות</h4>
כתבו ראשונים שנהגו לומר בשחרית את פרשות הקרבנות<sup style="color: gray;">98</sup>, העולה* והמנחה והשלמים* והחטאת* והאשם*<sup style="color: gray;">99</sup>, לפי שהקוראן, והעוסק בהן, מעלה עליו הכתוב כאילו הקריב את הקרבנות<sup style="color: gray;">100</sup>. ואין קוראים אותן קודם היום, לפי שהקריאה היא במקום הקרבת הקרבן, שזמנו ביום<sup style="color: gray;">101</sup>. ואחר קריאתן יאמר רבון העולם יהי רצון מלפניך שיהא זה חשוב ומקובל לפניך כאילו הקרבתי עולה בזמנה, מנחה בזמנה וכדומה<sup style="color: gray;">102</sup>, ואחר פרשת חטאת לא יאמר כן, לפי שחטאת אינה באה בנדבה<sup style="color: gray;">103</sup>. עם הקרבנות יאמר את הפסוק: ושחט אותו על ירך המזבח וגו'<sup style="color: gray;">104</sup>. ויש מן האחרונים שכתבו שהיום אין נוהגים לומר פרשות קרבנות יחיד<sup style="color: gray;">105</sup>.
יש נוהגים לומר אחר ברכת התורה, קודם פרשת התמיד, פרשת כיור*<sup style="color: gray;">106</sup>, ואחר כך פרשת תרומת-הדשן*<sup style="color: gray;">107</sup>.
על אמירת פרשות הקרבנות בעל פה, ע"ע תורה שבכתב.
<h4>פרשת התמיד</h4>
כתבו גאונים וראשונים שאומרים פרשת התמיד<sup style="color: gray;">108</sup>, להזכיר מעשה התמיד<sup style="color: gray;">109</sup>, על שם: ונשלמה פרים שפתינו<sup style="color: gray;">110</sup>. אחרי פרשת התמיד יש נוהגים לומר את הפסוק: וערבה לה' וגו'<sup style="color: gray;">111</sup>. ויש נוהגים לומר: ושחט אותו על ירך וגו'<sup style="color: gray;">112</sup>. אין אומרים פרשת התמיד אלא ביום<sup style="color: gray;">113</sup>, לפי שאין מקריבים את קרבן התמיד אלא ביום<sup style="color: gray;">114</sup>.
<h4>קטורת</h4>
אחר פרשת התמיד, כתבו ראשונים ואחרונים שיש שנהגו לומר פרשת מזבח* מקטר קטורת<sup style="color: gray;">115</sup>, ופרשת סמני הקטורת* ועשייתו<sup style="color: gray;">116</sup>. על אמירת ברייתת פטום הקטורת לפני התפילה ע"ע קטרת.
<h4>סדר המערכה</h4>
אחר פרשת התמיד כתבו ראשונים שאומרים את סדר-המערכה*<sup style="color: gray;">117</sup>, שהיא קטע מן התלמוד<sup style="color: gray;">118</sup>, ואחריה טוב לומר: רבון העולמים אתה צויתנו וגו'<sup style="color: gray;">119</sup>.
<h4>פסוקי מוסף</h4>
בשבת, יש ראשונים שכתבו שאחר פרשת התמיד אומרים את פסוקי מוספי השבת: וביום השבת וגו'<sup style="color: gray;">120</sup>, וכן בראש חודש יש נוהגים להוסיף את פסוקי מוסף ראש חודש: ובראשי חדשיכם<sup style="color: gray;">121</sup>, ויש שכתבו שלא להזכיר פסוקי ראש חודש, לפי שקוראים אותם בתורה<sup style="color: gray;">122</sup>, ויש חולקים וסוברים שאין מזכירים כלל קרבנות מוסף עם תמיד של שחר<sup style="color: gray;">123</sup>.
<h4>ברכת כהנים</h4>
אחר פרשת התמיד, יש מן הראשונים שכתבו שאומרים ברכת כהנים<sup style="color: gray;">124</sup>, שכן היו עושים במקדש, מברכים ברכת כהנים אחר עבודה<sup style="color: gray;">125</sup>, ויש שכתבו לאמרה אחר ברכת התורה, קודם פרשת התמיד<sup style="color: gray;">126</sup>, כדי להזכיר ברכתם של ישראל לפני התמידים<sup style="color: gray;">127</sup>.
<h4>איזהו מקומן וברייתא דרבי ישמעאל</h4>
אחר פרשת התמיד, כתבו גאונים וראשונים ששונים את פרק איזהו מקומן<sup style="color: gray;">128</sup>, ואת הברייתא: רבי ישמעאל אומר בי"ג מדות וגו'<sup style="color: gray;">129</sup>, משום שאדם צריך בכל יום ללמוד מקרא ומשנה ותלמוד<sup style="color: gray;">130</sup>, ולפיכך אחר שאמרו את פרשת התמיד, שהיא מקרא, שונים את פרק איזהו מקומן, שהוא משנה, ואת ברייתא דרבי ישמעאל, שהיא מדרש, וחשובה כתלמוד<sup style="color: gray;">131</sup>. ותקנו לומר דוקא פרק איזהו מקומן, לפי שאין בו מחלוקת, והוא משנה ברורה למשה מסיני<sup style="color: gray;">132</sup>, וכן לפי שהוא שהוא סדר קרבנות<sup style="color: gray;">133</sup>, וקבעוהו אחר פרשת התמיד, לפי שתלמידי חכמים העוסקים בעבודה, הרי זה כאילו מקריבים<sup style="color: gray;">134</sup>. וברייתא דרבי ישמעאל תקנו לפי שהיא תחילת תורת כהנים, שהוא ראש לכל הקרבנות, לכך קבעוה אצל הקרבנות<sup style="color: gray;">135</sup>.
<h4>אמירה בלילה</h4>
הקם אחר חצות הלילה, אפילו קודם היום, מברך ברכת התורה, ושונה איזהו מקומן ורבי ישמעאל<sup style="color: gray;">136</sup>, אבל אינו אומר קרבנות, שאין מקריבים קרבנות אלא ביום, ואין אומרים אותם אלא בזמן עשייתם<sup style="color: gray;">137</sup>.
על ברכות השחר, אם מברכים אותן בלילה, ע"ע ברכות השחר.
<h4>קדיש דרבנן</h4>
כשמתפללים בציבור, אחר הברכות, ואחר שאמרו משנה ואגדה וברייתא, כתבו אחרונים שאומרים קדיש דרבנן<sup style="color: gray;">138</sup>. על דיני קדיש דרבנן ואימתי אומרים אותו ע"ע קדיש; על אמירתו לפני או אחרי הודו, ע"ע פסוקי דזמרה.
<h4>פסוקי דזמרה</h4>
חכמים שבחו את מי שקורא הלל קודם בכל יום, ופרשו בגמרא שהכוונה לפסוקי דזמרה<sup style="color: gray;">139</sup>, לפיכך נהגו לקרא זמירות בכל יום לפני התפילה, ותקנו ברכה לפניהם ולאחריהם<sup style="color: gray;">140</sup>. על פסוקי-דזמרה*, מקור אמירתם, תוכנם, הברכה שלפניהם ושלאחריהם, ודין ההפסקה בהם, ע"ע פסוקי דזמרה.
<h4>קדיש</h4>
כשמתפללים בציבור, אחר פסוקי דזמרה וברכת ישתבח, כתבו גאונים וראשונים שאומרים קדיש<sup style="color: gray;">141</sup>, עד לעילא<sup style="color: gray;">142</sup>, וכמה טעמים מצינו לאמירתו: א) להפסיק בין פסוקי דזמרה לתפלה<sup style="color: gray;">143</sup>. ב) להפסיק בין ישתבח ליוצר, להודיע שישתבח נקבע על פסוקי דזמרה<sup style="color: gray;">144</sup>. ג) הקדיש הוא על פסוקי דזמרה, שבכל מקום שדורשים פסוקים אומרים קדיש<sup style="color: gray;">145</sup>, לפי ששם המפורש יוצא מכל תיבה ואות שבתורה, ואנו איננו יודעים לכוין, לפיכך נהגו לומר קדיש אחריהם<sup style="color: gray;">146</sup>. ד) הקדיש הוא על מצות פסוקי דזמרה, שעל כל מצוה שאומרים בעשרה, צריך לקדש בנפרד, לפיכך כשמסיימים מצות פסוקי דזמרה, קודם שמתחילים מצוה אחרת של קריאת שמע וברכותיה, מקדשים על המצוה שסיימו<sup style="color: gray;">147</sup>. ה) להזכיר קץ הימים והגאולה לפני התפילה, שעיקר הקדיש על ענין הגאולה<sup style="color: gray;">148</sup>. ויש מן הגאונים שכתבו שאין אומרים קדיש אלא אם הפסיקו בדיבור אחר ישתבח, אבל אם לא הפסיקו אין אומרים קדיש<sup style="color: gray;">149</sup>.
על דיני קדיש, ועל דין אמירתו בעשרה, ובארמית, ע"ע קדיש.
<h4>ברכו</h4>
אחר קדיש, החזן אומר ברכו* את ה' המבורך, והקהל עונים ברוך ה' המבורך לעולם ועד<sup style="color: gray;">150</sup>, בטעם אמירתו כתבו ראשונים שמאחר והחזן מוציא את הציבור ידי חובתם בברכות קריאת שמע<sup style="color: gray;">151</sup>, הוא אומר להם שיסכימו לקריאתו ולברכתו ויברכוהו עמו, והם עונים ומברכים, וכך יוצאים ידי חובתם<sup style="color: gray;">152</sup>.
על דיני אמירת ברכו ועניתו על ידי הקהל, והפיוטים שהקהל אומר בשעה ששליח הציבור אומר ברכו, ע"ע ברכו.
<h4>הפסק בין ישתבח ליוצר</h4>
אסור לדבר בין ישתבח ליוצר<sup style="color: gray;">153</sup>, לפי שצריך להסדיר שבחו של הקב"ה – בפסוקי דזמרה - ואחר כך להתפלל, ואינו דין לספר בין סדור השבח והתפלה<sup style="color: gray;">154</sup>, והמספר בין ישתבח ליוצר אור עבירה היא בידו, וחוזר עליה ממערכי המלחמה<sup style="color: gray;">155</sup>. עבר ושח, אינו חוזר ומברך<sup style="color: gray;">156</sup>. ומותר לדבר לצורך ציבור או לצורך צדקה<sup style="color: gray;">157</sup> או מצוה<sup style="color: gray;">158</sup>, כי יש לחוש שמא יתאחר הדבר ויבוא לידי הפסק הפסד ותקלה<sup style="color: gray;">159</sup>. ויש מן הראשונים שכתבו שמותר לדבר בין ישתבח ליוצר<sup style="color: gray;">160</sup>.
אחר שאמר החזן קדיש וברכו, הרי זה כאלו התחיל ביוצר אור, ואין לספר אפילו בצרכי רבים<sup style="color: gray;">161</sup>.
<h4>ברכות קריאת שמע</h4>
בשחר מברך שתי ברכות לפני קריאת שמע, וברכה אחת אחריה<sup style="color: gray;">162</sup>. על ברכות-קריאת-שמע*, תוכנן, גדרן, ודין ההפסקה בהן, ודין אמירת פיוטים, ודין קדושה שבברכת יוצר, ואם יחיד אומר אותה, ע"ע ברכות קריאת שמע; על פריסת שמע ע"ע פורס-על-שמע*.
<h4>קריאת שמע</h4>
על מצות קריאת-שמע*, תוכנה, זמנה, דיני קריאתה, הכוונה בה, החייבים בה, ודין ההפסקה בה, ע"ע קריאת שמע.
<h4>סמיכת גאולה לתפילה</h4>
צריך לסמוך גאולה לתפילה<sup style="color: gray;">163</sup>, לפיכך כשמסיים את הברכה שאחר קריאת שמע: גאל ישראל, יעמוד מיד להתפלל<sup style="color: gray;">164</sup>. על דיני סמיכת גאולה לתפילה, ע"ע ברכות קריאת שמע; על אמירת ברכו בין גאולה לתפילה ע"ע ברכו<sup style="color: gray;">165</sup>.
<h4>שמונה עשרה</h4>
על תפילת שמונה עשרה, דיניה, תוכנה ודין הפסקה בה, ע"ע שמונה עשרה וע' תפילה.
<h4>חזרת הש"ץ, קדושה וברכת כהנים</h4>
אחר תפילת שחרית בציבור, שליח-הציבור* חוזר התפילה<sup style="color: gray;">166</sup>, על חזרת-הש"ץ*, תנאיה, דינה, ודין הפסקה בה, ע"ע חזרת הש"ץ; על הקדושה* שאומרים בחזרת הש"ץ, ודיניה, ע"ע קדושה; על נשיאת-כפים* שבחזרת הש"ץ, ע"ע נשיאת כפים; על הטבת-חלום* בברכת כהנים, ע"ע הטבת חלום.
<h4>נפילת אפים</h4>
אחר חזרת הש"ץ, נופלים על פניהם ומתחננים<sup style="color: gray;">167</sup>. ואסור לדבר בין תפילה לנפילת-אפים*<sup style="color: gray;">168</sup>, ואם הפסיק, יפול על פניו, אלא שאינו מרוצה כל כך כמו אם לא הפסיק<sup style="color: gray;">169</sup>. על דיני נפילת אפים, תוכנה, צורת אמירתה, הימים שאומרים אותה, הימים שבהם מרבים בתחנונים, ותפלת אבינו מלכנו, ושאר דיני נפילת אפים, ע"ע נפילת אפים; על הוידוי שיש שנהגו לומר קודם נפילת אפים ע"ע ודוי.
<h4>הלל</h4>
בראשי חודשים ובימים טובים אומרים הלל* אחר תפילת שחרית<sup style="color: gray;">170</sup>. על תוכנו ודיני אמירתו ע"ע הלל.
<h4>חצי קדיש</h4>
כשמתפללים בציבור, אחר נפילת אפים, כתבו גאונים וראשונים ששליח הציבור אומר קדיש<sup style="color: gray;">171</sup> עד לעילא<sup style="color: gray;">172</sup>. בטעמו של הקדיש יש שכתבו שהוא על פסוקי התחינה שאמרו קודם לכן<sup style="color: gray;">173</sup>, וכדי להפסיק בינם ובין הפסוקים שיאמר לאחריהם<sup style="color: gray;">174</sup>, ויש שכתבו שהוא על מצות התפילה שנסתיימה<sup style="color: gray;">175</sup>, ויש שכתבו שבדין היה לומר כאן קדיש שלם, אלא שממתינים מלאמרו עד אחר תהלה לדוד ולמנצח וסדר קדושה<sup style="color: gray;">176</sup>, כדי שלא יזלזלו בהם, ולפיכך אומרים קודם להם קדיש קצר, להראות ששם מקומו של הקדיש<sup style="color: gray;">177</sup>, ולדעתם, מטעם זה ביום שמתפללים מוסף, אומרים קדיש שלם קודם אשרי וסדר קדושה, לפי שאין חוששים שיזלזלו בהם, שלא לאמרם, שהרי יש לו להתפלל עדיין תפילת מוסף אחריהם<sup style="color: gray;">178</sup>.
<h4>קריאת התורה</h4>
בשני וחמישי, וכן בשבתות וימים טובים וחול-המועד* וראשי חדשים ותעניות* וחנוכה* ופורים*, קוראים בתורה בציבור<sup style="color: gray;">179</sup>, על דיני הוצאת והכנסת ספר תורה, ואם ההכנסה נעשית קודם אשרי וקדושה דסדרא או לאחריהם, ע"ע הוצאה והכנסה; על דיני קריאת התורה, ע"ע קריאת התורה; על הימים שבהם מפטירים בנביא, ודיני ההפטרה* ע"ע הפטרה.
<h4>אשרי</h4>
אחר חצי קדיש כתבו גאונים וראשונים שאומרים אשרי יושבי וגו'<sup style="color: gray;">180</sup> תהלה לדוד<sup style="color: gray;">181</sup>, והוא אחת משלש הפעמים שאומרים אותו בכל יום, שכל האומר תהלה לדוד בכל יום שלש פעמים, מובטח לו שהוא בן העולם הבא<sup style="color: gray;">182</sup>, וכתבו ראשונים ששלש פעמים שאמרו הן כנגד שלש תפילות ביום, אלא שתקנו לאמרו פעמיים בשחרית – אחת בפסוקי דזמרה, ואחת כאן – תחת אמירתה בתפילת ערבית*, לפי שערבית רשות היא, ופעמים שמבטלים אותה משום צורך<sup style="color: gray;">183</sup>. בטעם שסדרוה אחר התפילה, כתבו אחרונים שהוא כדי להפסיק בין התפילה לבין סדר קדושה-דסדרא*<sup style="color: gray;">184</sup>.
<h4>למנצח</h4>
אחר אשרי, כתבו גאונים וראשונים שנוהגים לומר מזמור יענך ה' ביום צרה<sup style="color: gray;">185</sup>, לפי שיש בו מענין ישועה<sup style="color: gray;">186</sup>, ויש שכתבו בטעם אמירתו, שמאחר והוא מדבר מענין הקץ, אומרים אותו קודם ובא לציון גואל<sup style="color: gray;">187</sup>, ויש שכתבו על פי ירושלמי ומדרשים, שמאחר והוא נאמר בתהילים אחרי י"ח מזמורים – שהוא מזמור כ, ואמרו בגמרא שאשרי האיש<sup style="color: gray;">188</sup> ולמה רגשו גוים<sup style="color: gray;">189</sup>, נחשבים מזמור אחד<sup style="color: gray;">190</sup> - סדרוהו אחר י"ח ברכות שבתפלה, שכשם שלאחר התפילה אדם אומר לחבירו תענה תפילתך, כך דוד המלך, אחר ששר י"ח שירות ותשבחות, אמר יענך ה'<sup style="color: gray;">191</sup>. וכתבו ראשונים שמאחר והוא מזמור של תחנה, ונאמר בו יום צרה, אין אומרים אותו בשבתות ובימים טובים<sup style="color: gray;">192</sup>, אבל בימות החול אומרים אותו אף בימים שאין אומרים בהם תחנון, מלבד בראש-חודש* וחנוכה* ופורים*<sup style="color: gray;">193</sup>, וחול המועד<sup style="color: gray;">194</sup>, וערב-פסח* וערב יום-הכפורים* ותשעה-באב*<sup style="color: gray;">195</sup>, וביום שבוע הבן ובבית משתה חתנים<sup style="color: gray;">196</sup>. ויש נוהגים שכל יום שאין אומרים בו תחנון אין אומרים בו למנצח<sup style="color: gray;">197</sup>. ויש גאונים ראשונים שלא הזכירו כלל אמירת למנצח<sup style="color: gray;">198</sup>.
<h4>קדושה דסדרא</h4>
אחר התפילה אומרים קדושה-דסדרא*<sup style="color: gray;">199</sup>. על תוכנה והפסוקים שמוסיפים לפניה ולאחריה, הימים שאומרים אותה, צורת אמירתה ודיניה, ואם אומרים אותה ביחיד, ע"ע קדושה דסדרא.
<h4>קדיש תתקבל</h4>
כשמתפללים בציבור, אחר קדושה דסדרא, כתבו גאונים וראשונים שאומרים קדיש עד דאמירן בעלמא, ומוסיפים תתקבל צלותהון וגו', יהא שלמא וגו', עושה שלום וגו'<sup style="color: gray;">200</sup>, והוא גמר התפילה<sup style="color: gray;">201</sup>.
<h4>הוספות אחר קדיש</h4>
כתבו ראשונים שיש נוהגים בכל יום – מימות החול<sup style="color: gray;">202</sup> - אחר קדיש לומר מזמור תפלה לדוד הטה ה' אזנך ענני<sup style="color: gray;">203</sup>, מפני שכתוב בו הורני ה' דרכך<sup style="color: gray;">204</sup>, ומוסיפין בסופו פסוקים של תחנה ובקשה<sup style="color: gray;">205</sup>, ויש שכתבו שאומרים את הפסוקים: בית יעקב לכו וגו'<sup style="color: gray;">206</sup>, יהי ה' אלהינו עמנו וגו' להטות לבבינו אליו וגו' ויהיו דברי אלה אשר התחננתי וגו' למען דעת כל עמי הארץ וגו'<sup style="color: gray;">207</sup> כי כל העמים ילכו איש וגו'<sup style="color: gray;">208</sup>. ויש מקומות שנוהגים לומר שיר המעלות לדוד לולי ה' שהיה לנו<sup style="color: gray;">209</sup>, ומוסיפים בסופו פסוקים מפוזרים מתהלים<sup style="color: gray;">210</sup>. ובמקצת מקומות אומרים למנצח בנגינות מזמור שיר אלהים יחננו ויברכנו<sup style="color: gray;">211</sup>. ויש שכתבו שאומרים שיר מזמור לאסף<sup style="color: gray;">212</sup>, שהוא במקום חרם לקלל הרשעים<sup style="color: gray;">213</sup>. ויש שכתבו פסוקים נוספים: עוצו עצה ותופר וגו'<sup style="color: gray;">214</sup>, האשימם אלהים יפלו וגו' וישמחו כל חוסי בך וגו'<sup style="color: gray;">215</sup> ישישו וישמחו בך וגו'<sup style="color: gray;">216</sup> ויבטחו בך יודעי שמך וגו'<sup style="color: gray;">217</sup>, ויש שכתבו לומר את המזמור לדוד אליך ה' נפשי אשא<sup style="color: gray;">218</sup>.
אחר הפסוקים, כשמתפללים בציבור, יש ראשונים שכתבו שחוזרים ואומרים קדיש<sup style="color: gray;">219</sup>, ויש שכתבו שאומרים תחלה שיר של יום – עי' להלן – ולאחר מכן קדיש יהא שלמא<sup style="color: gray;">220</sup>.
<h4>שיר של יום</h4>
אחר התפילה, כתבו גאונים וראשונים שאומרים את השיר שהלוים היו אומרים באותו היום בבית המקדש<sup style="color: gray;">221</sup>. יש שסדרוהו אחר קדושה דסדרא<sup style="color: gray;">222</sup>, ויש שסדרוהו אחר פטום הקטורת<sup style="color: gray;">223</sup>. כשמתפללים בציבור, אחר שיר של יום, כתבו גאונים וראשונים שאומרים קדיש יהא שלמא<sup style="color: gray;">224</sup>.
על תוכן השיר בימות החול, ובימים מיוחדים, ודיני האמירה, ע"ע שיר; שירה; על אמירת היום יום וגו', ע"ע זכירת שבת<sup style="color: gray;">225</sup>; על אמירת לדוד ה' אורי מראש-חודש* אלול* עד שמיני-עצרת* אחר שיר של יום, ע"ע אלול<sup style="color: gray;">226</sup>; על מזמורים שיש שנהגו לומר בתעניות*, ע"ע תעניות.
<h4>פטום הקטורת</h4>
אחר התפילה כתבו גאונים וראשונים שאומרים את הברייתא של סדר פטום הקטרת<sup style="color: gray;">227</sup>. ויש נוהגים שלא לאמרה בחול<sup style="color: gray;">228</sup>. ויש מן הגאונים והראשונים שלא הזכירו אמירתה כלל<sup style="color: gray;">229</sup>. על דיני אמירת פטום הקטורת, והזהירות שלא להחסיר אחת מסממניה, ע"ע קטרת.
קודם פיטום הקטורת יש מן הראשונים שכתבו שאומרים אין קדוש כה' וגו'<sup style="color: gray;">230</sup> כי מי אלוה מבלעדי ה' וגו'<sup style="color: gray;">231</sup>, וגאונים וראשונים כתבו שאומרים אין כאלהינו וכו' עד אתה תושיענו, אתה הוא שהקטירו אבותינו לפניך קטורת הסמים<sup style="color: gray;">232</sup>. ויש שכתבו שאין לומר אין כאלהינו אלא בשבת<sup style="color: gray;">233</sup>. ואחר פטום הקטורת יש שכתבו שאומרים אתה תקום תרחם ציון<sup style="color: gray;">234</sup>, תנא דבי אליהו כל השונה הלכות בכל יום וכו'<sup style="color: gray;">235</sup>, אמר ר' אלעזר אמר ר' חנינא תלמידי חכמים מרבים שלום בעולם וכו'<sup style="color: gray;">236</sup>.
<h4>קדיש</h4>
כשמתפללים בציבור, אחר פטום הקטורת כתבו גאונים שאמרים קדיש יהא שלמא עד עושה שלום<sup style="color: gray;">237</sup>. ויש ראשונים שכתבו שאומרים קדיש על ישראל<sup style="color: gray;">238</sup>.
<h4>עלינו לשבח</h4>
אחר סיום תפילת שחרית – כמו אחר סיום שאר התפילות<sup style="color: gray;">239</sup> - כתבו גאונים וראשונים שאומרים עלינו לשבח<sup style="color: gray;">240</sup>, שהוא שבח שיהושע תקנו בשעה שכבש את יריחו<sup style="color: gray;">241</sup>, וגאונים תקנו לאמרו אחר התפילה<sup style="color: gray;">242</sup>, ויש שכתבו שרבן יוחנן בן זכאי תיקן לאמרו אחר התפילה<sup style="color: gray;">243</sup>. בטעם אמירתו יש ראשונים שכתבו שהוא כדי לשהות אחר תפילתו, שצריך אדם להשות מעט אחר תפילתו<sup style="color: gray;">244</sup>, ואחרונים כתוב שהוא כדי לתקוע בלב יחוד מלכות שמים קודם שנפטרים לבתיהם, כדי שבשעה שיעשו משא ומתן עם עובדי עבודה זרה, ויראו שהם מצליחים, לא יפנה לבבם אל האלילים, ולא יעלה במחשבה הרהור עבירה<sup style="color: gray;">245</sup>. ויש מן הגאונים והראשונים שלא הזכירו אמירת עלינו לשבח<sup style="color: gray;">246</sup>.
עלינו לשבח, מאחר ויש בו שבח גדול, כתבו גאונים וראשונים שאומרים אותו מעומד<sup style="color: gray;">247</sup>, וכן יש שכתבו שמפני שאין שבח כמוהו ליוצרנו, ועולה על כל התשבחות שבעולם, אומרים אותו בכונה, בעמידה, ובעטיפת ראש<sup style="color: gray;">248</sup>. כשיגיע אל ככל המונם יפסיק מעט קודם שיאמר ואנו כורעים ומשתחוים, כדי שלא יהא נראה כאילו חוזר למעלה<sup style="color: gray;">249</sup>. יש נוהגים לומר וכסא כבודו בשמים ממעל, וכתבו אחרונים שאין לומר כן, אלא ומושב יקרו<sup style="color: gray;">250</sup>.
<h4>קדיש יתום</h4>
כשמתפללים בציבור, אחר עלינו, כתבו אחרונים שאומרים קדיש יתום<sup style="color: gray;">251</sup>. ויש סוברים שאין אומרים<sup style="color: gray;">252</sup>.
<h4>ברכו</h4>
על מנהג אמירת ברכו בסוף התפילה, היינו אחר חזרת הש"ץ, או אחר הקדיש האחרון, ועל הסוברים שאין לאמרו, ע"ע ברכו<sup style="color: gray;">253</sup>.
<h4>תפלת הכהנים בבית המקדש</h4>
הכהנים העובדים בבית-המקדש*, מאחר והיו עובדים בשחר את עבודת התמיד*, ולא היה להם פנאי להתפלל את כל תפילת שחרית<sup style="color: gray;">254</sup>, היו מתפללים תפילה קצרה בלשכת הגזית, אחר שסדרו את איברי התמיד על הכבש ומלחום<sup style="color: gray;">255</sup>, וכך היה סדר תפילתם: אמר להם הממונה ברכו ברכה אחת, והם ברכו<sup style="color: gray;">256</sup>, והברכה היא אחת מברכות קריאת שמע, ונחלקו אמוראים איזו היא: שמואל אמר אהבה רבה, ורבי שמעון בן לקיש אמר יוצר אור<sup style="color: gray;">257</sup>, ולאחר מכן קראו את עשרת הדברות<sup style="color: gray;">258</sup>, לפי שהם עיקר הדת וראשיתו<sup style="color: gray;">259</sup>, ולאחר מכן קראו את שלשת פרשות קריאת שמע<sup style="color: gray;">260</sup>, ולאחר מכן ברכו שלש ברכות<sup style="color: gray;">261</sup>: א) אמת ויציב<sup style="color: gray;">262</sup>. ב) עבודה<sup style="color: gray;">263</sup>, היינו ברכת רצה<sup style="color: gray;">264</sup>, שבשביל העבודה שעשו היו מברכין רצה ה' אלהינו עבודת עמך ישראל ואשי ישראל ותפלתם תקבל ברצון, וסיימו: ברוך המקבל עבודת עמו ישראל ברצון, או שסיימו: שאותך לבדך ביראה נעבוד<sup style="color: gray;">265</sup>. ג) ברכת כהנים<sup style="color: gray;">266</sup>, היינו ברכת שים שלום<sup style="color: gray;">267</sup>, ויש מפרשים שאמרו את פסוקי ברכת הכהנים, אלא שאמרו בלא נשיאת-כפים*<sup style="color: gray;">268</sup>. ובשבת - שהמשמרות מתחלפות בה<sup style="color: gray;">269</sup> - מוסיפים ברכה אחת למשמר היוצא<sup style="color: gray;">270</sup>, שהמשמר היוצא אומר למשמר הנכנס: מי ששכן את שמו בבית הזה הוא ישכין ביניכם אהבה ואחוה ושלום וריעות<sup style="color: gray;">271</sup>. יש מן האחרונים שכתבו שהכהנים לא נפטרו בתפילתם הקצרה מחובת תפילת שמונה עשרה של שחרית<sup style="color: gray;">272</sup>, ויש סוברים שנפטרו<sup style="color: gray;">273</sup>.
<h3><b>זמנה</b></h3>
חכמים תקנו זמנים לתפילות<sup style="color: gray;">274</sup>, ומצוה היא מדרבנן להתפלל כל תפילה בזמן שתקנו לה חכמים<sup style="color: gray;">275</sup>, ואלו הם זמני תפילת שחרית:
<h4>תחילת זמנה</h4>
תחילת זמן תפילת שחרית לא נתפרש בתלמוד<sup style="color: gray;">276</sup>, וכתבו ראשונים שהוא שוה לתחילת זמן תמיד* של שחר<sup style="color: gray;">277</sup>, שהרי תפילת שחרית נתקנה כנגד תמיד של שחר<sup style="color: gray;">278</sup>, ואימתי הוא הזמן, כתבו ראשונים ואחרונים שהוא משיעלה עמוד השחר ויאירו פני המזרח<sup style="color: gray;">279</sup>, היינו פני כל המזרח<sup style="color: gray;">280</sup>, וזמן זה הוא אחר עלות-השחר*, וקודם הנץ-החמה*, והוא זמן שחיטת התמיד<sup style="color: gray;">281</sup>, ולדעתם אם התפלל קודם הזמן הזה, לא יצא ידי חובתו<sup style="color: gray;">282</sup>. ויש שכתבו שתחילת זמן תפילה הוא משיעלה עמוד השחר, כלומר משיתחיל להאיר, אף קודם שיאירו פני המזרח<sup style="color: gray;">283</sup>, שזהו זמן שחיטת התמיד מעיקר הדין<sup style="color: gray;">284</sup>. התפלל קודם עלות השחר לא יצא ידי חובה, וחוזר ומתפלל<sup style="color: gray;">285</sup>.
<h4>לכתחלה</h4>
אף על פי שתחילת זמן תפילת שחרית הוא משיעלה עמוד השחר, או משיאיר המזרח, שהם לפני הנץ-החמה*<sup style="color: gray;">286</sup>, כתבו ראשונים שעד הנץ החמה עדיין אינו עיקר זמן תפילה<sup style="color: gray;">287</sup>, ואסור להתפלל אז לכתחלה<sup style="color: gray;">288</sup>, אלא שבדיעבד אם התפלל אז יצא ידי חובה<sup style="color: gray;">289</sup>, ובשעת הדחק, כגון מי שהוא אנוס לצאת לדרך השכם בבוקר, מותר להתפלל קודם הנץ החמה אפילו לכתחלה<sup style="color: gray;">290</sup>, וכן מצאנו באמוראים, שכשרצו לצאת לדרך השכם בבוקר, התפללו קודם הנץ החמה<sup style="color: gray;">291</sup>. ויש מן האחרונים שכתבו בדעת ראשונים שמותר אף לכתחלה להתפלל קודם הנץ החמה, משיכיר את חבירו בריחוק ארבע אמות<sup style="color: gray;">292</sup>, וכן יש שכתבו שמותר לכתחלה להתפלל קודם הנץ החמה, משהאיר פני כל המזרח<sup style="color: gray;">293</sup>.
על מי שצריך לצאת לדרך לפני זמן קריאת-שמע*, אם עדיף שיתפלל בעמידה בביתו בלא קריאת שמע וסמיכת גאולה לתפילה, או שימתין ויתפלל בישיבה בדרך אחר שיקרא שמע ויסמוך גאולה לתפילה, ע"ע ברכות קריאת שמע<sup style="color: gray;">294</sup>.
<h4>תפלה עם הנץ החמה</h4>
מצוה להתפלל עם דמדומי חמה<sup style="color: gray;">295</sup>, כלומר עם הנץ החמה<sup style="color: gray;">296</sup>, ובגמרא דרשו כן מן הכתוב: יראוך עם שמש<sup style="color: gray;">297</sup>, כלומר שעם השמש, יתפללו תפילת שחרית<sup style="color: gray;">298</sup>, וכן אמרו בגמרא שותיקין, שהם אנשים ענוים ומחבבים מצוה<sup style="color: gray;">299</sup>, ומקדימים למצוות, ומחזרים לעשות דבר בזמנו ומצותו<sup style="color: gray;">300</sup>, היו גומרים את קריאת-שמע* עם הנץ החמה, כדי שיסמוך גאולה לתפילה ונמצא מתפלל ביום<sup style="color: gray;">301</sup>, שעיקר חביבות התפילה בשעת הנץ החמה<sup style="color: gray;">302</sup>, וכן יש אמוראים שפרשו מה שאמר רבי אליעזר, שהעושה תפילתו קבע אין תפילתו תחנונים<sup style="color: gray;">303</sup>, במי שאינו מתפלל עם דמדומי חמה<sup style="color: gray;">304</sup>, כלומר שאינו מקפיד לחזר אחר שעת מצוה ועת רצון<sup style="color: gray;">305</sup>, וכן כתבו ראשונים שמצותה של תפילת שחרית היא עם הנץ החמה<sup style="color: gray;">306</sup>, או שכך היא עיקר מצותה<sup style="color: gray;">307</sup>, או שכך היא מצוה מן המובחר<sup style="color: gray;">308</sup>. בטעם שמצוה להתפלל עם הנץ החמה פרשו ראשונים שאותו זמן רוב האומות נכשלות אחר עבודת השמש, ולכן קבעו תפלה באותו זמן<sup style="color: gray;">309</sup>.
<h4>סוף זמנה</h4>
סוף זמן תפילת שחרית הוא בסוף זמן תמיד של שחר<sup style="color: gray;">310</sup>, ונחלקו תנאים אימתי הוא: תנא קמא סובר עד חצות*, ורבי יהודה סובר עד ארבע שעות<sup style="color: gray;">311</sup> ועד בכלל<sup style="color: gray;">312</sup>. בטעמו של רבי יהודה יש שבארו שלמד כן מן הכתוב המרמז על זמני התפילות: ערב ובקר וצהרים אשיחה ואהמה<sup style="color: gray;">313</sup>, ועד ארבע שעות נקרא בוקר<sup style="color: gray;">314</sup>. הלכה כרבי יהודה<sup style="color: gray;">315</sup>. אף לסוברים שזמן תפילה הוא עד ארבע שעות, כתבו ראשונים ואחרונים שאם לא התפלל עד אחר ארבע שעות, אפילו במזיד, מתפלל עד חצות, ואף על פי שאין נותנים לו שכר תפילה בזמנה, נותנים לו שכר תפילה שלא בזמנה<sup style="color: gray;">316</sup>. ויש מן הגאונים שכתבו שאחר ארבע שעות אין להתפלל<sup style="color: gray;">317</sup>. אחר חצות אסור להתפלל שחרית<sup style="color: gray;">318</sup>.
על גדר השעה*, ואם מדובר בשעה זמנית, ואם היום נחשב לענין חלוקת השעות מעלות השחר עד צאת הכוכבים או מהנץ החמה ועד שקיעתה, ע"ע יום וע' שעה.
<h4>אחר הזמן</h4>
על תפילת תשלומים למי שלא התפלל עד שעבר הזמן, בשוגג או במזיד, ע"ע תפילה.
על הדלקת נרות בחנוכה* בתפילת שחרית ע"ע חנוכה<sup style="color: gray;">319</sup>.
<h2>שיור</h2>
<b>הגדרת הערך</b> - דברים שדינם שונה כששיירו בהם דבר.
חלויות שונות יש שאי אפשר לשייר בעשייתם, ועל כך עי' להלן: בחלויות. בנתינת נכסים יש אופנים שיש הבדלים הנותן כל נכסיו לנותן רק חלקם, ועל כך עי' להלן: בנתינת נכסים.
<h3><b>בחלויות</b></h3>
<h4>גיטין</h4>
גט אשה ששיירו בו, כגון, הנותן גט ואמר הרי את מותרת לכל אדם חוץ מפלוני<sup style="color: gray;">1</sup>, נחלקו תנאים ואמוראים בדעתם אם מגורשת: א) חכמים סוברים, וכן יש סוברים בדעת ר' אליעזר, שאינה מגורשת<sup style="color: gray;">2</sup>, שכיון שגט שמשייר בה אינו גט לפי שצריך כריתות<sup style="color: gray;">3</sup>. או לפי שהוקשו גיטין לקדושין בכתוב: ויצאה מביתו והלכה והיתה לאיש אחר<sup style="color: gray;">4</sup>, מה שכשנתקדשה לאחד אין לה שום הויה אצל כל אדם, אף יציאתה אין לה יציאה אצל אחר<sup style="color: gray;">5</sup>. על פרטי הדינים של שיור בגט, ע"ע גרושין: כריתותם<sup style="color: gray;">6</sup>. ב) ויש סוברים בדעת ר' אליעזר שמגורשת<sup style="color: gray;">7</sup>, שלדעתו גט שמשייר בו מגורשת<sup style="color: gray;">8</sup>, לפי שנאמר: ויצאה מביתו והלכה והיתה לאיש אחר<sup style="color: gray;">9</sup>, אפילו לא התירה אלא לאיש אחר הרי זו מגורשת<sup style="color: gray;">10</sup>, או לפי שנאמר בכהנים: ואשה גרושה מאישה לא יקחו<sup style="color: gray;">11</sup>, היינו שאפילו לא נתגרשה אלא מאישה, הרי זה גט ולפיכך אסר אותה הכתוב לכהונה<sup style="color: gray;">12</sup>, או לפי שלמדים ממיתת הבעל, מה מיתה מתירה אף שאינה מתירה לכל אדם שהרי אסורה לקרובי המת, אף גט מתיר אף כשאינו מתיר לכל<sup style="color: gray;">13</sup>.
<h4>קדושין</h4>
קדושי אשה ששיירו בו, כגון המקדש ואומר לה שאסורה לכל העולם חוץ מפלוני, נחלקו אמוראים בדעת תנאים וראשונים בדעתם אם מקודשת: יש סוברים שלדעת הסוברים ששיור בגט אינה מגורשת<sup style="color: gray;">14</sup>, שהוא הדין שיור בקדושין אינם קדושין, ולדעת הסוברים ששיור בגט מגורשת<sup style="color: gray;">15</sup>, הוא הדין שיור בקדושין מקודשת, שהרי הוקשו קדושין לגיטין בכתוב: ויצאה מביתו והלכה והיתה לאיש אחר<sup style="color: gray;">16</sup>. ויש סוברים שבקידושין מועיל שיור, שכיון שאינו אלא קנין מועיל קנין כל שהוא<sup style="color: gray;">17</sup>. ויש שכתבו שבקדושין אינו מועיל שיור<sup style="color: gray;">18</sup>.
על המקדש ומגרש מהיום-ולאחר-זמן*, שיש סוברים שמשמעותו שמשייר בחלות כלפי אחרים<sup style="color: gray;">19</sup>, אם חשובים כקידושין וגירושין שיש בהם שיור<sup style="color: gray;">20</sup>, ע"ע מהיום ולאחר זמן: בתורת שיור<sup style="color: gray;">21</sup>. על המגרש מהיום ולאחר מיתה שיש סוברים שהוא שיור, ומכל מקום אם מת אינה מתייבמת, ובטעם הדבר, ע"ע יבם<sup style="color: gray;">22</sup>.
על המוכר דבר ומשייר ממנו דבר שלא בא לעולם, כגון המוכר שדה ומשייר פירות שיגדלו, ע"ע דבר שלא בא לעולם: בשיור ובתנאי.
על העושה מעשה ואומר שיחול לאחר זמן, באופן שניתן לפרש שאין כוונתו אלא לשייר לעצמו זכות מסויימת עד אותו הזמן, כגון המקנה חפץ לחבירו, ואמר לו שיחול הקנין לאחר זמן, שניתן לפרש כוונתו שהוא רוצה להקנות את החפץ מיד, אלא שהוא משייר לעצמו את זכות אכילת הפירות עד סוף הזמן, ע"ע מהיום ולאחר זמן<sup style="color: gray;">23</sup>.
<h3><b>בנתינת נכסים</b></h3>
<h4>דברי שכיב מרע</h4>
שכיב-מרע* שציוה ליתן נכסיו לאחר שזכה בהם ללא קנין שדברי-שכיב-מרע-ככתובים-וכמסורים*, לסוברים כן<sup style="color: gray;">24</sup>, אמר רבא בשם ר' נחמן שהוא דוקא במחלק כל נכסיו, אבל אם שייר ולא נתן כל נכסיו, אינו אלא כמתנת בריא וצריך קנין<sup style="color: gray;">25</sup>, וכן הלכה<sup style="color: gray;">26</sup>, שמוכח שלא הקנה אם ימות בלבד שהרי שייר נכסים כדי שישארו לו אם יעמוד מחוליו, ולפיכך הוא כמתנת בריא שצריך קנין<sup style="color: gray;">27</sup>. על שיעור הנכסים שמשייר שחשיב שיור, ועל מחלק כל נכסיו לכמה בני אדם, ושאר דיניו, ע"ע דברי שכיב מרע ככתובים וכמסורים: במקצת נכסים<sup style="color: gray;">28</sup>. מר זוטרא בריה דר' נחמן בשם ר' נחמן, חולק וסובר שאף שכיב מרע הנותן מקצת נכסיו אין צריך קנין<sup style="color: gray;">29</sup>, שחששו בו כבנותן כל נכסיו, שאם לא יקיימו דבריו תיטרף דעתו עליו<sup style="color: gray;">30</sup>.
<h4>מתנת שכיב מרע</h4>
שכיב-מרע* שציוה ליתן כל נכסיו לאחר שאם עמד מחוליו לא קנה המקבל<sup style="color: gray;">31</sup>, אם שייר מנכסיו ולא נתן את כולם, הרי זה כמתנת בריא – אם עשה קנין<sup style="color: gray;">32</sup>, ויש סוברים אף בלא קנין<sup style="color: gray;">33</sup> - ואף אם עמד מחוליו קנה המקבל<sup style="color: gray;">34</sup>, שלא נתן אלא מחמת מיתה, שהרי שייר לעצמו אם יעמוד מחוליו<sup style="color: gray;">35</sup>. על שיעור השיור ע"ע מתנת שכיב מרע<sup style="color: gray;">36</sup>.
<h4>גט שחרור</h4>
הנותן כל נכסיו לעבדו שיצא לחירות<sup style="color: gray;">37</sup>, אם שייר קרקע כל שהוא – או מטלטלים<sup style="color: gray;">38</sup> - נחלקו תנאים: חכמים אומרים שלא יצא לחירות<sup style="color: gray;">39</sup>, לפי שאינו כריתות<sup style="color: gray;">40</sup>, ולמדים גט שחרור מגט אשה שצריך בו כריתות<sup style="color: gray;">41</sup>. ור' שמעון אומר שיצא לחירות עד שיאמר שמשייר אחד מריבוא בנכסיו<sup style="color: gray;">42</sup>, בטעם הדבר ע"ע גט שחרור: כריתותו<sup style="color: gray;">43</sup>. הלכה כחכמים<sup style="color: gray;">44</sup>.
<h4>נכסיו לאשתו</h4>
הכותב כל נכסיו לאשתו, שלא עשאה אלא אפוטרופוס*, שאין אדם מניח את בניו ונותן הכל לאשתו ולא נתכוין אלא לעשותה אפוטרופוס על בניו, כדי שיכבדוה<sup style="color: gray;">45</sup>, הוא דוקא בנותן כל נכסיו, אבל אם שייר נכסים, קנתה מה שכתב לה<sup style="color: gray;">46</sup>.
<h4>כתובה</h4>
הכותב כל נכסיו לאשתו ויצא עליו שטר חוב שקדם למתנה, שדעת חכמים שהפסידה כתובתה, לפי שהאשה מוחלת הכתובה מחמת קבלת המתנה<sup style="color: gray;">47</sup>, אם שייר נכסים שלא נתן לה, נחלקו בדבר: א) יש סוברים שלא מחלה<sup style="color: gray;">48</sup>. ב) ויש סוברים שכל שכתב לה בלשון "כל נכסי", אף אם משייר ומפרט השיור, מוחלת הכתובה, מחמת כבוד שעשה לה במה שכתב לה כל נכסיו<sup style="color: gray;">49</sup>. ג) ויש סוברים שאף במשייר מוחלת כל שכתב לה שיעור יותר מכתובתה<sup style="color: gray;">50</sup>.
<h4>נכסיו לבניו</h4>
הכותב נכסיו לבניו במתנת שכיב-מרע*, וכתב לאשתו קרקע כל שהוא<sup style="color: gray;">51</sup>, שאיבדה כתובתה<sup style="color: gray;">52</sup>, הוא דוקא בשכתב כל נכסיו, אבל אם שייר הבעל לעצמו קרקע כל שהוא, לא איבדה כתובתה<sup style="color: gray;">53</sup>, ואפילו לא שייר אלא דקל אחד<sup style="color: gray;">54</sup>, שהרי היא אומרת: ממה ששייר אני גובה, ומתוך שתרד למה ששייר תרד לשאר נכסים ותטרוף<sup style="color: gray;">55</sup>. ודוקא כששייר קרקע, אבל שיור מטלטלין אינו שיור, שאין כתובה נגבית ממטלטלין<sup style="color: gray;">56</sup>. שייר מטלטלין שייחדם לכתובתה וישנם בעין, שכתובה נגבית מהם<sup style="color: gray;">57</sup>, הרי זה שיור<sup style="color: gray;">58</sup>. לאחר תקנת הגאונים שכתובה נגבית אף ממטלטלין<sup style="color: gray;">59</sup>, אפילו שייר מטלטלין כל שהוא כתובתה קיימת<sup style="color: gray;">60</sup>.
<h4>מברחת</h4>
אשה העומדת להינשא וכתבה כל נכסיה לאחר, שמברחת* היא ואינו מתנה, שלא כתבה אלא כדי להבריח את הנכסים מבעלה<sup style="color: gray;">61</sup>, אם שיירה מקצת נכסיה אמר ר' זירא שנחלקו בה תנאים, לדעת חכמים אינה מברחת והמתנה חלה<sup style="color: gray;">62</sup>, שאם לא נתכוונה למתנה גמורה לא היתה משיירת דבר<sup style="color: gray;">63</sup>, ולדעת ר' אליעזר אף היא מברחת, ואינה מתנה<sup style="color: gray;">64</sup>, שכיון ששנשאת מיד לאחר המתנה, אומדים דעתה שלא נתנה אלא נתכוונה להבריח הנכסים<sup style="color: gray;">65</sup>. על הנותנת מקצת נכסיה קודם נישואיה וגילתה דעתה שלהברחה נתכוונה, שנחלקו ראשונים בדעת חכמים, אם יש לה דין מברחת, ע"ע מברחת<sup style="color: gray;">66</sup>. על הנותנת מקצת נכסיה ואמרה שהמתנה תחול מהיום אם ארצה, אם יש לה דין מברחת, ע"ע הנ"ל<sup style="color: gray;">67</sup>.
הכותב את נכסיו לאחרים, והניח את בניו, שמה שעשה עשוי, אלא שאין-רוח-חכמים-נוחה-הימנו*<sup style="color: gray;">68</sup>, אם שייר מקצת נכסיו ולא כתב לאחרים את כל נכסיו, נחלקו ראשונים ואחרונים אם אין רוח חכמים נוחה הימנו, ועל כך ע"ע ירושה<sup style="color: gray;">69</sup>.
<h2>שיירי הדם</h2>
<b>הגדרת הערך -</b> מקצת דם* הקדשים שנותר אחר שהזו או נתנו מקצת הדם על המזבח.
הערך שלפנינו עוסק במצוה לשפוך את שיירי הדם ליסוד המזבח*, ובדינם של שיירי הדם בתורת דם-קדשים*.
<h3>דינם</h3>
מקצת דם הקדשים שהתקבל בכלי-שרת* והוכשר לנתינה על גבי המזבח, שנותר אחר שהזו או נתנו מקצת דמו על המזבח, בקרבנות שונים ובתנאים שונים מצוה לשופכו על יסוד המזבח החיצון. באופנים ששיירי הדם אינם טעונים שפיכה ליסוד, שופכים אותם לאמה.
<h3>הקרבנות ששיירי דמם טעונים שפיכה ליסוד</h3>
החטאת*, שיירי דמה טעונים שפיכה ליסוד<sup style="color: gray;">1</sup>, שנאמר בפר-כהן-משיח*: ואת כל דם הפר ישפֹך אל יסוד מזבח העֹלה<sup style="color: gray;">2</sup>, ובפר-העלם-דבר-של-ציבור* נאמר: ואת כל הדם ישפֹך אל יסוד מזבח העֹלה<sup style="color: gray;">3</sup>. בפר-יום-הכיפורים*, שלא מפורש בכתוב ששיירי דמו טעונים שפיכה ליסוד, נחלקו תנאים במקור הדין, ר' שמעון סובר שלמדים מהכתוב: ועשה לפר כאשר עשה לפר החטאת<sup style="color: gray;">4</sup>, לפר, לרבות פר יום הכיפורים שיעשה בדמו כפי שנעשה בפר כהן משיח, וללמד ששיירי הדם טעונים שפיכה ליסוד<sup style="color: gray;">5</sup>, ור' יהודה סובר שאין די בדרשת 'לפר', שיש לומר שלא דימו את עבודות הדם של פר יום הכיפורים לעבודות הדם של פר כהן משיח אלא באותם שמעכבות את הכפרה, ולא בשיירי הדם ששפיכתם ליסוד אינה מעכבת את הכפרה - לסוברים כן<sup style="color: gray;">6</sup> - אלא למדים מהכתוב שם: כן יעשה לו<sup style="color: gray;">7</sup>, לרבות פר יום הכיפורים ששיירי דמו טעונים שפיכה ליסוד<sup style="color: gray;">8</sup>, ורבי - ויש גורסים ר' עקיבא<sup style="color: gray;">9</sup> - סובר שלמדים מהכתוב: ואת כל דם הפר ישפך<sup style="color: gray;">10</sup>, הפר לרבות פר יום הכיפורים<sup style="color: gray;">11</sup>, ואמר ר' ישמעאל שאין צורך בדרשות הכתובים אלא ניתן לדרוש קל-וחומר*, ומה קרבנות שאינם חובה קבועה כגון פר כהן משיח ופר העלם דבר, שיירי דמם טעונים שפיכה ליסוד, פר יום הכיפורים שהוא חובה קבועה כל שכן ששיירי דמו טעונים שפיכה ליסוד, ור' עקיבא דורש קל וחומר, ומה פר כהן משיח ופר העלם דבר שאין נותנים מדמם אלא בהיכל ולא בקדש-הקדשים*<sup style="color: gray;">12</sup> שיירי דמם טעונים שפיכה ליסוד, פר יום הכיפורים שנותנים מדמו בקדש הקדשים<sup style="color: gray;">13</sup> כל שכן ששיירי דמו טעונים שפיכה ליסוד<sup style="color: gray;">14</sup>, ומכל מקום נאמרו המקראות, שדבר הנלמד מקל וחומר טרח וכתבו הכתוב ("מילתא דאתיא בקל וחומר טרח וכתב לה קרא")<sup style="color: gray;">15</sup>. שעיר יום הכיפורים ששיירי דמו טעונים שפיכה ליסוד למדים מהכתוב: ועשה את דמו כאשר עשה לדם הפר<sup style="color: gray;">16</sup>, כשם ששיירי דם פר יום הכיפורים טעונים שפיכה ליסוד כך שיירי דם השעיר<sup style="color: gray;">17</sup>. שעיר-נשיא* ששיירי דמו טעונים שפיכה ליסוד, מפורש בכתוב: ואת דמו ישפך אל יסוד מזבח העלה<sup style="color: gray;">18</sup>. חטאת* יחיד ששיירי דמה טעונים שפיכה ליסוד, מפורש בכתוב לגבי שעירה: ואת כל דמה ישפך אל יסוד המזבח<sup style="color: gray;">19</sup>, ולגבי כשבה: ואת כל דמה ישפך אל יסוד המזבח<sup style="color: gray;">20</sup>.
<h3>בעולה, אשם ושלמים</h3>
עולה*, אשם* ושלמים* נחלקו ראשונים אם שיירי דמם טעונים שפיכה ליסוד: א) יש סוברים שטעונים שפיכה ליסוד<sup style="color: gray;">21</sup>, ויש מהם שכתבו ששלש דעות תנאים חולקות במקור הדבר, יש דורשים מהכתוב: ודם זבחיך ישפך<sup style="color: gray;">22</sup>, לרבות שיירי דם קרבנות אלו, שנשפכים ליסוד<sup style="color: gray;">23</sup>, ואף על פי שלא מוזכר שם יסוד, מכל מקום מצינו בחטאת ששפיכת שיירי דמה היא ליסוד<sup style="color: gray;">24</sup>, והוא הדין לשפיכה זו<sup style="color: gray;">25</sup>, ויש דורשים מהכתוב: והנשאר בדם ימצה אל יסוד המזבח<sup style="color: gray;">26</sup>, בדם, לרבות שיירי דם קרבנות אלו שנשפכים ליסוד<sup style="color: gray;">27</sup>, ויש דורשים מהכתוב: ואת דמו ישפֹך אל יסוד מזבח העֹלה<sup style="color: gray;">28</sup>, תן תורת שפיכת שירים ליסוד לעולה ויתר הקרבים על מזבח העולה שהוא המזבח-החיצון*<sup style="color: gray;">29</sup>, ויש מהם שכתבו שבעולה לא נחלקו תנאים ששפיכת שיירי דמה ליסוד למדים מהכתוב ואת דמו ישפך אל יסוד מזבח העלה, ושפיכת שיירי דם אשם ושלמים ליסוד לא ניתן ללמוד מכתוב זה, שהדרשה היא לגבי עולה הקריבה על מזבחה בלבד, ובאשם ושלמים נחלקו תנאים אם שפיכת שיירי דמם ליסוד למדים מודם זבחיך ישפך או מוהנשאר בדם<sup style="color: gray;">30</sup>. ב) ויש מן הראשונים שסובר שאינם טעונים שפיכה ליסוד - על שיירי הדם שאינם טעונים שפיכה ליסוד מה עושים עמם, עי' להלן<sup style="color: gray;">31</sup> - שהרי לא נאמרה בהם שפיכת שירים<sup style="color: gray;">32</sup>, והדרשות שיתר הקרבנות טעונים יסוד לא באו אלא ללמד על מקום מתנות דמיהם שהוא כנגד היסוד<sup style="color: gray;">33</sup>, ומצדדים ראשונים שאף לדעתם שיירי דם עולת תמיד* טעונים שפיכה ליסוד, שהוקשה לחטאת בכתוב: ושעיר עזים אחד לחטאת לה' על עולת התמיד<sup style="color: gray;">34</sup>, כשם ששיירי דם חטאת נשפכים ליסוד, כך שיירי דם עולת התמיד<sup style="color: gray;">35</sup>.
<h3>בפסח, בכור ומעשר</h3>
בקרבן-פסח*, ובבכור-בהמה-טהורה* ומעשר-בהמה* הקרבים למזבח, נחלקו ראשונים ואחרונים בדעתם - לדעת הסוברים שאף על פי ששפיכת שיריים לא נאמרה אלא בחטאת, מכל מקום היא נוהגת אף בקרבנות נוספים<sup style="color: gray;">36</sup> - אם שיירי דמם טעונים שפיכה ליסוד: יש סוברים שטעונים שפיכה ליסוד<sup style="color: gray;">37</sup>, שאף הם בכלל הדרשות ששפיכת שירים ליסוד בנוסף לחטאת נוהגת אף בשאר הקרבנות<sup style="color: gray;">38</sup>, ויש סוברים שאינם טעונים שפיכה ליסוד<sup style="color: gray;">39</sup>, שהריבוי לשפיכת שירים ליסוד אינו אלא לקרבנות שנותנים מדמם על גבי המזבח מספר מתנות, ולא לפסח בכור ומעשר שנותנים מדמם על גבי המזבח מתנה אחת בלבד<sup style="color: gray;">40</sup>.
<h3>בעולת העוף</h3>
בעולת-העוף*, נחלקו ראשונים - לדעת הסוברים שאף על פי ששפיכת שיריים לא נאמרה אלא בחטאת, מכל מקום היא נוהגת אף בקרבנות נוספים<sup style="color: gray;">41</sup> - אם שיירי דמה טעונים שפיכה ליסוד: יש סוברים שטעונים שפיכה ליסוד, שאף הם בכלל הדרשות ששפיכת שירים ליסוד בנוסף לחטאת נוהגת אף בשאר הקרבנות<sup style="color: gray;">42</sup>, ויש סוברים שאינם טעונים שפיכה ליסוד<sup style="color: gray;">43</sup>, שהריבוי לשפיכת שירים ליסוד אינו אלא בקרבן בהמה* שבו עוסק הכתוב, ולא בקרבן עוף<sup style="color: gray;">44</sup>.
על שיירי דם חטאת-העוף*, שהם מתמצים על היסוד, ע"ע חטאת העוף<sup style="color: gray;">45</sup> וע' מצוי.
<h3>החלק ביסוד המזבח שעליו שופכים</h3>
החלק ביסוד המזבח שאליו שופכים את שיירי דם חטאות-הפנימיות*, נאמר בפר כהן משיח ובפר העלם דבר - שמהם למדים שפיכת שירים ליסוד אף בשאר חטאות הפנימיות<sup style="color: gray;">46</sup> - אל יסוד מזבח העלה אשר פתח אהל מועד<sup style="color: gray;">47</sup>, והיינו היסוד שכנגד פתח ההיכל<sup style="color: gray;">48</sup>, והדבר תלוי במחלוקת תנאים במקום המזבח לרוחב העזרה מצפון לדרום - בבית שני - שלסוברים שכנגד הפתח - שהוא באמצע רוחב העזרה<sup style="color: gray;">49</sup> - נמצא צדו המערבי של המזבח בלבד<sup style="color: gray;">50</sup>, שופכים שיירי דם חטאות הפנימיות לחלק היסוד שבמערב המזבח<sup style="color: gray;">51</sup>, ולסוברים שאף קצה המזבח הדרומי נמצא כנגד הפתח<sup style="color: gray;">52</sup>, שופכים לחלק היסוד הראוי לשפיכה בדרום המזבח<sup style="color: gray;">53</sup>, ואף על פי שאף לדעתם נמצא כנגד הפתח חלק מצדו המערבי של המזבח - לסוברים כן<sup style="color: gray;">54</sup> - מכל מקום הצד הדרומי עדיף לפי שהוא נמצא כנגד אמצע הפתח, ורגילות לצאת באמצע הפתח<sup style="color: gray;">55</sup>, ועוד, לפי שמצדו המערבי של המזבח אין כנגד הפתח אלא מקצת, אבל צדו הדרומי כולו כנגד הפתח<sup style="color: gray;">56</sup>, ועוד, שכיון שהן יסוד מערבי והן יסוד דרומי הם כנגד הפתח, למדים מחטאות החיצונות שנותנים שייריהם ליסוד דרומי<sup style="color: gray;">57</sup>. המקום בחלק היסוד המערבי אליו שופכים - לסוברים כן - כתבו אחרונים בדעת אמוראים שהוא החלק שמול הפתח בלבד, שהוא בלבד חשוב 'פתח אהל מועד'<sup style="color: gray;">58</sup>, ובדעת ראשונים כתבו שיש אמוראים שסוברים ששופכים לכל חלק היסוד המערבי<sup style="color: gray;">59</sup>.
החלק ביסוד המזבח שאליו שופכים דמי חטאות-החיצונות*, נחלקו בו תנאים: חכמים במשנה - וכן דעת ר' שמעון בן יוחי<sup style="color: gray;">60</sup> - סוברים, חלק היסוד שבדרום המזבח<sup style="color: gray;">61</sup>, שלמדים מחטאות הפנימיות, כשם ששפיכת שיירי דם חטאות הפנימיות היא לחלק היסוד הסמוך ליציאתו מן ההיכל<sup style="color: gray;">62</sup>, כך חטאות החיצונות - שלאחר הנתינה מדמן על גבי קרנות המזבח החיצון יורד מהמזבח על גבי הכבש*, לסוברים כן<sup style="color: gray;">63</sup> - שפיכת שיירי דמן היא לחלק היסוד הדרומי, שהוא הסמוך לירידתו מן הכבש, שהכבש בדרום המזבח<sup style="color: gray;">64</sup>, ור' ישמעאל סובר, שלסוברים ששיירי דם חטאות הפנימיות נשפכות לחלק היסוד שבמערב המזבח<sup style="color: gray;">65</sup>, אף שיירי דם חטאות החיצונות נשפכות לחלק היסוד שבמערב המזבח, שלמדים סתום מן המפורש, שיירי דם חטאות החיצונות שלא פירשה תורה לאיזה חלק ביסוד נשפכות משיירי דם חטאות הפנימיות שפירשה תורה שנשפכות לחלק היסוד הסמוך לפתח ההיכל<sup style="color: gray;">66</sup>.
החלק ביסוד המזבח אליו שופכים את שיירי דם עולה, אשם ושלמים, לסוברים שהם נשפכים ליסוד<sup style="color: gray;">67</sup>, הוא חלק היסוד שבדרום המזבח<sup style="color: gray;">68</sup>, ובטעם הדבר, יש מן הראשונים שמשמע מדבריהם, שבכך שאמרה תורה ששפיכת שיירי דם חטאות החיצונות היא לחלק היסוד הדרומי - לסוברים כן<sup style="color: gray;">69</sup> - נקבע חלק זה ביסוד לשפיכת שיירי דם כל הקרבנות שמתנותיהם על המזבח החיצון<sup style="color: gray;">70</sup>, ויש ראשונים שמשמע מדבריהם, שבכלל מה שלמדים מחטאות הפנימיות לחטאות החיצונות ששפיכת השירים היא על חלק היסוד הסמוך לכהן בעת שמסיים את מתנות הדם - לסוברים כן<sup style="color: gray;">71</sup> - למדים אף לכל הקרבנות ששפיכת שיירי דמם היא בחלק היסוד הסמוך לכהן בעת שמסיים את מתנות הדם, וסיום מתן דמי עולה, אשם ושלמים, הוא בקרן דרומית מערבית של המזבח<sup style="color: gray;">72</sup>.
שפך בחלק אחר ביסוד מהחלק בו יש לשפוך את שיירי דם אותו קרבן, נחלקו ראשונים ואחרונים: יש סוברים שלא קיים מצות שפיכת שירים<sup style="color: gray;">73</sup>, ויש סוברים שאף על פי שלא קיים את המצוה לשפוך שירים במקומם, מכל מקום קיים את עיקר מצות שפיכת שירים, שהנתינה במקומם ביסוד אינה מעכבת<sup style="color: gray;">74</sup>, ובחטאת, לסוברים ששפיכת שיירי דמה מעכבת<sup style="color: gray;">75</sup>, כתבו אחרונים בדעת הירושלמי שספק אם לסוברים שלא קיים מצות שפיכת שירים, פסולה, הואיל ולא קיים מצות שפיכת שירים, או שהבשר פסול אבל הבעלים נתכפרו, כדין קרבן שנזרק דמו שלא במקומו<sup style="color: gray;">76</sup>, שגדר שפיכת שירים כזריקה, לסוברים כן<sup style="color: gray;">77</sup>.
<h3>מקום שפיכת שיירי עולת העוף</h3>
החלק ביסוד המזבח אליו שופכים שיירי דם עולת העוף - לסוברים כן<sup style="color: gray;">78</sup> - הוא בקרן דרומית מזרחית של המזבח, שבה מקום מליקתו<sup style="color: gray;">79</sup>, ואף על פי שבקרן זו לא היה יסוד בנוי, לסוברים כן<sup style="color: gray;">80</sup>, מכל מקום לא היה הדם נופל על הארץ לאיבוד, שבליטה יוצאת מהמזבח בקרן דרומית מזרחית - לדעה זו<sup style="color: gray;">81</sup> - ועליה שופך את שיירי דמו<sup style="color: gray;">82</sup>.
<h3>אופן השפיכה ליסוד</h3>
שפיכת השיריים ליסוד, בכל הקרבנות שנוהגת בהם שפיכת שירים ליסוד מלבד חטאות הפנימיות, שופך ליסוד עצמו<sup style="color: gray;">83</sup>, ויש מן הראשונים שכתבו שנחלקו אמוראים אם אף שפיכה על קיר המזבח שמעל היסוד - מחצי המזבח ולמטה<sup style="color: gray;">84</sup> - כשרה לקיום שפיכת שירים, לאביי ולריש לקיש כשרה, לפי שהדם שותת ומגיע ליסוד, ולרב יוסף בשם רב יהודה - ויש סוברים כן אף בדעת ר' יוחנן<sup style="color: gray;">85</sup> - פסולה<sup style="color: gray;">86</sup>. בחטאות הפנימיות, מסתימת דברי ראשונים משמע שאין חילוק בין שפיכת שיירי דמם לשפיכת שיירי דם שאר קרבנות<sup style="color: gray;">87</sup>, ויש מן הראשונים שכתב שנחלקו אמוראים בדבר, שלאביי ולריש לקיש יש לשפוך את שיירי דמן על קיר המזבח שמעל היסוד, שנאמר בפר כהן משיח: אל יסוד מזבח העלה<sup style="color: gray;">88</sup>, ונאמר בשעיר נשיא: אל יסוד מזבח העלה<sup style="color: gray;">89</sup>, כשם שמקור הדין שמתן דם העולה הוא על קיר המזבח שמעל היסוד ולא ליסוד עצמו<sup style="color: gray;">90</sup>, הוא מהכתוב בשעיר נשיא - לסוברים כן<sup style="color: gray;">91</sup> - כך הכתוב בפר כהן משיח שהוא המקור לשפיכת שיירי חטאות הפנימיות ליסוד, היינו על קיר המזבח שמעל היסוד, ולרב יוסף בשם ר' יהודה יש לשפוך שיירי דמן ליסוד עצמו, שנאמר אל יסוד, ומשמע ליסוד עצמו ולא על הקיר שמעליו<sup style="color: gray;">92</sup>. להלכה יש מן האחרונים שכתבו בדעת ראשונים ששפיכה על קיר המזבח שמעל היסוד פסולה<sup style="color: gray;">93</sup>, ויש מצדדים בדעתם שכשרה<sup style="color: gray;">94</sup>.
<h3>מקום עמידת השופך בעת השפיכה</h3>
מקום עמידת השופך בעת השפיכה, בחטאות הפנימיות שמן ההיכל הוא מגיע למזבח החיצון לשפיכת השיריים והרי הוא עומד על רצפת העזרה, וכן בקרבנות הניתנים על מזבח החיצון מלבד חטאת, שאף בעת מתן דמיהם הוא עומד על רצפת העזרה, שופך את שיירי דמם בעודו עומד על רצפת העזרה הסמוכה ליסוד<sup style="color: gray;">95</sup>. בחטאות החיצונות, שבעת מתן דמם על המזבח עומד על הסובב, נחלקו תנאים בתוספתא: לתנא קמא יורד מן המזבח ושופך<sup style="color: gray;">96</sup> כשהוא עומד על רצפת העזרה<sup style="color: gray;">97</sup>, ויש מי שכתב בדעתו ששופך מעל גבי כבש קטן שלאותה דעה היה שם מרצפת העזרה ועד לגובה היסוד<sup style="color: gray;">98</sup>, ואינו שופך מעל גבי הסובב, שנאמר: ישפך<sup style="color: gray;">99</sup>, ולא יזה או יזרוק מרחוק<sup style="color: gray;">100</sup>, ולר' יוסי ב"ר יהודה ור' אלעזר ב"ר שמעון עומד על גבי הסובב ושופך<sup style="color: gray;">101</sup>, שלדעתם שפיכה כשרה אף מרחוק, והואיל וכן שופך מעל גבי הסובב כדי לא להשהות את שפיכת השיריים<sup style="color: gray;">102</sup>, ויש מן האחרונים שכתבו בטעמם, ש"ישפך" משמע מלמעלה למטה<sup style="color: gray;">103</sup>.
<h3>גדרה</h3>
בגדר מצות שפיכת שיריים ליסוד נחלקו ראשונים ואחרונים: א) יש מן הראשונים ואחרונים בדעת ראשונים שסוברים שאינה מצוה שיש לקיימה, ואם רצה נותן את כל הדם במתנות הדם ואינו משייר שירים, ולא אמרה תורה אלא שאם נשתייר מדם הקרבן לאחר גמר מתנותיו יש לשופכו ליסוד<sup style="color: gray;">104</sup>. ב) ויש מן הראשונים שסוברים שהיא מצוה שיש לקיימה<sup style="color: gray;">105</sup>, ולפיכך יש לשייר מדם חטאת פנימית וחיצונה שמתנותיה במקומות שאינם מקום שפיכת שירים, כדי לשפוך את השיריים ליסוד<sup style="color: gray;">106</sup>, ובדם שאר קרבנות - לסוברים ששייריהם נשפכים ליסוד<sup style="color: gray;">107</sup> - לסוברים שמקום שפיכת השיריים הוא ליסוד עצמו<sup style="color: gray;">108</sup> - ואין זה אותו המקום במזבח בו ניתנות מתנות הדם, שהן ניתנות על קיר המזבח שמעל היסוד<sup style="color: gray;">109</sup> - יש לשייר מדם הקרבן ולא לתת את כולו במתנות הדם, כדי לשופכו ליסוד<sup style="color: gray;">110</sup>, ולסוברים שניתן לשפוך את השיריים על קיר המזבח שמעל היסוד<sup style="color: gray;">111</sup>, נחלקו ראשונים: יש סוברים שניתן לתת את כולו במתנות הדם, שכיון שמקום נתינתן כשר לשפיכת שיריים, מתקיימת בנתינת הדם אף מצות שפיכת שיריים ליסוד<sup style="color: gray;">112</sup>, ויש סוברים שאין לתת את כולו במתנות הדם, שבכך לא מתקיימת מצות שפיכת שיריים ליסוד, אלא יש לשייר מהדם ולחזור ולשופכו<sup style="color: gray;">113</sup>. ג) ויש מן האחרונים שמחלקים בין שפיכת שיירי דם חטאת לשאר קרבנות, ששפיכת שיירי דם חטאת - שמפורשת בתורה בפרשת חטאת<sup style="color: gray;">114</sup> - היא מצוה שיש לקיימה, אבל שפיכת שיירי דם שאר קרבנות אינה מצוה שיש לקיימה<sup style="color: gray;">115</sup>.
<h3>לעכב</h3>
שיירי דם יתר הקרבנות מלבד חטאת שנותרו ולא שפכם ליסוד, אף לסוברים ששייריהם נשפכים ליסוד אין השפיכה ליסוד מעכבת את הכפרה אלא הקרבן כשר<sup style="color: gray;">116</sup>. בחטאות הפנימיות נחלקו אמוראים בדעת תנאים: יש סוברים שמעכבת והקרבן פסול<sup style="color: gray;">117</sup>, שנאמר בפר ושעיר של יום-הכפורים*: וכלה מכפר<sup style="color: gray;">118</sup>, אם כלה כל מתנות הדם כיפר, ואם לא נתן אחת מהם, ואפילו לא שפך שירים ליסוד, לא כיפר<sup style="color: gray;">119</sup>, ויש סוברים שאינה מעכבת והקרבן כשר<sup style="color: gray;">120</sup>, שדורשים את הכתוב וכלה מכפר, אם כילה את כל המתנות האמורות בפרשה - ושפיכת שיריים אינה בכלל, שאינה אמורה באותה פרשה אלא נלמדת ממקום אחר<sup style="color: gray;">121</sup> - כיפר, ואף על פי שלא שפך שיריים, ובפר-כהן-משיח* נאמר: ואת כל דם הפר ישפך, לא נאמר "ושפך" כפי שנאמר ביתר העבודות: ולקח, והזה, ונתן<sup style="color: gray;">122</sup>, ללמד שהשפיכה אינה מעכבת אלא היא כשיירי מצוה שאינם מעכבים<sup style="color: gray;">123</sup>. בחטאות החיצונות - לסוברים ששפיכת שיירי חטאות הפנימיות מעכבת - נחלקו אמוראים בדעת תנאים וראשונים בדעתם: יש סוברים שלדברי הכל שפיכת שיירי דמן ליסוד אינה מעכבת<sup style="color: gray;">124</sup>, שאין דורשים עיכוב אלא בחטאות הפנימיות שכל מתנות דמן מעכבות<sup style="color: gray;">125</sup>, ולא בחטאות החיצונות שאף מתנות דמן אין כולן מעכבות<sup style="color: gray;">126</sup>, ויש סוברים בדעת תנאים שאף שפיכת שיירי דם חטאות החיצונות מעכבת<sup style="color: gray;">127</sup>.
שיירי הדם שחסרו, אף לסוברים ששפיכתם &lt;בחטאת&gt; ליסוד מעכבת<sup style="color: gray;">128</sup>, שופך את הדם הנותר ליסוד והזבח כשר בשפיכת הדם הנותר<sup style="color: gray;">129</sup>.
<h3>מכפרת</h3>
שפיכת שיריים, אף לסוברים שמעכבת בקרבנות שונים, אין היא מכפרת, שהכפרה אינה תלויה אלא במתנות הדם בלבד<sup style="color: gray;">130</sup>, וכתבו אחרונים שמטעם זה חטאת שמתו בעליה לאחר מתנות הדם - שאם מתו קודם מתנות הדם המעכבות הרי היא פסולה<sup style="color: gray;">131</sup> - אף לסוברים ששפיכת שיריים מעכבת בקרבנות שונים<sup style="color: gray;">132</sup>, שיירי דמה נשפכים ליסוד וכשרה<sup style="color: gray;">133</sup>, שטעם הפסול בחטאת שמתו בעליה הואיל ואין כפרה למתים<sup style="color: gray;">134</sup>, ושפיכת שיריים אינה באה לכפר<sup style="color: gray;">135</sup>.
<h3>דין בשר הזבח קודם השפיכה</h3>
שפיכת שירים ליסוד, כתבו אחרונים שאף על פי שאינה מעכבת - בשאר קרבנות<sup style="color: gray;">136</sup>, ואף בחטאת, לסוברים כן<sup style="color: gray;">137</sup> - מכל מקום כל עוד הדם קיים ולא נשפך ליסוד, בשר הזבח אסור באכילה<sup style="color: gray;">138</sup>, שכשם שדורשים מהכתוב: ודם זבחיך ישפך וכו' והבשר תאכל<sup style="color: gray;">139</sup>, שכל עוד לא נזרק דם הזבח בשרו אסור באכילה<sup style="color: gray;">140</sup>, הוא הדין לשפיכת שירים ליסוד, שאף שפיכת שירים ליסוד למדים מכתוב זה, לסוברים כן<sup style="color: gray;">141</sup>.
<h3>בלילה</h3>
שפיכת שיריים ליסוד, נחלקו אחרונים אם כשרה בלילה: א) יש סוברים שאינה כשרה בלילה<sup style="color: gray;">142</sup>, ככל עבודות הקרבנות שאינן כשרות אלא ביום<sup style="color: gray;">143</sup>, ועוד, שדם נפסל בשקיעת-החמה<sup style="color: gray;">144</sup>. ב) ויש סוברים שכשרה בלילה<sup style="color: gray;">145</sup>, שאינה חשובה כעבודת הקרבן<sup style="color: gray;">146</sup>, ואין הדם נפסל בשקיעת החמה אלא לגבי דברים החשובים הקרבה, שכן למדו את פסול דם בלילה מהכתוב "ביום הקריבו"<sup style="color: gray;">147</sup>, אבל לשפיכת שיריים שאינה חשובה הקרבה אין הדם נפסל<sup style="color: gray;">148</sup>, ולדעתם השיריים נפסלים בעלות השחר, כאימורים<sup style="color: gray;">149</sup>. ובירושלמי נסתפקו בדבר לסוברים ששפיכת שירים מעכבת בקרבנות שונים<sup style="color: gray;">150</sup>, אם הקרבן כשר כששפך בלילה<sup style="color: gray;">151</sup>.
<h3>כהונה</h3>
שפיכת שירים היא מכלל עבודות המקדש הטעונות כהונה ופסולות בזר*<sup style="color: gray;">152</sup>, ויש מן האחרונים שכתבו שאף על פי שפסולה בזר, אינו חייב עליה מיתה<sup style="color: gray;">153</sup>, ואף לסוברים שמעכבת בקרבנות שונים<sup style="color: gray;">154</sup>, ואף על פי ששפיכת שיריים היא העבודה האחרונה מעבודות הדם, וזר שעבד עבודה תמה - עבודה שאין אחריה עבודה נוספת<sup style="color: gray;">155</sup> - חייב מיתה<sup style="color: gray;">156</sup>, מכל מקום פטור ממיתה, הואיל ושפיכת שיריים אינה מכפרת<sup style="color: gray;">157</sup>, ויש מן האחרונים שמצדדים שזר ששפך שיריים חייב מיתה<sup style="color: gray;">158</sup>.
<h3>כלי שרת</h3>
שפיכת שירים, יש מן האחרונים שכתבו שיש לעשותה מכלי-שרת*, ככל עבודות הדם<sup style="color: gray;">159</sup>, ויש מהם שכתבו שכשרה אף מכלי חול<sup style="color: gray;">160</sup>. על כך שאף לסוברים שכשרה מכלי חול, לכתחילה נעשית מכלי שרת, לפי שגנאי הוא להוציא את הדם מכלי שרת בו נתקבל לכלי חול, ע"ע כלי שרת<sup style="color: gray;">161</sup>.
<h3>בפסולי מחשבה</h3>
שפיכת שירים, בקרבנות בהן אינה מעכבת, וכן לסוברים שבכל הקרבנות אינה מעכבת<sup style="color: gray;">162</sup>, אינה כשאר עבודות הדם לענין מחשבת פסול, ואם חשב מחשבת פסול בעת שפיכת שיריים הקרבן כשר, שנאמר בפיגול: ואם האכל יאכל וכו' המקריב אֹתו לא יחשב<sup style="color: gray;">163</sup>, זריקה - שהיא הנחשבת הקרבה<sup style="color: gray;">164</sup> - היתה בכלל כל עבודות הדם שהחושב בהן מחשבת חוץ לזמנו הקרבן מתפגל<sup style="color: gray;">165</sup> - שמחשבת פיגול בכל עבודות הדם למדים מהכתוב ואם האכל יאכל, בעבודות הדם המתירות את בשרו לאכילה משמע - ויצאה ללמד שאין מחשבת פיגול אלא בעבודה המעכבת כפרה כגון זריקה ולא בעבודה שאינה מעכבת כפרה כגון שפיכת שיריים<sup style="color: gray;">166</sup>, ובקרבנות בהן היא מעכבת, לסוברים כן<sup style="color: gray;">167</sup>, הרי היא חשובה כשאר עבודות הדם לענין מחשבת פסול בקדשים, ואם חשב בעת שפיכת שיריים ששופכם על מנת להקטיר את אימורי הזבח חוץ לזמנם, או לאכול את בשר הזבח חוץ לזמנו, הזבח פגול*, או אם חשב ששופכם על מנת להקטיר את האימורים חוץ למקומם, הזבח פסול, וכן אם חשב בעת שפיכת שיירי חטאת ששופך שלא לשם חטאת אלא לשם קרבן אחר, הקרבן פסול<sup style="color: gray;">168</sup>.
על החושב בעת אחת מעבודות הדם לשפוך את שייריו חוץ לזמנם או חוץ למקומם, ע"ע מחשבה בקדשים.
<h2>שילוח הקן</h2>
<b>הגדרת הערך</b> - מצות שילוח הקן.
<h3><b>המצווה</b></h3>
הרואה קן ציפור והאם רובצת על האפרוחים או על הביצים, מצוות לא תעשה מן התורה לקחת את האם על הבנים, שנאמר "לא תקח האם על הבנים"<sup style="color: gray;">1</sup>, ומצות עשה לשלח את האם שנאמר "שלח תשלח את האם ואת הבנים תקח לך"<sup style="color: gray;">2</sup>.
<h4>חיזור אחר המצווה</h4>
אין חיוב לחזור אחר מצווה זו, שנאמר "כי יקרא"<sup style="color: gray;">3</sup>, שנקרה לפניך<sup style="color: gray;">4</sup>. ומכל מקום יש שכתבו שצריך להשתדל לקיים מצווה זו<sup style="color: gray;">5</sup>, אבל יש שכתבו שאין לחזר אחרי מצוה זו בהרים וגבעות, אלא רק אם תבוא לידו יקיימנה<sup style="color: gray;">6</sup>.
<h4>הלוקח אם על הבנים</h4>
הלוקח את האם על הבנים, נחלקו תנאים בדינו, ר' יהודה אומר שלוקה, ואינו משלח, וחכמים אומרים שמשלח ואינו לוקה<sup style="color: gray;">7</sup>, לפי שהוא לאו-הניתק-לעשה*<sup style="color: gray;">8</sup>. בביאור המחלוקת אמרו שתלמוד, שנחלקו אם העשה "שלח תשלח את האם", נאמר כתיקון ללאו, אם עבר ולקח, או שאינו שייך ללאו, אלא מצווה לשלח, אבל אם לקח בלי לשלח אין העשה מתקן את הלאו<sup style="color: gray;">9</sup>. הלכה כחכמים, שאם נטל האם על הבנים ולא שילחה ישלחנה, ופטור ממלקות<sup style="color: gray;">10</sup>, ואף אם לא שילחה מיד אינו מתחייב במלקות אלא אם מתה או ברחה וכיוצא בזה<sup style="color: gray;">11</sup>. קטן שעבר ולקח אם על בנים, כתבו אחרונים שכשהגדיל חייב לשלח<sup style="color: gray;">12</sup>.
<h4>זכיה באם באיסור</h4>
עבר ולקח אם על בנים, נסתפקו אחרונים אם זכה באם, או שמאחר שחייב לשלחה הרי שאינה שלו<sup style="color: gray;">13</sup>.
<h4>נטלה על מנת לשלחה</h4>
נטל את האם על מנת לשלחה, ונמלך בדעתו ולא שילחה, ביטל את העשה<sup style="color: gray;">14</sup>, אבל אינו עובר על הלאו של "לא תיקח האם על הבנים"<sup style="color: gray;">15</sup>, וכתבו אחרונים שהוא הדין אם מתה האם אחר כך, או אפילו שחטה בידים, לא עבר על הלאו<sup style="color: gray;">16</sup>.
<h4>היכן נוהג</h4>
שילוח הקן נוהג בין בארץ ובין בחוץ לארץ, בפני הבית ושלא בפני הבית<sup style="color: gray;">17</sup>, בזכרים ובנקבות<sup style="color: gray;">18</sup>. ואף על פי שכתבו אחרונים שאין לקיים מצוה זו בשבת<sup style="color: gray;">19</sup>, מכל מקום אין מצוה זו חשובה כמצוה עשה שהזמן גרמא שנשים פטורות מהן<sup style="color: gray;">20</sup>, כיון עצם המצוה נוהגת בכל זמן, ורק מחמת שהדבר כרוך באיסור אי אפשר לקיימה בשבת<sup style="color: gray;">21</sup>.
<h4>ברכה</h4>
אם נתקנה ברכה על מצוה זו, נחלקו הראשונים, יש סוברים שאין לברך כיון שבתחילה כשלוקח את האם על מנת לשלחה עובר עבירה, ורק כשמשלחה עושה את המצוה, והרי זו מצוה הבאה מתוך עבירה ולכך אין מברכים עליה<sup style="color: gray;">22</sup>, ויש סוברים שאם נטלה על מנת לשלחה אין כאן עבירה כלל, ויש לברך על המצוה<sup style="color: gray;">23</sup>. להלכה כתבו אחרונים שכיון שנחלקו בזה הראשונים לכך יברך בלא שם ומלכות<sup style="color: gray;">24</sup>. נוסח הברכה: ברוך וכו' אשר קדשנו במצוותיו וצוונו לשלח הקן<sup style="color: gray;">25</sup>, ויש שכתב שנוסח הברכה על מצות שילוח הקן<sup style="color: gray;">26</sup>. מלבד הברכה על שילוח הקן יש שכתב שיברך גם ברכת שהחיינו<sup style="color: gray;">27</sup>, אך דעת הרבה פוסקים שאין לברך שהחיינו<sup style="color: gray;">28</sup>.
<h4>לצורך מצוה</h4>
אסור לקחת האם על הבנים אף לצורך מצוה<sup style="color: gray;">29</sup>, וכגון אם צריך את האם לטהרת-מצורע* אסור לו לקחת את האם על הבנים<sup style="color: gray;">30</sup>. עבר ונטל אם על בנים כדי לטהר בהן את המצורע חייב לשלחה<sup style="color: gray;">31</sup>. ואם לא שילח, נחלקו ראשונים, יש סוברים שלוקה<sup style="color: gray;">32</sup>, ויש סוברים שאינו לוקה<sup style="color: gray;">33</sup>.
<h4>במוקדשין</h4>
שילוח הקן אינו נוהג במוקדשין<sup style="color: gray;">34</sup> - בין קדשי-מזבח* ובין קדשי-בדק-הבית*<sup style="color: gray;">35</sup> - שנאמר שלח תשלח את האם<sup style="color: gray;">36</sup>, אין המצוה נוהגת אלא במי שאתה מצווה לשלחו, יצא זה שאי אתה מצווה לשלחו<sup style="color: gray;">37</sup>, ויש מהראשונים שפירשו, שלא אמרה תורה שלח לתקלה<sup style="color: gray;">38</sup>. בקדשי בדק הבית אין שילוח הקן נוהג מטעם נוסף, שנאמר ואת הבנים תקח לך<sup style="color: gray;">39</sup>, יצאו אלו שאסורים בהנאה ואינם לך<sup style="color: gray;">40</sup>.
<h4>עוף שהרג את הנפש</h4>
עוף שהרג את הנפש, אין מצוה לשלחו<sup style="color: gray;">41</sup>, לפי שנאמר שלח תשלח<sup style="color: gray;">42</sup>, ועוף זה אי אתה מצווה לשלחו אלא להביאו לבית דין ולקיים בו ובערת הרע מקרבך<sup style="color: gray;">43</sup>.
<h3><b>הקן</b></h3>
<h4>עופות טהורים</h4>
שילוח הקן אינו נוהג אלא בעוף טהור, שנאמר "כי יקרא קן ציפור"<sup style="color: gray;">44</sup>, וכל מקום שנאמר "ציפור" אינו אלא טהורה<sup style="color: gray;">45</sup>.
<h4>אפרוח אחד או ביצה אחת</h4>
אפילו אם לא היו בקן אלא רק אפרוח אחד או ביצה אחת, חייב לשלח<sup style="color: gray;">46</sup>.
<h4>מקום הקן</h4>
בכל מקום שימצאנו, בין באילן בין בארץ או בבורות שיחין ומערות או בים או בראשו של אדם או בראש שאר בעלי חיים, בין ברשות הרבים ובין ברשות היחיד, חייב לשלח<sup style="color: gray;">47</sup>. על קן מזומנת, עי' להלן<sup style="color: gray;">48</sup>.
<h4>האפרוחים והביצים</h4>
המצוה לשלח את האם היא באופן שהאם רובצת על האפרוחים, אבל אם היו שם אפרוחים מפריחים - גדולים שיכולים לפרוח מעצמם<sup style="color: gray;">49</sup> - או ביצים מוזרות - שאין אפרוח יכול לצאת מהם<sup style="color: gray;">50</sup> - פטור מלשלח<sup style="color: gray;">51</sup>, שנאמר והאם רובצת על האפרוחים או על הביצים<sup style="color: gray;">52</sup>, מה אפרוחים בני קיימא אף ביצים בני קיימא, יצאו מוזרות<sup style="color: gray;">53</sup>, ומה הביצים צריכין לאימן, אף האפרוחים צריכין לאימן, יצאו מפריחין<sup style="color: gray;">54</sup>.
<h4>אפרוחים טריפה</h4>
היו האפרוחים טריפה פטור מלשלח<sup style="color: gray;">55</sup>, דכתיב "תיקח לך"<sup style="color: gray;">56</sup>, שראויות לך, ולא לכלביך<sup style="color: gray;">57</sup>. שחט מקצת הסימנים של האפרוחים בתוך הקן, שאם יעזוב כעת יטרפו האפרוחים, נסתפקו בתלמוד אם מאחר שבידו לגמור השחיטה, חשובים כראויים לך<sup style="color: gray;">58</sup>. להלכה, חייב לשלח ואם לא שלח אינו לוקה<sup style="color: gray;">59</sup>. ביצים שכבר החל לגדול בהם אפרוח – שאסורים באכילה – כתבו אחרונים שאין חייב לשלח את האם<sup style="color: gray;">60</sup>, אבל אם יכול לשים אותם תחת עוף אחר, חייב לשלח<sup style="color: gray;">61</sup>.
<h4>האם טריפה</h4>
אפילו אם היתה האם טריפה, חייב לשלח<sup style="color: gray;">62</sup>. ויש מהאחרונים שכתב שיש לחלק בזה בין קן שיש בו רק ביצים שאמם טריפה לבין קן שיש בו אפרוחים שאמם טריפה, שביצי טריפה – שאסורים באכילה – אין מצוה לשלח את אמם, לפי שנתמעטו ממה שנאמר תיקח לך, ולא לכלביך<sup style="color: gray;">63</sup>, אבל אפרוח שאמו טריפה – שמותר באכילה – חייב לשלח את אמו<sup style="color: gray;">64</sup>, ויש שכתבו שאין לחלק בדבר, אלא בכל אופן שהאם טריפה חייב לשלחה, כיון שאף על פי שהביצים אסורות באכילה, אבל האפרוח היוצא מהם מותר באכילה, ואם כן הם בכלל "תיקח לך"<sup style="color: gray;">65</sup>.
<h4>זכר רובץ על הקן</h4>
היה זכר רובץ על הקן פטור מלשלח, כיון שנאמר והאם רובצת על האפרוחים או על הביצים<sup style="color: gray;">66</sup>, ולא שהאב רובץ עליהם<sup style="color: gray;">67</sup>.
<h4>עוף טמא על ביצי עוף טהור</h4>
עוף טמא הרובץ על ביצי עוף טהור, פטור מלשלח<sup style="color: gray;">68</sup>, כיון שנאמר "קן ציפור"<sup style="color: gray;">69</sup>, שתהא האם שהיא המקננת ציפור – דהיינו טהורה - וכן עוף טהור רובץ על ביצי עוף טמא פטור מלשלח משום דכתיב "תקח לך"<sup style="color: gray;">70</sup> ולא לכלביך<sup style="color: gray;">71</sup>.
<h4>עוף טהור על ביצי עוף טהור אחר</h4>
היתה האם רובצת על אפרוחים או ביצים שאינן מינה, והיא והם טהורים, נסתפקו בתלמוד ולא הכריעו<sup style="color: gray;">72</sup>, ופירשו ראשונים, שנסתפקו אם ללמוד ממה שנאמר "אפרוחים או ביצים" ולא נאמר "אפרוחיה או ביציה", שאף בשאינם מינה חייב לשלח<sup style="color: gray;">73</sup>. להלכה חייב לשלח, ואם לא שילח אינו לוקה<sup style="color: gray;">74</sup>. היתה האם רובצת על אפרוחים או ביצים טהורים ממינה, אבל לא היא הולידה אותם, יש שכתב שודאי חייב בשילוח ואם לא שילח לוקה<sup style="color: gray;">75</sup>.
<h4>קורא זכר</h4>
קורא זכר – עוף טמא שדרכו לרבוץ על ביצי אחרים<sup style="color: gray;">76</sup> - שרבץ על אפרוחים או ביצים של מין טהור, נחלקו בדינו תנאים, רבי אליעזר מחייב בשילוח הקן, וחכמים פוטרים<sup style="color: gray;">77</sup>. והלכה כחכמים<sup style="color: gray;">78</sup>.
<h4>קורא נקבה</h4>
קורא נקבה הרובצת על ביצי אחרים, יש שכתבו שאף שאין הביצים שלה חייב לשלח<sup style="color: gray;">79</sup>, לפי מנהגה בכך ולכך היא בכלל "האם"<sup style="color: gray;">80</sup>. אבל יש שכתבו שמכל מקום אם לא שילח אינו לוקה<sup style="color: gray;">81</sup>.
<h4>דבר חוצץ בין האם לקן</h4>
היה דבר חוצץ בין האם לקן, כגון אם היתה מטלית מפסיקים בין האם לקן, או כנפי יונה מעוף אחר, או ביצים מוזרות או שהיו שני סדרי ביצים זה על זה – והעליונות אינם חייבות בשילוח, וכגון שהם טמאות או מזומנות<sup style="color: gray;">82</sup>, ויש שכתבו שאף אם הם כשרות וראויות לשילוח אלא שרוצה את הביצים התחתונות ולא את העליונות<sup style="color: gray;">83</sup> - וכנפיה נוגעות בסדר העליון, או שהיתה אם על גבי אם או שהיה הזכר על הקן והאם על הזכר, בכל אלו נסתפקו בתלמוד ולא הכריעו<sup style="color: gray;">84</sup>. להלכה משלח, ואם לא שלח אינו לוקה<sup style="color: gray;">85</sup>.
<h4>מעופפת</h4>
היתה – האם – מעופפת, בזמן שכנפיה נוגעות בקן חייב לשלח, אין כנפיה נוגעות בקן פטור מלשלח<sup style="color: gray;">86</sup>, שנאמר "רובצת"<sup style="color: gray;">87</sup>, מלמד שאין צריך שתהיה יושבת, אלא אפילו מעופפת, אבל מכל מקום שיהיו כנפיה נוגעות בקן<sup style="color: gray;">88</sup>, היתה מעופפת וכנפיה נוגעות בקן מן הצד, אינו משלח<sup style="color: gray;">89</sup>. היתה מעופפת על גבי הקן ונוגע בו מן הצד, יש שכתבו שהיא ככל נוגעת מן הצד שאינו משלח<sup style="color: gray;">90</sup>, ויש סוברים שלא אמרו שהנוגעת מן הצד אינו משלח, אלא כשמעופפת ליד הקן, אבל אם מעופפת על גבי הקן ונוגעת מן הצד חייב לשלח<sup style="color: gray;">91</sup>.
<h4>יושבת ביניהם</h4>
היתה האם יושבת בין הביצים או בין האפרוחים, אפילו נוגעת בהן, אינו משלח<sup style="color: gray;">92</sup>, שנאמר "על האפרוחים או על הביצים"<sup style="color: gray;">93</sup>, ואם יושבת ביניהם אין זה "על"<sup style="color: gray;">94</sup>.
<h4>יושבת על האילן והקן תחתיה</h4>
היתה האם יושבת על ענפי האילן, והקן תחתיה, רואים אילו תישמט, אם תיפול עליהם חייב לשלח<sup style="color: gray;">95</sup>, ואף על פי שאינה נוגעת בהם, חשובה כעליהם לפי שיש לה מושב על גביהן<sup style="color: gray;">96</sup>, ואם אף אם תיפול לא תיפול עליהם, פטור<sup style="color: gray;">97</sup>.
<h4>מזומן</h4>
שילוח הקן נוהג רק בשאינו מזומן, שנאמר "כי יקרא"<sup style="color: gray;">98</sup>, פרט למזומן<sup style="color: gray;">99</sup>, והיינו שלא יהיה קן שהוא שייך לו<sup style="color: gray;">100</sup>. ויש שכתב שאם העוף שייך לו אלא שאינו מזומן לו, וכגון שהוא אבוד ממנו לגמרי, חייב לשלחו<sup style="color: gray;">101</sup>. לפיכך, יונים שדרכן לגדל עם בני אדם בבתים, ואוזים ותרנגולים שקיננו בבית, פטור מלשלחם<sup style="color: gray;">102</sup>, אבל יוני שובך ועליה – דהיינו יונים מדבריות שקיננו בשובך או בעליה<sup style="color: gray;">103</sup> - אפילו בשובך שלו חייב לשלח<sup style="color: gray;">104</sup>.
היתה הקן בחצרו, אינה קונה לו, ואין זה מזומן - ואף על פי שחצרו של אדם קונה לו שלא מדעתו<sup style="color: gray;">105</sup> - כיון שאסור לו לזכות בקן בלי לשלח את האם, לכך החצר אינה קונה<sup style="color: gray;">106</sup>. אמנם לא אמרו שאין החצר קונה אלא כשלא הוגבהה האם מעל הביצים – עד שתצא מתחת ידו<sup style="color: gray;">107</sup> - משעה שהטילה אותם, אבל אם הוגבהה מהם – שמותר לו ליטלם – חצרו קונה לו, והרי זה מזומן, ופטור משילוח הקן<sup style="color: gray;">108</sup>.
פטור מזומן, יש שכתבו שנאמר על הבנים, אבל האם אף אם היא מזומנת חייב בשילוח<sup style="color: gray;">109</sup>, ויש שכתבו שפטור מזומן נאמר בין על האם ובין על הבנים<sup style="color: gray;">110</sup>.
<h4>היו מזומנים וברחו</h4>
אווזים ותרנגולים שהיו שלו, ומרדו ופרחו לפרדס שאינו משתמר, הרי הם הפקר<sup style="color: gray;">111</sup>, וחייבין בשילוח<sup style="color: gray;">112</sup>, שנאמר "לפניך"<sup style="color: gray;">113</sup>, לרבות את שהיו שלו ומרדו<sup style="color: gray;">114</sup>, אבל אם פרחו לפרדס המשתמר עדיין מזומנים הם, ופטור<sup style="color: gray;">115</sup>. היו שלו והפקירם, יש שכתבו שמאחר שכבר נפטרו שוב אינם מתחייבים<sup style="color: gray;">116</sup>.
<h3><b>השילוח</b></h3>
<h4>אופן השילוח</h4>
באופן השילוח, יש מהראשונים שסוברים שנחלקו בזה אמוראים, שרב הונא אמר שמשלחה ברגליה, ורב יהודה אמר שמשלחה באגפיה<sup style="color: gray;">117</sup>, והיינו שנחלקו כשמשלחה אם יאחזנה ברגליה וישלחה או בכנפיה<sup style="color: gray;">118</sup>. ולדעת הראשונים הללו, אין המצוה מתקיימת אלא כשאוחז באם ומשלחה, אבל לא על ידי טירוף והקשה על הקן<sup style="color: gray;">119</sup>.
<h4>תלש כנפיה</h4>
תלש כנפיה ואינה יכולה לעוף, יש מהראשונים שסוברים שנחלקו בזה אמוראים, שרב הונא אמר שמשלחה ברגליה, ורב יהודה אמר שמשלחה באגפיה<sup style="color: gray;">120</sup>, והיינו שרב הונא סובר שאף אם תלש כנפיה באופן שלא תוכל לעוף ושלחה, הרי זה שילוח, כיון שהלכה ברגליה שתים או שלש פסיעות, ורב יהודה סבר שצריך לשלחה באופן שתוכל לעוף בכנפיה, אבל אם קצץ כנפיה ושילחה לא קיים מצות שילוח<sup style="color: gray;">121</sup>. להלכה, לא יחתוך כנפיה קודם שישלחנה כדי שלא תוכל לפרוח ויקחנה, אלא ישלחנה עם כנפיה כדי שתוכל לפרוח<sup style="color: gray;">122</sup>.
<h4>עד להיכן משלחה</h4>
עד כמה משלחה, אמר רב יהודה כדי שתצא מתחת ידו<sup style="color: gray;">123</sup>, ואף אם יכול לחזור ולתופסה<sup style="color: gray;">124</sup>. ולאחר ששלחה מותר לו לחזור ולצוד אותה, שלא אסרה תורה אלא לצוד אותה והיא אינה יכולה לפרוח מחמת הבנים שהיא מרחפת עליהן, כדי שלא ילקחו, שנאמר והאם רובצת על האפרוחים<sup style="color: gray;">125</sup>.
<h4>כשאינו רוצה את האפרוחים או הביצים</h4>
הפוגע בקן ציפור ואינו רוצה את האפרוחים או את הביצים, נחלקו אחרונים אם יש עליו מצווה לשלח את האם<sup style="color: gray;">126</sup>, יש שכתבו שמצוה זו היא "מצוה חיובית", והיינו שאף אם אינו רוצה לקחת, מצוה עליו לשלח את האם<sup style="color: gray;">127</sup>, ויש שכתבו שהיא "מצוה קיומית", כלומר שרק אם רוצה לקחת את האפרוחים או הביצים, מצוה עליו לשלח קודם לכן את האם<sup style="color: gray;">128</sup>, ויש שכתבו שאף על פי שמי שאינו רוצה את האפרוחים או ביצים ואינו משלח את האם אינו מבטל עשה, מכל מקום ב"עידנא דריתחא" – בזמן שיש חרון אף בעולם - מענישים גם על עשה זו<sup style="color: gray;">129</sup>.
<h4>נטילת הבנים</h4>
לאחר ששילח את האם, יש שהסתפקו אם מצוה ליטול את הבנים<sup style="color: gray;">130</sup>, ויש שכתבו על פי הסוד שמצוה ליטול את הבנים<sup style="color: gray;">131</sup>.
<h4>שילחה וחזרה</h4>
שלחה וחזרה, אפילו ארבעה וחמישה פעמים חייב לשלחה<sup style="color: gray;">132</sup>, שנאמר שלח תשלח את האם<sup style="color: gray;">133</sup>. וכתבו אחרונים שדין זה נאמר באופן שהקן אינה ברשותו, אבל אם היא ברשותו, מאחר שזכה פעם אחת הרי זה מזומן, שפטור משילוח<sup style="color: gray;">134</sup>. ויש שכתבו, שהחיוב לשלח כמה פעמים נאמר באופן שלא יצאה מתחת ידו, אבל אם שלחה ויצאה מתחת ידו, אף אם חזרה אינו מחוייב לשלחה שוב<sup style="color: gray;">135</sup>, ויש שכתבו שאף אם לא יצאה מתחת ידו וחזרה מצוה עליו לשלח, אלא שאם לא יצאה מתחת ידו הרי שעדיין לא קיים את השילוח כדינו, ומשום כך חייב לשלחה, אבל אם כבר יצאה מתחת ידו וחזרה, קיים מצוות שילוח, ועתה חייב לשלח מחמת המצוה החדשה שהזדמנה לפניו<sup style="color: gray;">136</sup>.
<h4>לקיחת האם לבדה</h4>
באיסור ליטול האם על הבנים, כתבו אחרונים שנחלקו ראשונים אם הלאו של לא תיקח האם על הבנים נאמר רק בלוקח האם והבנים, או אף בלוקח האם לבדה<sup style="color: gray;">137</sup>, והיינו שנחלקו כיצד לפרש מה שנאמר לא תקח האם על הבנים<sup style="color: gray;">138</sup>, אם הכוונה לא לקחת האם מעל הבנים, ואם כן אסור לקחת אף את האם לבדה, או שהכוונה עם הבנים, ואם כן אין איסור לקחתה לבדה<sup style="color: gray;">139</sup>. אבל ודאי שהלוקח את האם בלא הבנים עובר בעשה של שלח תשלח את האם<sup style="color: gray;">140</sup>.
<h4>לקיחת הבנים לבדם</h4>
האיסור לקחת האם על הבנים הוא אף כשלוקח את הבנים לבדם<sup style="color: gray;">141</sup>, ויש שכתבו שמן התורה אין איסור בכך, אלא מדרבנן אסור שמא יבוא ויטול האם עם הבנים<sup style="color: gray;">142</sup>.
<h2>שינוי רשות</h2>
<b>הגדרת הערך</b> - העברת גזילה או גניבה שביד הגזלן או הגנב לידי אדם אחר - במכירה או מתנה או הורשה - לענין קנינו של המקבל בגוף הגזילה והגניבה.
<h3>מהותו</h3>
שינוי רשות, דהיינו ששינהו הגזלן מרשותו לרשות לוקח<sup style="color: gray;">1</sup>, במכירה<sup style="color: gray;">2</sup> או בנתינה<sup style="color: gray;">3</sup>.
על רשות יורש, שנחלקו אמוראים אם הירושה היא שינוי רשות ונחשבת כרשות חדשה, בדומה לרשות לוקח, או שאינה נחשבת לרשות חדשה, והרי היא כרשות המוריש, ע"ע יורש (א)<sup style="color: gray;">4</sup>.
<h3>גדרו</h3>
שינוי רשות, כתבו אחרונים שאין גדרו שינוי הבעלות שבא על ידי התהוות הקנין, אלא שינוי האישי, שלאיש זה לא בא הדבר באיסור<sup style="color: gray;">5</sup>.
<h3>הדרכים שקונה</h3>
שינוי רשות בלא יאוש אינו קונה<sup style="color: gray;">6</sup>, שאין שינוי רשות סיבה לקנין<sup style="color: gray;">7</sup>. נתייאשו הבעלים ואחר כך אירע שינוי רשות - אף לסוברים, וכן הלכה<sup style="color: gray;">8</sup>, שיאוש* אינו מקנה מן התורה הגזילה לגזלן או לגנב<sup style="color: gray;">9</sup> - החפץ נקנה<sup style="color: gray;">10</sup>.
אירע שינוי רשות לאחר יאוש, לדעת רב זביד נחלקו בו אמוראים: א) לדעת רב משמו של ר' חייא, אין חילוק בין יאוש ואחר כך שינוי רשות לשינוי רשות ואחר כך יאוש, ובשני המקרים קנה החפץ<sup style="color: gray;">11</sup>, ולכן גנב ומכר ואחר כך הוכר הגנב, הדין עם הראשון<sup style="color: gray;">12</sup>, שדינו של בעל הבית ותביעתו על הגנב היא ואין הלוקח בעל דינו, ואם בא לגבות הימנו יתן דמים, ואף על פי שהוכר הגנב, אין אומרים יחזיר לוקח הכלים בחינם ויפרע מן הגנב<sup style="color: gray;">13</sup>. ב) ולדעת ר' יוחנן משמו של ר' ינאי, יאוש ואחר כך שינוי רשות, קנה, שינוי רשות ואחר כך יאוש, לא קנה<sup style="color: gray;">14</sup>, ולכן גנב ומכר ואחר כך הוכר הגנב, הדין עם השני<sup style="color: gray;">15</sup>, דינו של בעל הבית עם הלוקח הוא, ויוציא הימנו כליו בחינם<sup style="color: gray;">16</sup>.
אף להלכה נחלקו ראשונים ואחרונים: א) רוב הראשונים ואחרונים פוסקים שאין שינוי הרשות קונה אלא לאחר יאוש, ושינוי רשות שלאחריו יאוש אינו קונה<sup style="color: gray;">17</sup>, ולכן אם נטלו המוכסים כסותו והחזירו לו כסות אחרת, והבעלים של אותה כסות מרדפים ולא נתייאשו, אף על פי שלאחר שבאה ליד זה נתייאשו, חייב להחזיר לבעלים<sup style="color: gray;">18</sup>, שכן כל מחלוקת שבין רב ור' יוחנן, הלכה כר' יוחנן<sup style="color: gray;">19</sup>. ואף על פי שרב פפא - שהוא "בתרא"<sup style="color: gray;">20</sup>, והלכה-כבתראי*<sup style="color: gray;">21</sup> - מעמיד מחלוקת האמוראים בענין אחר<sup style="color: gray;">22</sup>, אין ביאורו של רב זביד לפי ר' יוחנן נדחה<sup style="color: gray;">23</sup>. או שאדרבא, מהתלמוד עולה שרב פפא סובר כמותו<sup style="color: gray;">24</sup>. ב) ויש מהראשונים ואחרונים הפוסקים שבין שנתייאשו הבעלים קודם שינוי רשות, בין נתייאשו אחר כך, קנה<sup style="color: gray;">25</sup>, שלדעתם רב פפא שהוא "בתרא" מעמיד המחלוקת בענין אחר<sup style="color: gray;">26</sup> - והלכה כבתראי<sup style="color: gray;">27</sup> - ולכן יש לומר שיאוש ושינוי רשות קונים איזה מהם יהיה קודם, כיון שיהיו שניהם<sup style="color: gray;">28</sup>.
בטעם שהלוקח מן הגזלן קונה ביאוש ושינוי רשות, ובסברות החולקים אם הקנין נעשה דוקא כשהיאוש קדם לשינוי הרשות, או אף כשבא אחריו, ע"ע יאוש<sup style="color: gray;">29</sup>. ושם<sup style="color: gray;">30</sup>, על הסוברים שאף אם שינוי רשות ואחר כך יאוש קונה, מכל מקום אם נתחייב הלוקח בהשבה, כגון שהיה ידוע לו שהחפץ גזול, לא קנאו.
<h3>החזרת דמים</h3>
הקונה מן הגזלן, אם צריך להחזיר דמים לבעלים הראשון, נחלקו ראשונים: א) יש סוברים שקנה החפץ לגמרי, ואינו מחזיר לו אפילו דמים<sup style="color: gray;">31</sup>, שכיון שהגניבה ביד אחר, קנאה לגמרי, ואינו צריך להחזיר דמים, אלא הבעלים תובעים את הגנב<sup style="color: gray;">32</sup>. ואף על פי שבשינוי מעשה שקונה אנו אומרים שאין קנייתו אלא לגוף הגזילה, אבל חייב לשלם דמיה<sup style="color: gray;">33</sup>, מכל מקום אין הדין ביאוש ושינוי רשות כן, אלא פטור השני מכל וכל וידון נגזל עם הגזלן, ואפילו גזילה קיימת ביד השני<sup style="color: gray;">34</sup>, שיאוש ושינוי רשות קונה לגמרי קנין הגוף<sup style="color: gray;">35</sup>. ואף על פי שביאוש ושינוי השם הגנב מחזיר הדמים - לסוברים כן<sup style="color: gray;">36</sup> - היינו כיון שהגניבה היא ביד הגנב, שלא מכר או נתן צריך להחזיר הדמים קרן וכפל* כעין שגנב, שאף על פי שקנאה מן התורה ואין צריך להחזיר גוף הגניבה, הדמים חייב לשלם<sup style="color: gray;">37</sup>. ב) ויש סוברים שאינו קונה אלא לענין שאין צריך להחזיר גוף הגניבה, אבל צריך ליתן דמיה<sup style="color: gray;">38</sup>, משום שבאיסור בא לידו, שיאוש כדי - לסוברים כן<sup style="color: gray;">39</sup>, וכן הלכה<sup style="color: gray;">40</sup> - לא קנה<sup style="color: gray;">41</sup> - מן התורה - או שמכיון שעל ידי קנייתו נעשה השינוי, וכל שינוי אינו קונה רק על ידי מעשה של גזילה, שלא בגזילה אינו מועיל השינוי, נמצא שהוא נהנה מחמת החסרון שהיה מתחילה, ולכן חייב לשלם דמי החפץ<sup style="color: gray;">42</sup>. ומכל מקום יש מהם שכתבו שמפני תקנת-השוק*, אינו עושה כן אלא אם לקח מגנב מפורסם, ועל כך ע"ע תקנת השוק<sup style="color: gray;">43</sup>.
אף להלכה נחלקו הפוסקים: יש פוסקים שאין הקנין אמור אלא לענין שאין הקונה צריך להחזיר גוף הגניבה, אבל מחזיר דמים אם לקח מגנב מפורסם<sup style="color: gray;">44</sup>. ויש פוסקים שאין צריך ליתן לו דמים - אפילו בגנב מפורסם<sup style="color: gray;">45</sup> - שקנה לגמרי<sup style="color: gray;">46</sup>.
<h3>קידושין</h3>
קידש אשה* בגזילה אחר יאוש, מקודשת, שיש יאוש ושינוי רשות<sup style="color: gray;">47</sup>. ונחלקו ראשונים ואחרונים:
א) יש סוברים שהם קידושין גמורים<sup style="color: gray;">48</sup>, שאף על פי שכסף הקידושין צריך להיות של המקדש<sup style="color: gray;">49</sup>, ויאוש בלבד - לסוברים כן<sup style="color: gray;">50</sup>, וכן הלכה<sup style="color: gray;">51</sup> - אינו קונה<sup style="color: gray;">52</sup>, מכיון שכשהגיעה לידה יש כאן יאוש ושינוי רשות, קנתה הכסף<sup style="color: gray;">53</sup>, וכיון שקנאתו היא, אף הוא קונה אותה<sup style="color: gray;">54</sup>, אפילו לא שידך<sup style="color: gray;">55</sup>, אף על פי שהוא לא קנה דינר זה בעוד שהיה ברשותו<sup style="color: gray;">56</sup>, שבשעה שבא לידי לוקח הגזלן הוא שקונה - לסוברים כן<sup style="color: gray;">57</sup> -ואם כן כסף הקידושין שייך לבעל<sup style="color: gray;">58</sup>. או שאין הקנין בשעת היאוש או השינוי רשות, אלא שקנה - הגזלן - למפרע משעת גזילה<sup style="color: gray;">59</sup>.
ב) ויש סוברים שהמקדש את האישה בכסף שגזל שנתייאשו הימנו בעליו, מדאורייתא אינה מקודשת, אלא מדרבנן, וצריכה גט*<sup style="color: gray;">60</sup>, שלעולם דנים בה כדין הספיקות, שאם קידשה אחר צריכה גם מזה ומזה<sup style="color: gray;">61</sup>, שאין כאן שינוי רשות<sup style="color: gray;">62</sup>, משום שהמקדש לא קנה הכסף על ידי יאוש, ונמצא שברגע הקידושין לא היו שלו<sup style="color: gray;">63</sup>, שאין יאוש ושינוי רשות קונים, אלא משום שלוקח בהיתר בא - לסוברים כן<sup style="color: gray;">64</sup> - ואם כן לא שייך לומר כשהיא קנאתו אף הוא קונה אותה, כיון שצריך כסף קידושין משלו, ולא שייך לומר שקידושין וקנין באים-כאחד*, שעבורו שינוי רשות אינו מועיל, אלא עבורה שהיא בהיתר, ועבורו הרי בא הכסף באיסור<sup style="color: gray;">65</sup>. או משום שהמקדש את האשה ונישאו והיו נישואי טעות כסף הקידושין חוזר - לסוברים כן<sup style="color: gray;">66</sup> - ואם כן אינו שינוי רשות ממש<sup style="color: gray;">67</sup>. או שכן הקונה מן הגזלן, אף לאחר יאוש, צריך ליתן לבעלים דמי הגזילה - לסוברים כן<sup style="color: gray;">68</sup> - ואם כן במה קנאה לאישה זו כשקידשה בגזל אחר יאוש, שאף על פי שהיא שינוי רשות ביד האישה ואינה צריכה להחזיר גוף הקידושין, מכל מקום צריכה לפרוע דמי הקידושין לנגזל, ומה לי הן ומה לי דמיהן, הרי לא נתן לה כלום<sup style="color: gray;">69</sup>.
ג) ויש סוברים שהמקדש את האישה בכסף שגזל שנתייאשו הימנו בעליו, צריכה גט מספק, שמא קונה מדרבנן<sup style="color: gray;">70</sup>, שלדעתם יאוש קונה מתקנת-השוק* לחומרא<sup style="color: gray;">71</sup>. ויש שפירשו כן אף בדעת הסוברים שהקידושין קידושין מדרבנן<sup style="color: gray;">72</sup>.
קידש אישה בגזילה שגזל ממנה, יש מהראשונים סוברים שאפילו אחר יאוש, אינה מקודשת<sup style="color: gray;">73</sup>, שאין כאן שינוי רשות<sup style="color: gray;">74</sup>. ודוקא אם לא שידכו תחילה, אבל אם שידכו, ונתנו בידה ואמרה כן, מקודשת<sup style="color: gray;">75</sup>, שכשקיבלתו לגזל שלה, בשם קידושין קיבלתו<sup style="color: gray;">76</sup>. אם שתהיה מקודשת לו ויהא חייב לה סלע<sup style="color: gray;">77</sup>, שכיון ששידכו, נוח לה שיקדשנה בו וישלם לה מצד אחר, אבל מחילת גזילה אין כאן<sup style="color: gray;">78</sup>. או שמחלה לגזל<sup style="color: gray;">79</sup>, שנתקבלה גזילתה ונתקבלה קידושיה ושוב אין לה עליו כלום<sup style="color: gray;">80</sup>.
אף לסוברים שיאוש לאחר שינוי רשות מקנה<sup style="color: gray;">81</sup>, אם לא היה יאוש בעת הקידושין אינו מועיל היאוש אחר כך, כיון שבעת הקידושין נתן לה דבר שאינו שלו, ואפילו אם אמר תתקדש אחר היאוש, שאינו דומה לאומר תתקדש לאחר שלושים יום, כיון שבעת הנתינה אינה שלו<sup style="color: gray;">82</sup>.
<h3>המחיל את הקנין</h3>
באדם המחיל את הקנין, נחלקו ראשונים ואחרונים: א) יש מהראשונים ואחרונים סוברים שבעל הקנין על החפץ שאמרו שקונה ביאוש ושינוי רשות, היינו הקונה מן הגזלן<sup style="color: gray;">83</sup> הקונה מעצמו ביאוש, מכיון שבהיתר בא לידו<sup style="color: gray;">84</sup>. ב) ויש מהראשונים ואחרונים סוברים שהגזלן הוא הקונה את החפץ ומקנה ללוקח<sup style="color: gray;">85</sup>. לדעה זו, כתבו ראשונים ואחרונים שקנין זה נעשה בשעת שינוי רשות, כשבא לאחר היאוש<sup style="color: gray;">86</sup>, או בשעת היאוש, הבא לאחר שינוי הרשות<sup style="color: gray;">87</sup> - לסוברים שיאוש הבא לאחר שינוי רשות קונה<sup style="color: gray;">88</sup> - ויש מהאחרונים הסובר שאין הקנין בשעת היאוש או השינוי רשות, אלא שקנה למפרע - הגזלן - משעת גזילה<sup style="color: gray;">89</sup>.
על הקונה חפץ מן הגזלן לאחר יאוש* הבעלים, שיש מהאחרונים הסובר שעבר בלא-תחמוד*, לפי שבקנין זה הוציא את החפץ מן הבעלים על ידי יאוש ושינוי רשות, ואינו חייב להשיב את החפץ, ע"ע לא תחמוד; לא תתאוה<sup style="color: gray;">90</sup>.
<h3>קטן</h3>
נתן הגזילה לאחר יאוש לקטן במתנה, אם הקטן*, שאינו קונה מן התורה אלא היכן שדעת-אחרת-מקנה<sup style="color: gray;">91</sup>, קונה אותו ביאוש ושינוי רשות, כתבו אחרונים שהדבר תלוי במחלוקת ראשונים: לסוברים שהלוקח הוא הקונה<sup style="color: gray;">92</sup>, כשנתנו לקטן אין דעת אחרת מקנה<sup style="color: gray;">93</sup>. ולסוברים שהגזלן הוא הקונה<sup style="color: gray;">94</sup>, בשעה שמוכרו או נותנו יש דעת אחרת שמקנה<sup style="color: gray;">95</sup>, ונתינתו לקטן וקנייתו באים כאחד<sup style="color: gray;">96</sup>.
<h3>שלא מדעתו</h3>
אינו נקרא שינוי רשות, אלא כשנתנו לו מדעת<sup style="color: gray;">97</sup>, אבל אם בא אחר ונטלו מבית הגזלן, שלא מדעת הגזלן, אין זה שינוי רשות<sup style="color: gray;">98</sup>, כמו שאין רשות הגזלן שלקחה מבית בעלים קרויה שינוי רשות לקנותה ביאוש ובאותו שינוי רשות, אפילו לסוברים ששינוי רשות ויאוש קונים כיאוש ושינוי רשות<sup style="color: gray;">99</sup>. וכן אם נתנו בטעות, אינו נקרא שינוי רשות<sup style="color: gray;">100</sup>.
<h3>בעל כורחו של גזלן</h3>
אינו נקרא שינוי רשות, אלא אם כן מכרו הגזלן או נתנו לאחר, שנעשה שינוי הרשות ברצונו<sup style="color: gray;">101</sup>, אבל אם בא אחר ונטלו מבית הגזלן שלא מרצונו, כאילו נטלו מבית הבעלים<sup style="color: gray;">102</sup>, וכן הדין אם נטלו בעל כורחו<sup style="color: gray;">103</sup>, והרי הוא כאילו שניהם נטלוהו מביתו ויכול לתבוע מאיזה מהם שירצה<sup style="color: gray;">104</sup>, אם ירצה הנגזל גובה הכל מהראשון ואם ירצה גובה הכל מהשני, ואם ירצה יגבה חצי מזה וחצי מזה, ואם פרעו השני לראשון או שהגזלן הראשון מחל לשני אינו כלום<sup style="color: gray;">105</sup>, ואין חילוק אם ידע השני שהיה גזול ביד הגזלן או שלא ידע<sup style="color: gray;">106</sup>, ואפילו אם אכלו השני ואינו בעולם, חייב לשלם לבעלים<sup style="color: gray;">107</sup>. אכן, המציל מיד ליסטים ישראל הרי אלו שלו, מפני שנתייאשו הבעלים<sup style="color: gray;">108</sup>, וכן שיירה שהיתה הולכת במדבר, ועמד עליה גייס וטרפה, אם אינם יכולים להציל מידם, ועמד אחד מהם והציל, הציל לעצמו<sup style="color: gray;">109</sup>, שדוקא כשנתייאש אחר שבא לידי גזלן נקרא יאוש של גזילה ולא קנה, מפני שכבר נתחייב הגזלן בהשבה, אבל אם ראה אנס בא כנגדו והמטלטלין מונחין עדיין לפניו ונתייאש, כיון שנתיאש קודם שבא ליד הגזלן כבר נעשה על המטלטלין שם יאוש של אבידה, ואין עליו חיוב השבה<sup style="color: gray;">110</sup>. ויש מהאחרונים המצדדים שאף אם לקחו מידו של גזלן בעל כורחו, כל שידע בו גזלן, חשוב שינוי רשות<sup style="color: gray;">111</sup>.
<h3>בעל כורחו של מקבל</h3>
נתנו הגזלן או הגנב, בעל כורחו של מקבל, כתבו אחרונים שאינו שינוי רשות<sup style="color: gray;">112</sup>. ויש שנסתפקו בדעת ראשונים, שמא חשוב שינוי רשות<sup style="color: gray;">113</sup>.
<h3>באחריות</h3>
מכר הגזלן מטלטלין ללוקח במכירה רגילה, שהיא באחריות*<sup style="color: gray;">114</sup>, יש מהראשונים שכתבו שאינו קונה החפץ, והנגזל מוציא החפץ מיד הלוקח<sup style="color: gray;">115</sup>, שכיון שהוא באחריות, אינו שינוי רשות, וכאילו הוא ברשות גזלן<sup style="color: gray;">116</sup>. או שהטעם הוא שכיון שאין לו שום הפסד, שיחזור על הגזלן ויתבע ממנו הדמים<sup style="color: gray;">117</sup>, וביארו אחרונים שאף על פי שקנה ביאוש ושינוי רשות, מכל מקום אנו אומדים לדעתו של הלוקח, שאם היה יודע שגזולה הפרה, לא היה לוקחה, שלא נוח לו שיהיה מסייע לידי עבירה, ועוד כיון שבאבידה צריך להשיב כשרוצה לעשות לפנים משורת הדין, וממילא בטל המקח למפרע ואין כאן שינוי רשות, שהוא כאילו לא לקחה, אבל אם לקח שלא באחריות, שאם יתבטל המקח יהיה לו הפסד לגמרי, אין אומדנא כזו, שאף שאם היה יודע מתחילה לא היה מתרצה לקנות, מכל מקום באופן הזה שנעשה שלא בידיעתו רוצה שיתקיים המקח<sup style="color: gray;">118</sup>.
להלכה יש מהפוסקים שהשמיטו החילוק בין חפץ שיש עליו אחריות, לחפץ שאין עליו אחריות<sup style="color: gray;">119</sup>. ויש מהפוסקים שכתבו שאם מכרו באחריות, אינו שינוי רשות<sup style="color: gray;">120</sup>.
<h2>שיר; שירה</h2>
<b>הגדרת הערך</b> - שירת הלוים בבית המקדש.
<h3><b>מצותו ודיניו</b></h3>
<h4>מצותו</h4>
מצוה על הלוים לשורר בבית-המקדש* בעת ניסוך היין שבהקרבת קרבנות מסוימים<sup style="color: gray;">1</sup>, ובזמנים נוספים<sup style="color: gray;">2</sup>. והשיר הוא קריאת פרקים מן המקרא<sup style="color: gray;">3</sup>, בנעימה<sup style="color: gray;">4</sup>, וכן נגינה בכלי שיר<sup style="color: gray;">5</sup>. לוי העובר ולא שר על הקרבן ביומו הקבוע לו, בטל עשה של עבודת הלוים<sup style="color: gray;">6</sup>.
<h4>מקורו</h4>
אף על פי שמצינו מקראות מפורשים בנביאים ובכתובים, שהלוים היו משוררים בבית המקדש<sup style="color: gray;">7</sup>, ושהיא מצות ה' ביד נביאיו<sup style="color: gray;">8</sup>, שאלו בתלמוד מנין לעיקר שירה מן התורה<sup style="color: gray;">9</sup>, לפי שמבקשים למצוא מקור לשירה מן התורה<sup style="color: gray;">10</sup>, או לפי שבמקראות נראה שנגנו בכלי שיר, ומבקשים ראיה ששרים אף בפה<sup style="color: gray;">11</sup>. ואמרו בתלמוד כמה מקורות: א) רב יהודה אמר בשם שמואל, שנאמר בעבודת הלוי במקדש: ושרת בשם ה' אלהיו<sup style="color: gray;">12</sup>, איזהו שירות שבשם, כלומר שיש בו הזכרת השם, הוי אומר זה שירה, שיש בה אזכרות במזמורים<sup style="color: gray;">13</sup>. ב) רב מתנה אמר, שנאמר בתוכחה: תחת אשר לא עבדת את ה' אלהיך בשמחה ובטוב לבב<sup style="color: gray;">14</sup>, איזו היא עבודה שבשמחה ובטוב לבב, הוי אומר זה שירה<sup style="color: gray;">15</sup>, שאין אדם שר שירה אלא מתוך שמחה וטוב לבב<sup style="color: gray;">16</sup>. ג) חזקיה אמר, שנאמר: וכנניהו שר הלוים במשא יָסֹר במשא כי מבין הוא<sup style="color: gray;">17</sup>, אל-תקרי* יסר אלא ישיר<sup style="color: gray;">18</sup>. ד) בלווטי אמר בשם רבי יוחנן, שנאמר בלוים: לעבוד עבודת עבודה<sup style="color: gray;">19</sup>, איזהו עבודה שצריכה עבודה, הוי אומר זו שירה<sup style="color: gray;">20</sup>, שהיא צורך עבודת הקרבן<sup style="color: gray;">21</sup>. ה) רבי יצחק אמר, שנאמר: שאו זמרה ותנו תוף כנור נעים עם נבל<sup style="color: gray;">22</sup>. ו) רבי נחמן בר יצחק אמר, שנאמר: המה ישאו קולם ירונו בגאון ה' צהלו מים<sup style="color: gray;">23</sup>, כלומר שיצהלו בשיר בבית המקדש יותר מצהלת ים סוף<sup style="color: gray;">24</sup>. ז) תנא של ברייתא אמר, שנאמר: ולבני קהת לא נתן כי עבודת הקדש עליהם בכתף ישאו<sup style="color: gray;">25</sup>, ממשמע שנאמר בכתף, איני יודע שישאו, מה תלמוד לומר ישאו, אין ישאו אלא לשון שירה, וכן הוא אומר: שאו זמרה ותנו תוף<sup style="color: gray;">26</sup>, ואומר: ישאו קולם ירונו וגו'<sup style="color: gray;">27</sup>. ח) חנניא בן אחי רבי יהושע אמר שנאמר: משה ידבר והאלהים יעננו בקול<sup style="color: gray;">28</sup>, ודרשו, על עסקי קול<sup style="color: gray;">29</sup>, שהיה ה' מצוהו לשורר, לפי שמשה, לוי היה<sup style="color: gray;">30</sup>. ט) רב אשי אמר, שנאמר: ויהי כאחד למחצצרים ולמשוררים להשמיע קול אחד<sup style="color: gray;">31</sup>. י) רבי יונתן אמר, שנאמר בצווי משה לאהרן על הלוים: ולא ימותו גם הם גם אתם<sup style="color: gray;">32</sup>, כלומר הלויים ככהנים, מה אתם, הכהנים, בעבודת מזבח, אף הם, הלויים בעבודת מזבח<sup style="color: gray;">33</sup>, ולא מצאנו לויים כשרים בעבודת מזבח אלא בשיר<sup style="color: gray;">34</sup>.
<h4>ברכה</h4>
הלוים המשוררים, מברכים תחלה ברכת המצוות<sup style="color: gray;">35</sup>.
<h4>עמידה</h4>
הלוים המשוררים, צריכים לעמוד בשעת השיר<sup style="color: gray;">36</sup>, לפי שהשיר הוא כעין עבודת מזבח<sup style="color: gray;">37</sup>.
<h4>שיר בפה ושיר בכלים</h4>
השיר נעשה בפה ובכלי שיר<sup style="color: gray;">38</sup>. ונחלקו תנאים ואמוראים מה הוא עיקר השיר: א) יש סוברים שעיקר שירה בפה, ולא בכלים<sup style="color: gray;">39</sup>, ומכל מקום נגנו אף בכלים – מדרבנן<sup style="color: gray;">40</sup> - כדי לבסם את הקול<sup style="color: gray;">41</sup>, ומצוה יש אף בנגינה בכלים<sup style="color: gray;">42</sup>. ולדעתם אף לסוברים שהשיר מעכב את הקרבן<sup style="color: gray;">43</sup>, כלי שיר אינם מעכבים<sup style="color: gray;">44</sup>, ולדעתם דוקא שירה בפה חשובה עבודה, אבל שירה בכלי אינה חשובה עבודה, ולפיכך אינה דוחה את השבת ואת יום טוב<sup style="color: gray;">45</sup>, ולדעתם כלי השיר אינם כלי-שרת*<sup style="color: gray;">46</sup>, ולדעתם דוקא שירה בפה טעונה לוים, אבל שירה בכלי כשרה אף בישראלים<sup style="color: gray;">47</sup>, ולדעתם יתכן שכלי השיר כשרים אף מבהמה שנעבדה לעבודה זרה<sup style="color: gray;">48</sup>. בטעם שעיקר השירה בפה, אמרו, שנאמר בהקמת בית המקדש: ויהי כאחד למחצצרים ולמשררים להשמיע קול אחד<sup style="color: gray;">49</sup>, הרי שלא הוזכרו אלא משוררים בפה, ולא בכלים, שהחצצרות אינן כלי שיר<sup style="color: gray;">50</sup> לסוברים כן<sup style="color: gray;">51</sup>. ב) ויש סוברים שעיקר השירה בכלי<sup style="color: gray;">52</sup>, כלומר שעם השיר שבפה, צריך שתהיה נגינה אף בכלים<sup style="color: gray;">53</sup>, ולדעתם אף שירה בכלי מעכבת את הקרבן, לסוברים ששירה מעכבתו<sup style="color: gray;">54</sup>, ולדעתם שירה בכלי חשובה אף היא עבודה, ודוחה את יום טוב ואת השבת<sup style="color: gray;">55</sup>, ולדעתם כלי השיר הם כלי שרת<sup style="color: gray;">56</sup>, ולדעתם אף שירה בכלי טעונה לוים<sup style="color: gray;">57</sup>, ולדעתם כלי השיר אין לעשותם מבהמה שנעבדה<sup style="color: gray;">58</sup>. בטעם שעיקר השירה בכלי, אמרו, שנאמר: ויאמר חזקיהו להעלות העולה להמזבח ובעת החל העולה החל שיר ה' והחצוצרות ועל ידי כלי דוד מלך ישראל<sup style="color: gray;">59</sup>, הרי שכלי דוד נקראים שיר ה'<sup style="color: gray;">60</sup>. להלכה כתבו ראשונים שעיקר שירה בפה<sup style="color: gray;">61</sup>.
<h4>מקום עמידת המשוררים</h4>
הלוים, בעת השיר שעל הקרבן, עומדים על הדוכן*<sup style="color: gray;">62</sup>, על מהותו ומקומו ודיניו ע"ע דוכן. יש מן הראשונים שכתבו שדוקא המשוררים בפה עומדים על הדוכן, אבל המשוררים בכלים עומדים על הארץ, וראשיהם בין רגלי הלוים שעל הדוכן<sup style="color: gray;">63</sup>, ויש חולקים<sup style="color: gray;">64</sup>. לוים קטנים, שמשוררים עם הגדולים<sup style="color: gray;">65</sup>, יש מן הראשונים שכתבו שאינם עומדים על הדוכן, אלא על הארץ, וראשיהם בין רגלי הלוים שעל הדוכן<sup style="color: gray;">66</sup>, ויש חולקים<sup style="color: gray;">67</sup>.
בשיר של שמחת בית השואבה<sup style="color: gray;">68</sup>, הלוים המשוררים עומדים על חמש עשרה מעלות היורדות מעזרת ישראל לעזרת נשים<sup style="color: gray;">69</sup>, וע"ע שמחת בית השואבה.
בשיר שבקידוש העיר ירושלים<sup style="color: gray;">70</sup>, אומרים שיר על כל פינה ופינה ועל כל אבן גדולה שבירושלים*<sup style="color: gray;">71</sup>, וע"ע ירושלים<sup style="color: gray;">72</sup> וע' תוספת העיר והעזרות.
<h4>ביום</h4>
שירה אינה אלא ביום, שנאמר: ואתנה את הלוים וגו' ולכפר על בני ישראל<sup style="color: gray;">73</sup>, מה כפרה, היינו עבודת הכהנים המכפרת בקרבן, ביום<sup style="color: gray;">74</sup>, אף שירה ביום<sup style="color: gray;">75</sup>.
<h4>עיכוב</h4>
אם השיר מעכב את הקרבן, נחלקו תנאים: רבי מאיר סובר שמעכב<sup style="color: gray;">76</sup>, שנאמר: ואתנה את הלוים וגו' ולכפר על בני ישראל<sup style="color: gray;">77</sup>, ודרשו מה כפרה מעכבת, אף שירה מעכבת<sup style="color: gray;">78</sup>, וחכמים סוברים שאינו מעכב<sup style="color: gray;">79</sup>. שירה בכלי, לסוברים שהיא עיקר השירה<sup style="color: gray;">80</sup>, אף היא מעכבת, לסוברים שהשירה מעכבת<sup style="color: gray;">81</sup>. עיכוב שאמרו בשיר, כתבו ראשונים שאין הכוונה שמעכב את הקרבן, שהרי השיר אינו אלא בשעת ניסוך היין<sup style="color: gray;">82</sup>, והניסוך עצמו הרי אינו מעכב את הקרבן<sup style="color: gray;">83</sup>, אלא עיכוב שאמרו בשיר הוא שמעכב את הניסוך, שאם אין שיר, כגון שאין לוים שיכולים לשיר, אין ניסוך<sup style="color: gray;">84</sup>. ויש מן הראשונים שכתבו שכשהנסכים באים עם הקרבן, השיר מעכב אף את הקרבן<sup style="color: gray;">85</sup>. להלכה יש מן הראשונים שכתוב שהשיר מעכב<sup style="color: gray;">86</sup>, ומן האחרונים יש שכתבו שאינו מעכב<sup style="color: gray;">87</sup>, ויש שכתבו ששיר של תמיד של שחר מעכב ושל בין הערבים אינו מעכב<sup style="color: gray;">88</sup>.
<h4>על היין</h4>
שיר של קרבן, אין אומרים אותו אלא על היין*, כשמנסכים אותו על המזבח*<sup style="color: gray;">89</sup>, שנאמר: ותאמר להם הגפן החדלתי את תירושי המשמח אלהים ואנשים<sup style="color: gray;">90</sup>, אם אנשים משמח, אלהים במה משמח, מכאן שאין אומרים שירה אלא על היין<sup style="color: gray;">91</sup>. שיר שאינו של קרבן, כגון בהלל שבשחיטת פסחים<sup style="color: gray;">92</sup>, ובקידוש העיר והעזרות<sup style="color: gray;">93</sup>, כתבו ראשונים שאומרים אותו אף שלא על היין, שדוקא בשיר שבאכילת מזבח, אמרו שאינו אלא על היין<sup style="color: gray;">94</sup>. ומן האחרונים יש שכתבו שהשיר בשחיטת פסחים ובקידוש העיר והעזרות, מאחר ואינו על היין, אין חיובו מן התורה אלא מדרבנן<sup style="color: gray;">95</sup>.
<h4>חשיבותו עבודה</h4>
השיר חשוב עבודה, ומטעם זה, לסוברים שהשירה בכלים היא עיקר השיר<sup style="color: gray;">96</sup>, היא דוחה את השבת, לפי שעבודה דוחה את השבת<sup style="color: gray;">97</sup>.
<h4>סדר הניסוך והשיר</h4>
כיצד סדר השירה בעת ניסוך היין של הקרבנות<sup style="color: gray;">98</sup>, כשנותנים את היין למנסך, שני כהנים עומדים על שולחן החלבים<sup style="color: gray;">99</sup>, היינו שולחן השיש שבמערבו של הכבש*<sup style="color: gray;">100</sup>, ושתי חצוצרות* בידם<sup style="color: gray;">101</sup>, והסגן עומד על קרן המזבח<sup style="color: gray;">102</sup>, אצל הכהן שבא לנסך<sup style="color: gray;">103</sup>, וסודרים בידו<sup style="color: gray;">104</sup>, להניף כשינסך הכהן, כדי שידעו הלוים לשיר ולנגן בעת הניסוך<sup style="color: gray;">105</sup>, והכהנים תקעו והריעו ותקעו<sup style="color: gray;">106</sup>, כדי שאף מי שלא נמצא בסמוך, או שלבו פונה לדבר אחר, יפנה לראות בהנפת הסודרים<sup style="color: gray;">107</sup>, ובאו הכהנים ועמדו אצל זה הממונה על הצלצל<sup style="color: gray;">108</sup>, אחד מימינו ואחד משמאלו<sup style="color: gray;">109</sup> וכששוחה המנסך לנסך, מניף הסגן בסודרין, ומקיש זה בצלצל<sup style="color: gray;">110</sup>, שקול גדול היה לו, והוא המתחיל בנגינה, ואחריו נגנו שאר המשוררים בכלי הניגון שבמקדש<sup style="color: gray;">111</sup>, ותקעו אלו בחצוצרות ודברו הלוים בשיר<sup style="color: gray;">112</sup>.
<h4>חלוקת השיר</h4>
כל מזמור של שיר, חלקוהו לשלשה חלקים, ומפסיקים בין פרק לפרק, והכהנים תוקעים בחצוצרות, והעם משתחוים<sup style="color: gray;">113</sup>. התקיעות וההשתחאות, יש מן הראשונים שכתבו שהיו בסוף כל פרק משלשת הפרקים<sup style="color: gray;">114</sup>, ויש שכתבו שהיו בתחילתם<sup style="color: gray;">115</sup>.
על תקיעת החצוצרות ע"ע חצוצרות<sup style="color: gray;">116</sup>; על ההשתחואה ע"ע השתחואה<sup style="color: gray;">117</sup>.
<h4>הממונים</h4>
במקדש, בן ארזה ממונה על הצלצל<sup style="color: gray;">118</sup>, כלומר שהוא היה מנגן בצלצל<sup style="color: gray;">119</sup>, והיה ממונה אף על שאר כלי השיר<sup style="color: gray;">120</sup>, והיה מעמיד כל המשוררים על פי כלי שיר<sup style="color: gray;">121</sup>. והוגרס בן לוי ממונה על השיר<sup style="color: gray;">122</sup>, להתחיל ולסיים<sup style="color: gray;">123</sup>, ועל פיו נתבררו כל יום המשוררים לעמוד על הדוכן<sup style="color: gray;">124</sup>, וכן הוא היה המלמדם השיר<sup style="color: gray;">125</sup>.
על שמות הממונים ששנינו שהיו במקדש, אם הם היו הממונים הראשונים, והבאים אחריהם נקראו על שמם, או שהם היו הכשרים והחסידים שבכל דור, ע"ע ממונים במקדש.
<h3><b>הטעונים שיר</b></h3>
<h4>קרבנות הטעונים שיר</h4>
הקרבנות שאומרים עליהם שירה הם עולות הציבור – של חובה<sup style="color: gray;">126</sup> - ושלמי עצרת<sup style="color: gray;">127</sup>, שנאמר בתקיעת החצוצרות על ידי הכהנים - שממנה למדים אף על שירת הלוים<sup style="color: gray;">128</sup> - ותקעתם בחצצרת על עלתיכם ועל זבחי שלמיכם<sup style="color: gray;">129</sup>, ומקיש שלמים לעולה, מה עולה קודש קדשים, שאין לך עולה קדשים-קלים*, אף שלמים האמורים כאן, בשלמים שהם קודשי-קדשים* מדובר, ואין לך שלמים קדשי קדשים אלא כבשי-עצרת*<sup style="color: gray;">130</sup>.
<h4>הטעונים שיר מן התורה</h4>
יש מן האחרונים שכתבו שמן התורה אין טעונים שיר אלא קרבנות שטעונים בהקרבתם תקיעת חצוצרות, שהם קרבנות המועדים וראשי חודשים – לסוברים כן<sup style="color: gray;">131</sup> - אבל עולות התמיד של ימי החול, שלדעתם אינם טעונים תקיעת חצוצרות, אין חיוב השירה בהם אלא מדרבנן, לפי שהשירה הוקשה לתקיעת החצוצרות, שנאמר: ויהי כאחד למחצצרים ולמשוררים להשמיע קול אחד, ומשמע שהשירה בפה אינה אלא בשעת תקיעת החצוצרות<sup style="color: gray;">132</sup>.
<h4>עולת נדבת ציבור</h4>
עולת נדבת ציבור, כגון קיץ-המזבח*, אינה טעונה שירה<sup style="color: gray;">133</sup>, שנאמר במצות תקיעת החצוצרות על ידי הכהנים – שנעשית אף בזמן שירת הלוים, ולמדים ממנה לחיוב השירה<sup style="color: gray;">134</sup> - ותקעתם בחצצרת על עלתיכם ועל זבחי שלמיכם<sup style="color: gray;">135</sup>, מקיש עולה לשלמים, מה שלמים האמורים, קבוע להם זמן - שהרי מדובר בכבשי עצרת, עי' לעיל<sup style="color: gray;">136</sup> - אף עולה קבוע לה זמן, להוציא נדבת ציבור, שאין זמן קבוע לה, שאינה טעונה שיר<sup style="color: gray;">137</sup>. ואף על פי שניתן לומר שירה בנדבה, אף שלא על הקרבן<sup style="color: gray;">138</sup>, על עולת נדבת ציבור אסרו חכמים לומר שירה של נדבה, שמא תצא תקלה, שיטעו לומר שאף השירה שעל עולת חובה אינה אלא רשות, ויבואו להקל בה<sup style="color: gray;">139</sup>.
<h4>עולת חובת צבור שאין קבוע לה זמן</h4>
אף עולת חובת צבור שאין קבוע לה זמן, כגון פר של עבודה זרה, כתבו אחרונים שאינה טעונה שירה, שהרי למדים עולה משלמים, מה שלמים האומרים, קבוע להם זמן, אף עולה קבוע לה זמן<sup style="color: gray;">140</sup>.
<h4>קרבן יחיד</h4>
קרבן יחיד, בין חובה בין נדבה, אינו טעון שיר<sup style="color: gray;">141</sup>.
<h4>נסכים הבאים בפני עצמם</h4>
נסכים* הבאים בפני עצמם, כגון שהביאו קרבן ציבור ולא הביאו נסכיו עמו, והביאום למחר, שהרי נסכים קרבים אפילו למחר<sup style="color: gray;">142</sup>, ספק הוא בתלמוד אם אומרים עליהם שירה, או שאין אומרים לפי שדוקא על אכילה ושתיה, כלומר קרבן ונסכים, אומרים, ולא על שתיה לבדה<sup style="color: gray;">143</sup>, ואף על פי שאומרים שירה בנדבה אפילו שלא על הקרבן<sup style="color: gray;">144</sup>, יתכן שבנסכים הבאים בפני עצמם גזרו בהם שלא לשיר, כדי שלא תצא תקלה, שיטעו לומר שכשם ששירה על נסכים הבאים בפני עצמם, רשות היא, כך שאר שירה רשות היא<sup style="color: gray;">145</sup>. לצד שאומרים שירה, אומרים את השירה של יום ניסוך היין, ולא של יום הקטרת הזבח<sup style="color: gray;">146</sup>. להלכה כתבו ראשונים שנסכים הבאים בפני עצמם אין אומרים עליהם שירה<sup style="color: gray;">147</sup>. נסכים הבאים בפני עצמם, שהקריבו מנחתם עם היין, כתבו אחרונים שאומרים עליהם שירה, לפי שיש כאן אכילה ושתיה<sup style="color: gray;">148</sup>.
<h4>בכורים</h4>
הבכורים* טעונים שיר<sup style="color: gray;">149</sup>, שכשמגיעים לעזרה, הלוים מדברים בשיר: ארוממך ה' כי דליתני ולא שמחת אויבי לי<sup style="color: gray;">150</sup>. ויש מן הראשונים שכתבו שעיקר השיר הוא בשעת תנופת הבכורים<sup style="color: gray;">151</sup>, אבל השיר ששרו כשמגיעים לעזרה אינו אלא לשמחה בעלמא<sup style="color: gray;">152</sup>. במקור דין שיר בבכורים אמרו בירושלמי שנאמר בהם: ושמחת בכל הטוב<sup style="color: gray;">153</sup>, ומצאנו לשון "טוב" על שיר, שנאמר: והנך להם כשיר עגבים יפה קול ומטיב נגן<sup style="color: gray;">154</sup>. ובבבלי אמרו במקור דין שיר בבכורים, שנאמר בהם: ושמחת בכל הטוב<sup style="color: gray;">155</sup>, ונאמר בשירת הלוים - לסוברים כן<sup style="color: gray;">156</sup> - תחת אשר לא עבדת את ה' אלקיך בשמחה ובטוב לבב<sup style="color: gray;">157</sup>.
<h4>בכורים על היין</h4>
מאחר ואין אומרים שירה אלא על היין<sup style="color: gray;">158</sup>, הבכורים טעונים שיר דוקא כשהם יין, כגון שהביא ענבים ודרכם בעזרה<sup style="color: gray;">159</sup>. וכתבו ראשונים שמתקנת חכמים אף בכורים שאינם יין טעונים שירה<sup style="color: gray;">160</sup>.
<h4>שלא על הקרבן</h4>
אומרים שירה אף שלא על הקרבן<sup style="color: gray;">161</sup>, היינו שיש רשות לומר שיר בנדבה, כשאין דבר המחייב שיר<sup style="color: gray;">162</sup>, וכן אמרו בגמרא, שהשיר ששרו הלוים על הדוכן בעת חורבן בית המקדש<sup style="color: gray;">163</sup>, לא היה שיר של חובה, אלא של רשות<sup style="color: gray;">164</sup>. ובירושלמי אמרו שר' שמעון בן לקיש חולק וסובר שאין שיר בלא נסכים<sup style="color: gray;">165</sup>.
<h4>קדוש העיר והעזרות</h4>
קדוש העיר והעזרות טעון שיר<sup style="color: gray;">166</sup>. ויש מן האחרונים שכתבו שהשיר בקדוש העיר והעזרות, מאחר ואינו על קרבן עולה ושלמים, וכן אינו על היין, חיובו אינו מן התורה אלא מדרבנן<sup style="color: gray;">167</sup>. על המקום שבו נאמר השיר, עי' לעיל<sup style="color: gray;">168</sup>. על תוכן השיר עי' להלן<sup style="color: gray;">169</sup>. וע"ע ירושלים<sup style="color: gray;">170</sup> וע' עזרה וע' תוספת העיר והעזרות.
<h4>שמחת בית השואבה</h4>
בשמחת בית השואבה, הלוים אומרים שירה ומנגנים בכלי שיר<sup style="color: gray;">171</sup>. על מקום עמידתם עי' לעיל<sup style="color: gray;">172</sup>. וע"ע שמחת בית השואבה.
<h4>שחיטת הפסח</h4>
הלל שקראו בשחיטת פסח ראשון ופסח שני<sup style="color: gray;">173</sup>, לסוברים שהלוים קראו אותו<sup style="color: gray;">174</sup>, הוא בכלל שירת הלוים<sup style="color: gray;">175</sup>. ויש מן האחרונים שכתבו שהשיר בשחיטת הפסחים, מאחר ואינו על קרבן עולה ושלמים, וכן אינו על היין, חיובו אינו מן התורה אלא מדרבנן<sup style="color: gray;">176</sup>.
<h3><b>המשוררים</b></h3>
<h4>מעבודות הלוים</h4>
השיר הוא מחובות הלוים במקדש, והוא בכלל מצות עשה של עבודת הלוים<sup style="color: gray;">177</sup>, וראשונים כתבו שהוא עיקר מצותם<sup style="color: gray;">178</sup>, וע"ע לוי<sup style="color: gray;">179</sup>. על זר ששורר עי' להלן<sup style="color: gray;">180</sup>.
<h4>מספר המשוררים</h4>
אין פוחתים משנים עשר לוים עומדים על הדוכן<sup style="color: gray;">181</sup> בכל יום לומר שירה על הקרבן<sup style="color: gray;">182</sup>, לכתחלה, אבל המנין אינו מעכב<sup style="color: gray;">183</sup>, ומוסיפין עד עולם<sup style="color: gray;">184</sup>. בטעם המנין אמרו בתוספתא, וכן אמר רב פפא שהוא כנגד שנים עשר כלי השיר שאין פוחתים מהם, תשעה כנורות ושני נבלים וצלצל אחד<sup style="color: gray;">185</sup>, וכן משום שנאמר בכל אחת ממשמרות הלוים המשוררים: הוא ואחיו ובניו שנים עשר<sup style="color: gray;">186</sup>. ונחלקו ראשונים ואחרונים באלו לוים אמרו שאין פוחתים משנים עשר, יש שכתבו שהם המשוררים בכלים, והכוונה שצריך לכל הפחות שנים עשר לוים, שינגנו בשנים עשר כלי השיר שאין פוחתים מהם<sup style="color: gray;">187</sup>, ויש שכתבו שהכוונה למשוררים בפה, שהם צריך שיהיו שנים עשר, כנגד שנים עשר הכלים שאין פוחתים מהם, אבל המשוררים בכלים אינם עולים למנין שנים עשר<sup style="color: gray;">188</sup>. על קטנים, אם עולים למנין, עי' להלן.
<h4>קטנים</h4>
לויים קטנים משוררים עם הגדולים<sup style="color: gray;">189</sup>, שנאמר במנין הלוים המשוררים: ויעמוד ישוע בניו ואחיו קדמיאל ובניו בני יהודה כאחד לנצח על עשה המלאכה בבית האלהים בני חנדד בניהם ואחיהם הלוים<sup style="color: gray;">190</sup>, ומזה שאחר שכבר הזכיר בניו של כל אחד, חזר ואמר בניהם הלוים, למדים לרבות אף הקטנים<sup style="color: gray;">191</sup>. והקטנים אינם משוררים בכלים<sup style="color: gray;">192</sup>, לפי שמן הסתם אינם בעלי מלאכה גדולה בחכמה זו<sup style="color: gray;">193</sup>, אלא בפה, כדי ליתן תבל בנעימה<sup style="color: gray;">194</sup>, שקול הקטנים דק, ומתבל את קול הלוים הגדולים<sup style="color: gray;">195</sup>. והקטנים, כתבו ראשונים שאינם עולים למנין שנים עשר הלוים הצריכים לדוכן, ואינם עומדים על הדוכן אלא בארץ היו עומדים, וראשיהם מבין רגלי הלוים, וצוערי הלוים היו נקראים<sup style="color: gray;">196</sup>, שלפי שמקטינים ועושים קולם דק דק ויפה, מצערים את הלוים הגדולים, שקולם עבה, ואינם יכולים לבסם קולם כמותם<sup style="color: gray;">197</sup>, ויש גורסים בברייתא שהקטנים נקראים סועדי הלוים, כלומר עוזריהם<sup style="color: gray;">198</sup>.
<h4>המנגנים בכלים</h4>
שירה בכלי, לסוברים שהיא עיקר השיר, ושחשובה עבודה<sup style="color: gray;">199</sup>, מצותה דוקא בלוים<sup style="color: gray;">200</sup>, ויש מן הראשונים שכתבו שאף כהנים כשרים לה<sup style="color: gray;">201</sup>. ולסוברים שאינה עיקר השיר, ואינה אלא לבסם את הקול, אבל אינה חשובה עבודה<sup style="color: gray;">202</sup>, כשרה אף בזר<sup style="color: gray;">203</sup>, ונחלקו תנאים בדעת הסוברים שכשרה בזר, מי המנגנים בכלי הזמר בבית המקדש<sup style="color: gray;">204</sup>: א) רבי חנניא בן אנטיגנוס אומר לוים היו<sup style="color: gray;">205</sup>, שלדעתו מעלים מדוכן בין ליוחסין בין למעשר<sup style="color: gray;">206</sup>, כלומר שיש לחוש שאנשים יסמכו על הדוכן להחזיק את המנגנים לוים מיוחסים, ומפני זה הורגלו להעמיד שם לוים דוקא, כדי שלא יטעו להחזיק מנגנים שאינם לוים, כלוים<sup style="color: gray;">207</sup>. ב) רבי יוסי אומר שהמנגנים היו משפחות בית פגרים ובית ציפרא, שהיו ממקום ששמו עמאום, והיו משיאין לכהונה<sup style="color: gray;">208</sup>, כלומר שהם ישראלים מיוחסים<sup style="color: gray;">209</sup>, שלדעתו מעלים מדוכן ליוחסין אבל לא למעשר<sup style="color: gray;">210</sup>, כלומר שיש לחוש שאנשים יסמכו על הדוכן להחזיק המנגנים בתורת מיוחסים, אבל לא שיסמכו להחזיקם בתורת לוים, לפיכך נזהרו להעמיד מיוחסים, ולא נזהרו להעמיד לוים<sup style="color: gray;">211</sup>. ג) רבי מאיר סובר שהיו עבדי הכהנים<sup style="color: gray;">212</sup>, שלדעתו אין מעלים מדוכן לא ליוחסין ולא למעשרות<sup style="color: gray;">213</sup>, כלומר שאין חוששים שאנשים יסמכו על הדוכן, לא להחזיק המנגנים בתורת לוים, ואף לא בתורת מיוחסים, לפיכך לא נזהרו להעמיד דוקא לוים ומיוחסים<sup style="color: gray;">214</sup>. להלכה כתבו ראשונים שהמנגנים הם לוים וישראלים מיוחסים, אבל מי שאינו מיוחס אינו עולה על הדוכן<sup style="color: gray;">215</sup>.
<h4>המשוררים בפה</h4>
השיר בפה אינו כשר אלא בלוים<sup style="color: gray;">216</sup>. על זר* ששורר, אם חייב משום זרות, ע"ע לוי<sup style="color: gray;">217</sup>.
<h3><b>תוכן השירה בפה</b></h3>
<h4>מקור התוכן</h4>
תוכן השירה בפה - שהוא פרקים מסוימים מן המקרא<sup style="color: gray;">218</sup> - כתבו ראשונים ואחרונים שאינו מן התורה, אלא מן התורה צריך לשורר ולהודות על הקרבן מה שירצו כפי צחות לשונם<sup style="color: gray;">219</sup>, והשירים המסוימים הם מתקנת אנשי כנסת הגדולה או מיסוד נביאים<sup style="color: gray;">220</sup>.
<h4>בימי החול</h4>
תוכן השיר בימי החול היה מזמורי תהלים, בכל יום מזמור אחר<sup style="color: gray;">221</sup>, והיו שרים אותו המזמור פעמים בכל יום, בתמיד של שחר ושל בין הערבים<sup style="color: gray;">222</sup>. ואלו המזמורים: א) ביום הראשון היו אומרים: לה' הארץ ומלואה תבל ויושבי בה<sup style="color: gray;">223</sup> וגו' עד סוף המזמור<sup style="color: gray;">224</sup>, על שם שביום הראשון לבריאת העולם ה' קנה שמים וארץ, והקנה תבל ליושבי בה, ושליט בעולמו יחידי<sup style="color: gray;">225</sup>, שלא נבראו המלאכים עד יום שני<sup style="color: gray;">226</sup>. ב) בשני היו אומרים: גדול ה' ומהולל מאד בעיר אלהינו הר קדשו<sup style="color: gray;">227</sup> וגו' עד סוף המזמור<sup style="color: gray;">228</sup>, על שם שביום השני חילק מעשיו ומלך עליהם<sup style="color: gray;">229</sup>, שהבדיל רקיע בין עליונים לתחתונים, ונתעלה וישב במרום, דוגמת מה ששכן בעירו והר קדשו, כפי שהוזכר במזמור<sup style="color: gray;">230</sup>. ג) בשלישי היו אומרים: אלהים נצב בעדת אל בקרב אלהים ישפוט<sup style="color: gray;">231</sup> וגו' עד סוף המזמור<sup style="color: gray;">232</sup>, על שם שגילה ארץ בחכמתו והכין תבל לעדתו<sup style="color: gray;">233</sup>, שביום השלישי נגלתה האדמה<sup style="color: gray;">234</sup>, שעליה עומדים הדיינים לעשות דין<sup style="color: gray;">235</sup>. ד) ברביעי היו אומרים: אל נקמות ה' אל נקמות הופיע<sup style="color: gray;">236</sup> וגו' עד סוף המזמור<sup style="color: gray;">237</sup>, על שם שביום רביעי ברא חמה ולבנה, ועתיד ליפרע מעובדיהם<sup style="color: gray;">238</sup>. ה) בחמישי היו אומרים: הרנינו לאלהים עזנו הריעו לאלהי יעקב<sup style="color: gray;">239</sup> וגו' עד סוף המזמור<sup style="color: gray;">240</sup>, על שם שברא עופות ודגים לשבח לשמו<sup style="color: gray;">241</sup>, שכשאדם רואה עופות משונים זה מזה, הוא נותן שבח למי שבראם<sup style="color: gray;">242</sup>. ו) בששי היו אומרים: ה' מלך גאות לבש<sup style="color: gray;">243</sup> וגו' עד סוף המזמור<sup style="color: gray;">244</sup>, על שם שגמר מלאכתו, ומלך עליה<sup style="color: gray;">245</sup>.
<h4>עיכוב בסדר המזמורים</h4>
המזמורים של ימי החול, צדדו אחרונים לומר שמצוה יש לאמרם כסדרם דוקא, כל אחד ביומו, וכתבו שאפשר שסדר המזמורים מעכב<sup style="color: gray;">246</sup>.
<h4>בשבת</h4>
בשבת – בשחר<sup style="color: gray;">247</sup> - היו אומרים מזמור שיר ליום השבת<sup style="color: gray;">248</sup> וגו' עד סוף המזמור<sup style="color: gray;">249</sup>, על שם ששבת ממלאכתו בשבת<sup style="color: gray;">250</sup>, או על שם יום שכולו שבת<sup style="color: gray;">251</sup>, כלומר שאומרים אותו על שם העתיד, על ה"יום" שעתיד העולם להיות חרב, ואין אדם, וכל המלאכות שובתות, שלדעתם העולם יתקיים ששת אלפי שנים, ואחר כך יהיה חרב במשך אלף שנים<sup style="color: gray;">252</sup>, ויומו של הקב"ה הוא אלף שנים<sup style="color: gray;">253</sup>. במוספים של שבת היו אומרים: הזי"ו-ל"ך*<sup style="color: gray;">254</sup>, כלומר קוראים שירת האזינו<sup style="color: gray;">255</sup>, וחולקים אותה לששה פרקים שראשי התיבות שלהם הם הזי"ו ל"ך<sup style="color: gray;">256</sup> - וע"ע הזי"ו ל"ך, על החלוקה - וכל שבת ושבת אומרים פרק אחד מהם, וחוזר חלילה אחר שש שבתות<sup style="color: gray;">257</sup>. במנחה בשבת אמרו שלש פרשיות: א) אז ישיר<sup style="color: gray;">258</sup>, כלומר שירת הים עד מי כמכה<sup style="color: gray;">259</sup>. ב) מי כמכה<sup style="color: gray;">260</sup> עד סוף השירה<sup style="color: gray;">261</sup>. ג) אז ישיר<sup style="color: gray;">262</sup>, כלומר שירת הבאר: אז ישיר ישראל עלי באר וגו'<sup style="color: gray;">263</sup>, וכל שבת אומרים פרשה אחת מהן, וחוזרים חלילה אחר שלש שבתות<sup style="color: gray;">264</sup>.
<h4>בראש השנה</h4>
תמיד של ראש-השנה* שחרית, אומרים על נסכיו שיר של חול כמשפט היום<sup style="color: gray;">265</sup>, שלא תקנו לו שיר מיוחד, לפי שברוב השנים אין עדי המולד* באים קודם תמיד של שחר<sup style="color: gray;">266</sup>. במוסף אומרים: הרנינו לאלהים עוזנו הריעו לאלהי יעקב<sup style="color: gray;">267</sup>, וכל המזמור, לפי שהוא יום תרועה<sup style="color: gray;">268</sup>. במנחה אומרים: קול ה' יחיל מדבר<sup style="color: gray;">269</sup>, כדי להזכיר בראש השנה זכות קול שופרות של מתן תורה<sup style="color: gray;">270</sup>. חל ראש השנה להיות ביום חמישי, שהשירה שלו בחול היא: הרנינו לאלהים עוזנו<sup style="color: gray;">271</sup>, וכבר יודעים בשחר שהוא ראש השנה, שבאו עדי המולד קודם תמיד של שחר, אין אומרים בשחרית מתחילת הפרק "הרנינו", שאם כן כופלים אותו, שהרי הוא השיר של מוסף, אלא בשחרית מתחילים מאמצע הפרק: הסירותי מסבל שכמו<sup style="color: gray;">272</sup>, משום שבראש השנה יצא יוסף מבית האסורים<sup style="color: gray;">273</sup>. חל ראש השנה להיות ביום חמישי, ובשעת שיר של תמיד של שחר לא היו יודעים שהוא ראש השנה, כגון שבאו עדים על המולד לאחר תמיד של שחר, ושרו "הרנינו" בשחר<sup style="color: gray;">274</sup>, חוזרים וכופלים אותו במוסף<sup style="color: gray;">275</sup>. במסכת סופרים שנינו שבראש השנה שרים מזמור, כל העמים תקעו כף<sup style="color: gray;">276</sup>.
<h4>ספק ראש השנה</h4>
יום שהוא ספק ראש השנה, שטרם באו עדי המולד, וספק אם יבואו היום, נחלקו אמוראים בשיר של תמיד של בין הערבים: בבבל אמרו שמאחר ואי אפשר לומר שיר של חול, שמא הוא ראש השנה, וכן אי אפשר לומר שיר של ראש השנה, שמא הוא חול, אין אומרים שירה כלל<sup style="color: gray;">277</sup>. ורבי זירא אמר שאומרים שיר של חול<sup style="color: gray;">278</sup>. ובשיר של תמיד של שחר כשחל הספק ביום חמישי – שביום חמישי שיר של שחר של ראש השנה שונה משל חול<sup style="color: gray;">279</sup> - הכל מודים ששרים כביום חול, לפי שאף אם הוא ראש השנה, ראוי שיר של חול להאמר בו, כשאר הימים, ולא החליפוהו בחמישי אלא מחמת הכפילות שבמוסף<sup style="color: gray;">280</sup>, ומשום ספק כפילות אין מבטלים שיר<sup style="color: gray;">281</sup>.
<h4>במוסף חול המועד סוכות</h4>
בכל יום ויום מימי חול-המועד* של סוכות* אומרים – במוסף<sup style="color: gray;">282</sup> - שירה בפני עצמה: א) ביום הראשון של חול המועד אומרים: הבו לה' בני אלים<sup style="color: gray;">283</sup>, עד סוף המזמור, שנאמר בו כבוד ועוז, על שם שהוא תחילת שמחת בית השואבה, וכן נאמר בו קול ה' על המים, על שם ניסוך-המים*<sup style="color: gray;">284</sup>. ב) בשני אומרים: ולרשע אמר אלהים<sup style="color: gray;">285</sup>, כל המזמור, שהוא דברי כיבושים לנאספים לעזרה למצות החג, ושמחים שמחת החג, שיחזרו בתשובה, ושישלמו את נדריהם, לפי שחג הסוכות הוא זמן בל-תאחר*<sup style="color: gray;">286</sup>. ג) ד) בשלישי אומרים: מי יקום לי עם מרעים<sup style="color: gray;">287</sup>, וברביעי אומרים: בינו בוערים בעם<sup style="color: gray;">288</sup>, ומזמור אחד הם, ובינו בוערים מוקדם, ומי יקום לי מאוחר, ובשירה מקדימים את המאוחר, מפני שפרשת מי יקום לי מדברת על צרותיהם שהיו משועבדים בבית שני תחת מלכי פרס, ומלכי יון, ומלכי רומי, לפיכך מקדימים אותה, ולמחר אומרים פרשת בינו בוערים, לפי שהוא זמן מתנות עניים, שלא יאמרו מי רואנו ומי יודענו, לכך אומר בינו בוערים וגו' הנוטע אזן הלא ישמע אם יוצר עין הלא יביט היוסר גוים הלא יוכיח<sup style="color: gray;">289</sup>. ה) בחמישי אומרים: הסירותי מסבל שכמו<sup style="color: gray;">290</sup>, שהם דברי תנחומים, ורמוז בהם ענין מים, שנאמר: אבחנך על מי מריבה, על שם הגשמים שנידונים עליהם בחג, וצריכים להם ומתפללים עליהם<sup style="color: gray;">291</sup>. ו) בשישי אומרים: ימוטו כל מוסדי ארץ<sup style="color: gray;">292</sup>, כל המזמור, על שם שכתוב בו: עני ורש הצדיקו, אלו מעשרות, וכן: לא ידעו ולא יבינו בחשכה יתהלכו, זו מיתה, וכן: ימוטו כל מוסדי ארץ, שבבמוצאי החג שבכל שנה, מפני גזל מתנות עניים, הדבר מתרבה, וגורם קללה לעולם ורעבון<sup style="color: gray;">293</sup>. רב ספרא נתן סימן לסדר השירים, לפי ראשי התיבות שלהם: הומבה"י<sup style="color: gray;">294</sup>. ורב פפא נתן סימן: הומהב"י, שהוא חולק בסדר השירים, ומחליף את שירי היום הרביעי והחמישי, להקדים הסירותי לבינו בוערים בעם<sup style="color: gray;">295</sup>.
חל אחד מימי חול המועד סוכות בשבת, לסוברים שאין אומרים שני שירים, אלא שיר המועד נדחה מפני שיר השבת<sup style="color: gray;">296</sup>, אחר השבת אין מדלגים סדר השיר, אלא באחד בשבת אומרים שיר שהיה ראוי לומר אתמול, ובשני בשבת אומרים שיר הראוי לאחד בשבת, וכן הלאה, והאחרון נדחה<sup style="color: gray;">297</sup>.
<h4>בשמיני עצרת</h4>
שמיני עצרת, יש לו שיר מיוחד במוסף, ולא נתפרש בתלמוד מהו השיר<sup style="color: gray;">298</sup>. ויש מן הראשונים שכתבו בדעת מסכת סופרים, שהשיר הוא: למנצח על השמינית<sup style="color: gray;">299</sup>.
<h4>בראש חודש</h4>
ראש חודש, יש לו שיר מיוחד במוסף, ולא נתפרש בתלמוד מהו השיר<sup style="color: gray;">300</sup>. ויש מן האחרונים שכתבו בדעת מסכת סופרים, שהשיר הוא: וישב עליהם את אונם<sup style="color: gray;">301</sup>.
<h4>בשאר ימים מיוחדים</h4>
אף שאר ימים טובים, שלא נאמר בתלמוד שיש בהם שיר מיוחד, כתבו אחרונים בדעת ראשונים שיש להם שיר מיוחד<sup style="color: gray;">302</sup>, מהם יש שכתבו ששרים אותו במוסף<sup style="color: gray;">303</sup>, ויש שכתבו ששרים אותו אף בשחר ובין הערבים, ואין שרים כלל שיר של חול<sup style="color: gray;">304</sup>, ומהם יש שכתבו שאף בחנוכה ופורים שרים שירים מיוחדים בשחר ובין הערבים, ואין שרים שירי חול<sup style="color: gray;">305</sup>. ומה היו שרים, יש מן האחרונים שכתבו שהשירים אינם ידועים, ואינם אותם שהוזכרו במסכת סופרים<sup style="color: gray;">306</sup>, ויש שכתבו שהם אותם שבמסכת סופרים<sup style="color: gray;">307</sup>, ואלו הם: א) ביום הראשון של פסח, הללו את שם ה'<sup style="color: gray;">308</sup>, ויש אומרים אלהים אל דמי לך<sup style="color: gray;">309</sup>. ב) בחול המועד פסח, יהי כבוד ה' לעולם וגו'<sup style="color: gray;">310</sup>, וברוך שם כבודו לעולם<sup style="color: gray;">311</sup>. ג) ביום טוב האחרון של פסח, הלל הגדול, ואיזה הלל הגדול, הודו לה' כי טוב, הודו לאלהי האלהים<sup style="color: gray;">312</sup>. ד) בחג השבועות, הבו לה' בני אלים<sup style="color: gray;">313</sup>. ה) ביום הכיפורים, ברכי נפשי<sup style="color: gray;">314</sup>, וממעמקים קראתיך<sup style="color: gray;">315</sup>. ו) בחג הסוכות, נודע ביהודה אלהים<sup style="color: gray;">316</sup>. וכן שנינו במסכת סופרים שירים לימים מיוחדים אחרים: ז) בחנוכה, ארוממך ה'<sup style="color: gray;">317</sup>, וכתבו אחרונים שאומרים אותו בתמיד בשחר ובערב, כדי לפרסם שהיום חנוכה<sup style="color: gray;">318</sup>. ח) בפורים, שגיון לדוד<sup style="color: gray;">319</sup>. ויש מן האחרונים חולקים וסוברים שבימים שלא הוזכר בהם בתלמוד שיר מיוחד, שרו שיר של חול, והשירים שבמסכת סופרים אינם אלא תקנה מאוחרת<sup style="color: gray;">320</sup>.
ויש מן הראשונים שכתבו שביום טוב הראשון של פסח, וביום טוב הראשון של עצרת, וכן בשמונה ימי החג, שגומרים בהם את ההלל, בתמיד של שחר ושל בין הערבים, הלוים משוררים את ההלל<sup style="color: gray;">321</sup>.
<h4>שתי קדושות</h4>
יום שיש בו שתי קדושות, כגון שבת ויום טוב, שמקריבים בו שני מוספים, רבי אחא בר חנינא סובר ששרים שני שירים, בכל מוסף את השיר הראוי לו<sup style="color: gray;">322</sup>, ולדעתו מה ששנינו שראש חודש שחל להיות בשבת, שיר ראש חודש דוחה את של שבת<sup style="color: gray;">323</sup>, אין הכוונה שדוחהו לגמרי, שהרי שרים את שניהם, אלא הכוונה שאף על פי ששיר של שבת תדיר*, שיר של ראש חודש קודם לו, כדי שידעו שנקבע ראש חודש<sup style="color: gray;">324</sup>. ובגמרא דחו דבריו, ואמרו שאף כשיש שתי קדושות אין אומרים אלא שיר אחד בלבד, בעת ניסוך היין של שני הקרבנות<sup style="color: gray;">325</sup>, וזה ששנינו ששיר של ראש חודש דוחה של שבת, היינו שאין אומרים השיר של שבת אלא של ראש חודש<sup style="color: gray;">326</sup>, וכן שנינו לענין חול המועד סוכות שחל בשבת, שאין שרים אלא שיר של שבת ולא של חול המועד<sup style="color: gray;">327</sup>. וע"ע חצוצרות<sup style="color: gray;">328</sup>.
<h4>בשחיטת הפסח</h4>
הלל שבשחיטת פסח ראשון ופסח שני<sup style="color: gray;">329</sup>, לסוברים שהלוים קוראים אותו, הוא בכלל שירת הלוים<sup style="color: gray;">330</sup>.
<h4>בבכורים</h4>
שיר של בכורים, לסוברים שהוא בעת שמגיעים להר הבית<sup style="color: gray;">331</sup>, תוכן השיר הוא: ארוממך ה' כי דליתני וגו'<sup style="color: gray;">332</sup>, שלפי שהביכורים נעשים בכנופיה גדולה, הדבר דומה לחנוכת הבית<sup style="color: gray;">333</sup>, או שלפי שאומרים במקרא-הבכורים*: ארמי אובד אבי וגו', אומרים בשיר: ולא שמחת אויבי לי<sup style="color: gray;">334</sup>, שהציל את אבינו מיד לבן אויבו<sup style="color: gray;">335</sup>. ולסוברים שעיקר השיר הוא בעת הנפת הבכורים, ולא בהבאתם לעזרה<sup style="color: gray;">336</sup>, לא התפרש מהו השיר של בכורים<sup style="color: gray;">337</sup>.
<h4>בקדוש העיר והעזרות</h4>
שיר של קדוש העיר והעזרות, יש מן הראשונים שכתבו ששרים מזמור לתודה<sup style="color: gray;">338</sup>, ויש חולקים<sup style="color: gray;">339</sup>. ואומרים: ארוממך ה' כי דליתני וגו'<sup style="color: gray;">340</sup>, לפי שכתוב בו שהוא שיר של חנוכת הבית<sup style="color: gray;">341</sup>. וכן אומרים: יושב בסתר עליון בצל שדי יתלונן<sup style="color: gray;">342</sup>, עד כי אתה ה' מחסי עליון שמת מעונך<sup style="color: gray;">343</sup>, בטעם אמירתו כתבו ראשונים שמשה אמרו בהקמת המשכן<sup style="color: gray;">344</sup>, ויש שכתבו בטעם אמירתו, שכתוב בו: ושלומת רשעים תראה<sup style="color: gray;">345</sup>, והכוונה לאויבים שהיו מצירים להם בשעת הבנין, ולדעתם מטעם זה אין אומרים אלא עד: עליון שמת מעונך, לפי שמשם ואילך אין מדובר באויבים<sup style="color: gray;">346</sup>. ואומרים: מזמור לדוד בברחו מפני אבשלום בנו ה' מה רבו צרי, עד סוף המזמור: לה' הישועה על עמך ברכתך סלה<sup style="color: gray;">347</sup>, לפי שנאמר בו: רבים אומרים לנפשי אין ישועתה לו באלהים סלה<sup style="color: gray;">348</sup>, והכוונה לצרים שהיו מתלוצצים ביהודים כשבנו את חומת ירושלים<sup style="color: gray;">349</sup>. ויש מן הראשונים שכתבו שאין אומרים יושב בסתר וגו' ולא ה' מה רבו צרי וגו', אלא בזמן שיש צרים שמתלוצצים על הבונים ונלחמים בהם<sup style="color: gray;">350</sup>.
<h4>בלשון אחרת</h4>
השירה בפה, נסתפקו אחרונים אם צריך שתהיה דוקא בלשון הקדש, או שאפשר שתהיה אף בלשון אחרת<sup style="color: gray;">351</sup>.
<h3><b>נגינה בכלי שיר</b></h3>
בשעה שהלוים אומרים שירה, אחרים שעומדים אצל המשוררים, מזמרים בכמה מיני זמר<sup style="color: gray;">352</sup>, וצריך שינגנו בכלים מסוימים, ושיהיה מנין מסוים מכל אחד מהם, ואלו הכלים ומנינם:
<h4>נבלים</h4>
אין פוחתים משני נבלים<sup style="color: gray;">353</sup>, שבהם מנגנים שני לויים<sup style="color: gray;">354</sup>, ואין מוסיפים על ששה<sup style="color: gray;">355</sup>, והנבל הוא כלי נגינה העשוי כמפוח של נפחים, ומוציא קול על ידי רוח<sup style="color: gray;">356</sup>. טעם המנין לא נתפרש<sup style="color: gray;">357</sup>, ומן האחרונים יש שכתבו בטעם, שבפחות או יותר מאלה יושחת נועם הזמר<sup style="color: gray;">358</sup>.
<h4>כינורות</h4>
אין פוחתים מתשעה כנורות<sup style="color: gray;">359</sup>, וטעם הדבר לא נתפרש<sup style="color: gray;">360</sup>, ומוסיפים עד לעולם<sup style="color: gray;">361</sup>.
<h4>כינור של מקדש</h4>
כנור של מקדש של שבעה נימים היה,שנאמר: שׂבַע שובע שמחות את פניך<sup style="color: gray;">362</sup>, אל תיקרי שבע אלא שבע<sup style="color: gray;">363</sup>.
<h4>צלצל</h4>
הצלצל - שהוא שני כלים רחבים ממתכת, שמכים זה על זה, וקולם דק<sup style="color: gray;">364</sup> - לבד<sup style="color: gray;">365</sup>, כלומר צלצל אחד היה, ולא יותר<sup style="color: gray;">366</sup> - שאף על פי שהצלצל עשוי משני כלים, מאחר ואין אחד מועיל בלא חברו, הם חשובים כלי אחד<sup style="color: gray;">367</sup> - שנאמר: ואסף במצלתים משמיע<sup style="color: gray;">368</sup>, ומצלתים הם צלצל, הרי שלוי אחד היה מנגן בהם<sup style="color: gray;">369</sup>. בטעם שאין מנגנים אלא בצלצל אחד, כתבו ראשונים שקול המצלתים גדול ומבעית קצת, ואלו היו שם הרבה לא היו נשמעין יתר כלי הניגון ששם, וכל שכן שירת הפה<sup style="color: gray;">370</sup>. וצלצל של נחושת היה במקדש שני, שנשתייר ממקדש ראשון<sup style="color: gray;">371</sup> ומהמשכן<sup style="color: gray;">372</sup>, ונפגם, ושלחו חכמים והביאו אומנין מאלכסנדריא של מצרים ותקנוהו, ולא היה קולו ערב, נטלו את תיקונו והיה קולו ערב כמות שהיה<sup style="color: gray;">373</sup> קודם התיקון, אלא שנותר פגום, ולא היתה לו ארוכה<sup style="color: gray;">374</sup>, וכך נגנו בו<sup style="color: gray;">375</sup>. ובדעת רבי נתן, שאמר שהיו במקדש שני צלצלים<sup style="color: gray;">376</sup>, יש מן האחרונים שכתבו שמנגנים בשתי צלצלים<sup style="color: gray;">377</sup>.
<h4>התחלת השיר בצלצל</h4>
כשמתחילים לנגן בכלי השיר, הצלצל פותח, ואחריו שאר הכלים<sup style="color: gray;">378</sup>.
<h4>חצוצרות</h4>
מלבד החצוצרות שהכהנים תוקעים בהם, שהיו עשויות מכסף, ע"ע חצוצרות, יש מן הראשונים סוברים שהיו חצוצרות נוספות, שעשויות אף מחומרים אחרים, שהלוים היו מנגנים בהם בין שאר כלי השיר<sup style="color: gray;">379</sup>, וכתבו ראשונים שאין פוחתים משתים מהן, ואין מוסיפים על עשרים ומאה<sup style="color: gray;">380</sup>. ויש שנראה מדבריהם שהלוים לא נגנו בחצוצרות<sup style="color: gray;">381</sup>.
<h4>ימים שהחליל מכה</h4>
החליל, שהוא כלי זמר שקולו נשמע למרחוק<sup style="color: gray;">382</sup>, ויש בו נקבים שמכים בהם באצבע להנעים את הקול<sup style="color: gray;">383</sup>, ובלשון המשנה נקרא לפעמים אבוב<sup style="color: gray;">384</sup>, היה מכה לפני המזבח שנים עשר יום בשנה<sup style="color: gray;">385</sup>, ולא בשאר ימים<sup style="color: gray;">386</sup>, ואלו שנים עשר הימים: בשחיטת פסח ראשון, ובשחיטת פסח שני<sup style="color: gray;">387</sup>, בעת קריאת ההלל שבשחיטה<sup style="color: gray;">388</sup>, וביום טוב ראשון של פסח, וביום טוב של עצרת, ובשמנה ימי החג<sup style="color: gray;">389</sup>, בעת ניסוך היין של תמיד של שחר ושל בין הערבים<sup style="color: gray;">390</sup>, בזמן ששרו את ההלל, לסוברים כן<sup style="color: gray;">391</sup>. בטעם שמכים בחליל דוקא בימים אלו, אמרו בגמרא שבהם היחיד גומר את ההלל<sup style="color: gray;">392</sup>, וזה היה לסימן שאז גומרים את ההלל, או שעשו כן לכבוד היום<sup style="color: gray;">393</sup>, ומכל מקום בחנוכה*, אף על פי שהיחיד גומר בו את ההלל<sup style="color: gray;">394</sup>, אין מכים בחליל, לפי שאין בו קרבן מיוחד<sup style="color: gray;">395</sup>.
<h4>החליל</h4>
לא היה מכה בחליל של נחשת, אלא בשל קנה, מפני שקולו ערב<sup style="color: gray;">396</sup>. ויש מן הראשונים שכתבו שהקנה הקטן שבקצה החליל, הוא שאמרו שלא יהא של נחושת, ולא החליל כולו<sup style="color: gray;">397</sup>.
<h4>מספר החלילים</h4>
בימים שמכים בחליל<sup style="color: gray;">398</sup>, אין פוחתים משני חלילים, ולא מוסיפים על שנים עשר<sup style="color: gray;">399</sup>, כנגד שנים עשר הימים שבהם החליל מכה לפני המזבח<sup style="color: gray;">400</sup>.
<h4>סיום הנעימה בחליל</h4>
שיר שמכים בו בחליל, כשמגיעים לסיום הנעימה, אחד מן החלילים מאריך לאחר שתיקת האחר, שבכך הסיום יפה יותר משיסיימו שניהם כאחד<sup style="color: gray;">401</sup>. ויש מן הראשונים שנראה מדבריהם שמסיים בשני החלילים כאחד, אלא שמאריך בהם יותר משאר מיני הזמר, שבכך הסיום ערב יותר<sup style="color: gray;">402</sup>.
<h4>מגריפה</h4>
מגריפה היתה במקדש, עשרה נקבים היו בה, כל אחד ואחד מוציא עשרה מיני זמר, נמצאת כולה מוציאה מאה מיני זמר<sup style="color: gray;">403</sup>. ובברייתא שנינו: היא אמה וגבוה אמה, וקתא יוצא הימנה ועשרה נקבים היו בה, כל אחד מוציא מאה מיני זמר, נמצאת כולה מוציאה אלף מיני זמר<sup style="color: gray;">404</sup>.
<h4>הרדולים</h4>
הרדולים – או הרדווליס<sup style="color: gray;">405</sup> - שהוא כלי נגינה העשוי מזוג וענבל<sup style="color: gray;">406</sup>, והוא תרגום של עוגב<sup style="color: gray;">407</sup>, לא היה במקדש, מפני שקולו ערב ומערבב את הנעימה<sup style="color: gray;">408</sup>, ויש גורסים שהיה במקדש, מפני שקולו ערב<sup style="color: gray;">409</sup>.
<h4>עיכוב בשירה בכלים</h4>
לסוברים ששירה מעכבת<sup style="color: gray;">410</sup>, נחלקו תנאים בשירה בכלים אם מעכבת, שלסוברים ששירה בכלים היא עיקר השירה<sup style="color: gray;">411</sup>, היא מעכבת, ולסוברים שאינה עיקר השירה<sup style="color: gray;">412</sup>, אינה מעכבת<sup style="color: gray;">413</sup>.
<h4>שירה בכלים בשבת ויום טוב</h4>
שירה בכלים על הקרבן, לסוברים שהיא עיקר השירה<sup style="color: gray;">414</sup>, היא חשובה עבודה, ודוחה את יום טוב ואת השבת, ולסוברים שאינה עיקר השירה<sup style="color: gray;">415</sup>, אינה חשובה עבודה, ואינה דוחה את השבת ואת יום טוב<sup style="color: gray;">416</sup>. ויש מן הראשונים שכתבו בדעת תנאים שאף לסוברים שעיקר השירה בפה, ולא בכלי, השירה בכלים דוחה את השבת, לפי שאין בה אלא איסור שבות, ואין-שבות-במקדש*<sup style="color: gray;">417</sup>. להלכה כתבו ראשונים שהשירה בכלי חשובה עבודה ודוחה את השבת<sup style="color: gray;">418</sup>.
<h4>כלי שרת</h4>
כלי השיר, נחלקו תנאים אם הם כלי שרת, שלסוברים שהשירה בכלי היא עיקר השירה<sup style="color: gray;">419</sup>, הכלים הם כלי שרת, ולסוברים שאינה עיקר השירה<sup style="color: gray;">420</sup>, הכלים אינם כלי שרת<sup style="color: gray;">421</sup>. וע"ע כלי שרת<sup style="color: gray;">422</sup>.
<h4>על ידי מי שאינו לוי</h4>
נגינה בכלי על ידי מי שאינו לוי, נחלקו תנאים אם כשרה, שלסוברים שהשירה בכלי היא עיקר השירה<sup style="color: gray;">423</sup>, דינה כשירה עצמה, שאינה כשרה אלא בלוים, ולסוברים שאינה עיקר השירה<sup style="color: gray;">424</sup>, אינה כשרה אף באחרים<sup style="color: gray;">425</sup>.
לסוברים שכשרה אף בשאינם לוים, מי היו המנגנים בבית המקדש, ולסוברים שטעונה לוים, אם כשרה אף בכהנים, עי' לעיל<sup style="color: gray;">426</sup>.
<h4>שיר של בית השואבה בכלים בשבת וביום טוב</h4>
שיר של בית השואבה, שנינו במשנה שאינו דוחה שבת ויום טוב<sup style="color: gray;">427</sup>, וכן אמר רב יוסף בדעת תנאים בברייתא, שמאחר ואינו עבודה, ואינו מן התורה, אלא הוא לשמחה, לחבב את המצוות, אינו דוחה שבת ויום טוב<sup style="color: gray;">428</sup>. ובברייתא שנינו שמחלוקת תנאים היא, רבי יוסי בר יהודה סובר שדוחה אף את השבת, וחכמים אומרים שאף את יום טוב אינו דוחה<sup style="color: gray;">429</sup>, וכן אמר רבי ירמיה בר אבא שמחלוקת תנאים היא בשיר של שואבה, שרבנן סוברים שלפי שאינו אלא שמחה יתירה, אינו דוחה את השבת, ורבי יוסי בר יהודה סבר ששמחה יתירה דוחה אף היא את השבת<sup style="color: gray;">430</sup>, הואיל וסרך מצוה היא<sup style="color: gray;">431</sup>, ואין בה אלא איסור שבות*<sup style="color: gray;">432</sup>. הלכה ששיר של בית השואבה אינו דוחה שבת ויום טוב<sup style="color: gray;">433</sup>.
<h4>כלי שיר מבהמה שנעבדה</h4>
כלי שיר העשוים מבהמה שהשתחוו לה, לסוברים שעיקר השירה בכלי<sup style="color: gray;">434</sup>, פסולים, ולסוברים שעיקר השירה בפה<sup style="color: gray;">435</sup>, ספק הוא בגמרא אם פסולים משום שהם מאוסים<sup style="color: gray;">436</sup>. להלכה פסולים<sup style="color: gray;">437</sup>.
<h4>מקום כלי השיר</h4>
לשכות* היו תחת עזרת-ישראל*, ופתוחות לעזרת-הנשים* ששם הלוים נותנים כנורות ונבלים ומצלתים וכל כלי שיר<sup style="color: gray;">438</sup>, והיו מכניסים אותם לעזרה דרך שער השיר<sup style="color: gray;">439</sup>. וע"ע לשכות<sup style="color: gray;">440</sup>.
על גיל הלוים המשוררים, חלוקתם למשמרות, פסוליהם, ושאר דיניהם, ע"ע לוי; על לוי משורר ששיער, או שסייע לשוערים, או להפך, ע"ע לוי; על כהן שעבד עבודת לוי, ע"ע כהן; על התקיעות שהיו במקדש בעת השיר, ע"ע חצוצרות; על לוי אונן*, אם מותר לו לשורר, ע"ע אונן<sup style="color: gray;">441</sup> וע' לוי<sup style="color: gray;">442</sup>; על לוי טמא, אם מותר לו לשורר ע"ע טמאה בציבור<sup style="color: gray;">443</sup>; על טהרת כלי הנגינה ע"ע טמאת כלים<sup style="color: gray;">444</sup>; על נימת כינור שנפסקה במקדש, אם מותר לתקן אותה בשבת, ע"ע מכשירי מצוה.
<h3><b>אמירת שיר של יום</b></h3>
<h4>המנהג</h4>
נהגו העם לומר בכל יום את השיר שהלוים היו אומרים בבית המקדש באותו היום<sup style="color: gray;">445</sup>, לפי שכל המזכיר פסוק בעונתו מעלה עליו כאילו בנה מזבח חדש והקריב עליו קרבן<sup style="color: gray;">446</sup>. ויש שכתבו שהמנהג לומר את המשנה שכתובים בה שירי כל הימים, בכל יום<sup style="color: gray;">447</sup>. ויש נוהגים לומר בכל יום את שירו, ובשבת לומר את המשנה כולה<sup style="color: gray;">448</sup>. מי שאינו בקי בשירים, יאמר: אודה ה' בכל לבב<sup style="color: gray;">449</sup>, ודיו<sup style="color: gray;">450</sup>.
על המנהג לומר קודם שיר של יום: היום יום פלוני בשבת, ע"ע זכירת שבת<sup style="color: gray;">451</sup>.
<h4>זמן האמירה</h4>
שיר של יום אומרים אותו אחר תפילת שחרית<sup style="color: gray;">452</sup>. ואף על פי שהשיר היה אף בתמיד של בין הערבים<sup style="color: gray;">453</sup>, אין נוהגים לומר אותו בין הערבים<sup style="color: gray;">454</sup>, מפני שכמה פעמים לא היה שיר בתמיד של בין הערבים, שהיו הכהנים טרודים, והיו מביאין הנסכים בלילה, ובלילה אין אומרים שירה<sup style="color: gray;">455</sup>, ויש שכתבו בטעם שלא נהגו לומר השיר בין הערבים, ששיר של בין הערבים אינו מעכב את הקרבן<sup style="color: gray;">456</sup>. ויש נוהגים לומר השיר אף במנחה<sup style="color: gray;">457</sup>.
<h4>בימים טובים</h4>
בימים טובים יש נוהגים לומר השירים שנאמרו בהם בבית המקדש, על פי התלמוד ומסכת סופרים<sup style="color: gray;">458</sup>. ויש שאומרים שיר של חול<sup style="color: gray;">459</sup>. ויש שכתבו לומר שירים אחרים, במקום אותם ששרו הלוים<sup style="color: gray;">460</sup>, ואלו הם: א) בשביעי של פסח יש שכתבו לומר למנצח לעבד<sup style="color: gray;">461</sup>. ב) באחרון של פסח – בחוץ לארץ – יש שכתבו לומר הודו לה' כי טוב<sup style="color: gray;">462</sup>. ג) בשבועות, יש שכתבו לומר למנצח מזמור לדוד<sup style="color: gray;">463</sup>. ד) ביום השני של שבועות – בחוץ לארץ – יש שנהגו לומר למנצח לדוד מזמור<sup style="color: gray;">464</sup>. ה) בראש השנה, בשני הימים, יש שכתבו לומר הרנינו<sup style="color: gray;">465</sup>. ו) ביום הכפורים יש שכתבו לומר אשרי נשוי פשע<sup style="color: gray;">466</sup>. ז) ביום טוב השני של סוכות – בחוץ לארץ - יש שכתבו לומר כאיל תערוג<sup style="color: gray;">467</sup>. ח) בשמחת תורה – בחוץ לארץ - יש שכתבו לומר ה' אדונינו<sup style="color: gray;">468</sup>. ט) בחול המועד פסח, יש שכתבו לומר כאיל תערוג<sup style="color: gray;">469</sup>. ויש שכתבו לומר הודו לה'<sup style="color: gray;">470</sup>. ויש שכתבו לומר בכל יום מזמור אחר, ביום הראשון בצאת ישראל ממצרים<sup style="color: gray;">471</sup>, ביום השני משכיל לאסף<sup style="color: gray;">472</sup>, ביום השלישי רועה ישראל<sup style="color: gray;">473</sup>, ביום הרביעי הודו לה' קראו בשמו<sup style="color: gray;">474</sup>, ביום החמישי הללו את שם ה'<sup style="color: gray;">475</sup>, ביום השישי הריעו לאלוקים<sup style="color: gray;">476</sup>. י) בחול המועד סוכות, יש שכתבו לומר כאיל תערוג<sup style="color: gray;">477</sup>. ויש שכתבו בחול המועד סוכות לומר בכל הימים את מה ששרו הלוים ביומו הראשון, והוא מזמור: הבו לה' בני אלים<sup style="color: gray;">478</sup>. יא) בראש חודש יש שכתבו לומר מזמור: ברכי נפשי<sup style="color: gray;">479</sup>. יב) בפורים יש שכתבו לומר: למנצח על אילת השחר<sup style="color: gray;">480</sup>. ויש שכתבו לומר שיר מזמור לאסף<sup style="color: gray;">481</sup>.
לסוברים שאומרים שירים מיוחדים בימים טובים, יש מן האחרונים שכתבו שבנוסף להם אומרים שיר של חול<sup style="color: gray;">482</sup>. ויש חולקים וסוברים שאין אומרים שיר של חול<sup style="color: gray;">483</sup>.
<h4>בתשעה באב</h4>
בתשעה באב נראה במסכת סופרים שאומרים ארבעה פסוקים מספר ירמיהו: המאוס מאסת את יהודה, עד כי אתה עשית את כל אלה<sup style="color: gray;">484</sup>, ושני מזמורים מתהילים: אלהים באו גוים בנחלתך<sup style="color: gray;">485</sup>, ועל נהרות בבל<sup style="color: gray;">486</sup>. ויש מן האחרונים שכתבו שאין אומרים שיר של יום בתשעה באב<sup style="color: gray;">487</sup>.
<h2>שירי הלשכה</h2>
<b>הגדרת הערך</b> - שקלים שנשארו בלשכה לאחר תרומת הלשכה.
<h3><b>מהותה ודינה</b></h3>
שקלים* שהיו תורמים ישראל בכל שנה<sup style="color: gray;">1</sup>, שהיו מונחים בלשכה אחת מן הלשכות שבמקדש<sup style="color: gray;">2</sup>, היו תורמים מהם תרומת-הלשכה*<sup style="color: gray;">3</sup>, והנותר מן השקלים שלא תרמו אותם לתרומת הלשכה, הם שירי הלשכה<sup style="color: gray;">4</sup>. ושתי דעות בדבר: יש סוברים שבסוף חודש אדר כשמתקבצים שקלים, היו ממלאים לתרומת הלשכה עשרים ושבעה סאים בשלש קופות שבכל אחת מהם יש בו תשעה סאים<sup style="color: gray;">5</sup>, והנותר בלשכה הם שירי הלשכה<sup style="color: gray;">6</sup>, ודוקא בשידוע שאין עתידים לתרום ממנה עוד לתרומת הלשכה<sup style="color: gray;">7</sup>. ויש סוברים שהיו ממלאים בשלשה זמנים – בחמישה עשר יום קודם הפסח וחמשה עשר יום קודם עצרת וחמשה עשר יום קודם סוכות<sup style="color: gray;">8</sup> – בכל זמן תשעה סאים בשלש קופות שבכל קופה שלשה סאים<sup style="color: gray;">9</sup>, ובכל פעם שהיו ממלאים, המעות הנותרות בלשכה, הם שירי הלשכה<sup style="color: gray;">10</sup>.
שקלים המונחים בקופות של 'תקלין עתיקין'<sup style="color: gray;">11</sup> - שמי שאחר שקלו בשנה נותנו בתקלין עתיקין<sup style="color: gray;">12</sup> - היו הגזברים נותנים אותם לשירי הלשכה<sup style="color: gray;">13</sup> של שנה שעברה<sup style="color: gray;">14</sup>. וכן מי שאחר שקלו אחר שתרמו תרומת-הלשכה* האחרונה שבאותה שנה<sup style="color: gray;">15</sup>, היה נותן שקלו ל'תקלין עתיקין', והיו הגזברים נותנים אותם לשירי הלשכה<sup style="color: gray;">16</sup>, של אותה שנה<sup style="color: gray;">17</sup>. וכתבו אחרונים שהיו שתי קופות של שירי הלשכה, האחד של שנה שעברה, והאחד של אותה שנה, שלא עירבו ביניהם, לפי שאין להביא קרבנות מתרומה ישנה<sup style="color: gray;">18</sup>, ולפעמים היו משתמשים במעות שירי הלשכה לקרבנות, לסוברים כן<sup style="color: gray;">19</sup>.
על המועל בחטאות-המתות* שיש סוברים שמשלם תשלומי קרן<sup style="color: gray;">20</sup>, והתשלום הולך לשירי הלשכה, ע"ע חטאות המתות<sup style="color: gray;">21</sup>.
<h4>מעילה</h4>
מעילה אם אסורה בשירי הלשכה, נחלקו תנאים: יש סוברים שאין מועלים<sup style="color: gray;">22</sup>. ויש סוברים שמועלים<sup style="color: gray;">23</sup>, בתוך שנתו<sup style="color: gray;">24</sup>, שמא יצטרך להם לצורך קרבנות, שלדעתם משתמשים בהם לצורך קרבנות<sup style="color: gray;">25</sup>. הלכה שאין מועלים בהם<sup style="color: gray;">26</sup>. על חומות ירושלים שנקנים מתרומת הלשכה<sup style="color: gray;">27</sup>, שאין מועלים בהם, ע"ע ירושלים<sup style="color: gray;">28</sup>, וע' לא ניתנה תורה למלאכי השרת<sup style="color: gray;">29</sup>, וע' מעילה.
<h3><b>השימוש</b></h3>
<h3>לצורך הדיוט</h3>
מעות שירי הלשכה עושים בהם שימושים שונים, ואף שלצורך הדיוט, וכן שנינו: אמת המים – שבירושלים<sup style="color: gray;">30</sup>, או שבעזרה שצריכה תיקון<sup style="color: gray;">31</sup> - וחומת העיר ומגדלותיה וכל צרכי העיר – לחפור בה בורות שיחים ומערות ותקון רחובותיה ושווקיה ושמירת העיר<sup style="color: gray;">32</sup> - שנינו במשנה שבאים משירי הלשכה<sup style="color: gray;">33</sup>, וכן אמרו בברייתא: חוץ לחומת העזרה - כגון עזרת נשים והחיל וחומת העיר ומגדלותיה<sup style="color: gray;">34</sup> - באים משירי הלשכות<sup style="color: gray;">35</sup>, לפי שהם צרכי צבור<sup style="color: gray;">36</sup>, שירושלים לא נתחלקה לשבטים לסוברים כן<sup style="color: gray;">37</sup>, ונתנה לכל ישראל, לפיכך באים משירי הלשכה שנתנו כל ישראל<sup style="color: gray;">38</sup>. ופירשו ראשונים שלדעתם ירושלים לא קדשה, ולפיכך בא משירי הלשכה ולא מבדק-הבית*<sup style="color: gray;">39</sup>. ויש הראשונים שפירשו, מה שנותנים ממעות שתרמו ללשכה לצורך הדיוט, לפי שעל מנת כן הקדישום<sup style="color: gray;">40</sup>, ומן האחרונים יש שפירשו לפי שלב-בית-דין-מתנה* ויכולה להוציא הקדש לחולין<sup style="color: gray;">41</sup>. בברייתא אמרו: חוץ לחומת העזרה - כגון חומת העיר<sup style="color: gray;">42</sup> - באים מלשכת בדק הבית<sup style="color: gray;">43</sup>, ופירשו ראשונים, שלדעת ברייתא זו באים אף מבדק הבית, שקדושתו גדולה משירי הלשכה, לפי שלדעתם ירושלים קדושה<sup style="color: gray;">44</sup>. הלכה שבאים משירי הלשכה<sup style="color: gray;">45</sup>.
<h4>דברי קדושה וצורך הקדש</h4>
דברי קדושה כגון מזבח העולה וההיכל והעזרות, נחלקו תנאים אם עושים במעות שירי הלשכה: בברייתא בירושלמי אמרו שבא משירי הלשכה<sup style="color: gray;">46</sup>, והטעם יש שכתבו לפי שסוברים שמועלים בשירי הלשכה<sup style="color: gray;">47</sup>, לפיכך עושים מהם דברי קדושה<sup style="color: gray;">48</sup>, או אף על פי שאין מועלים בשירי הלשכה, מכל מקום אחר שעושים מהם המזבח וההיכל והעזרות מועלים בהם<sup style="color: gray;">49</sup>. ובבבלי שנינו בברייתא שבא משל בדק הבית<sup style="color: gray;">50</sup>, לפי שצורך בנין הם<sup style="color: gray;">51</sup>, וכן שלדעתם אין מועלים בשירי הלשכה<sup style="color: gray;">52</sup>, לפיכך אין עושים מהם דברי קדושה<sup style="color: gray;">53</sup>. הלכה שבאים משירי הלשכה<sup style="color: gray;">54</sup>; מזבח הזהב וכלי שרת ובגדי כהנים ובגדי כהן גדול ועץ ארז ואזוב ושני תולעת, יש סוברים שבא משירי הלשכה<sup style="color: gray;">55</sup>; כבש שהיו עושים מהר הבית להר המשחה שעליו מוציאין פרה אדומה<sup style="color: gray;">56</sup>, יש מן התנאים סוברים שהיה משל שירי הלשכה<sup style="color: gray;">57</sup>, וכן יש שכתבו להלכה<sup style="color: gray;">58</sup>. ובטעם הדבר יש שכתבו לפי שלא נעשו לצורך קרבן<sup style="color: gray;">59</sup>, ודוקא הנעשה לשם קרבן נעשה מתרומת הלשכה<sup style="color: gray;">60</sup>, או לפי שכל שלצורך בנין - חוץ לעזרה<sup style="color: gray;">61</sup> - בא משל שירי הלשכה<sup style="color: gray;">62</sup>; כבש שהיו עושים מהעזרה עד חוץ לירושלים שעליו היו מוליכים את השעיר-המשתלח* ביום הכיפורים<sup style="color: gray;">63</sup>, היה משירי הלשכה<sup style="color: gray;">64</sup>, לפי שעשייתו לצורך חוץ, וכל שהוא לצורך חוץ לא נעשה מתרומת הלשכה<sup style="color: gray;">65</sup>, או לפי שלא נעשו לצורך קרבן, ודוקא הנעשה לשם קרבן נעשה מתרומת הלשכה<sup style="color: gray;">66</sup>; לשון הקשור בין קרניו של שעיר המשתלח<sup style="color: gray;">67</sup>, יש סוברים שבא משל שירי הלשכה<sup style="color: gray;">68</sup>, שאינו צורך הקרבן<sup style="color: gray;">69</sup>. ויש סוברים שבא משל תרומת הלשכה<sup style="color: gray;">70</sup>; החבל והכפיפה שהשתמשו בהם בהשקאת-סוטה*<sup style="color: gray;">71</sup>, באים משירי הלשכה<sup style="color: gray;">72</sup>, דהם כצרכי העיר<sup style="color: gray;">73</sup>.
<h4>תשלומי שכר</h4>
שכר דיינים שדנים את הגזלנים ("גוזרי גזרות") שבירושלים<sup style="color: gray;">74</sup>, יש סוברים שבאה משירי הלשכה<sup style="color: gray;">75</sup>; שכר שלוחי בית דין שהיו עוקרים כלאים מן השדות<sup style="color: gray;">76</sup>, באה משירי הלשכה<sup style="color: gray;">77</sup>, לפי שלב בית דין מתנה שישתמשו לכך<sup style="color: gray;">78</sup>.
<h4>לצורך קרבנות</h4>
שירי הלשכה אם משתמשים בהם לצורך קרבנות אם נגמר המעות מקופות של תרומת הלשכה, נחלקו תנאים: ר' מאיר – או ר' יהודה<sup style="color: gray;">79</sup> - סבר שמשתמשים בהם לקרבנות<sup style="color: gray;">80</sup>, ואף בשירי לשכה של שנה שעברה, כל שלא עברה שנה מזמן שנתנו השקלים<sup style="color: gray;">81</sup>. וחכמים סוברים שאין משתמשים בהם לקרבנות<sup style="color: gray;">82</sup>. הלכה שמשתמשים בהם לקרבנות<sup style="color: gray;">83</sup>.
<h3><b>מותר</b></h3>
מותר שירי הלשכה, שנותרו לאחר שהשתמשו בהם לשימושים שהם מיועדים עבורם<sup style="color: gray;">84</sup>, נחלקו תנאים מה עושים בהם: רבי ישמעאל אומר, שקונים בהם יינות שמנים וסלתות – כשהם בזול<sup style="color: gray;">85</sup> - ומוכרים אותם - הגזברים<sup style="color: gray;">86</sup>, או שהיו נותנים לחנווני למכור<sup style="color: gray;">87</sup> - למי שצריך יין לנסכים ושמנים וסלתות למנחות, והשכר להקדש<sup style="color: gray;">88</sup>. ורבי עקיבא אמר שאין עושים כן, לפי שאין משתכרים בשל הקדש<sup style="color: gray;">89</sup>, שאין-עניות-במקום עשירות*<sup style="color: gray;">90</sup>, או שחוששים שמא יפסיד את ההקדש<sup style="color: gray;">91</sup>. הלכה כר' עקיבא<sup style="color: gray;">92</sup>. בדעת ר' עקיבא נחלקו ראשונים מה היו עושים במעות: יש סוברים שמביאים מהם עולות לקיץ המזבח<sup style="color: gray;">93</sup>. ויש סוברים שממתינים עד שיהא בהם צורך לצורכי העיר<sup style="color: gray;">94</sup>.
<h2>שכבת זרע</h2>
<b>הגדרת הערך</b> - זרע היוצא מן האדם, לענין טבעו, גדרו ודיני טומאתו
<h3><b>טבעה וגדרה</b></h3>
<h4>טבעה</h4>
שכבת זרע של איש, שנאמרו בה דיני טומאה<sup style="color: gray;">1</sup>, אמרו חכמים בטבעה, שהיא קשורה ודומה ללובן ביצה שאינה מוזרת<sup style="color: gray;">2</sup>, קשורה, יש מפרשים שחלקיה דבוקים זה בזה, ולא נפרדים<sup style="color: gray;">3</sup>, ויש מפרשים לענין הצבע, שהוא לבן קשור, כגוון של לובן ביצה שאינה מוזרת<sup style="color: gray;">4</sup>. על זוב, שלהבדיל ממנה הוא דומה ללובן ביצה מוזרת, ע"ע זב<sup style="color: gray;">5</sup>.
להבחין בין לובן ביצה לשכבת זרע, אמרו שלובן ביצה סולד – מתייבש ומגליד<sup style="color: gray;">6</sup> - מן האור, ושכבת זרע דוחה – נכנס ונבלע בבגד<sup style="color: gray;">7</sup> - מן האור<sup style="color: gray;">8</sup>.
שכבת זרע אדומה אין לה דין שכבת זרע<sup style="color: gray;">9</sup>.
<h4>של סריס</h4>
שכבת זרע של סריס* חמה, יש תנאים סוברים שהיא דוחה<sup style="color: gray;">10</sup> - כלומר שאינה קשורה, כשאר שכבת זרע, אלא צלולה כמים<sup style="color: gray;">11</sup>, ויש גורסים: דיהה<sup style="color: gray;">12</sup>, שהגוון שלה כהה<sup style="color: gray;">13</sup> - ולדעתם זהו אחד מסימני הסריס<sup style="color: gray;">14</sup>.
<h4>צחצוחי זיבה בתוכה</h4>
שכבת זרע של זב*, אי אפשר לה בלא צחצוחי זיבה<sup style="color: gray;">15</sup>. על הסוברים שמחמת כן שכבת הזרע שלו מטמאה במשא* כזוב, עי' להלן<sup style="color: gray;">16</sup> וע"ע מעינות; על זב שבימי ספירתו ראה שכבת זרע, שמחמת צחצוחי הזיבה שבה הוא סותר את ספירתו, ע"ע זב<sup style="color: gray;">17</sup>.
<h4>חשיבותה משקה</h4>
שכבת זרע, נסתפקו בגמרא אם חשובה משקה, והספק הוא לענין טומאה המונחת על שכבת זרע, אם היא חשובה טומאה צפה – שחכמים הקלו בספקה<sup style="color: gray;">18</sup> - או שמאחר ושכבת זרע אינה כשאר משקים שבגוף, שמתכנסים בתוכו – כגון מי רגלים - אלא היא נעקרת מבשרו של אדם, אינה חשובה משקה אלא אוכל, והטומאה שעליה אינה טומאה צפה<sup style="color: gray;">19</sup>.
ולענין הכשר* לקבל טומאה, נחלקו תנאים בשכבת זרע של זב, אם היא מכשירה<sup style="color: gray;">20</sup>, לפי שהיא חשובה משקה<sup style="color: gray;">21</sup>, או שמאחר ויש לה שם לווי, נשלל ממנה שם משקה<sup style="color: gray;">22</sup>, ואינה מכשירה<sup style="color: gray;">23</sup>. על המחלוקת וטעמיה ע"ע הכשר<sup style="color: gray;">24</sup> וע' משקה.
<h4>מגוף האשה שהוטלה לתוכה</h4>
שכבת זרע שהוטלה במעי אשה, נסתפקו בגמרא אם היא חשובה חלק מגוף האשה, או שמאחר שבאה מבחוץ אינה חלק מגופה<sup style="color: gray;">25</sup>, והספק הוא לענין טומאת רקב*, שאין רקב מטמא אלא כשלא נתערב בו דבר אחר<sup style="color: gray;">26</sup>, ולפיכך אשה שמתה ויש זרע במעיה, אם הזרע נחשב חלק מגופה, יש לה רקב, ואם אינו חשוב חלק מגופה, אין לה רקב<sup style="color: gray;">27</sup>.
<h4>מיאוסה</h4>
שכבת זרע חשובה דבר טינוף, לפיכך דינה כצואה, שאסור להתפלל כשהיא על בשרו<sup style="color: gray;">28</sup>, לפיכך אם היא לחה יקנחנה היטב, ואם היא יבשה, יגררנה<sup style="color: gray;">29</sup>.
על תלמיד-חכם*, שצריך להקפיד ביותר על נקיות בגדיו, ואם נמצאה שכבת זרע על בגדו, ואפילו על הבגד התחתון, חייב מיתה<sup style="color: gray;">30</sup>, ע"ע חיבי מיתות בידי שמים<sup style="color: gray;">31</sup> וע' תלמיד חכם.
<h4>מציאתה כשאבדה בבגד</h4>
בגד שאבדה בו שכבת זרע, הרוצה למצוא את מקומה, אם היה הבגד חדש, בודקו במחט<sup style="color: gray;">32</sup>, שמקום הזרע קשה, והמחט מתעכב להכנס בו<sup style="color: gray;">33</sup>, ואם היה הבגד שחוק, בודקו בחמה<sup style="color: gray;">34</sup>, ששוטחו כנגד עיניו, ומקום הזרע הוא סתום ואין החמה נראית בו כל כך<sup style="color: gray;">35</sup>, אבל בגד חדש אינו נבדק בחמה, לפי שהוא עב ומהודק<sup style="color: gray;">36</sup>.
<h3><b>טומאתה</b></h3>
<h4>טומאתה</h4>
שכבת זרע, בנוסף למה שמטמאה את האדם המוציאהּ – עי' על כך בע' בעל קרי<sup style="color: gray;">37</sup> - היא עצמה טמאה, והיא אחד מאבות-הטומאות*<sup style="color: gray;">38</sup>.
טומאת שכבת זרע ומשפטיה, יחד עם טומאת בעל-קרי*, הן מצות עשה, ונמנות יחד במנין-המצוות* למצות עשה אחת<sup style="color: gray;">39</sup>.
<h4>במגע</h4>
שכבת זרע מטמאה אדם וכלים במגע*<sup style="color: gray;">40</sup>, שנאמר בכלים: וכל בגד וכל עור אשר יהיה עליו שכבת זרע וכֻבַּס במים וטמא עד הערב<sup style="color: gray;">41</sup>, ולמדים שאר כלים מריבוי תיבות "כל": כל בגד וכל עור<sup style="color: gray;">42</sup>, או שלמדים שאר כלים בגזרה-שוה* משרץ ומת, שאף בהם נאמר בגד ועור<sup style="color: gray;">43</sup>, ודרשו: מה בגד ועור האמור בשרץ ובמת, עשה כל שאר הכלים כבגד ועור<sup style="color: gray;">44</sup>, אף בגד ועור האמור בשכבת זרע נעשה שאר כל הכלים כבגד ועור<sup style="color: gray;">45</sup>. ולענין טומאת אדם במגע שכבת זרע דרשו מן הכתוב: "או איש"<sup style="color: gray;">46</sup> – מייתור תיבת או<sup style="color: gray;">47</sup> - אלא שנחלקו תנאים ואמוראים לאיזה כתוב הכוונה, בברייתא אחת שנינו, וכן אמר רב פפא, שהכוונה לכתוב בטומאת שרץ: או איש אשר יגע בכל שרץ<sup style="color: gray;">48</sup>, שממנו למדים על טמאת הנוגע בשכבת זרע<sup style="color: gray;">49</sup>, ובברייתא אחרת שנינו, וכן אמר רב הונא בריה דרב נתן, שהכוונה לכתוב בבעל קרי: או איש אשר תצא ממנו שכבת זרע, שממנו למדים אף לטומאת מגע<sup style="color: gray;">50</sup>. ורב ששת אמר בטעם ששכבת זרע מטמא אדם, שהואיל והוא מטמא כלים, מטמא אף אדם<sup style="color: gray;">51</sup>, כלומר שמאחר וכלים ואדם שוים בכך שאינם מקבלים טומאה אלא מאב הטומאה<sup style="color: gray;">52</sup>, דבר המטמא כלים - שבהכרח הוא אב הטומאה - דין הוא שיטמא אף אדם<sup style="color: gray;">53</sup>.
שכבת זרע שנגעה בכלי, אף על פי שלא נגעה בכולו, אלא במקצתו, מטמאתו, שכן דרשו: אשר יהיה עליו שכבת זרע<sup style="color: gray;">54</sup>, אף על מקצתו<sup style="color: gray;">55</sup>.
כשם ששכבת זרע מטמאה במגע, כך מטמאה כלי חרס באויר<sup style="color: gray;">56</sup>.
על מגע בית-הסתרים*, אם מטמא בטומאת מגע, ע"ע בית הסתרים וע' מגע.
על טומאת בעל קרי ומשמשת ופולטת שכבת זרע, אם הם מחמת הנגיעה בשכבת זרע, ע"ע בעל קרי.
<h4>דרגת הטומאה</h4>
הנטמא במגע בשכבת זרע אינו מטמא בגדים בשעת מגעו<sup style="color: gray;">57</sup>, והוא מטמא אחד ופוסל אחד<sup style="color: gray;">58</sup>, כלומר שהוא נעשה ראשון לטומאה, ומטמא אוכלים להיות שני לטומאה, והם פוסלים את התרומה*<sup style="color: gray;">59</sup>.
<h4>במשא</h4>
שכבת זרע אינה מטמאה במשא*<sup style="color: gray;">60</sup>.
שכבת זרעו של זב*, נחלקו תנאים אם מטמאת במשא מצד עצמה<sup style="color: gray;">61</sup>, או שמטמאת במשא מצד צחצוחי זיבה שבתוכה<sup style="color: gray;">62</sup>, או שאינה מטמאת במשא כלל, אלא במגע, כשאר שכבת זרע<sup style="color: gray;">63</sup>. על פרטי המחלוקת וטעמיה, ועל דינים מיוחדים בטומאת שכבת זרע של זב, ע"ע מעינות.
על הטהור לחטאת שהסיט שכבת זרע, שנחלקו תנאים אם נטמא<sup style="color: gray;">64</sup>, ע"ע מי חטאת וע' מעלות.
<h4>השיעור</h4>
שיעור שכבת זרע לנוגע, נחלקו בו אמוראים: א) רב חנילאי משום רבי אלעזר בן רבי שמעון אמר שהוא כעדשה<sup style="color: gray;">65</sup>. ב) בדעת הסוברים שטומאת הנוגע בשכבת זרע נלמדת מטומאת בעל קרי<sup style="color: gray;">66</sup>, אמר רב הונא בריה דרב נתן ששיעורה כשיעור הזרע לטומאת בעל קרי, שהוא כל שהוא<sup style="color: gray;">67</sup>, לסוברים כן<sup style="color: gray;">68</sup>. ב) ובדעת הסוברים שטומאת הנוגע בשכבת זרע נלמדת מטומאת שרץ<sup style="color: gray;">69</sup>, אמר רב פפא שהשיעור תלוי במחלוקת תנאים, שלסוברים דון-מינה-ומינה*, כשם שלמדים משרץ את עצם טומאת הנוגע, כך למדים ממנו את שיעור הטומאה - שהוא כעדשה<sup style="color: gray;">70</sup> - אבל לסוברים דון-מינה-ואוקי-באתרה*, אין למדים משרץ אלא את עצם הטומאה, אבל את שיעורה למדים מפרשת שכבת זרע עצמה, ומאחר שמצאנו בטומאת בעל קרי, ששיעורה במשהו – לסוברים כן<sup style="color: gray;">71</sup> - אף הנוגע שעורו במשהו<sup style="color: gray;">72</sup>.
להלכה כתבו ראשונים ששיעור שכבת זרע לנוגע הוא כעדשה<sup style="color: gray;">73</sup>.
<h4>באונס</h4>
שכבת זרע שיצאה באונס מטמאה אף היא במגע<sup style="color: gray;">74</sup>.
<h4>של קטן</h4>
שכבת זרע, טומאתה חלוקה<sup style="color: gray;">75</sup>, בין קטן לגדול<sup style="color: gray;">76</sup>, שקטן פחות מבן תשע, שכבת הזרע שלו אינה מטמאה<sup style="color: gray;">77</sup>. על מקור הדין, ועל טומאת בעל קרי בקטן שיצאה ממנו שכבת זרע, ע"ע בעל קרי.
<h4>צבעה</h4>
שכבת זרע אדומה טהורה<sup style="color: gray;">78</sup>.
<h4>הרגשה</h4>
שכבת זרע שנעקרה מן הגוף ללא הרגשה - כלומר בלא קישוי ובלא הנאה<sup style="color: gray;">79</sup> - יש מן הראשונים שכתבו שאף לסוברים שהאדם שממנו יצאה אינו טמא בטומאת בעל-קרי<sup style="color: gray;">80</sup>, הזרע עצמו מטמא במגע<sup style="color: gray;">81</sup>. ויש ראשונים שנראה מדבריהם, וכן כתבו אחרונים, שדין הזרע כדין האדם<sup style="color: gray;">82</sup>, שבאדם נחלקו לשונות בגמרא אם הוא טמא דוקא כשהזרע נעקר מגופו בהרגשה, ואף כשיצא אחר כך בלא הרגשה, או דוקא שנעקר בהרגשה ואף יצא בהרגשה, או שטמא אף כשלא היתה הרגשה לא בעקירתו ולא ביציאתו<sup style="color: gray;">83</sup>.
<h4>שנסרחה</h4>
שכבת זרע של איש שהוטלה לגוף של אשה, ושהתה בה עד שנסרחה<sup style="color: gray;">84</sup>, אינה מטמאה במגע<sup style="color: gray;">85</sup>, שנאמר: וכל בגד וגו' אשר יהיה עליו שכבת זרע<sup style="color: gray;">86</sup>, ונאמר בשוכב עם אשה: ואשה אשר ישכב איש אותה שכבת זרע וגו'<sup style="color: gray;">87</sup>, ודרשו, מה בעת שכיבת האשה, שכבת הזרע היא כברייתה, ולא נסרחה, אף שכבת זרע המטמאת במגע אינה אלא כשהיא כברייתה, פרט לשכבת זרע שנסרחה<sup style="color: gray;">88</sup>.
כמה זמן ישהה הזרע במעי האשה עד שיסריח, ע"ע בעל קרי<sup style="color: gray;">89</sup>; על פולטת שכבת זרע סרוחה, אם טמאה בטומאת קרי, ע"ע בעל קרי<sup style="color: gray;">90</sup>.
זרע ששהה במעי בהמה, ספק הוא בגמרא אם מסריח לאחר זמן, ואינו מטמא, או שאינו מסריח, ומטמא<sup style="color: gray;">91</sup>.
על זרע ששהה במעי גויה, אם הוא מסריח ונפסד, ואם הוא מטמא, ע"ע גוי<sup style="color: gray;">92</sup> וע' ישראל<sup style="color: gray;">93</sup>.
שכבת זרע שלא שהתה במעי אשה, אלא פירשה מן האיש לחוץ – או שנפלטה מזכר שנרבע<sup style="color: gray;">94</sup> - מטמאה אפילו לאחר זמן רב<sup style="color: gray;">95</sup>, כל עוד היא לחה<sup style="color: gray;">96</sup>.
<h4>יבשה</h4>
שכבת זרע אינה מטמאה אלא כשהיא לחה, ולא כשהיא יבשה<sup style="color: gray;">97</sup>, שכן דרשו: שכבת זרע, בראויה להזריע<sup style="color: gray;">98</sup>. היתה יבשה, אלא שיכולה לחזור להיות לחה כמות שהיתה על ידי שריה, מטמאה<sup style="color: gray;">99</sup>, והשריה היא בפושרים מעת לעת<sup style="color: gray;">100</sup>, ויש מן הראשונים סוברים שאין צריך להשרות מעת לעת<sup style="color: gray;">101</sup>, ובארו אחרונים בדעתם שמאחר והיא דבר רך, די לה בשריה כל שהוא, ואם לא חזרה מיד לכמות שהיתה, אינה מטמאה<sup style="color: gray;">102</sup>. פושרים שאמרו, נחלקו תנאים עד אימתי צריך שיהיו פושרים: יהודה בן נקוסא אומר, תחילתם פושרים אף על פי שאין סופם פושרים, ורשב"ג אומר פושרים כל מעת לעת<sup style="color: gray;">103</sup>. להלכה תחלתם פושרים אף על פי שאין סופם פושרים<sup style="color: gray;">104</sup>.
<h4>של גוי</h4>
שכבת זרע של גוי* טהורה<sup style="color: gray;">105</sup>. הטעם שלא גזרו עליה טומאה כשגזרו על הגוים שיהיו כזבים לכל דבריהם, ע"ע גוי<sup style="color: gray;">106</sup> וע' טמאה<sup style="color: gray;">107</sup>. ובברייתא בירושלמי שנינו ששכבת זרע של גוים טמאה, והוא משמנה-עשר-דבר* שגזרו תלמידי הלל ושמאי<sup style="color: gray;">108</sup>, ובארו בירושלמי שאין הכוונה שהם גזרו על שכבת הזרע עצמה, אלא שטמאוה משום מי רגלים שבה – שהם טמאים - לפי שאי אפשר לשכבת זרע לצאת בלא מימי רגלים<sup style="color: gray;">109</sup>. הלכה ששכבת זרעו של גוי טהורה<sup style="color: gray;">110</sup>.
שכבת זרע של ישראל שהיתה במעי גויה, ונפלטה, טמאה<sup style="color: gray;">111</sup>.
<h3><b>היווצרותה בגוף והוצאתה</b></h3>
<h4>התאספותה בגוף</h4>
שכבת זרע מתעגלת בגוף ויוצאת<sup style="color: gray;">112</sup>, כלומר שמתאספת בגוף הרבה כאחד, ואחר כך יוצאת<sup style="color: gray;">113</sup>. אם משום כך היא חשובה מעין של זב ע"ע מעינות.
<h4>דברים המרבים והממעטים</h4>
שום מרבה את הזרע<sup style="color: gray;">114</sup>, וכן סלתות וביצים ואתרוג ויין ישן ובשר שמן, ויש אומרים אף יין לבן, או אף כל יין, וכן חָלָב וגבינה ומי גריסים של פול ומרייס, וכן השחלים, וחלגלוגות, והגרגיר<sup style="color: gray;">115</sup>. הקזת דם למעלה מן הביצים, כגון בכתפים ובצואר ובקילבוסת, יפה לזרע כפלים משאר הדברים<sup style="color: gray;">116</sup>.
על אכסנאי, שאין לו לאכול ביצים, שמא יראה קרי ויתגנה, ע"ע אורח<sup style="color: gray;">117</sup>; על כהן-גדול*, שבערב יום-הכיפורים* אין מאכילים אותו דברים המרבים זרע, שמא יראה קרי ביום הכפורים, ע"ע עבודת יום הכפורים; על תקנת עזרא לאכול שום בערב שבת, כדי להרבות את הזרע, ע"ע תקנות עזרא.
שמונה דברים ממעטים את הזרע: המלח*, והרעב, והנתק – צרעת - ובכייה, ושינה על גבי קרקע, וגדגדניות, וכשות שלא בזמנה<sup style="color: gray;">118</sup>, והקזת דם למטה מן הביצים, כגון ברגליו ובשוקו, ממעטת כפלים מכולם<sup style="color: gray;">119</sup>.
<h4>חשיבותה לבריאות הגוף</h4>
שכבת זרע, כתבו ראשונים שהיא כח הגוף וחייו ומאור העינים, וכל שתצא ביותר הגוף כלה, וכחו כלה, וחייו אובדים, וכל השטוף בבעילה זקנה קופצת עליו, וכחו תשש, ועיניו כהות, וריח רע נודף מפיו ומשחיו, ושער ראשו וגבות עיניו וריסי עיניו נושרות, ושער זקנו ושחיו ושער רגליו רבה, ושיניו נופלות, והרבה כאבים חוץ מאלו באים עליו, ואמרו חכמי הרופאים: אחד מאלף מת בשאר חלאים, והאלף מרוב התשמיש, לפיכך אין להרבות בתשמיש<sup style="color: gray;">120</sup>. על המדה הנכונה בתשמיש-המטה*, ע"ע תשמיש המטה.
<h4>הצורך בהוצאתה מן הגוף</h4>
פעמים שרפואה היא לאדם לבעול ולהוציא שכבת זרע<sup style="color: gray;">121</sup>, וכן אמרו בגמרא: שכבת זרע רבה - כלומר מי שיש לו אשה ואינו משמש מיטתו להוציא את הזרע - צרעת רבה<sup style="color: gray;">122</sup>. על המדה הנכונה בתשמיש המטה, ואימתי הוא רפואה, ע"ע תשמיש המטה.
<h4>יציאתה בקושי האבר</h4>
שכבת זרע באה מבשר החי<sup style="color: gray;">123</sup>, כלומר שיוצאת בקושי האבר<sup style="color: gray;">124</sup>. על זוב, שלהבדיל ממנה בא מבשר המת, ע"ע זב<sup style="color: gray;">125</sup>.
<h4>גנאי ביציאתה בשינה</h4>
מי שיצאה ממנו שכבת זרע בשנתו, גנות היא לו<sup style="color: gray;">126</sup>, ולפיכך אכסנאי לא יאכל ביצים, ולא יישן בטליתו של בעל הבית, שמא ימצא קרי ויתגנה על בעל הבית<sup style="color: gray;">127</sup>.
<h4>הרגשה</h4>
הרגשה של זעזוע איברים היא סימן לעקירת זרע מן הגוף<sup style="color: gray;">128</sup>. על מי שהיה אוכל בתרומה, והרגיש שנזדעזעו איבריו, אם מותר לו לבלוע את התרומה, ע"ע בעל קרי<sup style="color: gray;">129</sup>.
שכבת זרע שאין כל הגוף מרגיש בעקירתה – כלומר שיצאה בלא קישוי ובלא הנאה<sup style="color: gray;">130</sup> - אינה ראויה להזריע<sup style="color: gray;">131</sup>. וכן שכבת זרע שאינה יורה כחץ – שהיא יוצאת מן הגוף ללא הרגשה<sup style="color: gray;">132</sup> - אף על פי שבתחלה נעקרה מן הגוף בהרגשה, אינה ראויה להזריע<sup style="color: gray;">133</sup>.
נעקרה מן הגוף בהרגשה, ואף יצאה מן הגוף כחץ, בהרגשה, אלא שלא נכנסה מיד לגוף האשה, ולאחר מכן שתתה ונכנסה לגוף האשה שלא כחץ, היא ראויה להזריע<sup style="color: gray;">134</sup>.
על בעל* שאינו יורה כחץ, אם כופים אותו להוציא את אשתו, ע"ע מומי איש<sup style="color: gray;">135</sup>; אם אשתו חשובה מורדת* כשנמנעת מלשמש עמו, ע"ע מורדת<sup style="color: gray;">136</sup>; כשהאשה טוענת שאינו יורה כחץ, והוא טוען שהוא יורה כחץ, מי נאמן, ע"ע גרושין<sup style="color: gray;">137</sup>.
על שכבת זרע שיצאה בלא הרגשה, אם מטמאה את האדם בטומאת בעל קרי, ע"ע בעל קרי; אם מטמאה במגע, עי' לעיל<sup style="color: gray;">138</sup>.
<h4>צחצוחי זרע במי רגלים</h4>
המוציא שכבת זרע, תנא קמא סובר שצחצוחי זרע נותרים באמתו, והם יוצאים כשמטיל מי-רגלים* לאחר מכן, ורבי יוסי סובר שדוקא חולה וזקן, שאינו יורה זרע כחץ, נותרים באמתו צחצוחי זרע, אבל ילד ובריא, שיורה זרע כחץ, כל זרעו יוצא בבת אחת, ואין משתייר באמתו כלום<sup style="color: gray;">139</sup>, וכן הלכה<sup style="color: gray;">140</sup>. על גדר ילד וזקן, ודין טומאת בעל-קרי* במי שהוציא זרע וטבל ולאחר מכן הטיל מי רגלים, ע"ע בעל קרי<sup style="color: gray;">141</sup>.
על מי רגלים חלוקים או עכורים, או לבנים ונמשכים, או טיפות עבות שיוצאות מן האמה, שפעמים שדינם כשכבת זרע לענין טומאת בעל קרי, ע"ע בעל קרי<sup style="color: gray;">142</sup>.
<h4>הוצאתה לבטלה</h4>
אסור להוציא שכבת זרע לבטלה, לפיכך לא יהא דש מבפנים וזורה מבחוץ, ולא ישא קטנה שאינה ראויה לילד, ולא יוציא זרעו ביד<sup style="color: gray;">143</sup>. על גדר האיסור, מקורותיו ופרטיו, ע"ע השחתת זרע.
<h4>הסרחתה במעי אשה</h4>
שכבת זרע ששוהה במעי אשה, לאחר זמן היא מסרחת<sup style="color: gray;">144</sup>, מחמת החום<sup style="color: gray;">145</sup>, וצורתה נפסדת<sup style="color: gray;">146</sup>, ובעת שרוח מזרחית מנשבת היא ממהרת להסריח<sup style="color: gray;">147</sup>.
שכבת זרע ששהתה במעי בהמה, ספק הוא בגמרא אם היא מסרחת לאחר זמן, או שדוקא במעי אשה, שיש לה פרוזדור - כלומר שבשר כותלי בית הרחם בולט בין השיניים ולחוץ, ובית הרחם הוא מן השיניים ולפנים, ולפיכך אויר אינו שולט בגופה<sup style="color: gray;">148</sup> - היא מתחממת ומסרחת, ולא במעי בהמה, שאין לה פרוזדור, ושולט בה אויר<sup style="color: gray;">149</sup>.
על שכבת זרע ששתה במעי גויה, אם היא מסריחה, ע"ע גוי<sup style="color: gray;">150</sup> וע' ישראל<sup style="color: gray;">151</sup>.
על שכבת זרע שנסרחה, לענין דיני טומאה, עי' לעיל<sup style="color: gray;">152</sup> וע' בעל קרי.
<h4>שכבת זרע של אשה</h4>
אף על פי שזרע ושכבת זרע האמורים בדרך כלל, ובדיני טומאה, הם היוצאים מן האיש, ולא מן האשה, מצינו במקרא ובלשון חכמים לשון הזרעה וזרע אף באשה<sup style="color: gray;">153</sup>, וכן יש ראשונים שנראה מדבריהם שיש לאשה שכבת זרע<sup style="color: gray;">154</sup>, ויש שנסתפקו אם יש לה זרע, וכתבו שאף לצד שיש לה, הוא אינו נקפא ואינו עושה דבר בעובר, ולצד שאין לה זרע, כתבו שלשון הזרעה שמצינו באשה אינו אלא על דם הרחם שמתאסף ונאחז בזרע הזכר, שלשניהם יחד יקראו זרע<sup style="color: gray;">155</sup>.
שכבת זרע של אשה אינה מטמאה את האשה שממנה יצאה בטומאת בעל קרי<sup style="color: gray;">156</sup>.
על טומאת איש שיצאה ממנו שכבת זרע, וטומאת אשה ששימשה מיטתה, או שפלטה שכבת זרע שקבלה מן האיש, ע"ע בעל קרי.
על הרואה קרי, שסותר בספירת זב, ע"ע זב; על הרואה זוב אחר קרי, בראיה שניה או שלישית, אם טמא משום זוב, ע"ע זב<sup style="color: gray;">157</sup>.
על איסור הוצאת זרע לבטלה, ודברים הגורמים להוצאת זרע, ע"ע השחתת זרע.
על ביאה*, אם היא דוקא בהוצאת זרע ע"ע ביאה.
על האברים שהזרע נוצר בהם ויוצא דרכם, ודין אדם שאברי הזרע שלו נפגעו, שנקרא פצוע-דכא*, ואסור לו לבא בקהל, ע"ע פצוע דכא וע' סריס.
על הפסדת אברי הזרע, שאסורה, ע"ע סירוס.
על הנקב המוציא שכבת זרע, שהוא סמוך לנקב שמוציא מי-רגלים*, ואין ביניהם אלא כקליפת השום, והסכנה שינקבו זה לתוך זה כשעוצר עצמו מלהשתין, ע"ע מי רגלים.
על החשש בבדיקת-אשה* לאחר תשמיש, שמא שכבת הזרע תחפה את הדם, ע"ע בדיקת אשה<sup style="color: gray;">158</sup>.
על שכבת זרע שנמצאת על בשרו של אדם, אם חשובה חציצה* לטבילה, ע"ע חציצה<sup style="color: gray;">159</sup>.
על שכבת זרע של בעלי חיים, אם מותרת באכילה, ע"ע יוצא מן הטמא<sup style="color: gray;">160</sup>.
<h2>שכחה</h2>
<b>הגדרת הערך</b> - תבואה או פירות שנשכחו בשדה, שמצוה ליתנם לעניים.
<h3><b>המצוה וגדרה</b></h3>
המעמר ושכח אלומה אחת בשדה הרי זה לא יקחנה<sup style="color: gray;">1</sup>, שנאמר: כי תקצור קצירך בשדה ושכחת עומר בשדה לא תשוב לקחתו<sup style="color: gray;">2</sup>. עבר ולקחה - ואפילו אם טחנה ואפאה<sup style="color: gray;">3</sup> - הרי זה נותנה לעניים, שנאמר: לגר ליתום ולאלמנה יהיה<sup style="color: gray;">4</sup>.
<h4>במנין המצוות</h4>
האיסור לשוב לקחת את השכחה נמנה במנין המצוות, ונחלקו מוני המצות בדבר, יש שמנו את השכחה כמצוות לא תעשה<sup style="color: gray;">5</sup> - ומנו הן שכחת התבואה, שלא לקחת את התבואה שנשכחה לאחר קצירתה, והן את שכחת האילן, שלא לקצור את מה ששכח לקצור, כמצות לא תעשה אחת<sup style="color: gray;">6</sup>, לפי שאינם שני לאווים אלא רק אזהרה אחת מענין אחד<sup style="color: gray;">7</sup> - וכן מנו אותה כמצוות עשה<sup style="color: gray;">8</sup>. ויש ממוני המצוות שמנו את השכחה כשלושה מצות עשה: שכחת תבואה, שכחת כרם ושכחת אילן<sup style="color: gray;">9</sup>, ויש שמנו רק מצות עשה ולא מצות לא תעשה<sup style="color: gray;">10</sup>, ויש שלא מנו את השכחה במנין המצוות כלל<sup style="color: gray;">11</sup>.
<h4>מלקות</h4>
אין לוקים על השכחה, לפי שהיא לאו-הניתק-לעשה*, שהרי גם אם עבר ולקח חייב ליתנו לעניים<sup style="color: gray;">12</sup>. עבר וביטל את העשה ולא נתן לעניים הרי זה לוקה<sup style="color: gray;">13</sup>.
<h4>שכחה בקמה</h4>
כשם שיש שכחה בעמרים כך יש שכחה בקמה, שאם שכח מקצת הקמה ולא קצרה הרי זו לעניים, שנאמר: בשדה<sup style="color: gray;">14</sup>, לרבות את הקמה<sup style="color: gray;">15</sup>. כשם שיש שכחה בתבואה וכיוצא בה כך יש שכחה באילנות<sup style="color: gray;">16</sup>, שנאמר: כי תחבוט זיתך לא תפאר אחריך<sup style="color: gray;">17</sup>, "אחריך" זו שכחה<sup style="color: gray;">18</sup>, לפי שהדבר ששוכח נמצא מלאחריו, וכמו שנאמר בו: לא תשוב<sup style="color: gray;">19</sup>, ולא זית בלבד אלא הוא הדין בשאר כל האילנות<sup style="color: gray;">20</sup>. רבי יוסי אומר אין שכחה לזיתים<sup style="color: gray;">21</sup>.
בדעת ר' יוסי שסובר שאין שכחה בזיתים, נחלקו ראשונים, יש סוברים שלא אמר כן אלא בראשונה, כשלא היו הזיתים מצויין, כיון שבא אנדרינוס המלך והחריב את כל הארץ, ומאחר שלא היו הזיתים מצויין, הזית היה כאילן המפורסם שאין בו שכחה<sup style="color: gray;">22</sup>, אבל בזמן שהזיתים מצויים מודה רבי יוסי שיש בהם שכחה<sup style="color: gray;">23</sup>, ויש חולקים וסוברים שלדעת ר' יוסי בכל הזמנים אין שכחה בזיתים, משום שאינו דורש "אחריך" לרבות שכחה בזיתים<sup style="color: gray;">24</sup>. אין הלכה כרבי יוסי, אלא כל המינים המחוייבים בפאה מחוייבים בשכחה<sup style="color: gray;">25</sup>.
<h4>שלא לדעת</h4>
שכחה היא המצוה היחידה בתורה שאי אפשר לקיימה מרצון, ואי אפשר לחזר אחר מצוה זו<sup style="color: gray;">26</sup>, ומעשה בחסיד אחד ששכח עומר בתוך שדהו ואמר לבנו צא והקריב עלי פר לעולה ופר לשלמים, אמר לו: אבא, מה ראית לשמוח בשמחת מצוה זו יותר מכל מצוות שבתורה, אמר לו כל מצוות שבתורה נתן להם המקום לדעתנו, זו שלא לדעתנו<sup style="color: gray;">27</sup>.
<h4>טעם המצוה</h4>
בטעם המצוה, כתבו ראשונים, שבשעה שבעל הבית מעמר בתוך שדהו, רואיםה עניים וחושבים לו יתן והייתי יכול לקחת אפילו אלומה אחת לביתי, ומחסדי ה' למלא תשוקתם<sup style="color: gray;">28</sup>, ועוד שעל ידי זה יקנה הבעל הבית נפש טובה שלא יתן לבבו על העומר שנשכח ויניחנה לעניים<sup style="color: gray;">29</sup>.
<h4>המחייב</h4>
אין השדה מתחייבת בשכחה אלא לאחר שנקצרה<sup style="color: gray;">30</sup>, שנאמר כי תקצור<sup style="color: gray;">31</sup>. ואינה מתחייבת בשכחה אלא אם קצרה ישראל, ולכן הקונה תבואה מן הגוי או מן ההקדש פטור מן השכחה, שנאמר קצירך<sup style="color: gray;">32</sup>, פרט לקצרוה גוי והקדש<sup style="color: gray;">33</sup>.
על מי שהיה גוי בשעת קצירה ואח"כ נתגייר, ע"ע גר<sup style="color: gray;">34</sup>. על תבואה שנקצרה ברשות הקדש ואח"כ פדאה, ע"ע הקדש<sup style="color: gray;">35</sup>. על הפקר לענין חיוב שכחה, ע"ע<sup style="color: gray;">36</sup>.
<h4>שותפות עם גוי</h4>
שדה שהיא בשותפות עם גוי, הסתפקו האחרונים אם חייבת בשכחה<sup style="color: gray;">37</sup>.
<h4>ברכה</h4>
אין מברכים על שכחה כדרך שאין מברכים על הצדקה<sup style="color: gray;">38</sup>.
<h4>המקום</h4>
שכחה אינה נוהגת מן התורה אלא בארץ ישראל, ומדרבנן נוהגת גם בחוץ לארץ<sup style="color: gray;">39</sup>. אם השכחה נחשבת כמצוה התלויה בארץ, ע"ע ארץ ישראל<sup style="color: gray;">40</sup>.
על גידולי תרומה לענין שכחה, ע"ע גדולין<sup style="color: gray;">41</sup>.
על מי שאינו נותן שכחה לעניים, אם עובר בבל תאחר, ע"ע<sup style="color: gray;">42</sup>.
<h3><b>השכחה</b></h3>
כיצד היא השכחה, הקוצר שהתחיל לקצור מראש השורה ושכח לפניו ולאחריו, של אחריו שכחה ושלפניו אינו שכחה<sup style="color: gray;">43</sup>, שנאמר לא תשוב לקחתו<sup style="color: gray;">44</sup>, הרי שאין זה שכחה עד שיעבור ממנו ויניחנו לאחריו<sup style="color: gray;">45</sup>. זה הכלל כל שהוא בבל תשוב שכחה וכל שאינו בבל תשוב אינו שכחה<sup style="color: gray;">46</sup>.
<h4>שדה מעורבת</h4>
שדה שעומריה מעורבים – שאינם מסודרים בשדה שורות שורות<sup style="color: gray;">47</sup> <i>-</i> ושכח אחד מהם אינה שכחה, עד שיטול את כל סביבותיו<sup style="color: gray;">48</sup>, שכיון שאין השדה מסודרת שורות שורות, אין זה בכלל לא תשוב לקחתו עד שיטול מכל סביבותיו<sup style="color: gray;">49</sup>. יש סוברים, שהוא הדין אם קצר סביבותיו כמין גא"ם יווני, שיש בו שכחה<sup style="color: gray;">50</sup>.
<h4>השכחה בתבואה</h4>
בשיעור שבו נחשב שכבר עבר מן התבואה והניחה מלאחוריו, נחלקו אמוראים: יש סוברים שמיד כשעבר ממנה<sup style="color: gray;">51</sup>, ויש סוברים שכל שיכול לפשוט את ידו וליטלה, אם הוא עדיין עומד באותה השורה, אינה שכחה<sup style="color: gray;">52</sup>. וכתבו האחרונים שההלכה כדעת הסוברים שמיד כשיעבור ממנה הרי זו שכחה<sup style="color: gray;">53</sup>.
<h4>השכחה באילן</h4>
בשיעור שבו נחשב שכבר עבר את האילן והניחו מלאחוריו, שנינו: איזו היא שכחה בעריס – כרם המודלה על גבי עצים<sup style="color: gray;">54</sup> – כל שאינו יכול לפשוט את ידו במקום שנזכר וליטלו<sup style="color: gray;">55</sup>, וברגליות – הגפנים העומדים על גבי קרקע שדורכים עליהם ברגל<sup style="color: gray;">56</sup> – משיעבור ממנו, ואפילו אם יכול לפשוט את ידו וליטלו<sup style="color: gray;">57</sup>. הטעם ששונה דין שכחה באילן מדין שכחה בתבואה, הוא משום שבעריס דרך המלקט לבחון לאחר שגמר את קצירתו לראות אם יש עוד אשכול נסתר מתחת לעלים<sup style="color: gray;">58</sup>, וברגליות כל אחד מהם עומד בשורה בפני עצמו<sup style="color: gray;">59</sup>.
<h4>בעריסים קטנים ובדלית ובדקל</h4>
עריסים הקטנים – שפלים קרובים לארץ<sup style="color: gray;">60</sup> – השכחה היא משיעבור מהם<sup style="color: gray;">61</sup>, בדלית ובדקל - גפן המודלת על גבי אילן או גדר<sup style="color: gray;">62</sup> – משירד מהם, ושאר כל האילנות משיפנה וילך לו<sup style="color: gray;">63</sup>.
<h4>התחיל מלאכתו</h4>
במה דברים אמורים – שכיון שעבר מהאילן או מהתבואה הרי זה שכחה<sup style="color: gray;">64</sup> - באופן שלא התחיל מלאכתו, אבל אם התחיל מלאכתו ושכחו, אינה שכחה עד שיבצור את כל סביבותיו<sup style="color: gray;">65</sup>, שמאחר שהתחיל בו הרי שדעתו על האילן הזה, ויזכר בו<sup style="color: gray;">66</sup>, ועוד שאין הליכתו ממנו ראיה ששכחו, שהרי עדיין הוא עסוק בו, ועד שיבצור את כל מה שסביביו אינו ניכר שיש כאן שכחה<sup style="color: gray;">67</sup>, ומאחר שהתחיל מלאכתו הרי שעד שיבצור את כל סביבותיו אינו בכלל "לא תשוב"<sup style="color: gray;">68</sup>. ויש גורסים: במה דברים אמורים – שאם עבר ממנו הרי זה שכחה - שהתחיל בו, אבל אם לא התחיל בו אינו שכחה עד שיבצור את כל סביבותיו<sup style="color: gray;">69</sup>, ויש אחרונים שכתבו שהגירסה הראשונה עיקר<sup style="color: gray;">70</sup>.
<h4>מקום ששכח בו</h4>
המקום שאליו מעמרים לגמר המלאכה יש בו שכחה<sup style="color: gray;">71</sup>, אבל המעמר למקום שאינו גומר בו המלאכה אין בו שכחה<sup style="color: gray;">72</sup>, שנאמר כי תקצור קצירך בשדך ושכחת עומר בשדה<sup style="color: gray;">73</sup>, מה הקציר אין אחריו קציר, אף העימור האמור שאין אחריו עימור<sup style="color: gray;">74</sup>. המעמר לגדיש - ורוצה לדוש שם את התבואה<sup style="color: gray;">75</sup> - יש בהם שכחה<sup style="color: gray;">76</sup>, שהרי שם גמר המלאכה<sup style="color: gray;">77</sup>. נמלך אחר כך להוליכם לגורן, ולדוש בגורן אין בהם שכחה<sup style="color: gray;">78</sup>. עימר ממקום שאינו גמר מלאכה למקום שהוא גמר המלאכה, יש בהם שכחה<sup style="color: gray;">79</sup>, וכן שנינו: המעמר לכובעות ולכומסאות וחררה – מקומות שמקבצים בהם את העומרים ומשם מוליכים אותם למקום אחר<sup style="color: gray;">80</sup> - אין לו שכחה, ממנו ולגורן יש לו שכחה<sup style="color: gray;">81</sup>. בשכחת הקמה ובשכחת האילנות, כתבו האחרונים שאפילו אם עימר למקום שאינו גמר מלאכה יש בהם שכחה<sup style="color: gray;">82</sup>, ויש סוברים בדעת הירושלמי שגם באילן אין שכחה אלא במקום שהוא גמר המלאכה<sup style="color: gray;">83</sup>.
<h3><b>השוכחים</b></h3>
<h4>פועלים ששכחו</h4>
העומר ששכחוהו פועלים, ולא שכחו בעל הבית אינה שכחה<sup style="color: gray;">84</sup>, שנאמר קצירך ושכחת<sup style="color: gray;">85</sup>, שמשמע שבעל הקציר שכח<sup style="color: gray;">86</sup>. שכחו בעל הבית ולא שכחו פועלים – ואפילו אם היה פועלים גויים<sup style="color: gray;">87</sup> - אינה שכחה<sup style="color: gray;">88</sup>, שנאמר כי תקצור ושכחת<sup style="color: gray;">89</sup>, שמשמע שהקוצר - שהוא הפועל - שכח<sup style="color: gray;">90</sup>. רבי שמעון בן יהודה אומר משום רבי שמעון, אפילו חמרים שהיו עוברים בדרך וראו את העומר בעת ששכחוהו אינה שכחה, עד שישכחוהו כל אדם<sup style="color: gray;">91</sup>.
ונחלקו ראשונים, יש מפרשים שר' שמעון נחלק על דברי תנא קמא, וסובר ששכחת פועלים עושה שכחה, ואף אם בעל הבית לא שכח, אלא שסובר שמכל מקום אין זו שכחה עד שישכחו גם כל שאר בני אדם<sup style="color: gray;">92</sup>, ויש מפרשים באופן דומה, שר' שמעון סובר שמלבד שכחת הפועלים צריך שישכח בעל הבית או שישכחו גם שאר בני אדם<sup style="color: gray;">93</sup>. לשיטה זו הלכה כתנא קמא<sup style="color: gray;">94</sup>; ויש סוברים שרבי שמעון בא להוסיף על דברי תנא קמא, וסובר שאפילו אם שכחוהו גם הפועלים וגם בעל הבית אינה שכחה, עד שיהיה שכוח מכל אדם<sup style="color: gray;">95</sup>. וטעמו, לפי שנאמר ושכחת<sup style="color: gray;">96</sup>, וכל שיש אחרים שיכולים להזכירו אין זו שכחה<sup style="color: gray;">97</sup>. ולדעתם הלכה כדבריו<sup style="color: gray;">98</sup>.
<h4>זכר בעל הבית כששכחו הפועלים</h4>
זכר בעל הבית את העומר בשעה ששכחוהו פועלים ואחר כך שכחו, הדבר תלוי במקום שבו עמד בעל הבית בשעה ששכחוהו הפועלים: אם היה עומד בעיר ואמר יודע אני שעומר שיש לי בשדה פועלים שכחוהו - ואחר כך חזר בעל הבית ושכחו<sup style="color: gray;">99</sup> - הרי זו שכחה<sup style="color: gray;">100</sup>; היה עומד בשדה ואמר כן, ושכחוהו, אינה שכחה<sup style="color: gray;">101</sup>. וטעם החילוק, לפי שבשדה אין שכחה עד שיהיה שכוח מעיקרו – מתחילתו – אבל בעיר אפילו זכר ולבסוף שכח, הרי זו שכחה<sup style="color: gray;">102</sup>. טעם החילוק שבין עומד בעיר לעומד בשדה, הוא לפי שדרשו מן הכתוב שנאמר ושכחת עומר בשדה<sup style="color: gray;">103</sup>, בשדה ולא בעיר, ואי אפשר לפרש כל שכחה בעיר אינה שכחה לפי שנאמר "יהיה" לרבות שכחת העיר, אלא בא הכתוב ללמד שבשדה צריך ששכחת בעל הבית תהיה בשעה ששכחו הפועלים, אם אבל בתחילה זכר ולבסוף שכח אינו שכחה, אבל בעיר אפילו אם בתחילה זכר ולבסוף שכח הרי זו שכחה<sup style="color: gray;">104</sup>.
<h3><b>בראשי שורות</b></h3>
העומר או הקמה שהוא בראשי השורות – דהיינו העומר הראשון בשורה שהתחיל לקצור ממנה<sup style="color: gray;">105</sup> - אמרו במשנה שאף על פי ששכחו אינו שכחה<sup style="color: gray;">106</sup>, וטעם הדבר הוא משום שנאמר כי תקצור קצירך בשדך ושכחת<sup style="color: gray;">107</sup>, דהיינו שכחה במה שאתה קוצר<sup style="color: gray;">108</sup>, ולכך אינה שכחה אלא מהמקום שמתחיל לקצור ממנו ואילך<sup style="color: gray;">109</sup>. וכן בסוף השורה אין שכחה<sup style="color: gray;">110</sup>, לפי שלמדים ממה שנאמר לא תשוב לקחתו<sup style="color: gray;">111</sup>, שאין שכחה אלא על מה שאפשר לשוב לקחתו, להוציא את סוף השורה שלא היה בה מעולם<sup style="color: gray;">112</sup>.
<h4>אופנים שבסוף שורה יש שכחה</h4>
יש אופנים שגם בסוף השורה יש שכחה, וכגון אם שכח שניים בסוף השורה, אף על פי שלא עבר על האחרון, מכל מקום כיון שעבר על זה שלפניו ושכחו, הרי הם מצטרפים, שמכל מקום שייך לומר בו לא תשוב לקחתו<sup style="color: gray;">113</sup>.
<h4>בקרן זוית</h4>
העומר הנמצא בקרן זוית, כתבו הראשונים שיש בו שכחה<sup style="color: gray;">114</sup>. ויש מהאחרונים שפירשו, שהיינו באופן ששכח עומר בתחילת הקציר כשקצר מצפון לדרום, שאין אנו אומרים שבדעתו לקצור אותו בשורה ממזרח למערב, אלא כיון שעבר ממנו יש בו שכחה<sup style="color: gray;">115</sup>. ויש מפרשים שהיינו באופן שעימר את השורה החיצונה מצפון לדרום, ושכח בה את העומר האחרון, ולאחר מכן המשיך לעמר ממזרח למערב, הרי שהעומר ששכח נמצא בקרן זוית מאחריו, ובזה אמרו שיש בו שכחה<sup style="color: gray;">116</sup>.
<h4>שכחה שעושה שורה</h4>
הנוטל שלושה עומרים בשורה ושכח את הרביעי, אם יש שם חמישי וששי, אין הרביעי שכחה – עד שיבוא ליטול את החמישי<sup style="color: gray;">117</sup> - משום שהרביעי והחמישי והשישי הם כשורה – לדעת התנאים הסוברים ששלושה הרי הם שורה<sup style="color: gray;">118</sup> - ולכך הרביעי הוא כעומד בראש שורה שאין בו שכחה<sup style="color: gray;">119</sup>, אבל אם לא היה שם שישי, הרי זה שכחה, לפי שפחות משלשה אין זו שורה<sup style="color: gray;">120</sup>.
<h3><b>השיעור</b></h3>
<h4>מנין העומרים</h4>
דין שכחה הוא באופן ששכח מעט עומרים, ונחלקו תנאים במנין: דעת בית הלל, שאם שכל שני עומרים הרי זו שכחה, אבל אם שכח שלושה אינה שכחה, וכן אם שכח שני ציבורי זיתים – והיינו זיתים שנגמרה מלאכתם<sup style="color: gray;">121</sup> - וחרובים הרי זו שכחה<sup style="color: gray;">122</sup>, אבל אם שכח שלושה אינה שכחה<sup style="color: gray;">123</sup>, וכן שני הוצני פשתן - גבעולים שנעקרו מן השדה<sup style="color: gray;">124</sup> - הרי זו שכחה, אבל אם שכח שלושה אינה שכחה<sup style="color: gray;">125</sup>. ודעת בית שמאי ששלושה הם שכחה, ורק אם שכח ארבעה – או יותר – אין זו שכחה<sup style="color: gray;">126</sup>. הלכה כבית הלל<sup style="color: gray;">127</sup>. אותם שלושה לדעת בית הלל – או ארבעה לדעת בית שמאי – אינם שכחה רק באופן שהם מובדלים זה מזה, אבל אם הם מחוברים זה לזה, הרי הם כאחד<sup style="color: gray;">128</sup>.
<h4>טעם המחלוקת</h4>
טעם המחלוקת הוא לפי שנחלקו בית שמאי ובית הלל בדרשת הכתובים: בית הלל אומרים, נאמר: לעני ולגר תעזוב אותם<sup style="color: gray;">129</sup>, אפילו היו שנים אחד לעני ואחד לגר תעזוב אותם, אבל שלושה אינם שכחה<sup style="color: gray;">130</sup>; ובית שמאי אומרים נאמר לגר ליתום ולאלמנה יהיה<sup style="color: gray;">131</sup>, הרי שלושה לעניים<sup style="color: gray;">132</sup>. ויש אומרים ששניהם מקרא אחד דרשו: לגר ליתום ולאלמנה יהיה<sup style="color: gray;">133</sup>, הרי שלש עומרים, שבית שמאי אומרים יהיה לעניים ובית הלל אומרים יהיה לבעל הבית<sup style="color: gray;">134</sup>, או שנחלקו בכתוב זה במה שנאמר ליתום ולאלמנה, אם יתום ואלמנה חשובים כאחד, הואיל והאות "ו" מחברת אותם<sup style="color: gray;">135</sup>. ויש ראשונים שנתנו טעם לשלושה שלדעת בית הלל אינם שכחה, שהוא משום שנאמר ושכחת עומר<sup style="color: gray;">136</sup>, ושלושה אינם עומר אלא גדיש<sup style="color: gray;">137</sup>. ויש שנתנו טעם בדבר, שהוא משום שאין הדרך לשכוח שלושה עמרים לעולם, ובודאי מעצמו יזכור אותם<sup style="color: gray;">138</sup>.
<h4>צירוף עומרים</h4>
היתה שם אמת המים על פני כל השדה, ושכח עומר אחד מצדה האחד ושני עומרים מצדה השני, אין מצטרפים, והרי זה שכחה, ואם יכול לעבור אם המחרישה באמת המים מצידה האחד לצידה השני, הרי אלו מצטרפים ואינם שכחה<sup style="color: gray;">139</sup>. קצר חצי שורה היום ושכח עומר, ובא למחר וקצר את סוף השורה ושכח שני עומרים, הרי השלושה הללו מצטרפים יחדיו, ואין זו שכחה<sup style="color: gray;">140</sup>. ישב לאכול או לישון, או שקרא לו חבירו בין קצירת חצי השורה הראשון לחציה השני, ושכח עומר אחד בתחילה ושני עומרים בסוף – או להיפך - הרי זה ספק אם מצטרפים<sup style="color: gray;">141</sup>, ומספק יש בהם שכחה<sup style="color: gray;">142</sup>.
<h4>שכחה בצד עומר שאין בו שכחה</h4>
שכח שני עומרים בצד עומר שכוח שיש בו סאתיים – שאין בו דין שכחה<sup style="color: gray;">143</sup> - אמרו בירושלמי שדינו תלוי בטעם סאתיים שאינו שכחה, שאם עומר שיש בו סאתיים אין בו דין שכחה משום שאינו עומר אלא גדיש, אינו מצטרף לשני העומרים אחרים, ואם כן יש כאן רק שני עומרים והרי זה שכחה, אבל אם עומר שיש בו סאתיים אין בו שכחה משום שאינו יכול לקחת אותו כאחד, אם כן עדיין שם עומר עליו, ונמצא שיש כאן שלושה עומרים, ואין זו שכחה<sup style="color: gray;">144</sup>. אבל בבבלי אמרו, שאפילו אם הטעם שעומר שיש בו סאתיים אין בו שכחה הוא משום שחשוב כגדיש ולא כעומר, מכל מקום מצטרף עם שני העומרים האחרים, והרי כאן שלושה ואין בהם שכחה<sup style="color: gray;">145</sup>, שלא אמרו שחשוב כגדיש אלא כשהוא לבדו, אבל לגבי עומרים אחרים הרי הוא כעומר<sup style="color: gray;">146</sup>. וכן כתבו האחרונים שלדעת הבבלי אם שכח שני עומרים בצד עומר שאין בו שכחה - וכגון שיש בו יותר מארבעה קבים ובשאר כל העומרים יש רק קב אחד<sup style="color: gray;">147</sup> - אף על פי שאין בו שכחה כשהוא לעצמו, מכל מקום מצטרף עם שני העמרים האחרים ואין בהם שכחה<sup style="color: gray;">148</sup>. להלכה, כתבו האחרונים שההלכה כהבבלי<sup style="color: gray;">149</sup>.
<h4>מחובר ותלוש</h4>
היה עומר אחד מחובר ושנים תלושים – או להיפך – נסתפק אחרונים לדעת הסוברים שמחובר ותלוש מצטרפים לסאתיים<sup style="color: gray;">150</sup>, אם מצטרפים יחדיו ואין בהם שכחה<sup style="color: gray;">151</sup>.
<h4>עומר גדול משאר עומרים</h4>
היו כל עומרי השדה בשיעור קב, ועומר אחד בשיעור של ארבעה קבים – ויש שכתבו שהוא הדין אם היו כל עומרי השדה של שני קבים ואחד של שמונה קבים<sup style="color: gray;">152</sup> - ושכחו, נחלקו בזה תנאים: בית שמאי אומרים אינה שכחה, ובית הלל אומרים אינה שכחה<sup style="color: gray;">153</sup>. בטעם המחלוקת יש מהראשונים שפירשו שבית שמאי סוברים שיש לדון את העומר הזה כאילו הוא מחולק כשאר העומרים שבשדה, ואם כן יש כאן ארבעה עומרים, וארבעה עומרים אין בהם שכחה, ובית הלל סוברים שאין אנו דנים את העומר כמחולק<sup style="color: gray;">154</sup>. ויש מהראשונים שפירשו בטעם המחלוקת, שלדעת בית שמאי עומר שיש בו ארבעה קבים אין בו שכחה, כיון שהוא מסויים – בשדה זו - מחמת גודלו, והרי זה כשאר אילן מסויים שאין בו שכחה<sup style="color: gray;">155</sup>, בדעת המפרשים כן, יש סוברים שאם היו כל עומרי השדה של קב קב ואחד של יותר מארבעה קבים – או שהיו כל עומרי השדה של שני קבים ואחד של יותר משמונה קבים - ושכחו, מודים בית הלל לבית שמאי שאין בו שכחה<sup style="color: gray;">156</sup>. הלכה כב"ה<sup style="color: gray;">157</sup>.
<h4>שכח שני עומרים גדולים</h4>
היו כל עומרי השדה של קב ושני עומרים של שני קבים, ושכחם, יש אחרונים שסוברים שאף בזה נחלקו בית שמאי ובית הלל, וכשם שלדעת בית שמאי עומר אחד של ארבעה קבים אינו שכחה<sup style="color: gray;">158</sup>, הוא הדין שני עומרים שיש בהם יחד ארבעה קבים<sup style="color: gray;">159</sup>. בדעת האומרים שעומר שיש בו יותר מארבעה קבים אין בו שכחה אף לדעת בית הלל<sup style="color: gray;">160</sup>, יש שכתבו שלא אמרו כן אלא כשעומר אחד גדול בשיעור של ארבעה קבים, אבל שני עומרים שבכל אחד מהם יש רק שני קבים יש בהם שכחה, שאינם מסויימים בגודלם<sup style="color: gray;">161</sup>.
<h3><b>עומר גדול</b></h3>
<h4>עומר שיש בו סאתיים</h4>
עומר שיש בו סאתיים ושכחו, אין בו דין שכחה<sup style="color: gray;">162</sup>, ואפילו אם כל העומרים שבשדהו גדולים, שיש בהם סאתיים<sup style="color: gray;">163</sup>. בטעם הדבר, יש שפירשו שהוא משום שנאמר כי תקצור וכו' לא תשוב לקחתו<sup style="color: gray;">164</sup>, משמע שלא תשוב לקחתו כאחת<sup style="color: gray;">165</sup>, ואם כן רק עומר שאתה יכול להרימו כאחת ולשאת אותו על כתפך יש בו דין שכחה, יצא עומר גדול שיש בו סאתיים שאי אתה יכול להרימו כאחת<sup style="color: gray;">166</sup>, ויש מפרשים הטעם לפי שנאמר ושכחת עומר<sup style="color: gray;">167</sup>, ועומר שיש לו סאתיים אינו בכלל עומר אלא הוא גדיש<sup style="color: gray;">168</sup>. בדעת הסוברים שעומר שיש בו סאתיים אין בו שכחה משום שאי אפשר לקחתו כאחד, יש שכתבו שהיינו עומר שיש בנפחו סאתיים שמחמת גודל הנפח אי אפשר להרימו כאחד, אבל אם משקלו סאתיים יש בו שכחה, לפי שמשקל כזה יכול אדם בינוני לשאת<sup style="color: gray;">169</sup>. ויש סוברים שאף במשקל של סאתיים אין שכחה, לפי שסוברים שמשקל של סאתיים אין אדם יכול לשאת<sup style="color: gray;">170</sup>.
<h4>צירוף שני עומרים</h4>
שני עומרים שבצירוף שניהם יחדיו יש סאתיים, רבן גמליאל אומר אין בהם שכחה, קל-וחומר* מעומר אחד שיש בו סאתיים, שהרי ככל שיש יותר עומרים כך פחות אפשר לתלות ולומר בזה דין שכחה<sup style="color: gray;">171</sup>, וחכמים אומרים שיש בהם שכחה שלא אמרו שעומר שיש בו סאתיים אין זו שכחה אלא בעומר אחד שאינו כעומר אלא כגדיש<sup style="color: gray;">172</sup>, ולא בשני עומרים שהם ככריכות<sup style="color: gray;">173</sup>. הלכה כחכמים<sup style="color: gray;">174</sup>. וכתבו הראשונים שגם אם יש בשני העומרים יחדיו יותר מסאתיים, יש בהם שכחה<sup style="color: gray;">175</sup>.
<h4>קמה שיש בה סאתיים</h4>
קמה שיש בה סאתיים אין בה שכחה<sup style="color: gray;">176</sup>, לפי שלמדים שכחת קמה משכחת עומר<sup style="color: gray;">177</sup>, מה שכחת עומר שיש בו סאתיים אינה שכחה, אף שכחת קמה שיש בה סאתיים אינה שכחה<sup style="color: gray;">178</sup>.
<h4>שכחה באילנות</h4>
כדרך שעומר של תבואה שיש בו סאתיים אין בו שכחה, כך אילנות של סאתיים אין בהם שכחה<sup style="color: gray;">179</sup>, שנאמר באילן: לגר ליתום ולאלמנה יהיה<sup style="color: gray;">180</sup>, נאמר כאן גר יתום, ונאמר להלן – בשכחת העומר – גר יתום<sup style="color: gray;">181</sup>, מה דין שכחה בגר יתום האמור בעומר הוא בפחות מסאתיים<sup style="color: gray;">182</sup>, אף דין שכחה בגר יתום האמור באילן הוא בפחות מסאתיים<sup style="color: gray;">183</sup>. בטעם שבאילן אין דין שכחה, יש מפרשים שהוא משום שאילן כל כך חשוב שעושה כל כך הרבה פירות, דעתו עליו, ואינו שוכחו, כשם שאינו שוכח אילן שיש לו שם<sup style="color: gray;">184</sup>.
באופן שבו אין שכחה באילן שיש בו סאתיים, נחלקו ראשונים: יש סוברים שלא אמרו שאילן שיש בו סאתיים אין בו שכחה, אלא באילן שהתחיל במלאכתו<sup style="color: gray;">185</sup>, אבל אם לא התחיל בו אע"פ שיש בו סאתיים הרי זה שכחה<sup style="color: gray;">186</sup>. ויש סוברים להיפך, שלא אמרו שאילן שיש בו סאתיים אין בו שכחה אלא באילן שלא התחילו במלאכתו, אבל באילן שהתחיל מלאכתו אף על פי שיש בו סאתיים הרי זה שכחה<sup style="color: gray;">187</sup>. ויש סוברים שאילן שיש בו סאתיים אין בו שכחה בכל אופן, בין אם התחיל מלאכתו ובין אם לא התחיל מלאכתו<sup style="color: gray;">188</sup>.
<h4>בשבלים דקות</h4>
קמה שאין בה סאתיים משום ששיבוליה דקות, אבל היו השבלים בריאות ומלאות – כשאר השיבולים מאותו המין - היה בה סאתיים, אין בה שכחה<sup style="color: gray;">189</sup>. מין תבואה ששיבוליו דקות, יש סוברים שמשערים אותו כמין אחר – כגון שעורים - ששיבולין מלאות<sup style="color: gray;">190</sup>, ויש מוסיפים שאף אפשר לשער כמין אחר ביחד עם התבן והקש שלו<sup style="color: gray;">191</sup>, ויש חולקים וסוברים שאין משערים אלא לפי אותו המין<sup style="color: gray;">192</sup>.
<h4>עומר ששיבוליו דקות</h4>
עומר שאין בו סאתיים משום ששיבוליו דקות, ואילו היו בריאות ומלאות היה בו סאתיים, יש גורסים בתוספתא שיש בו שכחה<sup style="color: gray;">193</sup>, שאין אנו משערים כשיעור שראויה לעשות אלא בקמה ולא בעומר<sup style="color: gray;">194</sup>, ויש אחרונים שכתבו שגם בעומר משערים כפי שהיה ראוי לעשות, ואין בו שכחה<sup style="color: gray;">195</sup>.
<h4>צירוף לסאתיים</h4>
סאה של תבואה תלושה וסאה של תבואה מחוברת, נחלקו בה תנאים, לדעת תנא קמא אינן מצטרפין להיות סאתיים, ויש בהם שכחה<sup style="color: gray;">196</sup>, וכן שום בצלים ופירות האילן, אם שכח מקצתם במחובר ומקצתם בתלוש אינם מצטרפים לסאתיים<sup style="color: gray;">197</sup>. רבי יוסי אומר, סאה בתלוש וסאה במחובר מצטרפים לסאתיים<sup style="color: gray;">198</sup>. ומודה ר' יוסי שאינם מצטרפים כשיש רשות העני באמצע<sup style="color: gray;">199</sup>, ונחלקו ראשונים בשיטתו, יש שפירשו שהיינו כשיש ממון עניים בין סאה לסאה<sup style="color: gray;">200</sup> - וכגון שיש באמצע תבואה מחוברת שהיא ממון עניים<sup style="color: gray;">201</sup> - ואפילו אם עדיין לא הגיע הממון ליד העני<sup style="color: gray;">202</sup>. ויש שפירשו שאם זכו העניים בסאה הראשונה ששכח קודם ששכח את השניה, מודה ר' יוסי שאין מצטרפים לסאתיים<sup style="color: gray;">203</sup>.
בתוספתא אמרו, שרשות העני באמצע - שמפסיקה לדעת ר' יוסי - נאמרה בתבואה וכרם, שנוהגים בהם לקט ופרט, אבל לא באילן שאין נותנים בהם את המתנות הללו<sup style="color: gray;">204</sup>.
<h3><b>באילנות מסויימים</b></h3>
השוכח אילן שיש לו שם - דהיינו שהוא מפורסם בשמו או במעשיו או במקומו<sup style="color: gray;">205</sup> - אין זו שכחה<sup style="color: gray;">206</sup>, שנאמר: ושכחת עומר בשדה<sup style="color: gray;">207</sup>, מלמד ששכחה היא בעומר, שאתה שוכחו לעולם ואין אתה יודע בו אלא אם תשוב ותראהו, יצא זה שאתה זוכרו לאחר זמן, ואף על פי שלא תפגע בו מפני שהוא ידוע ומפורסם<sup style="color: gray;">208</sup>.
<h4>המפורסם בשמו</h4>
מפורסם בשמו שאמרו<sup style="color: gray;">209</sup>, היינו שהיה לו שם ידוע, כגון זית הנטופה, מפני שהוא נוטף שמן הרבה<sup style="color: gray;">210</sup>, או שהיה נקרא השפכני<sup style="color: gray;">211</sup>, מפני שזיתיו שופכים הרבה שמן<sup style="color: gray;">212</sup>, או שהיה נקרא הביישני<sup style="color: gray;">213</sup> - מלשון בושה<sup style="color: gray;">214</sup> - על שם שמבייש את שאר הזיתים מחמת גודל זיתיו<sup style="color: gray;">215</sup>, או מרוב זיתיו<sup style="color: gray;">216</sup>, או מרוב השמן שהוא עושה<sup style="color: gray;">217</sup>, או על שם שהוא מתבייש משאר האילנות משום שאינו עושה שמן הרבה<sup style="color: gray;">218</sup>, או על שם שזיתיו יבשים, ואינם עושים שמן הרבה<sup style="color: gray;">219</sup>. שמות אלו, הם כשהזית נקרא כך ברוב השנים<sup style="color: gray;">220</sup>, אף אם באותה שנה ששכח בה לא עשה הזית שמן רב<sup style="color: gray;">221</sup>, וכן להיפך, אם בכל השנים אינו עושה שמן יותר משאר זיתים, אבל באותה שנה עשה הרבה עד שנקרא שמו עליו<sup style="color: gray;">222</sup>.
<h4>המפורסם במעשיו</h4>
מפורסם במעשיו שאמרו<sup style="color: gray;">223</sup>, שמתפרסם מחמת ריבוי פירותיו<sup style="color: gray;">224</sup>, וכגון עץ זית שמוציא הרבה זיתים<sup style="color: gray;">225</sup>. יש מהראשונים שכתבו, שאין עץ זית מתפרסם מפורסם עד שיעשה פי ארבעה מחבריו<sup style="color: gray;">226</sup>, וכעין שמצינו שעומר שנשכח, שאם יש בו פי ארבעה מעומרים אחרים אינו שכחה<sup style="color: gray;">227</sup>.
<h4>המפורסם במקומו</h4>
מפורסם במקומו שאמרו<sup style="color: gray;">228</sup>, כגון עץ שהיה עומד בצד הגת או בצד הפרצה<sup style="color: gray;">229</sup>. ואפילו לדעת הסוברים ששכחה נוהגת גם בצד הגפה והגדיש<sup style="color: gray;">230</sup>, אין זה אלא משום ששכח דבר תלוש בצד דבר מחובר, אבל אם כששכח דבר מחובר – אילן – בצד דבר מחובר, אין זה שכחה<sup style="color: gray;">231</sup>.
<h4>אילן המסויים לשוכח</h4>
היה האילן מסויים בדעתו של השוכח – דהיינו שהיה חביב בעיניו יותר משאר זיתים<sup style="color: gray;">232</sup> - הרי זה כמפורסם וידוע לכל<sup style="color: gray;">233</sup>. היה האילן עומד בצד הדקל, הדקל מסיימו<sup style="color: gray;">234</sup>, והרי זה מסויים במקומו<sup style="color: gray;">235</sup>. שני עצי זית נטופה זה מסיים את זה וזה מסיים את זה<sup style="color: gray;">236</sup>. אבל אם היתה כל שדהו זיתים נטופות ושכח אחת מהן או שתיים, יש בזה שכחה<sup style="color: gray;">237</sup>.
<h4>התחיל מלאכת אילן מפורסם</h4>
אימתי באילן המפורסם אין בו שכחה, כשלא התחיל מלאכתו – על שיעור ההתחלה עי' להלן - אבל אם התחיל מלאכתו ושכח מקצתו, הרי זו שכחה<sup style="color: gray;">238</sup>, משום שרק אם לא התחיל בו יזכרנו מפני פרסומו, אבל כשכבר התחיל בו ושכח את הנשאר, גם כשיעלה האילן בזכרונו יחשוב שכבר לקטו ולא יזכר בחלק שלא לקט<sup style="color: gray;">239</sup>. ויש מפרשים הטעם משום שאם התחיל באילן המפורסם והלך ממנו מדעתו לפני שגמרו, הרי מוכיחים מעשיו שאין האילן הזה חשוב בעיניו, ולכן יש בו שכחה<sup style="color: gray;">240</sup>.
<h3><b>אופנים שמותר לחזור</b></h3>
<h4>היוצאים מן הכלל</h4>
שכחה שנגרמה מחמת דבר אחר אינה שכחה<sup style="color: gray;">241</sup>, לפי שנאמר "ושכחת", ומשמע שתשכח מעצמך ולא על ידי דבר אחר<sup style="color: gray;">242</sup>. נגרמה השכחה על ידי דבר מצוי שיש להעלותו על הדעת, כתבו אחרונים שהיא שכחה<sup style="color: gray;">243</sup>. ויש מהאחרונים שכתבו שלא אמרו ששכחה מחמת דבר אחר אינה שכחה, אלא רק כשנגרמה על ידי אחרים בכוונה להשכיח אותו, אבל אם נעשתה שלא בכוונה הרי זו שכחה<sup style="color: gray;">244</sup>.
<h4>שכחה מחמת הזמן או המקום</h4>
שכחה שנגרמה מחמת הזמן או המקום שהעומר נמצא בו הרי זה שכחה, לפי שהשכחה נוהגת בכל המקומות ובכל הזמנים, ואף באלו שנוח בהם לשכוח<sup style="color: gray;">245</sup>. ויש מהראשונים שנראה מדבריהם שסוברים שפעמים ששכחה על ידי גרמת מקום אינה שכחה<sup style="color: gray;">246</sup>.
<h4>בשדה שאינה שלו</h4>
עפו עומריו ברוח חזקה לתוך שדה חבירו, ושכח שם עומר, אינה שכחה<sup style="color: gray;">247</sup>, שנאמר קצירך בשדך<sup style="color: gray;">248</sup>, ואין זה שדהו<sup style="color: gray;">249</sup>. וכן כתבו אחרונים בקונה תבואה בשדה חבירו, שאין בה שכחה<sup style="color: gray;">250</sup>. ויש סוברים שלא נאמר שאין שכחה בשדה של אחר אלא באופן ששכחם משום שחשב שהם עומרי חבירו, אבל אם ידע שהם שלו ושכחם יש בזה שכחה<sup style="color: gray;">251</sup>.
<h4>קנה קמה ולא קנה השדה שתחתיה</h4>
הקונה קמה ולא קנה השדה שתחתיה, כתבו ראשונים שדינו תלוי במחלוקת תנאים<sup style="color: gray;">252</sup>, שבספרי אמרו: "בשדך"<sup style="color: gray;">253</sup>, פרט למעמר בשדה חבירו, דברי רבי מאיר, וחכמים מחייבים<sup style="color: gray;">254</sup>, ופירשו ראשונים שנחלקו במי שקנה קמה ולא קנה השדה שתחתיו, שלדעת רבי מאיר אין בזה שכחה שאין זה שדך, וחכמים סוברים שכיון שבשעת הקציר השדה משועבדת לקמה, הרי זה בשדך<sup style="color: gray;">255</sup>.
<h4>המעמר בשדה חבירו שלא מדעתו</h4>
המעמר בשדה חבירו שלא מדעתו, יש שפירשו שנחלקו תנאים אם יש בו שכחה, שר' מאיר סובר שיש בו שכחה כשאר פועל, וחכמים סוברים שאינו כשאר פועל ואין בו שכחה<sup style="color: gray;">256</sup>.
<h4>עומר באוויר</h4>
עומר שצף – דהיינו שמונח על גבי אבן או עמוד<sup style="color: gray;">257</sup> - ואינו על השדה, אלא באויר השדה, נסתפקו חכמים אם חשוב כמונח בשדה ויש בו שכחה<sup style="color: gray;">258</sup>. עוד נסתפקו גם אם אויר השדה אינו כשדה, מה דין עומר המונח על גבי עומר חבירו - מין על גבי מינו - אם נחשב כעומר בשדה ויש בו שכחה<sup style="color: gray;">259</sup>. ולהלכה כתבו האחרונים, שכיון שיש ספק באופנים אלו, הרי שיש בהם שכחה, כדין כל ספק מתנות עניים<sup style="color: gray;">260</sup>. פיזרה הרוח את העומרים בתוך שדהו ושכח אותם, כתבו ראשונים שכתבו שיש בהם שכחה<sup style="color: gray;">261</sup>.
<h4>עומר הטמון</h4>
העומר הטמון – המכוסה – נחלקו בו תנאים: רבי יהודה אומר אינו שכחה<sup style="color: gray;">262</sup>, שנאמר כי תקצור וכו' ושכחת<sup style="color: gray;">263</sup>, מה קציר בגלוי אף שכחה בגלוי<sup style="color: gray;">264</sup>, וחכמים אומרים אף הטמון הוא שכחה<sup style="color: gray;">265</sup>, שנאמר בשדך<sup style="color: gray;">266</sup>, לרבות את הטמון<sup style="color: gray;">267</sup>, או שלמדו חכמים מ"בשדך" למעט את הטמון, ואין-מיעוט-אחר-מיעוט* אלא לרבות<sup style="color: gray;">268</sup>. כיוצא בזה נחלקו בלוף שום ובצלים – שהחלק הנאכל מהם הוא החלק שמתחת לארץ<sup style="color: gray;">269</sup> - שר' יהודה אומר שאין בהם שכחה, וחכמים אומרים שיש בהם שכחה<sup style="color: gray;">270</sup>. הלכה כחכמים<sup style="color: gray;">271</sup>.
<h4>עומר טמון מין במינו</h4>
העומר הטמון מין במינו – דהיינו שמכוסה על ידי עומר אחר – נסתפקו חכמים אם חשוב כעומר טמון<sup style="color: gray;">272</sup>, והכריעו שמין במינו חשוב טמון<sup style="color: gray;">273</sup>. מהראשונים יש שכתבו שלדעת הירושלמי מין במינו אינו טמון<sup style="color: gray;">274</sup>.
<h4>הסתירוהו עניים</h4>
שכח את העומר כיון שעמדו עניים בפניו או שחיפוהו בקש אינה שכחה<sup style="color: gray;">275</sup>. בטעם הדבר, יש מפרשים שהוא משום שהשכחה באה בגרמת דבר אחר<sup style="color: gray;">276</sup>, ויש מפרשים שהוא משום שעומר מכוסה אינו נחשב כשכוח<sup style="color: gray;">277</sup>, ויש מפרשים שהוא משום שעומר המכוסה הרי הוא כטמון<sup style="color: gray;">278</sup>, והדברים נאמרו לסוברים שעומר טמון אין בו שכחה<sup style="color: gray;">279</sup>, ויש מפרשים שחכמים קנסו עניים המחפים את העומר שלא תהיה בו שכחה<sup style="color: gray;">280</sup>.
<h4>קוצר בלילה וסומא</h4>
הקוצר בלילה והמעמר בלילה<sup style="color: gray;">281</sup>, וכן הסומא<sup style="color: gray;">282</sup> - בין ביום ובין בלילה<sup style="color: gray;">283</sup> - יש להם שכחה<sup style="color: gray;">284</sup>. ואפילו לדעת הסוברים שבטמון אין שכחה<sup style="color: gray;">285</sup>, באלו יש שכחה<sup style="color: gray;">286</sup>. ואף על פי ששכחה מחמת דבר אחר אינה שכחה<sup style="color: gray;">287</sup>, הקוצר בלילה והסומא יודעים שצריך למשש היטב כדי למצוא את התבואה שבאו ללקט, ולא אמרו ששכחה מחמת דבר אחר אינה שכחה אלא כששכח מחמת סיבה שלא היה לו להעלות על דעתו<sup style="color: gray;">288</sup>.
<h4>התנה שאין לו שכחה</h4>
אמר הריני קוצר על מנת מה שאני שוכח אני נוטל, לא הועיל התנאי ויש לו שכחה<sup style="color: gray;">289</sup>, משום שהוא מתנה-על-מה-שכתוב-בתורה* שתנאו בטל<sup style="color: gray;">290</sup>, ואף על פי שאמר כן מתחילה אין אנו אומרים שהרי זה כאילו לא שכח<sup style="color: gray;">291</sup>.
<h4>שכחה של תלוש במקום מסויים</h4>
העומר שהוא סמוך לגפה – גדר של אבנים מסודרות זו על גבי זו בלי טיט<sup style="color: gray;">292</sup>, ויש מפרשים: שער<sup style="color: gray;">293</sup> - או לגדיש או לבקר או לכלים נחלקו בו תנאים, בית שמאי אומרים אינה שכחה<sup style="color: gray;">294</sup>, משום שמקומות אלו הם מקומות מסויימים, והשכחה בצד מקום המסויים אינו שכחה, משום שאדם נותן דעתו על העומר<sup style="color: gray;">295</sup>, ובית הלל אומרים שהיא שכחה<sup style="color: gray;">296</sup>, שלדעתם לא אמרו שהשכחה בצד מקום מסויים אינה שכחה אלא בדבר מחובר העומד בצד דבר מחובר, אבל עומר – שהוא דבר תלוש - בצד דבר מחובר הרי זו שכחה<sup style="color: gray;">297</sup>. באופן שבו נחלקו בית שמאי ובית הלל, נחלקו תנאים, רבי יהושע אומר שהמחלוקת היא בכל עומר שהיה סמוך לגפה ולגדיש<sup style="color: gray;">298</sup>, אפילו לא החזיק בו כלל<sup style="color: gray;">299</sup>, ורבי אליעזר אומר שלא נחלקו בית שמאי ובית הלל על העומר שהוא סמוך לגפה ולגדיש ושכחו, שודאי שהוא שכחה<sup style="color: gray;">300</sup>, על מה נחלקו, על העומר שנטלו להוליכו לעיר והניחו סמוך לגפה ולגדיש, שבית שמאי אומרים שאינה שכחה מפני שלדעתם זכה בו, ובית הלל אומרים שהיא שכחה, מפני שלדעתם לא זכה בו<sup style="color: gray;">301</sup>. ויש גורסים בדברי רבי אליעזר, שבעומר שהיה סמוך לגפה ולגדיש לא נחלקו בית שמאי ובית הלל, שודאי שאינו שכחה<sup style="color: gray;">302</sup>.
<h4>בצד הקמה</h4>
השוכח עומר בצד קמה שאינה שכוחה, אין זו שכחה, לפי שהקמה מצילתו מן השכחה<sup style="color: gray;">303</sup>, וכן השוכח קמה בצד קמה שאינה שכוחה, הקמה מצילתה מן השכחה<sup style="color: gray;">304</sup>. הצלה זו למדו מזה שנאמר, כי תקצור קצירך בשדך ושכחת עומר<sup style="color: gray;">305</sup>, מלמד שדין שכחה נאמר רק בעומר שסביבותיו קציר ולא בעומר שסביבותיו קמה<sup style="color: gray;">306</sup>. וכן דרשו ממה שנאמר לא תשוב לקחתו<sup style="color: gray;">307</sup>, וכשיש באותו המקום קמה שאינה שכוחה, הרי מותר לו לשוב כדי לקחת את הקמה שאינה שכוחה<sup style="color: gray;">308</sup>.
<h4>הסמיכות</h4>
אין הקמה מצילה את הקמה אלא כשהיא סמוכה לה, והיינו שראש השבולת השכוחה כשהוא כופפה מגיע לקמה, והשבולת והקמה יכולים להיקצר יחדיו<sup style="color: gray;">309</sup>. היתה יכולה להיקצר עם הקמה ואין הקמה יכולה להיקצר עמה - וכגון שהשבולת יותר ארוכה מהקמה, ולכך כשמכופף את השבולת היא מגיעה לקמה, אבל כשמכופף את הקמה אינה מגיעה לשבולת<sup style="color: gray;">310</sup> - הקמה מצילה<sup style="color: gray;">311</sup>. היו שתי שבלים סמוכות לקמה, אחת יכולה להיקצר עם הקמה, ואחת אינה יכולה להיקצר עם הקמה אבל יכולה להיקצר עם השבולת השניה, השבולת שיכולה להיקצר עם הקמה ניצלת מן השכחה, ומצלת את השניה שיכולה להיקצר עמה<sup style="color: gray;">312</sup>. ויש ראשונים שחולקים על כל זה וסוברים ששיעור זה של ראשו מגיע לקמה, לגבי לקט* נאמר, ולא לגבי שכחה<sup style="color: gray;">313</sup>.
<h4>שיעור הקמה המצלת</h4>
הקמה המצלת אין לה שיעור, ואפילו קלח אחד מציל<sup style="color: gray;">314</sup>, בין כשמציל את העומר ובין כשמציל את הקמה<sup style="color: gray;">315</sup>, ויש מהאחרונים שכתבו שאין הקמה מצלת את הקמה עד שתהיה בת סאתיים<sup style="color: gray;">316</sup>.
<h4>הצלה על ידי עומר</h4>
העומר אם מציל עומר או קמה, נחלקו בו תנאים, במשנה אמרו שהעומר אינו מציל לא את העומר ולא את הקמה<sup style="color: gray;">317</sup>. ובתוספתא אמרו, שר' שמעון בן גמליאל אומר, כשם שהקמה מצלת את העומר כך העומר מציל את הקמה<sup style="color: gray;">318</sup>, ולשיטתו העומר מציל את העומר ואין הקמה מצילה את הקמה<sup style="color: gray;">319</sup>. רבי אומר אין העומר מציל את הקמה<sup style="color: gray;">320</sup>, ואף לשיטתו העומר מציל את העומר ואין הקמה מצלת את הקמה<sup style="color: gray;">321</sup>. להלכה הקמה מצלת בין את העומר ובין את הקמה, אבל העומר אינו מציל לא את העומר ולא את הקמה<sup style="color: gray;">322</sup>.
<h4>קמת חבירו ושל גוי ושל מין אחר</h4>
קמת חבירו אם מצלת את העומר שלו, וכן קמה של גוי אם מצלת את של ישראל, וכן קמה של חטים אם מצלת את השעורים, נחלקו בהם תנאים: רבי מאיר – ויש גורסים: רבי<sup style="color: gray;">323</sup> - אומר מצילים, וחכמים אומרים אין קמה מצלת אלא את שלו, ואינה מצלת אלא את מינה<sup style="color: gray;">324</sup>. וטעמם משום שנאמר קצירך<sup style="color: gray;">325</sup>, או משום שנא' שדך<sup style="color: gray;">326</sup>, שמשמע אותו הקציר ואותו הקוצר<sup style="color: gray;">327</sup>. הלכה כחכמים<sup style="color: gray;">328</sup>.
<h4>קמה שהצילה ושכחה</h4>
שכח את הקמה אחרי שהצילה את העומר, נסתפקו בירושלמי אם נעשה העומר שכחה<sup style="color: gray;">329</sup>. להלכה, יש מהראשונים שכתבו, שמאחר ששכח את הקמה שוב אינה מצלת, והרי העומר שכחה<sup style="color: gray;">330</sup>, ויש שכתבו שאף על פי ששכח את הקמה אחר כך אין העומר שכחה<sup style="color: gray;">331</sup>.
<h2>שכיב מרע</h2>
<b>הגדרת הערך</b> - אדם הנמצא על ערש דוי.
<h3>שמו ומהותו</h3>
קראו רבותינו זכרונם לברכה למי שהוא חולה* על ערש דוי שכיב מרע<sup style="color: gray;">1</sup>. תרגום אביך חֹלֶה<sup style="color: gray;">2</sup> - שהיה חולה יעקב אבינו קודם מיתתו<sup style="color: gray;">3</sup> חולי אפיסת הכוחות הקודמת למוות הטבעי<sup style="color: gray;">4</sup> - אבוך מרע<sup style="color: gray;">5</sup>. ויש המתרגמים: אבוך שכיב מרע<sup style="color: gray;">6</sup>. וכן וישלח שאול מלאכים לקחת את דוד ותאמר חֹלֶה הוא<sup style="color: gray;">7</sup>, תרגומו: שכיב מרע הוא<sup style="color: gray;">8</sup>, כלומר הוא חולה ששוכב על המיטה ולא יכול לילך<sup style="color: gray;">9</sup>. "שכיב" הוא תרגום שכיבה<sup style="color: gray;">10</sup>, ו"מרע" הוא תרגום של חולה<sup style="color: gray;">11</sup>, והוא מלשון תשישות<sup style="color: gray;">12</sup> וחולשה<sup style="color: gray;">13</sup>, שתשש כוחו ונופל על המיטה<sup style="color: gray;">14</sup>.
החולה, שתשש כח כל גופו וכשל מחמת החולי עד שאינו יכול להלך על רגליו בשוק, והרי הוא נופל על המיטה, הוא הנקרא שכיב מרע<sup style="color: gray;">15</sup> - בניגוד לבריא שהולך על רגליו בשוק<sup style="color: gray;">16</sup> - וכל החולה המושכב על מיטתו נקרא שכיב מרע<sup style="color: gray;">17</sup>, אבל מי שאינו חלש כי אם באבר אחד ולא נתפשטה חולשתו בכל גופו, אינו בכלל שכיב מרע<sup style="color: gray;">18</sup>, שהחושש באבר אחד ואין החולי כולל כל הגוף, הרי הוא כבריא לכל דבריו, ועל כך ע"ע חולה<sup style="color: gray;">19</sup>.
המסוכן, אף על פי שהולך על רגליו, נקרא שכיב מרע<sup style="color: gray;">20</sup>, ועדיף יותר מסתם שכיב מרע, שדבריו אינו בכלל דברי-שכיב-רע-ככתובים-וכמסורים*, אלא כדין המצווה בפירוש מחמת מיתה, ועל כך ע"ע דברי שכיב מרע ככתובים וכמסורים<sup style="color: gray;">21</sup>.
מטבעו של אדם לומר שהוא חייב לאחרים, שלא להראות את עצמו שבע ועשיר, ולכן שכיב מרע שהודה דרך שיחה לפני מיתתו שחייב לפלוני, ולא אמר תנו, אף על פי שאין-אדם-משטה-בשעת-מיתתו*, מכל מקום אדם עשוי שלא להשְׂביע את יורשיו, ולכן אין חייבים יורשיו לשלם, ועל כך ע"ע אדם עשוי שלא להשביע את עצמו<sup style="color: gray;">22</sup>. על שכיב מרע, שאמר בשעת מיתה לחבירו שחייב לו ממון, שאין דרכו של אדם לומר כן בשעת מיתה דרך שחוק והשטאה*, וחייבים יורשיו לשלם, ע"ע אין אדם משטה בשעת מיתתו. ושם<sup style="color: gray;">23</sup>, שנחלקו הפוסקים בשכיב מרע שהבריא, אם יכול לומר משטה הייתי בך. על שכיב מרע, שאין אחרים משטים בו בשעת מיתה, ואם תבע לאחרים והודו לו, חייבים לשלם ליורשיו, ע"ע הנ"ל<sup style="color: gray;">24</sup>. שכיב מרע שאמר לאשתו הרי זה גיטך מהיום אם מתי מחולי זה ועמד והלך בשוק וחלה ומת, אומדים אותו אם מחמת חולי הראשון מת הרי זה גט ואם לאו אינו גט, ועל כך ע"ע אומד<sup style="color: gray;">25</sup>. שכיב מרע שכתב כל נכסיו לאחרים ולא השאיר לעצמו כלום, אם עמד מחוליו יכול לחזור בו, אפילו כשקנו מידו בקנין גמור, שאומדים דעתו שעל דעת כן נתן שאם ימות תתקיים המתנה ואם יעמוד מחוליו תחזור אליו, ועל כך ע"ע אומדנא<sup style="color: gray;">26</sup>. שכיב מרע שהקדיש כל נכסיו ואמר מנה לפלוני בידי, נאמן, ואין אנו חושדים שהשכיב מרע עשה קנוניא עם פלוני לגבות מן ההקדש* שלא כדין, כדרך שאנו חושדים כשבא לגבות מלוה בשטר מן הבריא שהקדיש כל נכסיו, שאינו גובה אלא בשבועה<sup style="color: gray;">27</sup>, שכיון שעומד למות אין-אדם-חוטא-ולא-לו*, ועל כך ע"ע אין אדם חוטא ולא לו<sup style="color: gray;">28</sup> וע' אין אדם עושה קנוניא על הקדש: בשכיב מרע, וע' יורש (ב)<sup style="color: gray;">29</sup>. מתנת שכיב מרע שנתחלקה ליורשים שהם אנוסים* שלא על פי דין תורה, אפילו אם כבר זכה כל אחד בחלקו, חוזרים ונותנים לכל אחד את חלקו המגיע לו על פי דין תורה, ועל כך ע"ע אנוסים<sup style="color: gray;">30</sup>. על לשון המועיל בשכיב מרע לעשות אפוטרופוס* לבניו הקטנים, ע"ע אפוטרופוס<sup style="color: gray;">31</sup>. על שכיב מרע שציוה ליתן מנה סתם או שדה סתם לפלוני בחובו, שמעמידים לבניו הקטנים אפוטרופוס על כך, שיהפוך בזכותם לידע אם פרע לו, או כדי שיברר להם חלק יפה ויגבה החוב מן הזיבורית, ע"ע הנ"ל<sup style="color: gray;">32</sup>. שכיב מרע שגירש את אשתו ואחר כך עמד מחוליו, שמדין תורה יכול לחזור בו מהגט, שלא גירשה אלא אם ימות, וחכמים תיקנו שאינו חוזר והפקיעו את הקידושין על ידי גט זה, ועל כך ע"ע אפקעינהו רבנן לקדושין מניה<sup style="color: gray;">33</sup> וע' גט שכיב מרע<sup style="color: gray;">34</sup>. על אדם סמוך למיתתו, שהוא בנשימותיו האחרונות, ע"ע גוסס. על גט* ששכיב מרע נותן לאשתו לטובתה, שלא תיזקק ליבום* וחליצה* כשימות, ע"ע גט-שכיב-מרע*. על איסור יחוד* שכיב מרע עם אשתו לאחר נתינת הגט, ע"ע הנ"ל<sup style="color: gray;">35</sup> וע' יחוד<sup style="color: gray;">36</sup>. על גר* שנתן במתנת שכיב מרע את נכסיו לאחר, ע"ע גר<sup style="color: gray;">37</sup>. שכיב מרע, שתקף עליו החולי בשבת* ורוצה לגרש את אשתו, כדי שלא תזדקק ליבום וחליצה, שהתירו לו לגרש אם הגט כבר כתוב מערב שבת, ועל כך ע"ע גרושין<sup style="color: gray;">38</sup>. על שכיב מרע שאמר ידור פלוני בבית זה שדר בו עכשיו, וכבר היה דר בדירה זו, ע"ע דבר שאין בו ממש<sup style="color: gray;">39</sup>. על שכיב מרע שציוה כל מה שיוציא אילן זה לעניים, או כל שכר בית זה לעניים, ע"ע דבר שלא בא לעולם<sup style="color: gray;">40</sup>. על מתנת-שכיב-מרע*, שיש לה תוקף - לסוברים כן<sup style="color: gray;">41</sup>, וכן הלכה<sup style="color: gray;">42</sup> - כאילו היא כתובה בשטר ומסורה ליד המקבל, ע"ע דברי שכיב מרע ככתובים וכמסורים וע' מתנת שכיב מרע. על כך שנחלקו תנאים אם היינו דוקא בשבת, שאינו יכול להקנות ולכתוב, או אף בחול, ע"ע דברי שכיב מרע ככתובים וכמסורים<sup style="color: gray;">43</sup> וע' מתנת שכיב מרע וע' כל הראוי לבלה בלה מעכבת בו<sup style="color: gray;">44</sup>. על דייתקי, שהיא צוואת שכיב מרע, ע"ע דברי שכיב מרע ככתובים וכמסורים<sup style="color: gray;">45</sup>. על המפרש בים והיוצא בשיירה והיוצא בקולר והמסוכן, שדבריהם ככתובים וכמסורים, ועדיפים יותר מסתם שכיב מרע, שדינם כדין המצוה בפירוש מחמת מיתה, ע"ע הנ"ל<sup style="color: gray;">46</sup>. מתנת שכיב מרע אינה נקנית אלא לאחר מיתתו, ועל כך ע"ע דברי שכיב מרע ככתובים וכמסורים<sup style="color: gray;">47</sup> וע' מתנת שכיב מרע, ונחלקו ראשונים אם היינו שאינה נקנית כלל, או שלמפרע נקנתה משעת אמירה ואינה נקנית היינו שיכול לחזור בו, ועל כך ע"ע דברי שכיב מרע ככתובים וכמסורים<sup style="color: gray;">48</sup> וע' למפרע; מכאן ולהבא<sup style="color: gray;">49</sup> וע' מתנת שכיב מרע. על שכיב מרע, שנחלקו ראשונים אם לאחר שלושה ימים הראשונים מחוליו, יש לו דין מצוה לקיים דברי המת, אבל לא מתנת שכיב מרע, או שיש לו דין מתנת שכיב מרע, ע"ע דברי שכיב מרע ככתובים וכמסורים<sup style="color: gray;">50</sup> וע' מצוה לקיים דברי המת. מתנה ששכיב מרע נותן לאחר, שאם נותן כל נכסיו, או שנותן מקצת אך מפרש שעושה כן מחמת מיתה, תיקנו חכמים שאינו צריך קנין*, שלא תיטרף דעתו עליו, אלא כל דבריו ככתובים וכמסורים, ועל כך ע"ע דברי שכיב מרע ככתובים וכמסורים וע' מתנת שכיב מרע. בשכיב מרע אנו אומרים הולך כזכי, ואם אמר הולך מנה לפלוני שאני חייב לו, הולך מנה לפלוני פקדון שיש לו בידי, אם בא לחזור אינו חוזר, ועל כך ע"ע דברי שכיב מרע ככתובים וכמסורים<sup style="color: gray;">51</sup> וע' מתנת שכיב מרע. על שכיב מרע שאמר נכסי אלו לפלוני, שאם היה מוחזק לנו שאין לו עוד נכסים אין חוששים שמא יש לו, ודינה כמתנת שכיב מרע בכולה, אם צריך עדות גמורה שאין לו או שדי בחזקה בעלמא, ע"ע דברי שכיב מרע ככתובים וכמסורים<sup style="color: gray;">52</sup>. על שכיב מרע, שצריך להתוודות, ועל פרטי הוידוי, ע"ע ודוי<sup style="color: gray;">53</sup>. על שטר מתנה, שהכותב אומר שכיב מרע הייתי ויכול לחזור בי, והמקבל אומר בריא היית ואינך יכול לחזור בך, ע"ע חזקה (ב)<sup style="color: gray;">54</sup> וע' חזקת ממון<sup style="color: gray;">55</sup> וע' מתנת שכיב מרע. שכיב מרע שציוה לבניו שישחררו את עבדו, אף על פי שאסור לשחרר עבד כנעני<sup style="color: gray;">56</sup>, כופים את היורשים לשחררו, ואומדים שמשחררו באחד מאופני ההיתר<sup style="color: gray;">57</sup>, שמעמידים את המוריש בחזקת-כשרות*, ועל כך ע"ע חזקת כשרות<sup style="color: gray;">58</sup> וע' מצוה לקיים דברי המת. שכיב מרע שנתן נכסיו לאחרים ועמד מחוליו, והדבר ספק אם יש לו עוד נכסים, ואינו יכול לחזור בו, או שאין לו עוד נכסים, ויכול לחזור בו, אינו יכול לחזור בו, ועל כך ע"ע חזקת ממון<sup style="color: gray;">59</sup>. על שכיב מרע שהקדיש כל נכסיו<sup style="color: gray;">60</sup>, אם יכול לחזור בו כשעמד מחוליו, ע"ע חזקת מרא קמא<sup style="color: gray;">61</sup> וע' מתנת שכיב מרע. שכיב מרע שנתן לחבירו שטר חוב שיש לו על אחרים, אין היורש יכול למחול, ועל כך ע"ע חכמים עשו חזוק לדבריהם וע' מתנת שכיב מרע. על תקנת הקהילות שיבם וביבמה שנתרצו בחליצה* חולקים כל הנכסים שהניח המת, אבל אינה נוטלת יותר מכדי כתובתה, ומנכים לה מחלקה כל מה שבזבזה בחיי בעלה, מלבד מה שנתן הבעל במתנת שכיב מרע, ע"ע חלוצה<sup style="color: gray;">62</sup>. על הנותן טובת-הנאה* לחבירו במתנת שכיב מרע, ע"ע טובת הנאה<sup style="color: gray;">63</sup>. מי שנתן חלק מנכסיו במתנת-שכיב-מרע* לאחרים, והניח השאר ליורשיו, ומת, ויצא עליו שטר חוב, בעל חוב גובה מהיורשים ולא ממקבלי המתנה, ועל כך ע"ע יורש (א)<sup style="color: gray;">64</sup>. שכיב מרע שאמר שכל מה שיוציא אילן זה ינתן לעניים, היורשים חייבים לתתו, ועל כך ע"ע הנ"ל<sup style="color: gray;">65</sup>. על שכיב מרע שאמר אל תקברוני מנכסי, אם שומעים לו, ע"ע הנ"ל<sup style="color: gray;">66</sup>. שכיב מרע שאמר לשלוחו הולך מנה לפלוני, ומת המקבל בחיי הנותן, יתן השליח ליורשי המקבל, ועל כך ע"ע יורש (ב)<sup style="color: gray;">67</sup> וע' ירושה<sup style="color: gray;">68</sup>. על שכיב מרע שציוה ממון לבנו, ואמר "ואחריך לפלוני", ע"ע ירושה<sup style="color: gray;">69</sup>. על שכיב מרע האומר על פלוני "זה בני" או אחד משאר יורשים, ע"ע הנ"ל<sup style="color: gray;">70</sup>. על מתנת שכיב מרע, שיש בה ספק, כגון שאין הדבר ידוע אם מת המוריש מתוך חולי זה שציוה בו, ומתנתו מתנה היא, או שהבריא ומת אחר כך, ומתנתו בטלה, ע"ע הנ"ל<sup style="color: gray;">71</sup>. שכיב מרע שציוה להוריש את נכסיו למי שאינו ראוי ליורשו על פי דין, לא עשה כלום, ועל כך ע"ע הנ"ל<sup style="color: gray;">72</sup>. אם יכול אדם להפקיע במתנת שכיב מרע ירושתו מתורת ירושה לתורת מתנה על ידי מתנה ליורש עצמו, ע"ע הנ"ל<sup style="color: gray;">73</sup>. על שכיב מרע שנתן מקצת נכסיו בלא קנין והיה המקבל מן הראויים ליורשו, ע"ע הנ"ל<sup style="color: gray;">74</sup>. על שכיב מרע שהנחיל לאחד מיורשיו, אימתי צריך קנין, ע"ע הנ"ל<sup style="color: gray;">75</sup>. שכיב מרע שנתן גט לאשתו, והתנה שיחול שעה אחת קודם מותו, כדי לפוטרה מחליצה, ומתה בחייו, הרי זה יורשה, ועל כך ע"ע ירושת הבעל<sup style="color: gray;">76</sup>. שכיב מרע שנתן גט לאשתו ומתה לפני הבעל, אם הבעל יורשה, ע"ע הנ"ל<sup style="color: gray;">77</sup>. על קטן* שנתן מתנה במטלטלים, שמתקנת חכמים נתינתו מתנה - לסוברים כן<sup style="color: gray;">78</sup>, וכן הלכה<sup style="color: gray;">79</sup> - אף במתנת שכיב מרע, ע"ע כדי חייו<sup style="color: gray;">80</sup> וע' קטן. שטר מתנה שלא כתבו בו אם היא מתנת ברי או מתנת שכיב מרע, יכולים העדים לפרש הדבר, ואינו חשוב כיון שהגיד, שעדיין לא הגידו, ועל כך ע"ע כיון שהגיד שוב אינו חוזר ומגיד<sup style="color: gray;">81</sup>. שכיב מרע שנתן במתנה לאחרים נכסיו, והבריא, אם שייר שיור* כל-שהוא*, גילה דעתו שחושב שיקום מחוליו, ולכן יכול חזור בו, ועל כך ע"ע כל שהוא<sup style="color: gray;">82</sup> וע' מתנת שכיב מרע. על מחלוקת האמוראים בשיעור כל שהוא במתנת שכיב מרע, ע"ע כל שהוא<sup style="color: gray;">83</sup> וע' מתנת שכיב מרע. הכותב נכסיו לבניו במתנת שכיב מרע וכתב לאשתו קרקע כל שהוא, איבדה כתובתה, ועל כך ע"ע כתובה<sup style="color: gray;">84</sup>. על שטר מתנת שכיב מרע, שלא נכתב בו שהנותן מת מתוך חוליו, ובאו עדים הדרים באותה חצר ואמרו שלא ראו שעמד הנותן מחוליו, ע"ע לא ראינו אינה ראיה<sup style="color: gray;">85</sup>. על עדים המעידים על שכיב מרע שנתן מתנת שכיב מרע ועמד מחוליו, שאין לו נכסים נוספים מלבד הנכסים הידועים לנו, ולכן בטלה מתנתו, ע"ע הנ"ל<sup style="color: gray;">86</sup>. שנים שהעידו על שכיב מרע שציוה ליתן מתנה לפלוני, ובאו שנים ואמרו היינו שם באותה שעה ולא שמענו שציוה, הרי זו הכחשה, ועל כך ע"ע הנ"ל<sup style="color: gray;">87</sup>. שכיב מרע, שציוה לשחרר את עבדו הכנעני<sup style="color: gray;">88</sup>, כופים את היורשים ומשחררים אותו, אף על פי שאסור לשחרר עבד-כנעני*<sup style="color: gray;">89</sup>, ועל כך ע"ע לא תחנם<sup style="color: gray;">90</sup>. על שכיב מרע, שהולכים במתנתו אחר לשון-בני-אדם*, ע"ע<sup style="color: gray;">91</sup>. שכיב מרע שאמר תנו מנה לפלוני שאני חייב לו, אין היורשים נאמנים לומר שחזר בו האב ואמר להם שפרע את החוב, במיגו שהם עצמם פרעו, שאנו עדים ("אנן-סהדי*") שלא היה אומר תנו אם כבר פרע, ועל כך ע"ע מגו<sup style="color: gray;">92</sup>. על כך שמצוה-לקיים-דברי-המת*, ע"ע. שכיב מרע שנתן כל נכסיו לאחרים, אם עמד מחוליו יכול לחזור בו אף על פי שנתנם בקנין גמור, ועל כך ע"ע מתנת שכיב מרע. על שכיב מרע שהפקיר כל נכסיו<sup style="color: gray;">93</sup>, אם יכול לחזור בו כשעמד מחוליו, ע"ע הנ"ל. אם יכול המוריש להפסיק את ירושתו במתנת שכיב מרע, כגון שמצווה לאחרים את נכסיו זמן מסוים לאחר מיתתו, ע"ע הנ"ל. על הכותב כל נכסיו לאחד מבניו, שפעמים שאומדים דעתו שכוונתו רק למנותו כאפוטרופוס* ולא להנחילו בכל הנכסים, ע"ע הנ"ל. שכיב מרע שנתן נכסיו לאחרים במתנת שכיב מרע, אם נידונים כמשועבדים, ע"ע הנ"ל. על מתנת שכיב מרע, שנחלקו ראשונים אם מפקיעה מירושת בנין דכרין<sup style="color: gray;">94</sup>, ע"ע הנ"ל<sup style="color: gray;">95</sup>. על שכיב מרע שציוה לתת מתנת חינם לגוי, ע"ע הנ"ל. במקום שהפקיעו את ירושת הבעל, על ידי תקנת הקהל ומנהג או על ידי סילוק ותנאי, וציותה האישה את הנכסים לאחרים במתנת שכיב מרע, אם הצוואה חלה, ע"ע הנ"ל וע' סילוק וע' צַואה. על המשייר במתנה, באופן שאין השיור מועיל אלא מפני שהמשייר לעצמו בעין יפה הוא משייר<sup style="color: gray;">96</sup>, אם במתנת שכיב מרע שאינה חלה עד המיתה<sup style="color: gray;">97</sup>, ואין השיור לעצמו אלא ליורשיו, אף הם במקומו וכגופו ומשייר להם בעין יפה, ע"ע שיור.
<h2>שכירות</h2>
<b>הגדרת הערך</b> - לקיחת חפץ מחבירו לזמן מסויים תמורת ממון.
<h3>השכרה סמוך לדישה</h3>
אין אדם רשאי לדוש בפרתו ערבית ולהשכירה שחרית<sup style="color: gray;">1</sup>, אף על פי שאין מחלישה כל כך, שיש שהות בין ערבית לשחרית<sup style="color: gray;">2</sup>, משום צער-בעלי-חיים*, שהשוכר אינו מקפיד שלא לייגעה מאוד כמו הבעל עצמו<sup style="color: gray;">3</sup>, או משום שמטעה לשוכר*, שאינו יודע שדשה אמש ועייפה ויגעה וסבור שתעשה עימו מלאכה היטב ואינו כן<sup style="color: gray;">4</sup>.
<h3>שינה מהתנאי ונפחתה הבהמה</h3>
שינה השוכר מתנאו ונפחת הסוס, פושע הוא, וחייב לשלם כל מה שדמי הסוס נפחתים יותר מבתחילה, אם ידוע שוויו על פי עדים כשרים, ואם אין ידוע, וזה אומר בכה וזה אומר בכה, ישבע הנתבע ויפטר<sup style="color: gray;">5</sup>, ואם המשכיר אומר: נפחת סוסי, והשוכר אומר: איני יודע אם נפחת אם לאו<sup style="color: gray;">6</sup>, ישבע שאינו יודע ויפטר, שמנה לי בידך והלה אומר איני יודע, פטור, אלא שצריך שבועת-הסת*<sup style="color: gray;">7</sup>.
<h3>לרכוב עליה איש</h3>
השוכר בהמה לרכוב עליה איש - סתם<sup style="color: gray;">8</sup> - לא תרכב עליה אשה*<sup style="color: gray;">9</sup>, שהיא כבידה יותר<sup style="color: gray;">10</sup>, ויכול להרכיב עליה כל איש, אפילו הוא גדול מאוד<sup style="color: gray;">11</sup>. ונחלקו ראשונים: יש סוברים שאין דין זה אמור אלא לכתחילה<sup style="color: gray;">12</sup>, אבל אם עבר והרכיב עליה אישה, אף על פי שניזוקה הבהמה אינו חייב לשלם<sup style="color: gray;">13</sup>, שאין שינוי מאיש לאישה פשיעה שיתחייב עליה, שהבהמה עשוי לרכוב עליה בין איש בין אישה<sup style="color: gray;">14</sup>, ואין בזה כדי תוספת משוי שחייבים עליו<sup style="color: gray;">15</sup>. ויש סוברים שאם ניזוקה הבהמה חייב לשלם<sup style="color: gray;">16</sup>. הכל מודים<sup style="color: gray;">17</sup> שאם מנהג המקום להתייקר יותר בשכר רכיבת הנשים, שמוסיף לו שכר כפי המנהג<sup style="color: gray;">18</sup>.
השוכר בהמה לרכוב עליה איש, יש מהראשונים ואחרונים פוסקים שאסור לו להרכיב עליה גוי<sup style="color: gray;">19</sup>, שגרע מאישה - שהשוכר בהמה להרכיב עליה איש אינו מרכיבה עליה<sup style="color: gray;">20</sup> - כי אינו חס על ממונו של ישראל<sup style="color: gray;">21</sup>.
<h3>לרכוב עליה אישה</h3>
השוכר בהמה לרכוב עליה אישה, מרכיב עליה איש<sup style="color: gray;">22</sup>. שכרה לרכוב עליה אישה - סתם<sup style="color: gray;">23</sup> - מרכיב עליה כל אישה שירצה<sup style="color: gray;">24</sup>, בין גדולה בין קטנה<sup style="color: gray;">25</sup>, אפילו היא גדולה מאוד<sup style="color: gray;">26</sup>, והיא מעוברת שהיא מניקה<sup style="color: gray;">27</sup> וולדה עימה<sup style="color: gray;">28</sup>, שכיון שאמר לו אישה סתם, כל אישה בכלל וולד המניקה נגרר אחריה<sup style="color: gray;">29</sup>.
במה דברים אמורים, כששכרה לאישה בסתם, אבל שכרה לאישה זו אינו רשאי לשנותה לאישה אחרת, אלא אם כן שכרה האישה לעצמה, כגון שאמר לו: השכיר לי בהמתך, שלא הוצרך השוכר לומר: לפלונית זו, אז יכולה לשנותה, ובלבד שלא תהא כבדה ממנה<sup style="color: gray;">30</sup>.
<h3>לשנות למשא קל</h3>
השוכר בהמה למשא ידוע, אם יכול לשנות וליתן עליו משא קל יותר, נחלקו ראשונים: יש סוברים שאם אין השוכר בעצמו הולך עימה או שאין הבעלים בעצמם הולכים עימה, אפילו מכבד לאל לא ישנה<sup style="color: gray;">31</sup>, שהשוכר בהמה למשא ידוע אינו יכול לשנות וליתן עליו משא אחר אפילו אינו כבד ממנו<sup style="color: gray;">32</sup>, שהוא כשוכר*, שאינו רשאי להשכיר לאחר<sup style="color: gray;">33</sup>. ויש סוברים שיכול לשנות, ובלבד שלא יהא כבד יותר<sup style="color: gray;">34</sup>.
הלכו השוכר או הבעלים עם הבהמה, הכל מודים שיכול לשנות ממשא קל לכבד<sup style="color: gray;">35</sup>, שהטעם שאין השוכר רשאי להשכיר, הוא משום שאין רצון הבעלים שיהיה פקדונו ביד אחר<sup style="color: gray;">36</sup>, ואינו שייך כשבעלים או שוכר עם הבהמה<sup style="color: gray;">37</sup>.
<h3>הנחת תבן ושעורים ומזון</h3>
השוכר את החמור לרכוב עליה, יש לו להניח עליה כסותו - שצריך ללבוש בעיר שהולך שם<sup style="color: gray;">38</sup>. ויש גורסים: כסתו<sup style="color: gray;">39</sup>, או: כיסתו<sup style="color: gray;">40</sup>, דהיינו כסת קטנה שיושב עליה<sup style="color: gray;">41</sup>, או נותן תחת למראשותיו<sup style="color: gray;">42</sup>, וכל שכן שמניח עליו כסותו שלובש בו<sup style="color: gray;">43</sup> - ולגינו - כדו<sup style="color: gray;">44</sup> - ומזונותיו של - כל<sup style="color: gray;">45</sup> - אותו הדרך<sup style="color: gray;">46</sup> של הליכתו<sup style="color: gray;">47</sup>, אפילו במקום שמצוי לקנות בכל מלון - מקום לינת לילה<sup style="color: gray;">48</sup> - צורך מזונותיו<sup style="color: gray;">49</sup>, לפי שאין דרך השוכר לחזור בכל מלון ומלון לקנות מזונות<sup style="color: gray;">50</sup>. יתר על זה - שרוצה להניח עליו מזונותיו של חזרתו<sup style="color: gray;">51</sup>, וכן אם בא להניח עליה שאר דברים<sup style="color: gray;">52</sup> - הרי מעכב עליו בעל החמור<sup style="color: gray;">53</sup>, לפי שיכול לומר לו כשתהיה למחוז חפצך שם תקנה מזונות שתצטרך בשובך ולמה תטריח חמורי שלא לצורך, ואף על פי שהמזונות בעירו הם יותר בזול משל אותו מקום יוכל לעכב עליו<sup style="color: gray;">54</sup>. וכן יש לבעל החמור להניח עליה שעורים ותבן - לצורך חמורו<sup style="color: gray;">55</sup> - ומזונות - לעצמו<sup style="color: gray;">56</sup> - של אותו היום - בלבד<sup style="color: gray;">57</sup> - יתר על זה השוכר מעכב עליו<sup style="color: gray;">58</sup>, מפני שאפשר לו לקנות בכל מלון ומלון<sup style="color: gray;">59</sup>, ואף על פי שיצטרך לקנות ביוקר<sup style="color: gray;">60</sup>, שהמזונות הם יותר ביוקר הרבה בדרך שהוא הולך, וכן בעיר שהולכים לשם הוא ביוקר, למרות זאת מעכב שלא להניח יותר מהשיעור שאמרו חכמים<sup style="color: gray;">61</sup>, שיכול השוכר הבהמה לומר: אין לך להטעינה יותר מדאי, שלא תוכל לילך במהירות כשארצה למהר אותה<sup style="color: gray;">62</sup>. לפיכך, אם אין שם מאין יקנה, מניח עליו מזונותיו ומזונות בהמתו של כל אותה הדרך<sup style="color: gray;">63</sup>. ויש הסוברים שאף אם אין מצוי לקנות מזון בכל מלון ומלון - אפילו אם מצוי לקנות בקצתם<sup style="color: gray;">64</sup> - מניח עליה מזונותיו ומזונות בהמתו של כל אותו הדרך<sup style="color: gray;">65</sup>, שכיון שאין מצוי לקנות בכל מלון ומלון אפשר שלא נמצא בשום מלון<sup style="color: gray;">66</sup>.
דין זה, שמניח שעורים ותבן ומזונות של אותו היום<sup style="color: gray;">67</sup>, אמור אף אם ימצא בכל מקום לינה לקנות, שמכל מקום מניח עליה מאכל של כל היום<sup style="color: gray;">68</sup>, ואינו צריך לטרוח ולקנות בחצי היום<sup style="color: gray;">69</sup>, משום שאין פנאי לחמרים לשהות ביום עד שיהדרו לקנות מזונות, מה שאין כן בלילה ששרויים כל הלילה במקום הלינה<sup style="color: gray;">70</sup>.
עבר השוכר והוסיף במקום שמעכב עליו בעל החמור<sup style="color: gray;">71</sup>, כתבו אחרונים שדינו תלוי במחלוקת הראשונים: לסוברים שהשוכר בהמה לרכוב עליה איש, בדיעבד אם עבר והרכיב עליה אשה*, אף על פי שניזוקה הבהמה אינו חייב לשלם<sup style="color: gray;">72</sup>, אף אם עבר בעל החמור והטעין מה שאינו רשאי, אם ניזוק, אינו משלם<sup style="color: gray;">73</sup>. ולסוברים שהשוכר בהמה לרכוב עליה איש, בדיעבד אם עבר והרכיב עליה אישה, אם ניזוקה הבהמה חייב לשלם<sup style="color: gray;">74</sup>, אם עבר בעל החמור והטעין מה שאינו רשאי וניזוק החמור, חייב לשלם<sup style="color: gray;">75</sup>.
כל השיעורים הללו אמורים בשוכר סתם<sup style="color: gray;">76</sup>, ובמקום שאין מנהג ידוע, אבל במקום שיש מנהג, הכל לפי מנהג<sup style="color: gray;">77</sup>.
<h3>משקל סתם</h3>
השוכר חמור סתם להביא עליו משאוי, טוען עליו חצי כור* חיטים<sup style="color: gray;">78</sup>. הוסיף עליו שלושה קבים<sup style="color: gray;">79</sup>, חייב<sup style="color: gray;">80</sup> אם ניזוקה<sup style="color: gray;">81</sup>, שתוספת אחד משלושים במשא הוא<sup style="color: gray;">82</sup>, שכל מי שמטעינים אותו יותר ממה שיכול לשאת בחלק שלושים, הן אדם הן בהמה, הרי הוא מקלקל אותה ואינה יכולה לסבול<sup style="color: gray;">83</sup>, ואם הוסיף פחות משיעור זה, פטור אם הוזק החמור, ונותן שכר התוספת בלבד<sup style="color: gray;">84</sup>.
השוכר גמל סתם להביא עליו משאוי, טוען עליו כור חיטים<sup style="color: gray;">85</sup>. הוסיף עליו סאה*, חייב אם ניזוק<sup style="color: gray;">86</sup>.
השוכר עגלה סתם להביא עליה משאוי, טוען עליה תשעים סאים חיטים<sup style="color: gray;">87</sup>. הוסיף עליו שלושה סאים, חייב אם ניזוק<sup style="color: gray;">88</sup>.
אף הספינות יש למשאם שיעור, שאם הוסיפו על המשא הרגיל בהם במדינה אחד משלושים וטבעה הספינה, חייב<sup style="color: gray;">89</sup>. וכיצד דנים בשיעור זה<sup style="color: gray;">90</sup>, ספינה לפי מה שהיא<sup style="color: gray;">91</sup>: הספינה קטנה שיעור תוספת שלה לתך<sup style="color: gray;">92</sup> - חצי כור<sup style="color: gray;">93</sup> - וספינה סתם - בינונית<sup style="color: gray;">94</sup> - כור<sup style="color: gray;">95</sup>, שספינה סתם מחזקת שלושים כור<sup style="color: gray;">96</sup>, והספינות הגדולות ביותר שיעור תוספת שלהם שלושה כורים<sup style="color: gray;">97</sup>.
השיעורים הללו אינם אמורים אלא במקום שאין מנהג<sup style="color: gray;">98</sup>, ובמקום שיש מנהג, הכל הולך אחר המנהג, בין במשא בין בתוספת<sup style="color: gray;">99</sup>, שכר סתם, אינו נושא אלא במשקל הידוע במדינה לאותה בהמה, ואם הוסיף חלק משלושים, כגון שדרכה לשאת שלושים וטען עליה שלושים ואחד ומתה או נשברה, חייב<sup style="color: gray;">100</sup>, וכן ספינה שהוסיף בה אחד משלושים על משאה וטבעה חייב לשלם דמיה<sup style="color: gray;">101</sup>.
<h3>הוסיף במשקל שהותנה</h3>
השוכר את הבהמה לשאת עליה משקל ידוע, והוסיף על משאו, נחלקו בו ראשונים: א) יש סוברים שאם הוסיף חלק משלושים על השיעור שפסק עימו ומתה, חייב, פחות מכאן פטור, אבל נותן הוא שכר התוספת<sup style="color: gray;">102</sup>, ואף על פי שדרך הבהמה לשאת יותר ממה שהטעינה זה, כיון שהוסיף חלק משלושים על המשקל ששכרה חייב<sup style="color: gray;">103</sup>, וביארו אחרונים, שאף על פי ששארי בהמות כאלו נושאות יותר ממשא זו עם התוספת, מכל מקום משהושווה רק על משא זה, מן הסתם ידע בחלישות בהמתו, שאין בה כח לשאת יותר<sup style="color: gray;">104</sup>. ב) ויש מהראשונים סוברים שאם שכרו - לתת פחות משיעור משא הבהמה, כגון - ששכר חמור לתת עליו חצי לתך, אף על פי שהוסיף עליו שלושה קבים ומתה, אינו חייב, אף על פי שאין לו לעשות כן, שהרי סתם משא חמור הוא לתך<sup style="color: gray;">105</sup>, וכן אם הוסיף על הדרך, כגון ששכרה לחמישה מילים<sup style="color: gray;">106</sup> והלך עשרה מילים, כיון שדרך כל חמור לילך עשרה מילים, אם מתה, פטור<sup style="color: gray;">107</sup>, ודוקא היכן שמתה כדרכה ולא ידענו מפני מה מתה, אבל אם נתברר לנו שמחמת תוספת של זה מתה, אף על פי שדרכו של כל חמור כיוצא בו בכך, חייב<sup style="color: gray;">108</sup>. ג) ויש מחלקים: היכן שאמר לו משכיר שהוא משכירו לחצי לתך, אם הוסיף על כך חייב, שמוכח הדבר שזה היה יודע שחמורו חלוש, אבל אם אמר השוכר: השכיר לי חמורך להביא עליו חצי לתך, והשכירה לו סתם, אם הוסיף עד כדי משאו פטור<sup style="color: gray;">109</sup>.
להלכה נחלקו הפוסקים: יש פוסקים שהשוכר את הבהמה לשאת עליה משקל ידוע, והוסיף על משאו, אם הוסיף חלק משלושים על השיעור שפסק עמו ומתה, חייב, פחות מכאן, פטור, אבל נותן הוא שכר התוספת<sup style="color: gray;">110</sup>. ויש פוסקים שאם המשכיר אמר לשוכר: אני משכיר לך על משא כך וכך, חייב בהוספתו אפילו לא ידענו הסיבה, ואם השוכר אמר: הנני שוכרה על משא כך וכך, אם לא ידענו הסיבה פטור בהוספתו, ואם ידענו שהסיבה היתה מחמת ההוספה חייב ובהוספה פחות מחלק שלשים פטור, אפילו כשידוע שמתה מחמת ההוספה<sup style="color: gray;">111</sup>, שהוא כאנוס, ואף שלכתחילה אסור לו להוסיף אף כל שהוא, מכל מקום אין לחייבו בכך, ועוד שודאי לא מפני ההוספה בלבד מתה, שכבר אמדו חכמינו שבפחות מחלק שלושים אי אפשר שתמות או תשבר, ויותר קרוב שלא היה ביכולתה לשאת גם המשא שהושוה עימו, ואם כן המשכיר עצמו פשע בזה<sup style="color: gray;">112</sup>, וצידדו, שאפילו הושוה עמו ליתן עליה משא יותר מכפי הרגיל אינו חייב בהוספה פחות משלושים<sup style="color: gray;">113</sup>.
<h3>משא אדם</h3>
שיעור משא אדם - בינוני<sup style="color: gray;">114</sup> - שלושים קבים<sup style="color: gray;">115</sup>, שהם חמש סאים<sup style="color: gray;">116</sup>, וחייב המוסיף בקלקולו<sup style="color: gray;">117</sup>, שהכתף שהוסיפו - בלא ידיעתו<sup style="color: gray;">118</sup> - על משאו קב* אחד, והוזק במשא זה, חייב - המוסיף<sup style="color: gray;">119</sup> - בנזקיו<sup style="color: gray;">120</sup>, ופחות מקב, פטור<sup style="color: gray;">121</sup>.
ונחלקו אמוראים: א) לדעת אביי ורבא אין הדברים אמורים אלא בשחבטו לאלתר<sup style="color: gray;">122</sup>, שלא הספיק לפרק המשא מעל כתפו עד שרבץ תחת משאו<sup style="color: gray;">123</sup>, אבל אם לא חבטו לאלתר וניזק, פטור<sup style="color: gray;">124</sup>, שבן דעה הוא, ואם לא יכל לשאתו היה לו לזורקו<sup style="color: gray;">125</sup> לארץ<sup style="color: gray;">126</sup>, ואם לא זרקו, מחל, והוא שהזיק את עצמו<sup style="color: gray;">127</sup>. ב) ולדעת רב אשי, אף לאחר מכן חייב<sup style="color: gray;">128</sup>, שאף על פי שהוא בן דעת, והרי הוא מרגיש בכובד המשא<sup style="color: gray;">129</sup>, והיה לו להשליך המשא כשהרגיש שטוענים אותו יותר מדאי<sup style="color: gray;">130</sup>, יעלה על לבו שמא מחמת חוליו הוא זה הכובד<sup style="color: gray;">131</sup>, שמחמת חולשתו יהא המשא כבד לו<sup style="color: gray;">132</sup>, שטעה בעצמו, שהיה סבור שחולי הוא שקרה לו פתע פתאום ולא מחמת כובד המשא<sup style="color: gray;">133</sup>, ומוחזק בעצמו להביאו על כל פנים<sup style="color: gray;">134</sup>. ואף על פי שהכתף הטעה את עצמו, המטעין גרם לו הטעות שהיה סבור שאמר לו אמת, וכיון שעל פיו ועל סמך שלו ניזוק<sup style="color: gray;">135</sup>, הרי זה כמראה דינר לשולחני ואמר לו שהוא יפה ונמצא שאינו יפה<sup style="color: gray;">136</sup>.
להלכה פסקו ראשונים ואחרונים כרב אשי<sup style="color: gray;">137</sup>, שלעולם חייב<sup style="color: gray;">138</sup>, שכן הלכה-כבתראי*<sup style="color: gray;">139</sup>.
<h3>שינה המשא והגדיל הנפח</h3>
השוכר את החמור להביא עליה חיטים והביא עליה שעורים - שהם קלים מחיטים<sup style="color: gray;">140</sup> - חייב - בקלקולה<sup style="color: gray;">141</sup>, וכן השוכר את החמור להביא עליה - תבואה והביא עליה תבן, חייב<sup style="color: gray;">142</sup>.
בפירוש דין זה נחלקו אמוראים:
א) לדעת אביי נפח כמשקל<sup style="color: gray;">143</sup>, שהוא גרס במשנה בטעם החיוב: מפני שהנפח קשה "כמשאוי"<sup style="color: gray;">144</sup>, שהנפח של לתך שעורים אף על פי שהם קלים מן החיטים נפחם שוה<sup style="color: gray;">145</sup>, שהשעורים נפוחים יותר מן החיטים<sup style="color: gray;">146</sup>, וכיון שנפחם שוה לא אכפת לנו אם אינם שוים בכובד המשקל<sup style="color: gray;">147</sup>, שילך הנפח של לתך השעורים תחת נפח לתך החטים<sup style="color: gray;">148</sup>, שהרי הנפח קשה כמשקל, הואיל ונפחם שוה הרי הוא כמשקל שוה<sup style="color: gray;">149</sup>. ואם מוסיף שלושה קבים חייב<sup style="color: gray;">150</sup>, שכיון שנפח לתך שעורים כנפח לתך חיטים, קשה לה התוספת<sup style="color: gray;">151</sup>, ואין אומרים הואיל והשיעורים קלים, יש לו להוסיף עד כדי כובד לתך חיטים, שמשא החמור לתך - חצי כור<sup style="color: gray;">152</sup> - חיטים<sup style="color: gray;">153</sup>, שכן מה ששנינו בסוף המשנה, שאם מוסיף על משא החמור שלושה קבים חייב<sup style="color: gray;">154</sup>, בא לפרש תחילת המשנה<sup style="color: gray;">155</sup>, שאם הוסיף שלושה קבים, שהוא שיעור תוספת לחמור לקלקלו<sup style="color: gray;">156</sup>, דהיינו אחד משלושים ממשאו שהוא לתך<sup style="color: gray;">157</sup>, חייב<sup style="color: gray;">158</sup>, לפי שהנפח של שעורים חשוב כמשקל<sup style="color: gray;">159</sup>.
ב) ולדעת רבא משקל כמשקל, ונפח הוא תוספת<sup style="color: gray;">160</sup>, שאם השוה כובד השעורים לכובד החיטים, כגון שהוסיף סאה* שלמה על הלתך, הרי הרבה הנפח ורוב הנפח קשה למשאוי, ונפח זה תוספת לקלקול החמור<sup style="color: gray;">161</sup>, ואינו חייב עד שישוה כובד השעורים לכובד החיטים שיהיה נפח זה תוספת<sup style="color: gray;">162</sup>, כגון אם טען עליו שישה עשר סאים של שעורים שהם כבדים כמו חמישה עשר של חיטים<sup style="color: gray;">163</sup>, שכל שהתנה משקל ידוע בחטים והביא שעורים שהם קלים מהם באותו משקל בעצמו, הרי הנפח נעשה תוספת וחייב אם מתה<sup style="color: gray;">164</sup>. אבל נפח שוה ומשקל חסר, אין אומרים נפח השוה הרי הוא כמשקל ויתחייב בתוספת של שלושה קבים<sup style="color: gray;">165</sup>, שכל שפוחת המשקל מעט אין הנפח נעשה תוספת ואם התנה בלתך חטים והביא שעורים לתך וחצי סאה או ארבעה קבים פטור<sup style="color: gray;">166</sup>, שהוא גרס במשנה בטעם החיוב: מפני שהנפח קשה "למשאוי"<sup style="color: gray;">167</sup>, שהנפח קשה לבהמה, כשהנפח יתר על המשאוי<sup style="color: gray;">168</sup>, ולא גרס במשנה "כמשאוי"<sup style="color: gray;">169</sup>, שהיה משמע שאף על פי שאין בו משאוי לתך חיטין ממש, כל היכן שיש נפח יותר גדול כמו משאוי, חייב<sup style="color: gray;">170</sup>, ופירוש המשנה, שאם הוסיף על משאו סאה חייב, אבל שלושה קבים פטור<sup style="color: gray;">171</sup>. ולא נאמר בסוף המשנה שהמוסיף שלושה קבים על משא החמור חייב<sup style="color: gray;">172</sup>, אלא כששכרו לחיטים והביא עליו חיטים או שעורים והביא עליו שעורים<sup style="color: gray;">173</sup>.
להלכה כתבו ראשונים שהשוכר את הבהמה להביא עליה מאתים ליטרים של חיטים והביא מאתים ליטרים של שעורים ומתה, חייב, מפני שהנפח קשה למשאוי והשעורים יש להם נפח, וכן אם שכרה להביא תבואה והביא במשקלה תבן<sup style="color: gray;">174</sup>, שההלכה כרבא<sup style="color: gray;">175</sup>, שכן הלכה כרבא לגביי אביי<sup style="color: gray;">176</sup>, אבל אם שכרה להביא עליה שעורים והביא במשקלם חיטים ומתה, פטור, וכן כל כיוצא בזה<sup style="color: gray;">177</sup>.
בתוספתא שנינו: השוכר את החמור להביא לתך חיטים, והביא שש עשרה - סאים<sup style="color: gray;">178</sup> - שעורים, פטור, ואם הוסיף על משאו, חייב<sup style="color: gray;">179</sup>, וכן יש הגורסים בברייתא: השוכר את החמור להביא לתך חיטים, והביא שש עשרה שעורים, פטור<sup style="color: gray;">180</sup>, ופירשו ראשונים ואחרונים, לדעת רבא - וכן הלכה<sup style="color: gray;">181</sup> - שכמשקל השעורים שוה למשקל החיטים חייב<sup style="color: gray;">182</sup>, ששש עשרה סאים של שעורים אינם שוים במשקלם לחמישה עשה סאים של חיטים, ולכן פטור<sup style="color: gray;">183</sup>. ויש הגורסים בברייתא: השוכר את החמור להביא לתך חיטים, והביא שש עשרה שעורים חייב<sup style="color: gray;">184</sup>, ופירשו ראשונים דהיינו בשביל הנפח<sup style="color: gray;">185</sup>, שלדעת רבא שש עשרה סאים שעורים הם כמשקל לתך חיטים והנפח תוספת הוא, וחייב<sup style="color: gray;">186</sup>.
<h3>מיתה מחמת אויר כשהוליכה במקום אחר</h3>
השוכר בהמה להוליכה למקום ידוע, והוליכה למקום אחר, אם אויר המקום שהוליכה לשם משונה מאויר המקום ששכרה לילך שם - משלג או ממטר<sup style="color: gray;">187</sup> - ומתה, חייב<sup style="color: gray;">188</sup>, אפילו שהדרך קצר מהדרך שפסק עימו<sup style="color: gray;">189</sup>, שהוא תחילתו וסופו בפשיעה*<sup style="color: gray;">190</sup>, שכיון שהאויר היה קשה בו ביום והוא שינה אנו תולים שאם היה מוליכה למקום שהשכירה לא היה האויר קשה כל כך שם<sup style="color: gray;">191</sup>, והמיתה אירעה לה מחמת הרוח שנשבה באותו היום<sup style="color: gray;">192</sup>, שההולכה במקום אחר היא פשיעה במקצת<sup style="color: gray;">193</sup>, שאינה פשיעה לפי שההיזק מצוי בזה כמו בזה, אבל אינה שמירה למה שאמר משכיר<sup style="color: gray;">194</sup>.
לא היה האויר משונה במקום שהוליכה מהמקום ששכרה לילך שם, נחלקו ראשונים: יש סוברים שהואיל ושינה בה, יכול לומר לו לא מתה זו אלא מחמת אויר<sup style="color: gray;">195</sup>, שטוען ואומר אויר המקום הרגה<sup style="color: gray;">196</sup>, לא היתה לימודה ליגדל באויר הר וקשה לה, או לא היתה לימודה באויר בקעה וקשה לה<sup style="color: gray;">197</sup>, אילו הלכת במקום שהתנית עמי לא היתה מתה<sup style="color: gray;">198</sup>, כי אף על פי שאין אנו מכירים שמתה מחמת אויר, אנו תולים בדבר כדי לחייב בזה שפשע ואף על פי שלא ראינו אלא שמתה כדרכה<sup style="color: gray;">199</sup>, ואומרים שמא זאת הבהמה היתה רגילה לילך בהר ושינה והוליכה בבקעה ואויר של בקעה הרגה ופושע הוא, או שמא היתה רגילה לילך בבקעה ואויר של הר הרגה<sup style="color: gray;">200</sup>. ויש סוברים שאם אין האויר משונה שם, פטור<sup style="color: gray;">201</sup>, שאין לתלות מספק לומר שאם היה מוליכה במקום שפסק לא היתה מתה, כדי להוציא ממון<sup style="color: gray;">202</sup> מיד המוחזק<sup style="color: gray;">203</sup>, ואינו חייב אלא כשידוע שאותו יום היה אויר משונה<sup style="color: gray;">204</sup>.
ויש מהראשונים החולקים על כל זה, וסוברים שהשוכר בהמה להוליכה למקום ידוע, והוליכה למקום אחר, אם מתה מחמת האויר, פטור<sup style="color: gray;">205</sup>, אם משום שלא נאמר דין זה אלא לסוברים שכל המעביר על דעת של בעל הבית נקרא גזלן* וחייב באונס, ולהלכה אינו נקרא גזלן, וכל זמן שאין פשיעתו ניכרת, פטור<sup style="color: gray;">206</sup>, או משום שכאן אינו פשיעה, ואינו אנו אומרים שמחמתו בא האונס לחמור<sup style="color: gray;">207</sup>.
להלכה יש מהפוסקים שנראה מדבריהם שהשוכר בהמה להוליכה למקום ידוע, והוליכה למקום אחר, פטור על מיתה מחמת שינוי אויר<sup style="color: gray;">208</sup>. ויש מהפוסקים שפסקו שחייב על מיתה משינוי אויר<sup style="color: gray;">209</sup>, ואינו חייב אלא כשידוע שהיה האויר משונה<sup style="color: gray;">210</sup>, אבל אם אין האויר משונה שם, פטור<sup style="color: gray;">211</sup>.
<h3>מיתה מנשיכת נחש כשהוליכה במקום אחר</h3>
השוכר בהמה להוליכה למקום ידוע, והוליכה למקום אחר ונחשים מצויים שם - דהיינו שידוע שבמקום שהוליכה מצויים שם נחשים יותר מבמקום שהיה לו להוליכה<sup style="color: gray;">212</sup> - והכישה נחש, חייב, אבל אם אין נחשים מצויים בדרך שהוליכה, פטור<sup style="color: gray;">213</sup>. ונחלקו ראשונים: יש סוברים שאף אם שכרה להוליכה בבקעה והוליכה בבקעה, והיו מצויים שם נחשים יותר, חייב<sup style="color: gray;">214</sup>. ויש סוברים שאין הדברים אמורים אלא אם שכרו להוליכו בהר והוליכה בבקעה, או להיפך<sup style="color: gray;">215</sup>, שכיון ששינה מהר לבקעה<sup style="color: gray;">216</sup>, ונשתנה דינו לענין הוחלקה והוחמה<sup style="color: gray;">217</sup> - לסוברים כן<sup style="color: gray;">218</sup> - הוא תחילתו-בפשיעה-וסופו-באונס*, שחייב<sup style="color: gray;">219</sup> - לסוברים כן<sup style="color: gray;">220</sup> - ויכול לומר אילו הלכת בדרך שהתנית לא היה מכישה נחש, אבל אם לא שינה אלא מהר להר ומבקעה לבקעה, כיון שלא פשע לא להוחלקה ולא להוחמה, פטור אף מהכישה נחש, שאונס שאינו שכיח הוא<sup style="color: gray;">221</sup>.
ויש מהראשונים החולקים על כל זה, וסוברים שהשוכר בהמה להוליכה למקום ידוע, והוליכה למקום אחר, אם מתה מחמת נשיכת נחש, פטור<sup style="color: gray;">222</sup>, אם משום שלא נאמר דין זה אלא לסוברים שכל המעביר על דעת של בעל הבית נקרא גזלן* וחייב באונס, ולהלכה אינו נקרא גזלן, וכל זמן שאין פשיעתו ניכרת, פטור<sup style="color: gray;">223</sup>, או משום שכאן אינו פשיעה, ואינו אנו אומרים שמחמתו בא האונס לחמור<sup style="color: gray;">224</sup>.
להלכה יש מהפוסקים שנראה מדבריהם שהשוכר בהמה להוליכה למקום ידוע, והוליכה למקום אחר, פטור על מיתה מחמת הכשת נחש<sup style="color: gray;">225</sup>. ויש מהפוסקים הפוסקים שחייב על מיתה בהכשת נחש<sup style="color: gray;">226</sup>, ונראה מדבריהם שאף אם שכרו להוליכו בהר והוליכו בהר אחר, או בבקעה והוליכה בבקעה אחרת, כל שנחשים מצויים שם יותר, חייב<sup style="color: gray;">227</sup>.
<h3>להוליכה בהר והוליכה בבקעה ולהיפך</h3>
השוכר את החמור להוליכה בהר, והוליכה בבקעה - כגון שאמר לו המשכיר להיכן אתה רוצה להוליכה ואמר לו השוכר בהר ושינה והוליכה בבקעה<sup style="color: gray;">228</sup> - או ששכרה להוליכה בבקעה והוליכה בהר, נחלקו בו תנאים: לדעת ר' מאיר אפילו זו עשר מילים וזו עשר מילים - שלא שינה ברוב הדרך, אלא מהר לבקעה או מבקעה להר<sup style="color: gray;">229</sup>, ואפילו זו שהלך בה קצרה יותר<sup style="color: gray;">230</sup> - ומתה, חייב<sup style="color: gray;">231</sup> השוכר לשלם<sup style="color: gray;">232</sup>, אף על פי שלא מתה בהר מחמת סיבה המצויה בהר ולא בבקעה מחמת סיבה המצויה בבקעה<sup style="color: gray;">233</sup>, שמכל מקום הואיל והעביר על דעתו של בעל הבית נעשה גזלן עליה<sup style="color: gray;">234</sup>, ועומדת ברשותו<sup style="color: gray;">235</sup> להתחייב בכל אונסיה<sup style="color: gray;">236</sup>. ולדעת חכמים כל שלא מתה מחמת סיבה המצויה בדרך זו יותר מן הדרך שהתנה, פטור<sup style="color: gray;">237</sup>, והשוכר את החמור להוליכו בהר והוליכו בבקעה, אם החליקה, פטור<sup style="color: gray;">238</sup>, אף על פי שעבר על דעת הבעלים<sup style="color: gray;">239</sup>, לפי שבהר היתה ראויה להחליק יותר<sup style="color: gray;">240</sup>, שראש ההר חד ומשופע לצדדים<sup style="color: gray;">241</sup>, וכל שכן אילו הוליכה בהר היתה מחלקת<sup style="color: gray;">242</sup>, ואם הוחמה, חייב<sup style="color: gray;">243</sup>, שהבקעה מעלה הבל<sup style="color: gray;">244</sup>, וחמימות בבקעה יתר מן ההר<sup style="color: gray;">245</sup>, לפי שההרים סביבה ואין אויר שולט בה<sup style="color: gray;">246</sup>, שכרה להוליכה בבקעה והוליכה בהר, אם החליקה, חייב, ואם הוחמה, פטור<sup style="color: gray;">247</sup>, ואם הוחמה מחמת המעלה - בעלותה מרגלי ההר לראשו<sup style="color: gray;">248</sup> - חייב<sup style="color: gray;">249</sup>, שהמעלה גרמה לה והוא שינה להוליכה בהר<sup style="color: gray;">250</sup>, וכן כל כיוצא בזה<sup style="color: gray;">251</sup>, וכן הלכה<sup style="color: gray;">252</sup>.
לסוברים שהשוכר בהמה להוליכה במקום אחד והוליכה במקום אחר, ולא היה האויר משונה במקום שהוליכה, אינו יכול המשכיר לומר שמתה מחמת אויר<sup style="color: gray;">253</sup>, אף כאן הדברים אמורים כשניכר שמחמת המעלה הוחמה, כגון שלא נתייגעה כל כך במלאכה ואף על פי כן הוחמה וניכר שהמעלה גרם לה<sup style="color: gray;">254</sup>.
השוכר את החמור להוליכה בהר והוליכה בבקעה, או ששכרה להוליכה בבקעה והוליכה בהר, ונתייגעה - מחמת מלאכה<sup style="color: gray;">255</sup> - ומתה, חייב<sup style="color: gray;">256</sup>. אם שינה להוליכה בהר חייב, שמא בטורח העלייה נתייגעה<sup style="color: gray;">257</sup>, ואפילו לא מתה מייד, אלא כשבאה למישור, אנו תולים אותו בטורח העלייה<sup style="color: gray;">258</sup>, שאילו הוליכה בבקעה לא היתה מתייגעת<sup style="color: gray;">259</sup>, שעייפות המעלה שעלתה לראש ההר הועיל לה מתחילה על כן עייפה לה לאחר זמן כשהלכה בדרך החלקה ויגעה תחת משאה ומתה<sup style="color: gray;">260</sup>, ובבקעה אין טורח כמו בהר<sup style="color: gray;">261</sup>, ואם שינה להוליכה לבקעה, שמא אם הוליכה בהר היה האויר שולט בה - ונותן בה כח<sup style="color: gray;">262</sup> -ולא היתה מתייגעת<sup style="color: gray;">263</sup>, אבל בבקעה לא שולט בה אויר והיא היתה חסירת כח ויגעה לה<sup style="color: gray;">264</sup>.
יש מהראשונים סוברים שאף על פי שאין אנו מכירים שמתה מחמת עייפות, אנו תולים בדבר כדי לחייב בזה שפשע, ואף על פי שלא ראינו אלא שמתה כדרכה<sup style="color: gray;">265</sup>. ויש מהראשונים סוברים שרק אם ניכר בה שמתה מחמת עייפות, יכול לומר יגיעה של ההר קשה לה, או להיפך<sup style="color: gray;">266</sup>.
ויש מהראשונים החולקים על כל זה, וסוברים שהשוכר בהמה להוליכה בהר והוליכה בבקעה, או בבקעה והוליכה בהר, אם מתה מחמת יגיעה, פטור<sup style="color: gray;">267</sup>, אם משום שלא נאמר דין זה אלא לסוברים שכל המעביר על דעת של בעל הבית נקרא גזלן* וחייב באונס, ולהלכה אינו נקרא גזלן, וכל זמן שאין פשיעתו ניכרת, פטור<sup style="color: gray;">268</sup>, או משום שכאן אינו פשיעה, ואינו אנו אומרים שמחמתו בא האונס לחמור<sup style="color: gray;">269</sup>.
להלכה יש מהפוסקים שנראה מדבריהם שהשוכר בהמה להוליכה בהר והוליכה בבקעה, או להוליכה בבקעה והוליכה בהר, פטור על מיתה מחמת יגיעה<sup style="color: gray;">270</sup>. ויש מהפוסקים הפוסקים שאם שינה מהר לבקעה ומבקעה להר ונתגייעה ומתה חייב<sup style="color: gray;">271</sup>.
על השוכר את הפרה לחרוש בהר וחרש בבקעה, או בבקעה וחרש בהר, ונשבר הקנקן - יתד המחרישה<sup style="color: gray;">272</sup> - עי' להלן<sup style="color: gray;">273</sup>.
<h3>שינה בזמן ההליכה</h3>
השכיר בהמתו לילך בה למקום פלוני ולהחזירה למחר, והלך השוכר עליה למקום ההוא והחזירה בו ביום, ונתרעם המשכיר לזקני העיר על אשר הוליכה והביאה ביום אחד, ואמרו למשכיר לקבלה ולהשתדל ברפואתה, וכן עשה, ומתה לסוף שמונה ימים, חייב השוכר כיון שפשע בה<sup style="color: gray;">274</sup>. ואף על פי ששאר בהמות יכולות ללכת ולחזור מהלך זה ביום אחד, אנו אומרים שידע המשכיר חולשת בהמתו שלא היתה יכולה ללכת ולחזור מהלך זה ביום אחד ולכך לא השכירה אלא לשני ימים למהלך זה, והשוכר פשע בה וחייב<sup style="color: gray;">275</sup>. אכן המשכיר צריך לישבע שלא פשע בה - לאחר שהחזירה לו השוכר - בנתינת מאכלה ומשקה, רק שנתן לה מאכל והשקה אותה כדרך שהיתה נותן לה כבר<sup style="color: gray;">276</sup>, ושלא רכב עליה לצרכו, ואם רכב עליה כדי להשקותה אין זו פשיעה אבל לצרכו הוא פשיעה<sup style="color: gray;">277</sup>, כי לא היה לו לרכוב עליה לצרכו כיון שקבלה בחזקת שהיתה חולה<sup style="color: gray;">278</sup>.
<h3>נפסח והניח עליו משא</h3>
השוכר את החמור ונעשה פיסח בדרך, ולא חש לכך והניח עליו משוי ונתקלקל, הוא פשיעה, שלא היה לו להניח עליו משוי<sup style="color: gray;">279</sup>, אלא היה לו לשכור חמור אחר להניח עליו משאו ולהניח זו ריקם<sup style="color: gray;">280</sup>, אבל אם היה נחוץ לדרכו - שלא היה יכול להישאר עם החמור<sup style="color: gray;">281</sup> - ולא היה מוצא לשכור לו חמור אחר, אין זה פשיעה<sup style="color: gray;">282</sup>, שאנוס הוא ופטור<sup style="color: gray;">283</sup>.
<h3>לדוש בתבואה ושינה לקטנית ולהיפך</h3>
השוכר את הפרה לדוש בתבואה, ודשה בקטנית, והוחלקה חייב, שהקטנית מחלקת<sup style="color: gray;">284</sup>. שכרה לדוש בקטנית ודש בתבואה והוחלקה, פטור<sup style="color: gray;">285</sup>, שכל שכן אילו דש בקטנית שהוחלקה<sup style="color: gray;">286</sup>.
<h3>נשברה יתד המחרישה</h3>
השוכר את הפרה לחרוש בה, ולא שינה מדעת בעלים, ונשבר הקנקן - יתד המחרישה שבו הברזל<sup style="color: gray;">287</sup> - השוכר פטור, ודין בעל הפרה עם הנערים החורשים בה<sup style="color: gray;">288</sup>, שכל כלי המחרישה לבעל הבקר, ונעריו הולכים עם בהמתו<sup style="color: gray;">289</sup> וחורשים בה<sup style="color: gray;">290</sup>, ושני נערים הם<sup style="color: gray;">291</sup>, זה אוחז הדרבן לכוין הפרה לתלמיה, וזה הולך אחר המחרישה ומכביד היתד בקרקע<sup style="color: gray;">292</sup>. ונחלקו אמוראים מי מהם משלם: לדעת רב פפא, המנהיג את הפרה משלם<sup style="color: gray;">293</sup>, שלא כיון את הפרה יפה, ועל ידי שעיוות את השורה של מענה נשבר הקנקן<sup style="color: gray;">294</sup>. ולדעת רב שישא בריה דרב אידי האוחז בקנקן משלם<sup style="color: gray;">295</sup>, שהעמיק יותר מדאי בארץ<sup style="color: gray;">296</sup>, ואילו לא העמיקו יותר מדאי לא היה נשבר בעיוות השורה<sup style="color: gray;">297</sup>. וכן הלכה<sup style="color: gray;">298</sup>. ואם היה ידוע להם בהר שמעלה אבנים וטרשים - שהיתה השדה מעלות מעלות<sup style="color: gray;">299</sup> -שניהם משלמים<sup style="color: gray;">300</sup> דמי הקנקן<sup style="color: gray;">301</sup>, המנהיג אותה במלמד והאוחז את הכלי<sup style="color: gray;">302</sup>, כל אחד החצי<sup style="color: gray;">303</sup>. אם משום שהיה להם להיזהר מאוד, ובדבר מועט שעיוות אף המנהיג הוא נשבר, והוא דבר המוטל בספק*<sup style="color: gray;">304</sup>. או משום שכאן שניהם פשעו, שכיון שהוא מקום המוחזק באבנים הקנקן נשבר מאוד בקל<sup style="color: gray;">305</sup>, והיה לכל אחד ליתן לב על חבירו כמו על עצמו ולהזהירו, ואחרי שלא הזהירו גם הוא פשע<sup style="color: gray;">306</sup>. ומכל מקום אפילו אם אחד מהם הזהיר לחבירו ונזהר במלאכתו והשני לא היה מזהיר שניהם משלמים<sup style="color: gray;">307</sup>.
השוכר את הפרה לחרוש בהר וחרש בבקעה, אם נשבר הקנקן פטור<sup style="color: gray;">308</sup> השוכר<sup style="color: gray;">309</sup>, אף על פי ששינה מהר לבקעה, משום שבהר כל שכן שהיה נשבר, שהרים קשים לחרוש שהסלעים שם<sup style="color: gray;">310</sup>, ודינו כאילו לא שינה<sup style="color: gray;">311</sup>, ודין בעל הפרה עם הנערים החורשים בה<sup style="color: gray;">312</sup>, והם משלמים, ומי בהם משלם, זה שאוחז ביתד להעמיקו בארץ, והמנהיג את הפרה פטור - כפי הדין, אם לא שינה השוכר<sup style="color: gray;">313</sup>, לסוברים כן<sup style="color: gray;">314</sup>, וכן הלכה<sup style="color: gray;">315</sup> - ואם היא שדה מלאה אבנים, בין שניהם משלמים כל אחד החצי<sup style="color: gray;">316</sup>.
השוכר את הפרה לחרוש בבקעה וחרש בהר, אם נשבר הקנקן חייב<sup style="color: gray;">317</sup> השוכר<sup style="color: gray;">318</sup>, שהרים קשים לחרוש מן הבקעה, מפני הסלעים שיש שם<sup style="color: gray;">319</sup>. ונחלקו ראשונים ואחרונים: יש סוברים שדין השוכר עם הנערים<sup style="color: gray;">320</sup>. ויש סוברים שאם הם שכורים מן המשכיר הרי הם פטורים מן השוכר, הואיל ושינה<sup style="color: gray;">321</sup>, שמן הסתם המשכיר שכר הנערים ללכת עם פרתו לעשות מלאכת השוכר<sup style="color: gray;">322</sup>, ואומרים לו: אילו חרשת בבקעה כאשר אמר המשכיר, לא נשבר הקנקן, ושמירת הקנקן שלא ישבר בבקעה קיבלנו עלינו ולא בהר<sup style="color: gray;">323</sup>, ואם היינו חורשים בבקעה לא היינו שוברים<sup style="color: gray;">324</sup>, ולא עוד, אלא גם<sup style="color: gray;">325</sup> המשכיר צריך ליתן להם שכרם<sup style="color: gray;">326</sup>, ולא יפסידו שכרם מפני שעברו על דעת המשכיר וחרשו בהר<sup style="color: gray;">327</sup>, ואם אין לו לשוכר לשלם אל יעכב שכר הפועלים כי היו סבורים שלא יקפיד המשכיר, שמאחר שמסרם ליד השוכר לעשות מלאכתו כל מה שיצום השוכר עליהם לעשות<sup style="color: gray;">328</sup>.
<h2>שכנים</h2>
<b>הגדרת הערך</b> - דיני אנשים הדרים בסמיכות זה לזה.
השוכן אצל האדם, ביתו אצל ביתו, נקרא שכן<sup style="color: gray;">1</sup>, כמו: שכן חליתי<sup style="color: gray;">2</sup>, טוב שכן קרוב<sup style="color: gray;">3</sup>, ובלשון רבים: שכנים<sup style="color: gray;">4</sup>. ולנקבה: שכנה<sup style="color: gray;">5</sup>, או: שכנת<sup style="color: gray;">6</sup>, כמו: ושאלה אשה משכנתה<sup style="color: gray;">7</sup>, והקיבוץ - בלשון רבים - ותקראנה לו השכנות<sup style="color: gray;">8</sup>.
ערך זה ידון במה שרשאים שכנים לכוף זה את זה לבנות או לתקן או לקנות, והעיסוק שרשאים למנוע משכניהם. על דיני נזקי-שכנים* והרחקתם, ע"ע נזקי שכנים.
<h3><b>כפיית בנייה, תיקון וקנייה</b></h3>
<h4>כפיית בני חצר על בנייה</h4>
בני החצר* כופים זה את זה לבנות דלת - הסובבת הפתח, לנעול ולפתוח<sup style="color: gray;">9</sup> - לחצר<sup style="color: gray;">10</sup>, דהיינו לשער החצר<sup style="color: gray;">11</sup>, לנועלו<sup style="color: gray;">12</sup>, לסגור החצר בלילה<sup style="color: gray;">13</sup>, שכופים את בן החצר שאינו רוצה לסייע לבני החצר לבנות הדלת<sup style="color: gray;">14</sup>, דהיינו לתת ממון לצורך הבנייה<sup style="color: gray;">15</sup>, וכל אחד מבני החצר כופה את חבירו על כך<sup style="color: gray;">16</sup>, כדי שתסתלק היזק של ראיית הרבים<sup style="color: gray;">17</sup> מהם<sup style="color: gray;">18</sup>.
בני החצר, אם כופים זה את זה לעשות לחצר בית-שער* - בנין שעושים לפני הפתח, שלא יראו העוברים את בני החצר<sup style="color: gray;">19</sup>, להיות שומר הפתח יושב שם בצל ומרחיק את בני רשות הרבים מלהציץ בחצר<sup style="color: gray;">20</sup> - נחלקו תנאים: א) לדעת תנא קמא כופים אותו<sup style="color: gray;">21</sup>, שאף חצר שאינה סמוכה לרשות הרבים - דהיינו שהוא מבוי שאינו מפולש, ויש בו חצרות, אותם שבפנים אין סמוכה לרשות הרבים, ולא נכנסים בה בני רשות הרבים<sup style="color: gray;">22</sup> - לעיתים נדחקים בני רשות הרבים ונכנסים ובאים לשם<sup style="color: gray;">23</sup>, ובאים ורואים החצר, ויש הזק-ראיה* מבני רשות הרבים<sup style="color: gray;">24</sup>. ויש המפרשים אותה שאמרו בירושלמי, שהדרך שמי שמתפרנס בונה לו חומה, שנאמר: הון עשיר קרית עֻזו<sup style="color: gray;">25</sup>, שהוא טעם שלא לחלק במיני החצרות<sup style="color: gray;">26</sup>. ב) ולדעת רבן שמעון בן גמליאל, לא כל חצרות ראויות לבית שער<sup style="color: gray;">27</sup>, אלא חצר הסמוכה לרשות הרבים ראויה לבית שער, ושאינה סמוכה לרשות הרבים אינה ראויה לבית שער<sup style="color: gray;">28</sup>, כלומר אם מבוי שאינו מפולש ויש בו חצרות, אותם שבפנים אין צריכות שער ולא היו כופים, אבל אותה הסמוכה לרשות הרבים צריך והיו כופים<sup style="color: gray;">29</sup>. ויש המפרשים אותה שאמרו בירושלמי, שהדרך שמי שמתפרנס בונה לו חומה, שנאמר: הון עשיר קרית עֻזו<sup style="color: gray;">30</sup>, שהוא פירוש דעת רבן שמעון בן גמליאל<sup style="color: gray;">31</sup>, שמי שמתפרנס, כלומר שיש לו פרנסה בשופי ובריוח ועתיר בנכסים, הוא בונה לו חומה סביב לביתו ובית שער לו, ולא כל בני אדם ראויים לזה<sup style="color: gray;">32</sup>, או שמי שאין לו פרנסה חפץ שיבואו רבים ויקנו ממנו סחורתו להתפרנס מזה, אך מי שאין צריך זה למשא הוא עליו דחיקת רבים<sup style="color: gray;">33</sup>, ולכן יבנה בית שער כשסמוך לרשות הרבים<sup style="color: gray;">34</sup>.
להלכה פסקו ראשונים ואחרונים שבני חצר כופים זה את זה לבנות בית שער לחצר<sup style="color: gray;">35</sup>, שאין הלכה כרבן שמעון בן גמליאל<sup style="color: gray;">36</sup>, שכן - לסוברים כן<sup style="color: gray;">37</sup> - אין פוסקים להלכה ככלל שכל מה ששנה רבן שמעון בן גמליאל במשנתנו הלכה כמותו<sup style="color: gray;">38</sup>, ויחיד ורבים, הלכה כרבים<sup style="color: gray;">39</sup>.
חצר השותפים, כל אחד מהם כופה את חבירו לעשות בה כל הדברים שהחצר צריכה להם צורך גדול, או דברים שנהגו בני המדינה לעשותם, אבל שאר הדברים כגון ציור וכיור וכיוצא בו אינו כופהו<sup style="color: gray;">40</sup>. עשה אחד מהם מעצמו, אם גילה השני דעתו שנוח לו במה שעשה חבירו מגלגלים עליו את הכל ונותן חלקו בהוצאה<sup style="color: gray;">41</sup>.
מי שיש לו בית בחצר אחד ואינו דר עמהם, חייב לעשות עמהם דלת נגר ומנעול, אבל לא שאר דברים, ואם הוא דר עמהם חייב בכל<sup style="color: gray;">42</sup>.
אם אחד מבני החצר אינו רוצה ליתן בתיקון הצריך ואינו רוצה להשכיר בית שבחצר, יתקנו הם וישכירו ביתו, ויקחו השכירות עד שיפרעו מחלקו המגיע לו<sup style="color: gray;">43</sup>.
על גביית הממון מבני החצר לצורך הגבייה, עי' להלן<sup style="color: gray;">44</sup>. על בית-שער*, שאין לעשותו באופן שמפסיק בפני העניים הבאים לבקש צדקה, ע"ע בית שער<sup style="color: gray;">45</sup>. על שותפים* בחצר המעכבים זה את זה מלהעמיד דברים מסויימים בחצר, ע"ע שותפים. על בית ועליה של שניים שנתקלקל, ע"ע הנ"ל.
<h4>כפיית בני חצר סמוכה על תיקון</h4>
חמש חצרות שהיו מקלחות מים - מים סרוחים<sup style="color: gray;">46</sup>, מי מטר<sup style="color: gray;">47</sup>, או מי שופכים<sup style="color: gray;">48</sup> - לביב אחד - חריץ מתוקן להוריד מי גשמים בו<sup style="color: gray;">49</sup> -ונתקלקל הביב, כולן מתקנות עם התחתונה<sup style="color: gray;">50</sup>, דהיינו מסייעות אותה לתקן כנגדה<sup style="color: gray;">51</sup>, שכל זמן שלא ירדו המים מן התחתונים יעמדו העליונים במקומם ולא ירדו<sup style="color: gray;">52</sup>, נמצאת עליונה מסייעת לכולן ואין שום אחת מסייעת לה, והתחתונה אינה מסייעת אלא כנגד חצרה<sup style="color: gray;">53</sup>, שכל זמן שלא ירדו מים העליונים למטה טוב להם<sup style="color: gray;">54</sup>.
<h4>כפיית בני מבוי על בנייה</h4>
מי שיש לו פתח למבוי<sup style="color: gray;">55</sup>, אין בני מבוי כופים אותו לעשות - הימנו<sup style="color: gray;">56</sup> - דלת למבוי, שיכול לומר: רצוני שאכנס בחבילתי עד פתחי<sup style="color: gray;">57</sup>, דהיינו: רצוני שאכנס וחבילתי על כתפי<sup style="color: gray;">58</sup>, והמשקוף שעל הדלת מעכב אותי מלכנוס בחבילתי שעל כתפי, וגם הדלת עצמה תעכב אותי מלכנוס<sup style="color: gray;">59</sup>, עד שאצטרך לפרוק חבילתי שעל כתיפי או מעל ידי כדי לפתוח הדלת, וזה יהיה לי עכבה וטרחה<sup style="color: gray;">60</sup>. וכיון שיכול לומר רצוני שאכנס בחבילתי עד פתחי<sup style="color: gray;">61</sup>, לא סוף דבר שאינם יכולים לכופו לעשות דלת, אלא אפילו באים בני המבוי לעשות, יכול זה לעכב על ידם<sup style="color: gray;">62</sup>, ורק אם רצו כולם עושים לו דלת<sup style="color: gray;">63</sup>. ואינו דומה לחצר*, שכופים בו לעשות דלת<sup style="color: gray;">64</sup>, שאין דרך ליכנס בתוך החצר וחבילתו על כתיפו, מפני שבלא זה החצר איננו פנוי, אלא כשיגיע לפני פתח חצרו מוריד חבילה שם ונושאה אחת אחת לתוכו, ועוד בחצר ששם מצוי כלי תשמישיו צריך שמירה יתירה בדלתות<sup style="color: gray;">65</sup>.
אפילו הסכימו כל בני המבוי להעמיד בהם דלתות, בני רשות הרבים מעכבים עליהם<sup style="color: gray;">66</sup>.
ואפילו אם ירצו להעמיד הדלתות בפנים במבוי הרבה לפי שפעמים דוחקים - ברשות הרבים<sup style="color: gray;">67</sup>, ביום השוק שיש הרבה בני אדם ובהמות ברשות הרבים מעיירות אחרות, ואינם יכולים לעמוד ברשות הרבים<sup style="color: gray;">68</sup> - ונכנסים לתוכו הרבה<sup style="color: gray;">69</sup>.
המבוי שבו אמרו שבני רשות הרבים מעכבים מלהעמיד בו דלתות, נחלקו בו ראשונים: יש סוברים שכך הדין דוקא במבוי הפתוח לרשות הרבים, אבל אם פתוח לכרמלית או לסימטה, אין מעכבים עליהם<sup style="color: gray;">70</sup>. ויש סוברים שאפילו פתוח לרשות הרבים יכולים להעמיד לו דלתות, אלא אם כן הוא מפולש בשני ראשים לרשות הרבים<sup style="color: gray;">71</sup>. ויש סוברים שלעולם מעכבים<sup style="color: gray;">72</sup>, וכן כתבו הפוסקים להלכה<sup style="color: gray;">73</sup>. ומכל מקום מבואות קטנים הפתוחים לאותם הפתוחים לרשות הרבים או לסימטה רשאים בני המבוי לעשות להם דלתות<sup style="color: gray;">74</sup>, שאין דוחקים בני רשות הרבים עד לשם<sup style="color: gray;">75</sup>.
היה פתוח לרשות הרבים וניכר בראשו כמין פתח שיש לו פצימים ומלבן לעכב רגל רשות הרבים ממנו, יש מהראשונים ואחרונים סוברים שמעמידים לו דלתות, ואין בני רשות הרבים רשאים לעכב<sup style="color: gray;">76</sup>, שאנו אומרים שמתחילה נעשית לשם כך ברצון בני העיר<sup style="color: gray;">77</sup>.
אפילו מכרו בני המבוי המבוי להעמיד דלתות והכריזו שכל מי שלא יערער שאיבד זכותו ולא ערערו בני רשות הרבים למרות זאת יכולים למחות<sup style="color: gray;">78</sup>, ואין אומרים מששתקו מחלו<sup style="color: gray;">79</sup>. אם משום שפתחו מכריז על זכותו ואין צריך למחות<sup style="color: gray;">80</sup>. או משום שקדירה של שותפים של רבים היא, וכל אחד סמך על חבירו שימחה הוא לכך לא מיחה<sup style="color: gray;">81</sup>. או מי שלא ניתן להם רשות למוכרה כדי להעמיד דלתות, ואין זה שלהם שהוא בחזקת הרבים למחות בידם ואין מכירתם מכירה<sup style="color: gray;">82</sup>.
מבואות המפולשים לעיר אחרת, וביקשו בני העיר שהמבואות בה לסותמם, בני אותה העיר האחרת מעכבים עליהם<sup style="color: gray;">83</sup>, אפילו יש להם דרך אחרת לעבור משם<sup style="color: gray;">84</sup>, שכבר הוחזקו לקצר דרכם דרך אותם מבואות<sup style="color: gray;">85</sup>.
<h4>כפיית בני העיר על בנייה</h4>
בכפיית בני העיר על בנייה, נחלקו תנאים: לדעת תנא קמא, כופים לבנות לעיר חומה<sup style="color: gray;">86</sup> ודלתים ובריח<sup style="color: gray;">87</sup>, שאף עיר שאינה סמוכה לספר - לגבול האויבים<sup style="color: gray;">88</sup> - לעיתים מזדמן ובא הגייס<sup style="color: gray;">89</sup>. ולדעת רבן שמעון בן גמליאל, לא כל העיירות ראויות לחומה<sup style="color: gray;">90</sup>, אלא עיר הסמוכה לספר ראויה לחומה<sup style="color: gray;">91</sup>, משום גייסות<sup style="color: gray;">92</sup>, ושאינה סמוכה לספר אינה ראויה לחומה<sup style="color: gray;">93</sup>.
להלכה כתבו ראשונים שכופים בני העיר זה את זה לעשות חומה דלתים ובריח לעיר<sup style="color: gray;">94</sup>, שאין הלכה כרבן שמעון בן גמליאל<sup style="color: gray;">95</sup>, שכן - לסוברים כן<sup style="color: gray;">96</sup> - אין פוסקים להלכה ככלל שכל מה ששנה רבן שמעון בן גמליאל במשנתנו הלכה כמותו<sup style="color: gray;">97</sup>, ויחיד ורבים, הלכה כרבים<sup style="color: gray;">98</sup>. ויש מהראשונים הפוסק כרבן שמעון בן גמליאל<sup style="color: gray;">99</sup>, שכופים לבנות חומה דוקא בעיר הסמוכה לספר<sup style="color: gray;">100</sup>.
כופים בני העיר זה את זה לבנות להם בית-הכנסת*<sup style="color: gray;">101</sup>.
על צורת גביית הממון מבני העיר, עי' להלן<sup style="color: gray;">102</sup>. על אלה הנכללים בכלל אנשי העיר לענין חיוב נתינת הממון, עי' להלן<sup style="color: gray;">103</sup>.
<h4>כפייה על קניית צרכי העיר</h4>
כופים בני העיר זה את זה לקנות להם ספר תורה ונביאים<sup style="color: gray;">104</sup> וכתובים<sup style="color: gray;">105</sup>, כדי שיקרא בהם כל מי שירצה לקרות מן הציבור<sup style="color: gray;">106</sup>.
כופים בני העיר זה את זה להכניס אורחים<sup style="color: gray;">107</sup> ולחלק להם צדקה*<sup style="color: gray;">108</sup>, וכן אם אין מנין בעיר ורוצים לשכור אנשים למנין אפילו אם היא עיר חדשה שעדין לא נהוג בה דבר, כופים זה את זה לתת בתוך הכיס<sup style="color: gray;">109</sup>.
כופים בני העיר זה את זה לבנות ולקנות כל צרכי העיר<sup style="color: gray;">110</sup>.
על צורת גביית הממון מבני העיר, עי' להלן<sup style="color: gray;">111</sup>. על אלה הנכללים בכלל אנשי העיר לענין חיוב נתינת הממון, עי' להלן<sup style="color: gray;">112</sup>.
<h4>צורת הגבייה</h4>
כשגובים ממון - מבני העיר, לצורך בניית חומה<sup style="color: gray;">113</sup>, דלתים<sup style="color: gray;">114</sup> ובריח<sup style="color: gray;">115</sup>. ויש המפרשים שהספק הוא אף בגבייה מבני החצר, לצורך בניית בית שער ודלת<sup style="color: gray;">116</sup> - ללשון הראשון בתלמוד הסתפקו אם גובים לפי שבח ממון<sup style="color: gray;">117</sup>, שמי שהוא עשיר נותן יותר<sup style="color: gray;">118</sup>, או לפי נפשות<sup style="color: gray;">119</sup> שבעיר, שכולם יתנו בשוה<sup style="color: gray;">120</sup>, ופשטו שגובים לפי ממון<sup style="color: gray;">121</sup>, לפי שעל עסקי ממון הם באים ולא על עסקי נפשות<sup style="color: gray;">122</sup>, שכיון שאין סכנת נפשות, אין הולכים אלא אחר ממון<sup style="color: gray;">123</sup>. ויש המפרשים שאף ר' לא בירושלמי סובר שגובים על פי ממון<sup style="color: gray;">124</sup>, שאמר שם שהדרך שמי שמתפרנס בונה לו חומה, שנאמר: הון עשיר קרית עֻזו<sup style="color: gray;">125</sup>, ולדעתם הוא טעם לכפיית בניית החומה בעיר<sup style="color: gray;">126</sup>, שאם איש עני הוא, אינו נותן, מפני שהשמירה היא לפי ממון, שדוקא העשיר צריך לעוז הקריה ולחומה נשגבה, אבל עני אינו צריך, ששמירה לגבי ממון היא<sup style="color: gray;">127</sup>, שמי שיש לו הון רב צריך שמירה יותר ממי שאין לו ממון כל כך<sup style="color: gray;">128</sup>. ויש מפרשים שאף הלשון השני בתלמוד סוברים שגובים לפי ממון, ואין הספק אלא אם גובים גם לפי קירוב בתים<sup style="color: gray;">129</sup>. ויש מהראשונים הסוברים שהלשון השני בתלמוד חלוק על כל זה והסתפקו בו אם גובים לפי ממון או לפי קירוב בתים<sup style="color: gray;">130</sup>, ופשטו שגובים לפי קירוב בתים<sup style="color: gray;">131</sup>.
לסוברים שגובים לפי ממון<sup style="color: gray;">132</sup>, כתבו ראשונים שהדברים אמורים בשעה שיש שלום בעולם ויש אימת מלכות ואין לחוש אלא למי שבאים בדרך ליסטות או לאקראי בעלמא, אבל בזמן שיש מלחמה בעולם והמלכים מתגרים זה בזה, אם באים על עסקי נפשות, גובים אף לפי נפשות, הואיל ועל עסקי שניהם הם באים<sup style="color: gray;">133</sup>.
ללשון השני בתלמוד הסתפקו - לגבי בניית חומה<sup style="color: gray;">134</sup>, דלתיים ובריח<sup style="color: gray;">135</sup> - כשהם גובים, האם גובים לפי ממון או לפי קירוב בתים<sup style="color: gray;">136</sup>, ופשטו שגובים לפי קירוב בתים<sup style="color: gray;">137</sup>. ונחלקו ראשונים: א) יש מפרשים שהספק הוא האם גובים לפי ממון לבדו, או שמא אף לפי קירוב בתים<sup style="color: gray;">138</sup>, שבית הקרוב לחומה צריך לחומת העיר יותר מן הרחוק<sup style="color: gray;">139</sup>, אותם בתים חיצוניים צריכים להם יותר לחיזוק החומה מן הפנימיים ויתנו יותר<sup style="color: gray;">140</sup>, כי הקרוב לחומה צריך לה יותר מן הרחוק,שכשהעיר פרוצה אין חומה, כשבאים לפעמים הלסטים פושטים ידיהם תחילה בבתים החיצונים ולכן צריכים לשמירה יותר מן הפנימים<sup style="color: gray;">141</sup>. וכתבו ראשונים, שאם יש שם שני בתים ששניהם קרובים ואין שוים בממון, ודאי לפי שבח ממון הם גובים<sup style="color: gray;">142</sup>, ואם יש שם בית קרוב ואין בו ממון כלל, אין גובים ממנו כלום, שכיון שאין בו ממון אינו חוש לכלום<sup style="color: gray;">143</sup>, והספק הוא האם גובים לפי שבח ממון בלבד, או אף לפי קירוב בתים<sup style="color: gray;">144</sup>, שרואים בתחילה מי שיש לו ממון הרבה ומי שיש לו ממון מועט, ואחר כך רואים מי שביתו קרוב להיזק ומי שרחוק להיזק וגובים לפי כך<sup style="color: gray;">145</sup>, שעניים קרובים נותנים יותר מרחוקים וכן עשירים קרובים נותנים יותר מעשירים רחוקים<sup style="color: gray;">146</sup>, אבל עשירים רחוקים נותנים יותר מעניים קרובים<sup style="color: gray;">147</sup>. ופשטו בתלמוד שגובים אף לפי קירוב בתים<sup style="color: gray;">148</sup>, שודאי מחשבת הליסטים סתם כשבאין אינן באין אלא על עסקי ממון, לפיכך מי שיש לו ממון יותר צריך יותר שמירה וצריך לתת יותר, מכל מקום אותו שיכולין לפגוע בו תחלה דהיינו בתים החיצונים גם הם מסוכנים יותר מן האחרים<sup style="color: gray;">149</sup>. ב) ויש מהראשונים הסוברים שאין הספק אלא האם גובים לפי ממון או לפי קירוב בתים בלבד, ופשטו שגובים לפי קירוב בתים בלבד<sup style="color: gray;">150</sup>.
אף להלכה נחלקו ראשונים ואחרונים: יש פוסקים שגובים לפי הממון, ואחר שחלקו לפי הממון גובים לפי קירוב הבית<sup style="color: gray;">151</sup>, שלדעתם כך פירוש הלשון האחרון<sup style="color: gray;">152</sup>. ויש פוסקים שאין גובים אלא לפי קירוב בתים בלבד<sup style="color: gray;">153</sup>, שלדעתם כך פירוש הלשון האחרון<sup style="color: gray;">154</sup>.
לסוברים שגובים הן לפי ממון והן לפי קירוב בתים<sup style="color: gray;">155</sup>, כתבו ראשונים שהדברים אמורים בשעה שיש שלום בעולם ויש אימת מלכות, ואין לחוש אלא למי שבאים בדרך ליסטות או לאקראי בעלמא, אבל בזמן שיש מלחמה בעולם והמלכים מתגרים זה לא אכפת לנו בין קירוב בתים כלל, שלגבי כרכום שכובש את העיר קירוב וריחוק בתים אחד הוא, הלכך אין גובים אלא לפי שבח ממון<sup style="color: gray;">156</sup>.
לסוברים שגובים הן לפי ממון והן לפי קירוב בתים<sup style="color: gray;">157</sup>, כתבו ראשונים ואחרונים שאם שמו המס על כל אחד מהם מה יתן, והתחילו לגבות מאותה שעה הרי הוא על כל אחד כחוב, ואפילו העני אחר כך, חייב ליתן מה שפסקו עליו, וכן אם היה עני והעשיר, הולכים תמיד אחר זמן הגבייה<sup style="color: gray;">158</sup>.
לענין בניית בית שער ודלת לחצר, נחלקו ראשונים ואחרונים: יש פוסקים שגובים לפי שבח ממון, ולא אכפת לנו מקירוב הבתים<sup style="color: gray;">159</sup>, שלא אמרו שגובים לפי קירוב בתים אלא בעיר, שיש חצר שקרובה - לגבול העיר - ויש שרחוקה, אבל חצר שכל בתיה קרובים הם, אף על פי שאחד מהם קרוב יותר מחבירו, הקורבה והריחוק דבר קטן הוא, לא מעלה ולא מוריד<sup style="color: gray;">160</sup>. ויש פוסקים שאין חילוק בין חצר ועיר, ובשניהם גובים לפי קירוב בתים<sup style="color: gray;">161</sup>.
<h4>הגובים ממנו</h4>
כמה יהא בעיר ויהא כאנשי העיר - ליתן בצורכי העיר<sup style="color: gray;">162</sup> - שנים עשר חודש<sup style="color: gray;">163</sup>. קנה בה בית דירה, הרי הוא כאנשי העיר מיד<sup style="color: gray;">164</sup>. וכל הדר בעיר שנים עשר חודש - סתם, ואף על פי שאין לו בית דירה<sup style="color: gray;">165</sup> - או שקנה בה בית דירה - אפילו לא דר בה עדיין שנים עשר חודש<sup style="color: gray;">166</sup>, הרי הוא כאנשי העיר מייד לכל דבר<sup style="color: gray;">167</sup> - נותן עם בני העיר בכל הדברים הצריכים לתיקון החומה והדלתות ושכר הפרשים השומרים את המדינה, וכל כיוצא בדברים אלו ששומרים את העיר<sup style="color: gray;">168</sup>.
נפל לו בית בירושה או במתנה, אינו כלום, שכיון שלא טרח בו אין גילוי דעת שרוצה לדור בעיר<sup style="color: gray;">169</sup>.
לא קנה בית דירה, וידענו שדעתו לקבוע בעיר זו, הרי הוא כאנשי העיר<sup style="color: gray;">170</sup>.
במה דברים אמורים שהדר בעיר שנים עשר חודש הרי הוא כאנשי העיר, כשנתעכב שם שלא מחמת אונס, אבל אם נתעכב שם מחמת אונס, כגון שחלה או כדומה לזה, לא<sup style="color: gray;">171</sup>.
שכר בית דירה, נחלקו ראשונים ואחרונים: יש סוברים שאינו כאנשי העיר, שצריך דוקא שיקנה כדי להשתקע<sup style="color: gray;">172</sup>. ויש סוברים שכל ששכרה לשנים עשר חודש, הוא כאנשי העיר<sup style="color: gray;">173</sup>.
נהגו בני העיר במנהג* שאינו כדינים המפורטים לעיל, הכל הולך אחר המנהג<sup style="color: gray;">174</sup>.
מי שיש לו חצר בעיר אחרת בני העיר משעבדין אותו לחפור עמהן בורות שיחין ומערות - ויש גורסים אף: ולתקן את המקוואות<sup style="color: gray;">175</sup> - ואמת המים, ושאר כל הדברים אין משעבדים אותו, ואם היה שרוי עמהן באותה העיר, משעבדים אותו על הכל<sup style="color: gray;">176</sup>.
<h4>זכיה בכותל חבירו שנפל</h4>
מי שהיה כותלו סמוך לגינת חבירו ונפל - לתוך גינתו של חבירו<sup style="color: gray;">177</sup> - כופים אותו לפנות אבניו<sup style="color: gray;">178</sup>, אמר לו: הגיעוך, והרי הם שלך - זכה בהם ופנה אותם לעצמך<sup style="color: gray;">179</sup> - אין שומעים לו<sup style="color: gray;">180</sup>, ואין זה רוצה אין קונה אותם<sup style="color: gray;">181</sup>, שאין מזכים לאדם בעל כרחו<sup style="color: gray;">182</sup>. ואם רצה בהן בעל הגינה ואמר לו הן, אם לא פינה אותם, לא קנה<sup style="color: gray;">183</sup> לו חצרו<sup style="color: gray;">184</sup> - בקנין חצר<sup style="color: gray;">185</sup> - שלא אמר לו אלא לדחותו<sup style="color: gray;">186</sup>, או משום שלא הקנה אותם לו אלא עד שיפנה אותם<sup style="color: gray;">187</sup>. פינה בעל הגינה האבנים, נחלקו ראשונים: יש סוברים שאינו קונה עד שמפנה האבנים בפני בעל הכותל<sup style="color: gray;">188</sup>, שאז אפילו אמר הילך יציאותיך ואטול אבני אין שומעים לו<sup style="color: gray;">189</sup>, ואם פינהו שלא בפניו, אינו קונה<sup style="color: gray;">190</sup> ואינו יכול לחזור בו, אף על פי שהן בחצרו של השני לא קנה לו חצרו<sup style="color: gray;">191</sup>, שרק כשפינה אותם בפניו יש לומר שמשלא מיחה בו, לדחות התכוין<sup style="color: gray;">192</sup>. ויש סוברים שאם פינה אותם קנה ואינו יכול לחזור בו<sup style="color: gray;">193</sup>, ואפילו פינה אותם שלא בפניו<sup style="color: gray;">194</sup>, שכיון שאמר לו: הגיעוך, והוא עשה מעשה ופינה אותם, אינו יכול לחזור בו ולומר: דחיתי אותך שכל כך לא הפקיעו חכמים זכותו ולומר שכוונתו היתה להשטות בו<sup style="color: gray;">195</sup>. או משום שכלל גדול בדין המוציא-מחברו-עליו-הראיה*, וכיון שפינה אותם אינו יכול לטעון שדעתו לדחותו ולהוציא מיד זה שפינה אותם, עד שיביא ראיה<sup style="color: gray;">196</sup>. וכן כתבו הפוסקים להלכה<sup style="color: gray;">197</sup>.
<h3><b>מניעת עיסוק</b></h3>
<h4>כשיש שכן בן אותה אומנות</h4>
כופים בני מבואות זה את זה, שלא להושיב ביניהם<sup style="color: gray;">198</sup> ממקום אחר, להשכיר לו בית במבוי<sup style="color: gray;">199</sup>, לא חייט ולא בורסקי - ולא מלמד תינוקות<sup style="color: gray;">200</sup> - ולא אחד מבני בעלי אומניות<sup style="color: gray;">201</sup>, ויש כאן בני אותה אומנות<sup style="color: gray;">202</sup>. ולשכנו, הדר במבוי כמוהו, אם כופהו מלירד לאותו אומנות<sup style="color: gray;">203</sup>, נחלקו תנאים ואמוראים: לדעת תנא קמא - וסתם ברייתא<sup style="color: gray;">204</sup>, ורב הונא בריה דרב יהושע<sup style="color: gray;">205</sup> - לשכנו אינו כופהו<sup style="color: gray;">206</sup>, ועושה אדם חנות בצד חנותו של חבירו ומרחץ בצד מרחצו של חבירו ואינו יכול למחות בידו, מפני שיכול לומר לו: אתה עושה בתוך שלך ואני עושה בתוך שלי<sup style="color: gray;">207</sup>. ולדעת רבן שמעון בן גמליאל - ורב הונא<sup style="color: gray;">208</sup> - אף לשכנו כופהו<sup style="color: gray;">209</sup>. ואותו בן מבוי שהעמיד ריחיים ובא בן מבוי חבירו והעמיד עליו דין הוא שמעכב עליו, שאומר לו: אתה פוסק לי לחיי<sup style="color: gray;">210</sup>. ומכל מקום הכל מודים שמלמד תינוקות אינו רשאי לעכב בן מבוי אחר מללמד גם הוא התינוקות<sup style="color: gray;">211</sup>, שמתוך כך יזהרו באומנותם, שייראו זה מזה<sup style="color: gray;">212</sup>, שכן קנאת סופרים תרבה חכמה<sup style="color: gray;">213</sup>.
להלכה פסקו ראשונים ואחרונים שלשכנו אינו יכול לעכב<sup style="color: gray;">214</sup>.
<h4>מניעה משום הרבים הנכנסים</h4>
אחד מבני חצר<sup style="color: gray;">215</sup> שביקש לעשות רופא אומן - דהיינו מוהל<sup style="color: gray;">216</sup>, או<sup style="color: gray;">217</sup>: מקיז דם<sup style="color: gray;">218</sup>. ויש מפרשים: רופא ברפואת הגוף או אומן המקיז דם<sup style="color: gray;">219</sup>. ויש מפרשים: רופא שהוא אומן<sup style="color: gray;">220</sup>, דהיינו שהוא מקיז דם<sup style="color: gray;">221</sup> - או גרדי - אורג<sup style="color: gray;">222</sup> בגדים<sup style="color: gray;">223</sup> - או מלמד תינוקות<sup style="color: gray;">224</sup>, בני חצר מעכבים עליו<sup style="color: gray;">225</sup>, אפילו כשאין ביניהם מאותה אומנות<sup style="color: gray;">226</sup>, מפני שמרבה עליהם קול נכנסים ויוצאים<sup style="color: gray;">227</sup>. ואינו דומה למבוי, שמעכבים דוקא כשיש ביניהם מאותה אומנות<sup style="color: gray;">228</sup>.
ויש הגורסים שאין דין זה אמור בחצר, אלא במבוי<sup style="color: gray;">229</sup>, וחולקים בדין המבוי, וסוברים שאף במבוי מעכב, משום קול הנכנסים והיוצאים, ואפילו אין שם מאותה אומנות<sup style="color: gray;">230</sup>.
להלכה נחלקו הפוסקים: יש פוסקים דיני עיכוב העיסוק במבוי, והיינו מבוי שאינו מפולש<sup style="color: gray;">231</sup>, שאין דורסים בה רבים, רק בני אותו המבוי<sup style="color: gray;">232</sup>, וכל שכן באחד מבני חצר השותפים<sup style="color: gray;">233</sup>, אבל במבוי שאינו מפולש אין טענת ריבוי הדרך<sup style="color: gray;">234</sup>, שהוא כרשות הרבים<sup style="color: gray;">235</sup>, ואין מעכבים עליו<sup style="color: gray;">236</sup>. ויש פוסקים שבמבוי אינם יכולים למחות<sup style="color: gray;">237</sup>, ואין דינים אלו אמורים רק בחצר<sup style="color: gray;">238</sup>.
במה דברים אמורים שאין יכולים למחות, בבני אדם בריאים, אבל אם הם חולים והקול מזיק להם, יכולים למחות<sup style="color: gray;">239</sup>.
<h4>מלמד תינוקות</h4>
מלמד תינוקות זה שאמרו, שיכולים לכוף שלא להיעשות<sup style="color: gray;">240</sup>, היינו בתינוקות של גוים<sup style="color: gray;">241</sup>, והוא הדין אם מלמד תינוקות ישראל<sup style="color: gray;">242</sup> חשבון או תשבורת<sup style="color: gray;">243</sup> ושאר אומניות<sup style="color: gray;">244</sup>, אבל המלמד תינוקות של ישראל תורה, אין בני חצר יכולים לעכב עליו כלל<sup style="color: gray;">245</sup>, כיון שאנו מושיבים אותם מתקנת בית-דין*<sup style="color: gray;">246</sup>, שבא יהושע בן גמלא ותיקן שיהו מושיבים מלמדי תינוקות בכל מדינה ומדינה ובכל עיר ועיר<sup style="color: gray;">247</sup>.
יש מהראשונים הסובר שלא אמרו שאין מעכבים במלמד תינוקות של בית רבן, אלא במלמד תינוקות רגיל - כפי התקנה הרגילה, שמלמד לעשרים וחמישה תינוקות<sup style="color: gray;">248</sup> - אבל מי שיש לו בית בחצר השותפים, הרי זה לא ישכירנו למלמד תינוקות העיר ומושיב מלמדים תחתיו והוא מורה את כולם איך יעשו, ויש שם קול גדול<sup style="color: gray;">249</sup>, ואף על פי שאין מעכבים מללמד תינוקות של בית רבן<sup style="color: gray;">250</sup>, כיון שהוא שונה ליותר מחמישים מעכב עליו, שהקול גדול ביותר ואין מצוה זו מן המובחר, שיש להעמיד שני מלמדי תינוקות, אחד לכל עשרים וחמישה<sup style="color: gray;">251</sup>. ויש הסוברים שלדעה זו, שכל המלמד יותר מעשרים וחמישה אינו מצוה מן המובחר ויכול לעכב עליו<sup style="color: gray;">252</sup>.
אין הרבים צריכים לאומנים, נחלקו ראשונים: יש סוברים שאם אין ריבוי יוצאים אינם יכולים למחות<sup style="color: gray;">253</sup>, שאין מעכבים אלא שרבים באים אליו וצריכים לו<sup style="color: gray;">254</sup>, מפני שבא היזק לבני החצר ממנו<sup style="color: gray;">255</sup>. ויש סוברים שלעולם יכולים למחות<sup style="color: gray;">256</sup>. וכתבו ראשונים שאין הדברים אמורים אלא בבעלי אומניות שאין להם קצבה לנכנסים וליוצאים ואין קביעות לכניסתם וליציאתם, לבוא בזמן שבאים אנשים ולצאת בזמן שיוצאים אנשים<sup style="color: gray;">257</sup>.
<h4>השכרת בית לבן אומנות</h4>
מי שיש לו בית בחצר השותפים, הרי זה לא ישכירנו, לא לרופא ולא לאומן ולא לגרדי<sup style="color: gray;">258</sup>, ולא לסופר שכותב שטרות העיר<sup style="color: gray;">259</sup>, שטרי מקח וממכר ושטרי טענות וכיוצא בהן<sup style="color: gray;">260</sup>, שכיון שרבים צריכים לו או באים אצלו תדיר מרבה עליהם את הדרך<sup style="color: gray;">261</sup>. ויש סוברים שכך הדין אף במבוי שאינו מפולש<sup style="color: gray;">262</sup>.
הכותב ספרי תורה, נחלקו בו ראשונים: יש הסוברים שדינו כסופר שכותב שטרות העיר<sup style="color: gray;">263</sup>, שאין משכירים לו<sup style="color: gray;">264</sup>, שאפילו לדבר מצוה יכול למחות בידו, אם לא ללמד התינוקות ומשום תקנת יהושע בן גמלא<sup style="color: gray;">265</sup>, שכיון שתקנה היא מבטלת דינו של זה, כדי שלא יחזור הדבר לקלקולו, אבל במצוה אחרת לא יתבטל דינו של זה מפני קיום מצוה, שהרי אפשר לה להתקיים בבתים אחרים<sup style="color: gray;">266</sup>. ויש הסוברים שסופר שכותב ספרים דינו כמלמד תינוקות, שאין מעכבים עליו<sup style="color: gray;">267</sup>. וכן הלכה<sup style="color: gray;">268</sup>.
יש מהראשונים סוברים שמי שיש לו בית בחצר השותפים לא ישכירנו לספר העיר<sup style="color: gray;">269</sup>, שמגלח כל בני העיר<sup style="color: gray;">270</sup>, שיכולים לעכב מחמת הנכנסים אצלו<sup style="color: gray;">271</sup>.
אפילו נתרצו לו כל בני החצר - או המבוי<sup style="color: gray;">272</sup>, לסוברים כן<sup style="color: gray;">273</sup> - לאחד מבני האומניות הללו חוץ מאחד, אותו אחד מעכב עליו<sup style="color: gray;">274</sup>, אפילו שאינו מוצא להשכירו לאחר<sup style="color: gray;">275</sup>.
<h4>מכירת בית לבן אומנות</h4>
במכירת בית לאחר מבני האומניות שאסור להשכיר להם<sup style="color: gray;">276</sup>, נחלקו ראשונים: יש סוברים שאסור למכור הבית להם<sup style="color: gray;">277</sup>. ויש סוברים שמותר למכור הבית להם, ואין יכולים לעכב עליו, ואחר כך טוען בדין עם הלוקח, אבל יכול לעכב מלמכור לגוים, משום שאינם מצייתים לדין תורה<sup style="color: gray;">278</sup>. וכן כתבו הפוסקים להלכה<sup style="color: gray;">279</sup>.
<h4>כשכבר נעשה אומן</h4>
בני מבוי או בני חצר שנעשה אחד מהם אומן, ולא מיחו בידו, שהרי הוחזק, והיו העם נכנסים ויוצאים לקנות - ושתקו, לא החזיק בדבר זה<sup style="color: gray;">280</sup> - ויש להם בכל עת לעכב ולומר: אין אנו יכולים לישן מקול הנכנסים והיוצאים, שהיזק זה הוא כמו העשן והאבק שאין להם חזקה<sup style="color: gray;">281</sup>.
ביקש אחד מבני החצר לפתוח חנות בחצר, יכולים לעכב עליו ולומר לו: אין אנו יכולים לישן מקול הנכנסים ויוצאים<sup style="color: gray;">282</sup>, אבל הוא עושה מלאכתו בביתו ואין בני החצר יכולים לעכב עליו ולומר: אין אנו יכולים לישן מקול הפטיש ומקול הרחיים<sup style="color: gray;">283</sup>.
נעשה החצר ברשות, למרות זאת יכולים למחות בידו ולומר סובורים היינו שיכולים אנו לקבל ועכשיו אין אנו יכולים לקבל<sup style="color: gray;">284</sup>.
<h4>כשרוצה להיעשות אומן</h4>
לא החזיק במלאכה זו, ורוצה לעשות אותה כעת, נחלקו ראשונים: יש סוברים שאינו יכול למחות בידו, כשהחזיק לעשות כן, אבל אם לא החזיק ורוצה עכשיו לעשות מלאכה זו בביתו, מעכבים עליו<sup style="color: gray;">285</sup>. ויש סוברים שכל מה שעושה בביתו ובחנותו אין יכולים לעכב עליו<sup style="color: gray;">286</sup>.
<h2>שכר שבת</h2>
<b>הגדרת הערך</b> - איסור קבלת שכר על עבודה בשבת.
<h3>האיסור</h3>
אסור ליטול שכר שבת<sup style="color: gray;">1</sup>, מדרבנן<sup style="color: gray;">2</sup>, אפילו על דבר שמותר לעשותו בשבת<sup style="color: gray;">3</sup>, כגון שמירה, וכן שנינו: השוכר את הפועל לשמור את התינוק או את הפרה או את הזרעים, אין נותנים לו שכר שבת<sup style="color: gray;">4</sup>. בטעם האיסור כתבו ראשונים שהוא גזירה משום מקח וממכר<sup style="color: gray;">5</sup>, ושכירות בשבת<sup style="color: gray;">6</sup>, שנראה כאילו השכיר את עצמו בשבת<sup style="color: gray;">7</sup>. ויש מן האחרונים שכתבו בדעת ראשונים שפירשו מה שאמר הכתוב בשבת וביום טוב: שבתון<sup style="color: gray;">8</sup>, שהיינו שיהיה מנוחה מן הטורח ועמל אף על פי שאינו מלאכה<sup style="color: gray;">9</sup>, על כן אסור לקבל שכר שבת, שלא יהיו טורחים ועושים דברים שאינם מלאכה כדי לקבל שכר<sup style="color: gray;">10</sup>. ויש מן האחרונים שכתבו ששכר שבת אינו אפילו איסור דרבנן, אלא שהחמירו לכתחילה במקום שאפשר<sup style="color: gray;">11</sup>.
<h3>שכר יו"ט</h3>
שכר יום טוב, כתבו ראשונים שאסור<sup style="color: gray;">12</sup>.
<h3>מהות האיסור</h3>
במהות האיסור, יש מן האחרונים שפירשו בדעת ראשונים, שאינו איסור להרויח, אלא שמלאכה שמרויחים עליה היא מלאכה אסורה<sup style="color: gray;">13</sup>. ויש סוברים שהאיסור הוא הרווחת המעות<sup style="color: gray;">14</sup>.
<h3>בדיעבד</h3>
שכר שבת אם מותר ליטלו בדיעבד, נחלקו בדבר: יש סוברים שאסור בדיעבד<sup style="color: gray;">15</sup>, לעולם, בין לו ובין לאחרים<sup style="color: gray;">16</sup>, ונוטלו וזורקו לים<sup style="color: gray;">17</sup>. ויש מן האחרונים שכתבו בדעת הגאונים שחולקים ומתירים בדיעבד<sup style="color: gray;">18</sup>.
<h3>עבודת האדם והנכסים</h3>
איסור שכר שבת, היינו בשכר על עבודה<sup style="color: gray;">19</sup>. ויש מן הראשונים שכתבו שאסור אף ליטול שכר על שכירות נכסים או חפצים<sup style="color: gray;">20</sup>, וכן שכר על עבודת הבהמה<sup style="color: gray;">21</sup>. שכר על לקיחת חפצים, מותר<sup style="color: gray;">22</sup>.
<h3>המקבל</h3>
איסור שכר שבת כתבו ראשונים שהוא על המקבל השכר<sup style="color: gray;">23</sup>, והנותן עובר על 'לפני עור'<sup style="color: gray;">24</sup>. ולפיכך מותר לתת לגוי<sup style="color: gray;">25</sup>. ויש מן האחרונים סוברים שאסור אף ליתן שכר שבת<sup style="color: gray;">26</sup>, ולפיכך אסור אף לתת לגוי<sup style="color: gray;">27</sup>.
<h3>אופנים מסויימים</h3>
קבלת שכר כשלא עבד מתחילה על דעת שכר, מותר<sup style="color: gray;">28</sup>. ומכל מקום חסיד*<sup style="color: gray;">29</sup>, אינו מקבלו, כיון שנראה שכר שבת<sup style="color: gray;">30</sup>. שמור לי בשבת ואשמור לך מותר ואינו בכלל שכר שבת האסור, כיון שלא נתחדש ממון לאחד מהם, אלא עומדים בממונם<sup style="color: gray;">31</sup>. מחילת חוב תמורת עבודה בשבת, יש סוברים שאסורה<sup style="color: gray;">32</sup>. ויש סוברים שמותרת<sup style="color: gray;">33</sup>. המורד* על אשתו מתשמיש שקונסים אותו ממון על כל יום שמורד<sup style="color: gray;">34</sup>, קונסים רק על ימי החול ולא על ימי השבת, שקנס על ימי השבת נראה כשכר שבת<sup style="color: gray;">35</sup>. אבל אשה המורדת* על בעלה, שקונסים אותה להפסידה מכתובתה<sup style="color: gray;">36</sup>, קונסים אותה אף על ימי השבתות, שכיון שאין מוסיפים לבעל אלא פוחתים לאשה, אינו דומה לשכר-שבת* שאסור<sup style="color: gray;">37</sup>.
<h3>פחות משוה פרוטה</h3>
שכר פחות משוה פרוטה, יש מן האחרונים שכתבו שמותר<sup style="color: gray;">38</sup>, ואינו אסור מדין חצי-שיעור*<sup style="color: gray;">39</sup>, כיון שאין איסור שכר שבת אלא מדרבנן<sup style="color: gray;">40</sup>, ועוד, כיון שטעם איסור שכר שבת גזירה משום מקח וממכר<sup style="color: gray;">41</sup>, אינו שייך בפחות משוה פרוטה, שאין קנין בפחות משוה פרוטה<sup style="color: gray;">42</sup>.
<h3>לצורך מצוה</h3>
שכר שבת לעושה צרכי מצוה, כגון 'חזנים' בשבת, הנוטלים שכר, וכן התוקעים בשופר בראש השנה שנוטלים שכר, נחלקו ראשונים אם מותר: יש שכתבו שמותר<sup style="color: gray;">43</sup>, שאין איסור ליטול שכר על קיום מצוה<sup style="color: gray;">44</sup>. מהם יש שפירשו לפי שלדעתם אין איסור ליטול שכר שבת אלא לכתחילה<sup style="color: gray;">45</sup>, ובמקום מצוה לא חששו כלל<sup style="color: gray;">46</sup>. מהם יש שכתבו שלא התירו אלא לצורך מצוה של השבת, ולא לצורך מצוה אחרת, כגון לשמור פרה-אדומה*<sup style="color: gray;">47</sup>. ב) ויש אוסרים שכר שבת אף לצורך מצוה<sup style="color: gray;">48</sup>.
<h3>אינו רואה סימן ברכה</h3>
הנראה כנוטל שכר שבת אינו רואה סימן ברכה, וכן שנינו שהמתורגמים – המשמיעים לרבים דברי החכם, בשבת<sup style="color: gray;">49</sup>, ולפעמים אף בחול<sup style="color: gray;">50</sup> - אינם רואים סימן ברכה לפי שנראה כנוטלים שכר שבת<sup style="color: gray;">51</sup>, שרוב הפעמים מתרגמים בשבת<sup style="color: gray;">52</sup>. ויש מן הראשונים שפירשו שאינו שכר שבת ממש, לפי שלא היו מתנים שישלמו להם, אלא מנהג בני העיר היה לנדב להם<sup style="color: gray;">53</sup>. מן האחרונים יש שפירשו שאין איסור בדבר לפי שצורך מצוה היא, ואין איסור נטילת שכר שבת לצורך מצוה לסוברים כן<sup style="color: gray;">54</sup>. ויש מן האחרונים שפירשו שנטילת שכר שבת אינו איסור<sup style="color: gray;">55</sup>, אלא שאין רואים מהשכר סימן ברכה<sup style="color: gray;">56</sup>.
<h3>הבלעה</h3>
הבלעה*, היינו שכר שבת שנבלע בכלל שכר שאר הימים, כגון שמשלמים שכר שבוע או שכר חודש, מותר<sup style="color: gray;">57</sup>, ששכר שבת אסור לפי שנראה כמקח וממכר<sup style="color: gray;">58</sup>, ובהבלעה אינו נראה כמקח וממכר<sup style="color: gray;">59</sup>, או שמאחר שאין האיסור אלא מדרבנן<sup style="color: gray;">60</sup>, כשאינו נראה כלוקח שכר שבת ממש הקלו ולא גזרו<sup style="color: gray;">61</sup>. או לסוברים ששכר שבת אסור כדי שישבתו ולא יטרחו עבור קבלת שכר<sup style="color: gray;">62</sup>, כשהשכר אינם על השבת לא יבאו לעשותם דוקא בשבת<sup style="color: gray;">63</sup>. על פרטי דיני 'הבלעה', ע"ע הבלעה: בשכר שבת.
<h3>התחלה בשבת</h3>
השכרת כלים לגוי לשבוע כשמתחיל במלאכה בשבת, ומשלם הגוי שכר לשבוע, נחלקו ראשונים: יש סוברים שכיון שמתחיל בשבת אין זה הבלעה, ואסור משום שכר שבת<sup style="color: gray;">64</sup>. ויש סוברים שכיון שמקבל שכר לשבוע, הרי זה שכר בהבלעה שמותר, אלא שמכל מקום אסור משום מראית העין, שנראה כנוטל שכר שבת<sup style="color: gray;">65</sup>.
<h2>שכר של גוים</h2>
<b>הגדרת הערך</b> - שיכר שנעשה בידי גוים, העשוי מתמרים - או אף מתאנים ותבואה וכיוצא בהן - שאסור לשתותו, במקומות מסויימים, או אף בכל מקום.
<h3>האיסור</h3>
שיכר של גוים אסור בשתייה<sup style="color: gray;">1</sup>. איסור שיכר של גוים לא נאסר בימי התנאים<sup style="color: gray;">2</sup>, ולפיכך אין איסורו לא במשנה ולא בברייתא<sup style="color: gray;">3</sup>. ונחלקו ראשונים: א) יש סוברים שבימי האמוראים אסרוהו<sup style="color: gray;">4</sup>, וגזרו עליו<sup style="color: gray;">5</sup>, ואסרו אותו חכמים אף על פי שאין לאיסורו עיקר מן התורה<sup style="color: gray;">6</sup>, ובבבל היה מצוי השיכר יותר<sup style="color: gray;">7</sup>. וביארו אחרונים שבארץ ישראל היה עיקר השתייה יין<sup style="color: gray;">8</sup>, ולהיפך, שיכר לא היה מצוי להם<sup style="color: gray;">9</sup>, ולכן לא חשו לגזור על השיכר, אבל בבבל היה ריבוי תמרים והיו בהן הרבה עושי שיכר<sup style="color: gray;">10</sup>, ולכן האמוראים הוכרחו לגזור גם בשיכר<sup style="color: gray;">11</sup>. ב) ויש מהראשונים סוברים שלא גזרו עליו<sup style="color: gray;">12</sup>, ולא אסרוהו מעולם<sup style="color: gray;">13</sup>, אלא ישראל קדושים אמרו שינהגו בו איסור<sup style="color: gray;">14</sup>, ובימי האמוראים נהגו בו איסור<sup style="color: gray;">15</sup>, ואמוראים היו פורשים הימנו<sup style="color: gray;">16</sup>.
ויש מהראשונים החולקים על כל זה וסוברים שאף בימי תנאים נהגו איסור בשיכר של גוים<sup style="color: gray;">17</sup>, אלא שלא מצינו איסורו במשנה, כיון שפעמים שאין לאוסרו<sup style="color: gray;">18</sup>, או שלא מצינו איסורו במשנה מפני שאין ענינו מצוי כל כך ושאין קרוב מצוי בסיבתו ואין בני אדם מזמינים עליו<sup style="color: gray;">19</sup>.
<h3>טעמו</h3>
בטעם איסור שיכר של גוים נחלקו אמוראים:
א) לדעת רמי בר חמא אמר ר' יצחק - ולדעת רב פפא ורב אחאי<sup style="color: gray;">20</sup> - איסורו משום חתנות*<sup style="color: gray;">21</sup>, שלא יהא רגיל לעשות משתאות<sup style="color: gray;">22</sup> אצל הגוי<sup style="color: gray;">23</sup> ויתן עיניו בבתו<sup style="color: gray;">24</sup> המוזגת להם<sup style="color: gray;">25</sup>, ולפיכך איסורו לכל אדם<sup style="color: gray;">26</sup>, אבל אין האיסור אלא במקום שיש קירוב הדעת<sup style="color: gray;">27</sup>, שמא יסעוד אצלו<sup style="color: gray;">28</sup>. ויש מהראשונים המפרשים שלדעה זו גזרו שיכר של גוים משום יין-של-גויים*, ויין אסור - לסוברים כן<sup style="color: gray;">29</sup> - משום חתנות<sup style="color: gray;">30</sup>. יש מהאחרונים שכתבו שלדעה ששיכר של גוים אסור משום חתנות, גזרו דוקא בשיכר, שהשיכר דומה ליין, שמשכר<sup style="color: gray;">31</sup>.
ב) ולדעת רב<sup style="color: gray;">32</sup> ורב נחמן איסורו משום גלוי*<sup style="color: gray;">33</sup>, ולפיכך אסור לשתות בכל מקום<sup style="color: gray;">34</sup>, אבל אין איסורו אלא במקום שרגילים להשהות המים - להכנת השיכר - בכלי עד שיהיו צלולים<sup style="color: gray;">35</sup> קודם נתינת הפירות<sup style="color: gray;">36</sup> ואין בהן תסיסה שלושה ימים<sup style="color: gray;">37</sup>, ומים יש בהם משום גילוי<sup style="color: gray;">38</sup>, שכן שיכר עצמו אין שרצים שותים ממנו<sup style="color: gray;">39</sup>. ומכל מקום נאסר אף שיכר ישן, אף על פי שכל דבר מגולה שנתיישן מותר<sup style="color: gray;">40</sup>, שגזרו ישן משום חדש<sup style="color: gray;">41</sup>. ואיסורו אינו אלא לאדם שהוא חולה קודם לכן ושותהו, שמזיק ומכביד חוליו<sup style="color: gray;">42</sup>, אבל לכל אדם מותר<sup style="color: gray;">43</sup>, משום שטעם מרירות של כשות - שהיו רגילים להטיל בשיכר<sup style="color: gray;">44</sup> - הולך ושורף הארס, ואין בו כח להלקות אדם בריא<sup style="color: gray;">45</sup>, ואם לא שמו בו כשות, אסור לכל אדם<sup style="color: gray;">46</sup>. ויש מהראשונים המצדדים שנחלקו אמוראים בזה, שלדעת רב הכשות שורף הארס, ולדעת רב נחמן אינו שורף הארס<sup style="color: gray;">47</sup>. ויש מהראשונים שכתב שאף במקום שאין מגלים המים קודם נתינת הפירות, אלא נותנים הפירות לתוך המים כאחד, השיכר אסור, אלא שאינו אסור משום גילוי<sup style="color: gray;">48</sup> אלא משום גזירה משום מקום שמגלים המים<sup style="color: gray;">49</sup>.
להלכה כתבו ראשונים ואחרונים שאיסור שיכר של גוים הוא משום חתנות<sup style="color: gray;">50</sup>, שכן הלכה-כבתראי* והאמוראים הסוברים כן מאוחרים הם<sup style="color: gray;">51</sup>, ואין איסור זה נוהג בכל מקום<sup style="color: gray;">52</sup>, ונראה מדבריהם שנוהג בכל אדם<sup style="color: gray;">53</sup>.
לסוברים שאיסורו משום גילוי<sup style="color: gray;">54</sup>, לא נאסר משום כך בימי התנאים - לסוברים כן<sup style="color: gray;">55</sup> - שמתחילה לא נתנו לב לאוסרו משום גילוי, שאף אנו מגלים השיכר<sup style="color: gray;">56</sup>, ולא תיקנו לאוסרו במקום שמגלים המים, או היו סוברים שאפילו במקום שמגלים המים אין רגיל הנחש לשתות ממנו<sup style="color: gray;">57</sup>, ולבסוף החמירו לאוסרו משום גילוי<sup style="color: gray;">58</sup>.
<h3>השיכר האסור</h3>
בכלל דין שיכר האסור בין שיכר של תמרים<sup style="color: gray;">59</sup> ותאנים<sup style="color: gray;">60</sup> וכיוצא בהן<sup style="color: gray;">61</sup>, וכן משקה העשוי מדבש<sup style="color: gray;">62</sup>, בין שיכר של תבואה<sup style="color: gray;">63</sup> ושעורים<sup style="color: gray;">64</sup>. ויש מהראשונים סוברים שלא נאסר אלא שיכר העשוי מענבים<sup style="color: gray;">65</sup>, אבל דבש<sup style="color: gray;">66</sup> ושאר משקים<sup style="color: gray;">67</sup>, מותר אפילו בבית הגוי<sup style="color: gray;">68</sup>. ויש מהראשונים סוברים ששיכר שלנו הנעשה מתבואה המיושנת מותר<sup style="color: gray;">69</sup>, שלדעתם לא נאסר אלא כמין שיכר שהיה נעשה בימי האמוראים, שהיה של תמרים, אבל לא של שעורים או של מינים אחרים<sup style="color: gray;">70</sup>, שאינם חשובים כל כך לקרב בהן הדעות<sup style="color: gray;">71</sup>.
להלכה נחלקו הפוסקים: יש פוסקים שכל שיכר אסור, אף של תבואה ודבש<sup style="color: gray;">72</sup>. וכן יש מהפוסקים שכתבו שהמנהג להקל בשיכר של דבש ותבואה<sup style="color: gray;">73</sup>.
<h3>המקום האסור בשתייה</h3>
לסוברים - וכן הלכה<sup style="color: gray;">74</sup> - שאיסור שיכר של גוים הוא משום חתנות<sup style="color: gray;">75</sup>, האיסור הוא במקום מכירתו<sup style="color: gray;">76</sup>, וכן בבית הגוי<sup style="color: gray;">77</sup>, שעיקר הגזירה שמא יסעוד אצלו<sup style="color: gray;">78</sup>, שלא יאכלו ולא ישתו יחד במסיבה אחת<sup style="color: gray;">79</sup>. ונחלקו אמוראים היכן מותר לשתותו: רב פפא, הוציאו לו השיכר לפתח החנות, ושתה<sup style="color: gray;">80</sup>, שכיון שיש היכר שאינו רוצה לשתות אותו אצל הגוי, מותר<sup style="color: gray;">81</sup>, או שכיון שאינו שותה בבית הגוי שוב אין קירוב הדעת ואין איסור משום חתנות<sup style="color: gray;">82</sup>. רב אחאי, הביאו לו לביתו, ושתה<sup style="color: gray;">83</sup>, ולא שתה בפתח חנותם<sup style="color: gray;">84</sup>, שעשה הרחקה יתירה<sup style="color: gray;">85</sup>.
אף להלכה נחלקו ראשונים ואחרונים: א) יש הפוסקים שאם הביא השיכר לביתו ושתהו שם, מותר<sup style="color: gray;">86</sup>, שלדעתם ההלכה כרב אחאי<sup style="color: gray;">87</sup>, ופסקו כמותו, משום הרחקה יתירה<sup style="color: gray;">88</sup>, כדי להתרחק מדברים של גוים<sup style="color: gray;">89</sup>. ואפילו בישלו גוי בבית ישראל, מותר<sup style="color: gray;">90</sup>. ב) ויש הפוסקים שאינו אסור אלא דוקא בבית הגוי<sup style="color: gray;">91</sup>, אבל חוץ לביתו, אפילו היה חנוני<sup style="color: gray;">92</sup> והוציאו לפתח חנותו מותר<sup style="color: gray;">93</sup>, שלדעתם ההלכה כרב פפא<sup style="color: gray;">94</sup>, שכל בדרבנן הלכה כדברי המיקל<sup style="color: gray;">95</sup>, ועוד, שרב פפא אחרון יותר והלכה-כבתראי*<sup style="color: gray;">96</sup>, ועוד, שרב פפא מארי דגמרא יותא מרב אחאי<sup style="color: gray;">97</sup>. ומכל מקום כתבו ראשונים שבעל נפש צריך לעשות בו הרחקה יותר, שלא לשתותו בפתח חנותם עד שיביאנו ברשותו, כרב אחא<sup style="color: gray;">98</sup>. ג) ויש הפוסקים שאין האיסור אלא בחנות, שהכל מצויים שם - ויש קירוב דעת יותר<sup style="color: gray;">99</sup> - אבל בשאר בתי גוים, מותר<sup style="color: gray;">100</sup>, ולא אמרו שהוציאו לרב פפא לפתח החנות, אלא להוציא מתוך החנות, אבל בבית אחר אין איסור, ומה שהביאו לביתו של רב אחאי, לאו דוקא שצריך בבית שלו, אלא לומר שלא די בפתח החנות<sup style="color: gray;">101</sup>.
בטעם שהקילו שלא לאסור שיכר של גוים בכל מקום, ואינו כבשולי-גויים* האסורים בכל מקום, שאף הם נאסרו - לסוברים כן<sup style="color: gray;">102</sup> - משום חתנות, וכפת-גוים* האסורה בכל מקום, שאף היא נאסרה - לסוברים כן<sup style="color: gray;">103</sup> - משום חתנות, נחלקו ראשונים: א) יש מפרשים שמכיון שאין איסור שיכר של גוים אלא משום יין - לסוברים כן<sup style="color: gray;">104</sup> - לכן שיכר מותר חוץ מחנות גוי ורשותו<sup style="color: gray;">105</sup>. ב) ויש מפרשים שהקילו בשיכר מפני שהשיכר אינו מגזירת חכמים - לסוברים כן<sup style="color: gray;">106</sup> - אלא מנהג שנהגו בו<sup style="color: gray;">107</sup>. ג) ויש מפרשים שהקילו בשיכר, שבישולי גוים, מפני שיודע לבשל יפה יהיה להוט להימשך אחריו ויקח את בתו, ואפילו אם תיקן ובישל גוי תבשילו בביתו אסרו אותו, אבל השכר לא בעבור תיקון נאסר, שהכל יודעים להטיל שכר, ולא נאסר אלא שלא ישתכר בביתו של גוי, אבל אם הביאו בביתו מותר<sup style="color: gray;">108</sup>. ד) ויש מפרשים שהקילו בשיכר, למרות שהוא גזירת חכמים - לסוברים כן<sup style="color: gray;">109</sup> - שלא השוו חכמים מדותיהם במה שאסרו בדברים אלו של גוים, שהרי ביין אסרו בהנאה, ואף מגעם ביין שלנו, ופיתן באכילה בלבד, וכשיש פת של פלטר ישראל, ושיכר שלהם מותר לדברי הכל בביתו של ישראל, ומכל מקום עיקר גזירות אלו משום בנותיהם, אלא שבמקצתן יש קירוב הדעת יותר מן האחרות, ולפיכך לא ראו להשוותן, אלא שבכל אחת גזרו לפי מה שראו<sup style="color: gray;">110</sup>, והקילו בשיכר, שלא שייך בו חתנות כל כך, שלא מזמנים עליו ואין קירוב דעת כל כך<sup style="color: gray;">111</sup>. ה) ויש מפרשים שלא החמירו בשיכר כמו פת גוים, כי על הלחם יחיה האדם וצריך הרחקה יותר<sup style="color: gray;">112</sup>. ו) ויש מפרשים שלא החמירו בשיכר כמו פת גוים, מפני שפת הכל צריכים לו, ועוד שהוא מעשה נשים, חזק - חשש - חתנות שלו יותר משיכר<sup style="color: gray;">113</sup>.
<h3>אקראי</h3>
לסוברים - וכן הלכה<sup style="color: gray;">114</sup> - שאיסור שיכר של גוים הוא משום חתנות<sup style="color: gray;">115</sup>, כתבו ראשונים ואחרונים שלא אסרו אלא לקבוע שתיה בחנות או ברגילות לשתות בבית הגוים - לסוברים שאסור לשתות בבית הגוי<sup style="color: gray;">116</sup> - אבל אקראי בעלמא מותר<sup style="color: gray;">117</sup>, אם הוא דרך ארעי, דהיינו שלא בקביעות, ואקראי, דהיינו שלא יהא רגיל בכך<sup style="color: gray;">118</sup>. ויש מהראשונים שכתבו יותר מזה, שאפילו להרגיל לשתות שיכר הגוים מותר, אם לא הלך לבית הגוי לשתות, אלא שכשהוא בבית הגוי הוא נותן לו לשתות<sup style="color: gray;">119</sup>.
<h3>אכסנאי</h3>
לסוברים שאסור לשתות בבית הגוי<sup style="color: gray;">120</sup>, המתאכסן בבית גוי, מותר לו לשתות שיכר של גוים<sup style="color: gray;">121</sup>, שהוא כמו בביתו של ישראל<sup style="color: gray;">122</sup>. וכתבו ראשונים דהיינו שמותר לשלוח בעיר לקנות שיכר מן הגוים<sup style="color: gray;">123</sup>, ואף אם הגוי אכסנאי שלו נותן לו משלו, מותר לו לשתות משום איבה, שלא אסרו בשתייה של אקראי בעלמא<sup style="color: gray;">124</sup>.
במקום שישראל חשודים על יין-של-גוים*, יש מהאחרונים סוברים בדעת ראשונים, שאסור לשתות שיכר בבית הגוי, שמכיון שרגילים שהישראל הדרים שם שותים גם כן יינם, יסברו שגם הישראל שהתאכסן שם נוהג כן, וייתן לפניו יין במקום שיכר<sup style="color: gray;">125</sup>.
<h3>הרגילים לשתות בבית גוי</h3>
ראשונים העידו על מקומות מסויימים אין נמנעים בהם משיכר של גוים<sup style="color: gray;">126</sup>, וכשנכנסים לבתי הגוים לפעמים שותים עמהם כשמושיט לו הגוי<sup style="color: gray;">127</sup>, או אפילו שרגילים לשתות שיכר עימהם<sup style="color: gray;">128</sup>, אלא אם כן במה שחוששים בו לתערובת יין<sup style="color: gray;">129</sup>, ויש מהראשונים שצידדו שמותר לנהוג במנהג זה<sup style="color: gray;">130</sup>. ומספר טעמים ניתנו למנהג: א) הואיל והיה איבה* מרובה אם היו נמנעים, אין להחמיר עליהם כל כך<sup style="color: gray;">131</sup>. וכן יש מהראשונים שצידדו להלכה שבמקום שיהיה לו איבה אם לא ישתה השיכר כשנותן לו הגוי, מותר<sup style="color: gray;">132</sup>. ב) אין האיסור אלא כששותה דרך קביעות ולא דרך ארעי<sup style="color: gray;">133</sup>. ג) אין איסור לשתות בבית גוי - לסוברים כן<sup style="color: gray;">134</sup> - אלא בחנות בלבד<sup style="color: gray;">135</sup>.
<h3>מקום שישראל חשודים על יין גוים</h3>
מקום שישראל נוהגים קולא ביין-של-גוים*, נחלקו בו ראשונים ואחרונים: יש הסוברים שאף שיכר שלהם אסור<sup style="color: gray;">136</sup>, הואיל וישראלים הם יבוא בקרוב להימשך אחר יינם<sup style="color: gray;">137</sup>, האסור משום חשד<sup style="color: gray;">138</sup> יין-נסך*<sup style="color: gray;">139</sup>, או כדי שלא ידמה ששותה יינם<sup style="color: gray;">140</sup>. ויש הסוברים שאין איסור בדבר<sup style="color: gray;">141</sup>, שהוא כעין גזירה לגזירה<sup style="color: gray;">142</sup>, ולא נאמר שיש איסור בדבר אלא לבעל נפש<sup style="color: gray;">143</sup>.
להלכה כתבו הרבה פוסקים שבמקום שישראל חשודים על יין של גוים, השיכר אסור<sup style="color: gray;">144</sup>. ונחלקו אחרונים: יש מפרשים שבמקום שנוהגים להקל ביין של גוי אסור לשתות שם שכר מן הגוים שחוששים שמא ישתו גם כן יין של גוי, הואיל ונוהגים שם קולא, ועשו סייג וגדר לאסור גם השכר כדי שלא להקל ביין<sup style="color: gray;">145</sup>. ויש מפרשים שבמקום שנוהגים להקל ביין של גוי, אף שלא אסרו בבית ישראל משקים של גוים משום גזירת חתנות, במקום שישראל חשודים הם אסור לשתות עם הישראל אפילו בביתם שיכר של ישראל<sup style="color: gray;">146</sup>, אבל לשלוח לקנות שיכר מהגוים, מותר<sup style="color: gray;">147</sup>, שאין לגזור שאם יקנה מן הגוי שיכר שיבוא לקנות ממנו גם יין<sup style="color: gray;">148</sup>, אבל במקום שכל יושביו ישראל וחשודים על יינם של גוים, אסור לקנות שיכר מהם ולהביאו לביתו, גזירה שמא יבוא לקנות מהם גם יין<sup style="color: gray;">149</sup>. ויש מפרשים שלעולם אין איסור לשתות שיכר בבית ישראל<sup style="color: gray;">150</sup>, שאף שהישראל שותה יין של גוים, היינו למלא תאוותו, אבל אין חושדים שיכשיל לישראל הנזהר<sup style="color: gray;">151</sup>, ואין האיסור אלא למתאכסן בבית גוי<sup style="color: gray;">152</sup>.
יש מהאחרונים שכתבו שבמקום שנעשה בקצת מקומות היתר גמור לשתות יין של גוים, מותר לשתות שם שיכר מן הגוי, רק שלא ישתה בביתו<sup style="color: gray;">153</sup>, שדוקא במקום שיודעים שיש איסור ביין של גוים רק שנוהגים בו קולא שם עשו חכמים היכר שלא ישתה שם שיכר משום יין, שירגישו שלא יקילו עוד, אבל במקומות שנוהגים היתר גמור והם סבורים שאין כאן איסור כלל, נמצא שלא ידעו ממה להפריש כי היתר גמור הוא בעיניהם ע"כ אין שייך בזה גזירה ומותר לשתות שם שיכר בין מישראל בין מגוי<sup style="color: gray;">154</sup>.
<h2>שלוח מחנות</h2>
הגדרת הערך - מצות עשה לשלח הטמאים משלוש המחנות שהיו במדבר, ולדורות, מהמקדש ומירושלים.
<h3>שלוש המחנות</h3>
שלוש מחנות היו במדבר: מחנה שכינה, מחנה לויה ומחנה ישראל<sup style="color: gray;">1</sup>. תוך הקלעים - דהיינו מפתח חצר אוהל מועד ולפנים<sup style="color: gray;">2</sup> - היא מחנה שכינה<sup style="color: gray;">3</sup>, חניית הלויים סביב - שנאמר בה: וסביב למשכן יחנו<sup style="color: gray;">4</sup> - היא מחנה לויה<sup style="color: gray;">5</sup>, ומשם ועד סוף מחנה הדגלים לכל ארבע הרוחות היא מחנה ישראל<sup style="color: gray;">6</sup>.
המחנות הללו אינן אלא בשעת חנייתם<sup style="color: gray;">7</sup>, ובשעת מסעות אין בהם משום קדושה ואין חייבים עליהם משום טומאה<sup style="color: gray;">8</sup>.
כשם שהיו במדבר שלוש מחנות<sup style="color: gray;">9</sup>, כך היו בירושלים: מפתח ירושלים ועד פתח הר הבית מחנה ישראל<sup style="color: gray;">10</sup>, מפתח הר הבית ועד - פתח העזרה שהוא<sup style="color: gray;">11</sup> - שער ניקנור מחנה לויה<sup style="color: gray;">12</sup>, משער ניקנור ולפנים מחנה שכינה<sup style="color: gray;">13</sup>.
על המחנה הרביעי שהיה בבית המקדש, שהיא החיל* ועזרת-נשים* החלוקה מהר הבית, ע"ע בית המקדש<sup style="color: gray;">14</sup>. על איסור כניסת טמאים למקדש, ע"ע טֻמאת מקדש וקדשיו.
<h3>הציווי</h3>
נצטוינו בתורה לשלח הטמאים<sup style="color: gray;">15</sup> מחוץ למחנות<sup style="color: gray;">16</sup>, שנאמר: צו את בני ישראל וִישלחו מן המחנה כל צרוע וכל זב וכל טמא לנָפש<sup style="color: gray;">17</sup>, והציווי הוא לשלח כל אחד ואחד בדינו, דהיינו טמא מת ממחנה שכינה<sup style="color: gray;">18</sup>, וזב ממחנה לוייה<sup style="color: gray;">19</sup> ומצורע ממחנה ישראל<sup style="color: gray;">20</sup>. ושני לימודים לכך שאף שאר הטמאים שלא נכתבו בכתוב משתלחים מחוץ למחנה: א) הדבר נלמד מריבויי "כל" שבכתוב<sup style="color: gray;">21</sup>. שנאמר: וכל טמא לנָפש<sup style="color: gray;">22</sup>, לרבות טמא שרץ<sup style="color: gray;">23</sup> לשילוח, והוא הדין לנוגע בנבילה וכל טמאי מגע<sup style="color: gray;">24</sup>, דהיינו אבות-הטֻּמאות*, שחייב לשלחם, כלומר להוציאם מן המקדש אם נמצאו שם<sup style="color: gray;">25</sup>, ונאמר: וכל זב<sup style="color: gray;">26</sup>, לרבות בעל-קרי*<sup style="color: gray;">27</sup>. ב) הדבר נלמד מהכתוב: מזכר עד נקבה<sup style="color: gray;">28</sup>, שלא נאמר "זכר ונקבה"<sup style="color: gray;">29</sup>.
ציווי זה היה מיד בשעת מעשה<sup style="color: gray;">30</sup>, שציוום ועשו ושלחו טמאים, ולא ציום לאחר זמן<sup style="color: gray;">31</sup>. או אינו אלא לאחר זמן, תלמוד לומר: צו את בני ישראל וִישלחו וגו' מזכר עד נקבה תשלֵּחו וגו' ויעשו כן בני ישראל וַישלחו אותם אל מחוץ למחנה<sup style="color: gray;">32</sup>, הרי למדנו שהציווי מיד בשעת מעשה<sup style="color: gray;">33</sup>.
ציווי זה נוהג לדורות<sup style="color: gray;">34</sup>, שמצוה לשלח כל הטמאים מן המקדש<sup style="color: gray;">35</sup>, שנאמר: צו את בני ישראל ויקחו אליך שמן זית זך<sup style="color: gray;">36</sup>, ומסיים בה: חֻקת עולם לדֹרֹתיכם<sup style="color: gray;">37</sup>, שהציווי הוא לדורות<sup style="color: gray;">38</sup>. הרי למדנו שהציווי מיד בשעת מעשה ולדורות<sup style="color: gray;">39</sup>, שנאמר - לגבי הדלקת המנורה - ויעש כן אהרן<sup style="color: gray;">40</sup>, כך פרשת טמאים שכתוב בה: צו - ויש בה עשייה מיד - הוא מיד בשעת מעשה ונוהג גם לדורות<sup style="color: gray;">41</sup>. במה דברים אמורים, בשאר טומאות מלבד טֻמאת-מת*<sup style="color: gray;">42</sup>, שנאמר בה: והיה לכם לחוקת עולם<sup style="color: gray;">43</sup>, ומכאן ששילוח טמא מת מחוץ למקדש הוא לדורות<sup style="color: gray;">44</sup>. ועוד, שכתוב אחד אומר: את משכן ה' טמא<sup style="color: gray;">45</sup>, וכתוב אחד אומר: כי את מקדש ה' טמא<sup style="color: gray;">46</sup>, אילו נאמר משכן ולא נאמר מקדש, הייתי אומר על משכן יהא חייב, שהרי משוח בשמן המשחה, ועל מקדש לא יהא חייב, ואם נאמר מקדש ולא נאמר משכן, הייתי אומר על מקדש יהא חייב שהרי קדושתו קדושת עולם ועל משכן לא יהא חייב, לכך נאמר משכן לכך נאמר מקדש<sup style="color: gray;">47</sup>, ומכאן שאיסור כניסת טמא מת למקדש נוהג לדורות<sup style="color: gray;">48</sup>.
על כך שמבנין-אב* של הדלקת המנורה ושילוח טמאים אנו למדים לכל מקום שנאמר בו "צו" שהוא מיד ולדורות, ע"ע בנין אב<sup style="color: gray;">49</sup>. על איסור כניסת טמא מת למקדש, ע"ע טֻמאת מקדש וקדשיו: בטומאת מת.
<h3>השילוח</h3>
וִישלחו מן המחנה כל צרוע וכל זב וכל טמא לנָפש<sup style="color: gray;">50</sup>, מחנה האמור כאן הוא מחנה שכינה<sup style="color: gray;">51</sup>, שכולם משולחים ממנו<sup style="color: gray;">52</sup>, או שומע אני ממחנה לויה, תלמוד לומר: אל מחוץ למחנה תשלחום<sup style="color: gray;">53</sup>, שנכפל הציווי ללמד, שהכתוב הראשון מדבר על מחנה שכינה והשני על מחנה לוייה<sup style="color: gray;">54</sup>. ועוד, לפי שממחנה אחד צוה לשלח אלו הטמאים בכללם, ואין שם מחנה יחוייבו כולם לצאת ממנו זולת מחנה שכינה<sup style="color: gray;">55</sup>, הנה הוא מבואר שהמחנה הנזכר בזה המקום הוא מחנה שכינה, וזה גם כן דבר למד מענינו, כי הדברים היו קודם זה בענין זה המחנה, בעבודת בני קהת ובני גרשון ובני מררי<sup style="color: gray;">56</sup>.
שומע אני שהמצורע והזב וטמא מת שלושתם במקום אחד, תלמוד לומר במצורע: בדד ישב מחוץ למחנה מושבו<sup style="color: gray;">57</sup>, מצורע היה בכלל יצא מוצא מן הכלל ולמד על הכלל<sup style="color: gray;">58</sup>, מה מצורע שהוחמרה טומאתו וחמור שילוחו משילוח חבירו, אף כל שהוחמרה טומאתו חמור שילוחו משילוח חבירו<sup style="color: gray;">59</sup>, מכאן מנו חכמים למחיצות<sup style="color: gray;">60</sup>, וישלחו טמא<sup style="color: gray;">61</sup>, ישתלח טמא מת ממקום טבול-יום* - וממקום מחוסרי כפרה<sup style="color: gray;">62</sup> - וישלחו זב<sup style="color: gray;">63</sup>, ישתלח זב ממקום טמא מת, וישלחו צרוע<sup style="color: gray;">64</sup>, ישתלח מצורע ממקום הזב<sup style="color: gray;">65</sup>, יכול כולם ישתלחו חוץ למחנה אחת, אמרת צו את בני ישראל וִישלחו מן המחנה<sup style="color: gray;">66</sup>, ריבה כאן מחנה אחת, אל מחוץ למחנה תשלחום<sup style="color: gray;">67</sup>, ריבה כאן שתי מחנות, ולא יטמאו את מחניהם<sup style="color: gray;">68</sup>, ריבה כאן שלוש מחנות<sup style="color: gray;">69</sup>. ויש שלמדו דין המחיצות מעצם הכפילות של מחוץ למחנה תשלחום<sup style="color: gray;">70</sup>, אם נדחו טמאים ממחנה הארון הקל - דהיינו מחנה לוייה, וקורא לו מחנה ארון שהם היו נושאים את הארון<sup style="color: gray;">71</sup> - קל-וחומר* ממחנה שכינה חמור, אם כן למה נאמר וִישלחו מן המחנה כל צרוע וכל זב, אלא בא הכתוב ליתן להם את המחיצות<sup style="color: gray;">72</sup>.
ואלו הן שלוש המחיצות:
א) טמא-מת* מותר - מן התורה - ליכנס למחנה לוייה<sup style="color: gray;">73</sup>, ונכנס להר-הבית*<sup style="color: gray;">74</sup>, ואינו משולח אלא ממחנה שכינה<sup style="color: gray;">75</sup>, ולא טמא מת בלבד אמרו, אלא אפילו מת עצמו, שנאמר: ויקח משה את עצמות יוסף עמו<sup style="color: gray;">76</sup>, ודרשו: עמו, במחיצתו<sup style="color: gray;">77</sup>, עמו, במחנה לוייה<sup style="color: gray;">78</sup>. ופירשו ראשונים שבא לרבות, שלא טמא מת בלבד לאחר שפירש מן הטומאה, אלא אפילו עדיין לא פירש מותר, אף על פי שטֻמאה-בחבורים* חמורה יותר<sup style="color: gray;">79</sup>. על כך שמדרבנן אסור לטמא מת להיכנס אף מן החיל* ולפנים, ומשלחים אותו משם, ע"ע טמא מת<sup style="color: gray;">80</sup>. טמא שרץ* אף הוא משתלח חוץ למחנה שכינה<sup style="color: gray;">81</sup>, שנאמר: וכל טמא לנָפש<sup style="color: gray;">82</sup>, ו"כל" בא לרבות טמא שרץ<sup style="color: gray;">83</sup> לשילוח, והוא הדין לנוגע בנבילה וכל טמאי מגע<sup style="color: gray;">84</sup>, דהיינו אבות-הטֻּמאות*, שחייב לשלחם, כלומר להוציאם מן המקדש אם נמצאו שם<sup style="color: gray;">85</sup>.
ב) זבים<sup style="color: gray;">86</sup> וזבות נידות ויולדות - ובעל-קרי*<sup style="color: gray;">87</sup> - חוץ לשתי מחנות<sup style="color: gray;">88</sup>, שהזב מותר במחנה ישראל ומשולח מן השתים<sup style="color: gray;">89</sup>. ומספר לימודים לדבר: א) כל שהוחמרה טומאתו חמור שילוחו משילוח חבירו<sup style="color: gray;">90</sup>, והם מטמאים המשכב והמושב אפילו מתחת האבן מה שאין המת מטמא<sup style="color: gray;">91</sup>. ב) נאמר: וִישלחו מן המחנה כל צרוע וכל זב וכל טמא לנָפש<sup style="color: gray;">92</sup>, יכול יהו זבים וטמאי מתים משתלחים למחנה אחת, תלמוד לומר: ולא יטמאו את מחניהם<sup style="color: gray;">93</sup>, ליתן מחנה לזה ומחנה לזה<sup style="color: gray;">94</sup>. ג) נאמר: וִישלחו מן המחנה כל צרוע וכל זב וכל טמא לנָפש<sup style="color: gray;">95</sup>, יאמר טמאי מת ואל יאמר טמאי זב, ואני אומר טמאי מתים משתלחים זבים לא כל שכן, למה נאמר זב ליתן לו מחנה שניה<sup style="color: gray;">96</sup>. ד) נאמר בבעל קרי: ויצא אל מחוץ למחנה לא יבֹא אל תוך המחנה<sup style="color: gray;">97</sup>, ויצא אל מחוץ למחנה, זו מחנה לוייה, לא יבֹא אל תוך המחנה, זו מחנה שכינה<sup style="color: gray;">98</sup> - או להיפך: ויצא אל מחוץ למחנה, זו מחנה שכינה, לא יבֹא אל תוך המחנה, זו מחנה לוייה<sup style="color: gray;">99</sup> - מכאן לבעל קרי שמשתלח חוץ לשני מחנות<sup style="color: gray;">100</sup>, וזב הוקש לבעל קרי<sup style="color: gray;">101</sup>.
ג) המצורע משתלח חוץ לשלוש מחנות<sup style="color: gray;">102</sup>. ומספר לימודים לדבר: א) נאמר: בדד ישב מחוץ למחנה מושבו<sup style="color: gray;">103</sup>, מחוץ למחנה, חוץ לשלש מחנות מושבו<sup style="color: gray;">104</sup>, שמחוץ למחנה, זה מחנה ישראל<sup style="color: gray;">105</sup>, וכל שהוחמרה טומאתו חמור שילוחו משילוח חבירו<sup style="color: gray;">106</sup>, והוא מטמאה בביאה, מה שאין הזב מטמא<sup style="color: gray;">107</sup>. ב) נאמר: בדד ישב<sup style="color: gray;">108</sup>, לבדו ישב, שלא יהו טמאים אחרים יושבים עימו<sup style="color: gray;">109</sup>. ג) נאמר: וִישלחו מן המחנה כל צרוע וכל זב וכל טמא לנָפש<sup style="color: gray;">110</sup>, יאמר זב ואל יאמר מצורע, ואני אומר זבים משתלחים מצורעים לא כל שכן, למה נאמר מצורע, ליתן לו מחנה שלישית<sup style="color: gray;">111</sup>.
<h3>טעם הדין</h3>
בטעם שילוח טמאים מן המחנות כתבו ראשונים לפי שענין הטומאה יחליש כח הנפש השכלית ויערבב אותה ויפריד בינה ובין השכל עליוני השלם ותהי נפרדת עד אשר תטהר<sup style="color: gray;">112</sup>, על כן במקום הקדוש והטהור אשר רוח אלהים שם אין ראוי להיות בו האיש המלוכלך בטומאה<sup style="color: gray;">113</sup>, ויש לדמותו על דרך משל לפלטרין של מלך שמרחיקים ממנו כל איש צרוע ונמאס בגופו או אפילו במלבושיו, וכעין מה שכתוב כי אין לבוא אל שער המלך בלבוש שק<sup style="color: gray;">114</sup>.
<h3>המצווים</h3>
מצוה זו כתבו אחרונים שמוטלת על הציבור, ולא על הטמא עצמו<sup style="color: gray;">115</sup>, שכן משמעות הכתוב: צו את בני ישראל וִישלחו מן המחנה כל צרוע וגו' ויעשו כן בני ישראל וַישלחו מן המחנה וגו'<sup style="color: gray;">116</sup>, וגם הוא דבר הלמד מענינו, שודאי שילוח אינו אלא על ידי אחרים, ואין ביד אחר לשלח אנשים בעל כרחם מחוץ למחנה זולת הציבור והבית דין<sup style="color: gray;">117</sup>. ויש מהראשונים שלמדו אחרונים מדבריו שהמצוה מוטלת רק על הטמא עצמו<sup style="color: gray;">118</sup>.
<h3>בכלל השילוח</h3>
בכל אדם הכתוב מדבר, או אינו מדבר אלא בלויים נושאי ארון<sup style="color: gray;">119</sup>, שאלו צריכים שילוח לפי שנושאים את הארון<sup style="color: gray;">120</sup>, והוא הדין במקדש, שנוגעים השוערים ועוסקים במלאכת הקודש, והמשוררים על הדוכן עסוקים במכשירי עבודה<sup style="color: gray;">121</sup>, וכל שכן כהנים שעיקר העבודה בהם, אבל ישראל שאין להם מעלה זו ואינם בני שום עבודה כלל, שמא אינם צריכים שילוח<sup style="color: gray;">122</sup>, שהכתוב אומר: וִישלחו מן המחנה<sup style="color: gray;">123</sup>, בה"א הידיעה, משמע שמוסב על המחנה שכתוב קודם לזה, דהיינו מחנה לוייה<sup style="color: gray;">124</sup>, תלמוד לומר: מזכר עד נקבה תשלֵּחו<sup style="color: gray;">125</sup>, בכל אדם הכתוב מדבר<sup style="color: gray;">126</sup>, משהשוה הכתוב הנקבות לזכרים מוכרח שלא בלויים וכהנים מדובר, ומשום שקדושים יותר<sup style="color: gray;">127</sup>, שאם כן זכרים שבני עבודה ושירות הם ישתלחו, אבל נקבות שאינן בנות שירות למה להן שילוח<sup style="color: gray;">128</sup>, ואם היה מוסב על הכתוב קודם לכן, לא היה לו להזכיר נקבה, שהרי לעיל לא התפקדו אל הזכרים הראוים לעבוד המשכן<sup style="color: gray;">129</sup>, אלא ודאי בכל אדם הכתוב מדבר<sup style="color: gray;">130</sup>.
בספרי שנינו: מזכר עד נקבה<sup style="color: gray;">131</sup>, אחד גדולים ואחד קטנים במשמע<sup style="color: gray;">132</sup>, לחייב הגדולים עליהם אם לא ישלחום<sup style="color: gray;">133</sup>, אתה אומר אחד גדולים ואחד קטנים במשמע או אינו אלא כענין שענש, מה מצינו במטמא מקדש שלא ענש אלא גדולים, שנאמר: ואיש אשר יטמא ולא יתחטא ונכרתה הנפש<sup style="color: gray;">134</sup>, אף כאן לא נזהיר אלא גדולים, תלמוד לומר: מזכר עד נקבה תשלֵּחו<sup style="color: gray;">135</sup>, אחד גדולים ואחד קטנים במשמע<sup style="color: gray;">136</sup>, מזה שלא כתב "מאיש עד אשה" אלא זכר ונקבה, שומע אתה שאפילו קטנים<sup style="color: gray;">137</sup>, שאינם עדיפים מכלים טמאים, שהגדולים מצווים לשלחם מן המחנה<sup style="color: gray;">138</sup>.
להלכה נחלקו הדעות: א) יש מהראשונים סוברים שקטן ממועט מדין זה<sup style="color: gray;">139</sup>. אם משום שהם סוברים שמסקנת התלמוד ש"מזכר עד נקבה" נצרך ללימוד אחר<sup style="color: gray;">140</sup>. או משום שהמצוה לשלח הטמאים מוטלת על בית-דין* - לסוברים כן<sup style="color: gray;">141</sup> - ואין בית דין מצווים - לסוברים כן, וכן הלכה<sup style="color: gray;">142</sup> - להפריש קטן אוכל נבילות<sup style="color: gray;">143</sup>. שהם סוברים שמכיון שלהלכה אין בית דין . או משום שהמצוה מוטלת על הטמא עצמו - לסוברים כן<sup style="color: gray;">144</sup> - ואין קטן בכלל חיוב זה<sup style="color: gray;">145</sup>. ב) ויש מהראשונים, שיש המצדדים בדעתם, שפוסקים להלכה דין זה<sup style="color: gray;">146</sup>.
מזכר עד נקבה תשלֵּחו<sup style="color: gray;">147</sup>, אין לי אלא זכר ונקבה, טומטום* ואנדרוגינוס* מנין, תלמוד לומר: אל מחוץ למחנה תשלחום<sup style="color: gray;">148</sup>, שלא הבדיל באלו הטומאות בין זכר לנקבה ובין קטן לגדול, והאנדרוגינוס נכלל בזה, וכל שכן הטומטום, וזה מבואר מעצם אלו הטמאות ומהלשון הנזכר בזה המקום, כי האנדרוגינוס, אם היה כמו ממוצע בין הזכר והנקבה, הנה הוא נכלל במה שאמר מזכר עד נקבה תשלחו, כי הזכר והנקבה הם הקצוות, והוא מה שביניהם<sup style="color: gray;">149</sup>.
אין לי אלא שיכול להשתלח - דהיינו שיכול להלך ברגליו<sup style="color: gray;">150</sup> - שאין יכול להשתלח - כגון זקן<sup style="color: gray;">151</sup> וחולה<sup style="color: gray;">152</sup> - מנין - שמשתלח על ידי אחר<sup style="color: gray;">153</sup> -תלמוד לומר: תשלחום<sup style="color: gray;">154</sup>.
<h3>כלים</h3>
כלים הנוגעים במת* והנוגעים בשרץ* אף הם בכלל השילוח<sup style="color: gray;">155</sup>, שהגדולים מצווים לשלחם מן המחנה<sup style="color: gray;">156</sup>. ומספר לימודים לדבר: א) מזכר עד נקבה תשלֵּחו<sup style="color: gray;">157</sup>, אחד אדם ואחד כלים במשמע<sup style="color: gray;">158</sup>, מזה שלא כתוב "מזכר ונקבה", אלא עד נקבה, לרבות אפילו כלים<sup style="color: gray;">159</sup>. ב) הרי אתה דן, הואיל ואדם מטמא בנגעים ובגדים מטמאים בנגעים, מה אדם טעון שילוח אף כלים טעונים שילוח<sup style="color: gray;">160</sup>, והדבר למד מבנין-אב*, וכיון שבגדים מטמאים בנגעים, אנו למדים אף שאר כלים בבנין אב<sup style="color: gray;">161</sup>, שדבר הלמד בבנין אב חוזר ומלמד בבנין אב<sup style="color: gray;">162</sup>. ג) יכול שאין לי שהוא משתלח אלא אדם, שהוא יכול להשתלח, כשאמר טמא<sup style="color: gray;">163</sup>, לרבות כלים הנוגעים במת, כל טמא<sup style="color: gray;">164</sup>, לרבות כלים הנוגעים בשרץ<sup style="color: gray;">165</sup>. ד) כל טמא<sup style="color: gray;">166</sup>, לרבות כלים הנוגעים במת, וכל טמא<sup style="color: gray;">167</sup>, לרבות כלים הנוגעים בשרץ<sup style="color: gray;">168</sup>. ה) טמא לנָפש<sup style="color: gray;">169</sup>, זה אדם וכלים הנוגעים במת ובשרץ<sup style="color: gray;">170</sup>.
כלי חרס איננו בכלל השילוח<sup style="color: gray;">171</sup>. אם משום שנאמר: מזכר עד נקבה תשלֵּחו<sup style="color: gray;">172</sup>, עד, לרבות כל דבר שיש לו טהרה במקוה - כל מי שיש לו דין שהוא מזכר עד נקבה, שיש לו טהרה במקוה<sup style="color: gray;">173</sup> - פרט לכלי חרס<sup style="color: gray;">174</sup>, שאין לו טהרה, שנאמר: ואֹתו תשבֹּרו<sup style="color: gray;">175</sup>, שאין לו טהרה אלא בשבירתו<sup style="color: gray;">176</sup>. או משום שמרובה מי שנעשה אב הטומאה, יצא כלי חרס שאינו נעשה אב הטומאה<sup style="color: gray;">177</sup>.
בגדים אף הם בכלל שילוח<sup style="color: gray;">178</sup>, שנאמר: מזכר עד נקבה תשלֵּחו, מה זכר ונקבה מיוחדים שהם ראוים ליעשות אב הטומאה וטעונים שילוח, אף כל שראוי ליעשות אב הטומאה - דהיינו בגדים המנוגעים שיש בהם שלוש על שלוש<sup style="color: gray;">179</sup> - טעון שילוח<sup style="color: gray;">180</sup>, יצא פחות משלוש על שלוש, שאין ראוי ליעשות אב הטומאה בכל התורה<sup style="color: gray;">181</sup>, שבגד פחות משלוש על שלוש שנחתך מבגד מוחלט שהוא גדול, אף על פי שהוא טמא, אינו טעון שילוח<sup style="color: gray;">182</sup>.
<h3>במנין המצוות</h3>
מצות שילוח טמאים מחוץ למחנות נמנית במנין-המצות*<sup style="color: gray;">183</sup>. המונים פרשיות במנין המצוות<sup style="color: gray;">184</sup>, מנו מצוה זו כפרשה<sup style="color: gray;">185</sup>. ואלו שאינם מונים פרשיות<sup style="color: gray;">186</sup>, מנאוה כמצות-עשה*<sup style="color: gray;">187</sup>. ויש ממוני המצוות שלא מנו מצוה זו כלל<sup style="color: gray;">188</sup>.
על הלאו שעוברים הטמאים הנכנסים למקדש, הנלמד מהעשה של שילוח טמאים, ע"ע טֻמאת מקדש וקדשיו<sup style="color: gray;">189</sup>.
<h2>שלחן</h2>
<b>הגדרת הערך</b> - השלחן עליו נותנים את לחם-הפנים*.
<h3><b>מהותו וגדרו</b></h3>
מצוה מן התורה לעשות שלחן, שנאמר: ועשית שלחן עצי שטים וכו'<sup style="color: gray;">1</sup>. מוני המצות לא מנו את עשיית השלחן כמצוה בפני עצמה<sup style="color: gray;">2</sup>. ונחלקו ראשונים: לסוברים שעשיית כלי המקדש נכללת במצות בנין בית-המקדש*<sup style="color: gray;">3</sup>, כתבו ראשונים שאף עשיית השלחן, בכלל המצוה היא<sup style="color: gray;">4</sup>. ולסוברים שעשיית הכלים אינה אלא הכשר למצוות הנעשות בהם<sup style="color: gray;">5</sup>, כתבו ראשונים שאף עשיית השלחן אינה אלא הכשר למצות סידור לחם-הפנים*<sup style="color: gray;">6</sup>.
<h4>תפקידו</h4>
השלחן משמש להנחת לחם-הפנים*, שנאמר: ונתת על השלחן לחם פנים לפני תמיד<sup style="color: gray;">7</sup>. ויש שנקרא בכתוב: שלחן הפנים<sup style="color: gray;">8</sup>. על פרטי העבודה של סידור לחם הפנים על השלחן וסילוקו ממנו, ע"ע לחם הפנים: סידורו וסילוקו.
<h4>ככלי שרת</h4>
השלחן מכלי-שרת* שבמקדש הוא<sup style="color: gray;">9</sup>.
<h4>מקומו</h4>
השלחן, מקומו בהיכל* שבבית-המקדש*<sup style="color: gray;">10</sup> - ובמשכן שבמדבר היה מקומו בקדש<sup style="color: gray;">11</sup> - בצפונו<sup style="color: gray;">12</sup>, כנגד המנורה* שבדרום<sup style="color: gray;">13</sup>, שנאמר: ושמת את השלחן מחוץ לפרכת ואת המנרה נכח השלחן על צלע המשכן תימנה והשלחן תתן על צלע צפון<sup style="color: gray;">14</sup>. השלחן היה נתון מחציו של ההיכל – ובמשכן, מחציו של הקדש<sup style="color: gray;">15</sup> - ולפנים<sup style="color: gray;">16</sup>, ויש מן הראשונים ואחרונים בדעתם שכתבו, שנתון משליש ההיכל ולפנים<sup style="color: gray;">17</sup>, מרוחק מן הכותל הצפוני שתים וחצי אמות<sup style="color: gray;">18</sup>, ומן הפרוכת* חמש אמות<sup style="color: gray;">19</sup>. ויש מן האחרונים שכתבו, שבבית המקדש היה השלחן מרוחק מן הכותל הצפוני חמש אמות<sup style="color: gray;">20</sup>.
<h4>אופן עמידתו</h4>
אופן עמידת השלחן בהיכל, נחלקו בו תנאים: רבי סובר, שהיה מונח ממזרח למערב<sup style="color: gray;">21</sup>, לאורכו של הבית<sup style="color: gray;">22</sup>, שלמדים ממנורה* שהיתה עומדת לדעתם בין מזרח למערב<sup style="color: gray;">23</sup>. ור' אלעזר בן שמעון סובר, שהיה מונח מצפון לדרום<sup style="color: gray;">24</sup>, לרוחבו של בית<sup style="color: gray;">25</sup>, שלמד מארון* שהיה עומד בין צפון לדרום<sup style="color: gray;">26</sup>. הלכה, שעומד לאורך ההיכל<sup style="color: gray;">27</sup>, שהלכה כרבי מחברו<sup style="color: gray;">28</sup>.
<h4>האיסור לטלטלו</h4>
השלחן, אין לטלטלו ממקומו, שנאמר: ונתת על השלחן לחם פנים לפני תמיד<sup style="color: gray;">29</sup>, היינו יום ולילה<sup style="color: gray;">30</sup>, וכלומר שלא יזוז משם<sup style="color: gray;">31</sup>, וזוהי ששנינו: ואומרים להם – לכהנים עמי הארץ ברגל<sup style="color: gray;">32</sup> - הזהרו שלא תגעו בשלחן<sup style="color: gray;">33</sup>, שלא יוכלו להטבילו לאחר הרגל לפי שאי אפשר לסלקו ממקומו<sup style="color: gray;">34</sup>.
<h4>השולחנות שעשה שלמה</h4>
בבית המקדש הראשון עשה שלמה המלך עשרה שולחנות מלבד השלחן שעשה משה במשכן<sup style="color: gray;">35</sup>, והיו מונחים בהיכל מחציו ולפנים<sup style="color: gray;">36</sup>, חמישה מימינו וחמישה משמאלו - בשתי שורות<sup style="color: gray;">37</sup> - ושולחנו של משה באמצע<sup style="color: gray;">38</sup>, שנאמר: ויעש שלחנות עשרה וינח בהיכל חמשה מימין וחמשה משמאול<sup style="color: gray;">39</sup>. ונחלקו תנאים, אם היו מסדרים עליהם את לחם-הפנים*: יש סוברים, שלא היו מסדרים את הלחם אלא בשלחן שעשה משה<sup style="color: gray;">40</sup>. ויש סוברים, שעל כל השולחנות היו מסדרים אותו<sup style="color: gray;">41</sup>. שולחנות שעשה שלמה, יש מן האחרונים שכתבו בדעת ראשונים, שלא שימשו עשרה שולחנות אלו אלא בבית ראשון<sup style="color: gray;">42</sup>. ויש שכתבו, ששימשו אף בבית שני<sup style="color: gray;">43</sup>.
<h3><b>תבניתו</b></h3>
<h4>החומר ממנו עשוי</h4>
השלחן שבמשכן היה עשוי עץ, שנאמר: ועשית שלחן עצי שטים<sup style="color: gray;">44</sup>. על שלחן שנעשה ממיני מתכות ולא מעץ, שנחלקו אחרונים אם מעכב בכשרותו, ע"ע כלי שרת<sup style="color: gray;">45</sup>.
<h4>צורתו</h4>
השלחן הוא דף מרובע<sup style="color: gray;">46</sup> בעל ארבע רגלים<sup style="color: gray;">47</sup>, הנתונות בארבע רוחותיו<sup style="color: gray;">48</sup>, שנאמר: אשר לארבע רגליו<sup style="color: gray;">49</sup>. על דף השלחן אם היה מחובר לרגליו, עי' להלן<sup style="color: gray;">50</sup>. ויש מן הראשונים שנראה מדבריהם, שהיו רגלי השלחן מחוברות במחיצות מצדי השלחן כעין שידה סתומה בעלת ארבע דפנות<sup style="color: gray;">51</sup>.
<h4>אורכו ורוחבו</h4>
דף השלחן – בלא עובי ציפוי הזהב<sup style="color: gray;">52</sup> - אורכו שתי אמות ורחבו אמה<sup style="color: gray;">53</sup>, שנאמר: אמתים ארכו ואמה רחבו<sup style="color: gray;">54</sup>. ונחלקו תנאים: ר' יהודה סובר, שאמות השלחן נמדדות באמה בת חמישה טפחים, ולדעתו ארכו עשרה טפחים ורחבו חמישה טפחים<sup style="color: gray;">55</sup>, שלדעתו אמת הכלים שבבית המקדש נמדדת באמה בת חמישה טפחים<sup style="color: gray;">56</sup>. ור' מאיר סובר, שנמדדות באמה בת ששה טפחים, ולדעתו ארכו שנים עשר טפחים ורחבו ששה<sup style="color: gray;">57</sup>, שלדעתו אמת כלים נמדדת באמה בת ששה טפחים<sup style="color: gray;">58</sup>. וכן דעת אבא שאול, שסובר שנותנים את הבזיכים ברווח שבין שני הסדרים של לחם הפנים<sup style="color: gray;">59</sup>, שנמדד באמה בת ששה טפחים, שאין רווח באותו מקום אלא לדעה זו<sup style="color: gray;">60</sup>. וכן בדעת רב אשי בשם רבין בר חיננא, שהוכיח ששלחן של מקדש היה של פרקים שאם לא כן אי אפשר לטובלו במקוה אמה על אמה<sup style="color: gray;">61</sup>, יש מן האחרונים שכתבו, שנמדד באמה בת ששה טפחים, שאם היה נמדד באמה בת חמישה טפחים יכול לטובלו שהרי המקוה נמדד באמה בת ששה טפחים<sup style="color: gray;">62</sup>. הלכה כר' מאיר<sup style="color: gray;">63</sup> - אף על פי שר' יהודה ור' מאיר הלכה כר' יהודה<sup style="color: gray;">64</sup> - שאף אבא שאול סובר כן<sup style="color: gray;">65</sup>. ויש מן הראשונים שכתבו, שהלכה כר' יהודה<sup style="color: gray;">66</sup>.
<h4>גובהו</h4>
גובה השלחן, כלומר גובה רגליו עם עובי דף השלחן<sup style="color: gray;">67</sup> - בלא המסגרת, לסוברים שהיא למעלה מן השלחן<sup style="color: gray;">68</sup>, ובלא עובי ציפוי הזהב<sup style="color: gray;">69</sup> - אמה וחצי<sup style="color: gray;">70</sup>, שנאמר: ואמה וחצי קמתו<sup style="color: gray;">71</sup>. לסוברים שאמות השלחן נמדדות באמה בת חמישה טפחים<sup style="color: gray;">72</sup>, גובהו שבעה טפחים ומחצה<sup style="color: gray;">73</sup>, ולסוברים שנמדדת באמה בת ששה טפחים<sup style="color: gray;">74</sup>, גובהו תשעה טפחים<sup style="color: gray;">75</sup>. גובה השלחן, יש מן האחרונים שכתבו בדעת ראשונים, שאינו מעכב בכשרותו, שלדעתם כל שאין לימוד מן הכתוב שהוא לדורות אינו חיוב אפילו לכתחילה<sup style="color: gray;">76</sup>.
<h4>עובי הדף</h4>
עובי דף השלחן, כתבו ראשונים ואחרונים שהוא טפח<sup style="color: gray;">77</sup>. ויש מן האחרונים שכתב, שעוביו חצי טפח<sup style="color: gray;">78</sup>.
<h4>שמתפרק לרוחבו</h4>
דף השלחן שבמקדש, יש מן הראשונים שכתבו, שהיה אפשר לפרק רחבו לשני חלקים כדי שאפשר יהיה לטובלו במקוה, ולדעתם זהו שאמר רב אשי: שלחן של מקדש של פרקים היה<sup style="color: gray;">79</sup>. ומן האחרונים שפירשו, שלא נתפרדו החלקים זה מזה, אלא שיכול לקפלם זה על זה<sup style="color: gray;">80</sup>. ויש מן האחרונים שכתבו, שלא היה דף השלחן מתפרק כלל<sup style="color: gray;">81</sup>.
<h4>רגליו</h4>
רגלי השלחן, יש מן האחרונים שכתבו, שהיו מרובעות<sup style="color: gray;">82</sup>, אורכם ורוחבם טפח<sup style="color: gray;">83</sup>. ויש שכתבו, שחציים העליון היה מרובע וחציים התחתון עגול<sup style="color: gray;">84</sup>.
<h4>מקום הרגלים</h4>
רגלי השלחן נתונות תחת דף השלחן<sup style="color: gray;">85</sup>, ומן האחרונים שכתבו, שכנוסות לפנים משפת השלחן<sup style="color: gray;">86</sup>. ולדעה זו, יש מן האחרונים שכתבו, שאין הדף מחובר לרגלי השלחן<sup style="color: gray;">87</sup>, ויש שכתבו, שמחובר לרגלים, שאי אפשר שיעמדו באופן אחר<sup style="color: gray;">88</sup>. ויש מן הראשונים שכתבו בדעת אמוראים - לסוברים שהמסגרת למעלה מן השלחן<sup style="color: gray;">89</sup> - שרגלי השלחן היו נתונות סביב השלחן וביניהם המסגרת<sup style="color: gray;">90</sup>.
<h4>שמתפרקים מן הדף</h4>
רגלי השלחן שבמקדש – לסוברים שהמסגרת למעלה מן השלחן<sup style="color: gray;">91</sup> - כתבו ראשונים, שאינם מחוברים יפה לדף השלחן ואפשר לפרקם ממנו<sup style="color: gray;">92</sup>. ומן האחרונים שכתבו, שזהו שאמר רב אשי: שלחן של מקדש של פרקים היה<sup style="color: gray;">93</sup>, היינו שרגליו היו של פרקים<sup style="color: gray;">94</sup>. ויש מן האחרונים שכתבו בדעתם שמחוברות לשלחן אלא שעשויות פרקים ויכולות להתקפל על גבי דף השלחן<sup style="color: gray;">95</sup>.
<h4>מסגרת</h4>
השלחן מוקף במסגרת, שנאמר: ועשית לו מסגרת טפח סביב<sup style="color: gray;">96</sup>. ונחלקו תנאים: א) ר' יוסי סובר, שהמסגרת נתונה - ומחוברת<sup style="color: gray;">97</sup> - למעלה מן השלחן<sup style="color: gray;">98</sup>, כעין שפה גבוהה<sup style="color: gray;">99</sup>, על גבי שפת השלחן<sup style="color: gray;">100</sup>, ויש שכתבו, שמחוברת לצדי השלחן<sup style="color: gray;">101</sup>. המסגרת משמשת לשמירה על לחם-הפנים* שלא יפול אם יגעו בו<sup style="color: gray;">102</sup>, ומן האחרונים שכתבו, שמשמשת לקישוט<sup style="color: gray;">103</sup>. ב) חכמים סוברים, שהמסגרת נתונה למטה מן השלחן<sup style="color: gray;">104</sup>, תקועה מרגל לרגל בארבע רוחות השלחן<sup style="color: gray;">105</sup>, בראשו<sup style="color: gray;">106</sup>, ודף השלחן שוכב עליה כעין כיסוי<sup style="color: gray;">107</sup>. ויש מן הראשונים שכתבו, שמונח על המסגרת וסגור בתוכה<sup style="color: gray;">108</sup>. ויש מן הראשונים שכתבו, שהמסגרת נתונה בקרקעיתו של שלחן סמוך לארץ<sup style="color: gray;">109</sup>. ונחלקו ראשונים בדעתם: יש סוברים, שאין דף השלחן מחובר למסגרת אלא מונח עליה<sup style="color: gray;">110</sup>, ומן הראשונים שכתבו, שמשמשת לחיבור רגלי השלחן כדי שלא תהיינה קבועות בשלחן עצמו<sup style="color: gray;">111</sup>. ויש סוברים, שדף השלחן מחובר למסגרת<sup style="color: gray;">112</sup>, ולדעתם, יש מן האחרונים שכתבו, שמשמשת לחיזוק השלחן שלא יישמט הדף מעל הרגלים<sup style="color: gray;">113</sup>, ויש שכתבו שאין בה צורך לשלחן אלא גזרת הכתוב היא<sup style="color: gray;">114</sup>. להלכה, נחלקו אחרונים: יש פוסקים כחכמים<sup style="color: gray;">115</sup>, שיחיד ורבים הלכה כרבים<sup style="color: gray;">116</sup>. ויש פוסקים כר' יוסי<sup style="color: gray;">117</sup>. שלחן שעשאו בלא מסגרת, יש מן האחרונים שכתבו, שמעכב בכשרותו<sup style="color: gray;">118</sup>. ויש שצידדו, שאינו מעכב בכשרותו<sup style="color: gray;">119</sup>.
<h4>צורתה</h4>
המסגרת – לסוברים שנתונה מעל לדף השלחן<sup style="color: gray;">120</sup> – היתה משופעת ונוטה כלפי חוץ באופן שלחם-הפנים* היה מונח על השלחן עצמו<sup style="color: gray;">121</sup>. ויש מן האחרונים מצדדים, שהמסגרת היתה זקופה<sup style="color: gray;">122</sup>. ויש שכתבו בדעת ראשונים, שתלוי במחלוקת תנאים: שלדעת הסוברים שלשלחן היו סניפים<sup style="color: gray;">123</sup>, היתה המסגרת משופעת, לפי שלא היה צורך בה כדי להעמיד את הלחם, ולדעת ר' יוסי, שסובר שלא היו שם סניפים<sup style="color: gray;">124</sup>, המסגרת זקופה כדי שתעמיד את הלחם<sup style="color: gray;">125</sup>.
<h4>החומר ממנה עשויה</h4>
מסגרת השלחן, יש מן הראשונים שכתבו, שעשויה מעצי שטים ומצופה זהב כשאר חלקי השלחן<sup style="color: gray;">126</sup>. ויש מן הראשונים שצידדו – לסוברים שהמסגרת למעלה מן השלחן<sup style="color: gray;">127</sup> - שהמסגרת היא טס של זהב הנקרא "זר", ולדעתם מה שנאמר: ועשית זר זהב למסגרתו סביב<sup style="color: gray;">128</sup>, היינו להיות למסגרת<sup style="color: gray;">129</sup>.
<h4>מדותיה לסוברים שהמסגרת מלמעלה</h4>
לסוברים שהמסגרת למעלה מן השלחן<sup style="color: gray;">130</sup>, גובהה טפח מעל השלחן<sup style="color: gray;">131</sup>, וזהו שאמר הכתוב: מסגרת טפח סביב<sup style="color: gray;">132</sup>. ויש שכתבו - לסוברים שהיתה מחוברת מצדי השלחן<sup style="color: gray;">133</sup> - שעוביה כעובי דף השלחן ואינה גבוהה ממנו<sup style="color: gray;">134</sup>. רוחבה, יש מן הראשונים שכתבו, שאף הוא טפח<sup style="color: gray;">135</sup>.
<h4>מדותיה לסוברים שהמסגרת מלמטה</h4>
לסוברים שהמסגרת למטה מן השלחן<sup style="color: gray;">136</sup>, יש מן הראשונים שכתבו, שעוביה טפח, ולדעתם זהו שאמר הכתוב: מסגרת טפח סביב<sup style="color: gray;">137</sup>. רוחבה, יש מן הראשונים שכתבו, שהוא טפח<sup style="color: gray;">138</sup>, ולדעתם זהו שאמר הכתוב: מסגרת טפח סביב<sup style="color: gray;">139</sup>.
<h4>הזר</h4>
השלחן מוקף זר של זהב, שנאמר: ועשית לו זר זהב סביב<sup style="color: gray;">140</sup>. הזר עשוי כמין כתר<sup style="color: gray;">141</sup>, סימן לכתר מלכות<sup style="color: gray;">142</sup>, לפי שהשלחן הוא סימן לעושר מלכים<sup style="color: gray;">143</sup>. ונחלקו ראשונים: א) יש סוברים, שזר אחד היה לשלחן<sup style="color: gray;">144</sup>, מהם שכתבו, שהזר נתון על המסגרת<sup style="color: gray;">145</sup>, ולדעתם זהו שנאמר: ועשית זר זהב למסגרתו סביב<sup style="color: gray;">146</sup>, היינו אותו זר האמור למעלה<sup style="color: gray;">147</sup>. וכן בדעת הסוברים שהמסגרת למטה מן השלחן<sup style="color: gray;">148</sup>, יש מן האחרונים שכתבו, שהיה הזר נתון על המסגרת בצד דף השלחן, ולדעתם זהו שנאמר: ועשית לו זר זהב<sup style="color: gray;">149</sup>, היינו לשלחן, לפי שנתון בצדו<sup style="color: gray;">150</sup>. ומהם שכתבו - לסוברים שהמסגרת למעלה מן השלחן<sup style="color: gray;">151</sup> - שהיה הזר נתון על השלחן בצד המסגרת<sup style="color: gray;">152</sup>, ולדעתם זהו שנאמר: ועשית לו זר זהב<sup style="color: gray;">153</sup>, היינו לשלחן, שמחובר לשלחן במקום יציאת המסגרת<sup style="color: gray;">154</sup>. ב) ויש סוברים, ששני זרים היו מקיפים את השלחן<sup style="color: gray;">155</sup>, הזר האחד נתון סביב דף שלחן, וזהו שנאמר: ועשית לו זר זהב סביב<sup style="color: gray;">156</sup>, והזר השני נתון סביב למסגרתו, וזהו שנאמר: ועשית זר זהב למסגרתו סביב<sup style="color: gray;">157</sup>. לסוברים שהמסגרת למעלה מן השלחן<sup style="color: gray;">158</sup>, יש שכתבו, שזר אחד מחובר בצד עובי דף השלחן – לסוברים שאינו מצופה זהב<sup style="color: gray;">159</sup> - לכסותו<sup style="color: gray;">160</sup>, וזר שני נתון סביב המסגרת מבחוץ ומבפנים ועל שפתה מלמעלה לכסותה<sup style="color: gray;">161</sup>, כמין תיק<sup style="color: gray;">162</sup>, ומהם שכתבו שהוא כעין חצי קנה חלול<sup style="color: gray;">163</sup>. ויש שכתבו, שזר אחד נתון בצד דף השלחן מחוץ למסגרת, ומשמש לכך שלא תזוז המסגרת ממקומה, וזר שני נתון סביב המסגרת מצד פנים, ומשמשים המסגרת והזר הפנימי כדי שלא יזוז לחם הפנים ממקומו<sup style="color: gray;">164</sup>. ולסוברים שהמסגרת למטה מן השלחן<sup style="color: gray;">165</sup>, יש שכתבו, שהזר הנתון סביב השלחן נועד להחזיק את לחם הפנים שעליו, והזר הנתון סביב המסגרת נועד להחזיק את דף השלחן שעליה<sup style="color: gray;">166</sup>. על הסוברים שהזר השני הוא המסגרת עצמה, עי' לעיל<sup style="color: gray;">167</sup>. שלחן שעשאו בלא זר, יש מן האחרונים שכתבו, שמעכב בכשרותו<sup style="color: gray;">168</sup>. ויש שצידדו, שאינו מעכב<sup style="color: gray;">169</sup>.
<h4>גובהו</h4>
גובה הזר משהו<sup style="color: gray;">170</sup>. ויש מן הראשונים שנראה מדעתם, שגובהו טפח<sup style="color: gray;">171</sup>.
<h4>טבעות השלחן</h4>
ארבע טבעות זהב היו קבועות<sup style="color: gray;">172</sup>, בארבע זויות השלחן<sup style="color: gray;">173</sup>, שנאמר: ועשית לו ארבע טבעת זהב ונתת את הטבעת על ארבע הפאת אשר לארבע רגליו<sup style="color: gray;">174</sup>. טבעות אלו משמשות להכניס בהן את בדי השלחן, שנאמר: לבתים לבדים לשאת את השלחן<sup style="color: gray;">175</sup>, כלומר להיות בתים להכניס בהם את הבדים<sup style="color: gray;">176</sup>. שלחן שעשאו בלא טבעות, יש מן האחרונים שצידדו, שאינו מעכב בכשרותו<sup style="color: gray;">177</sup>.
<h4>מקומן</h4>
מקומן של הטבעות בשלחן, נחלקו בו ראשונים ואחרונים: א) יש סוברים - לסוברים שהמסגרת היתה למעלה מן השלחן<sup style="color: gray;">178</sup> - שקבועות בין ראש דף השלחן לתחילת המסגרת<sup style="color: gray;">179</sup>. ב) ויש סוברים – לסוברים שהמסגרת למטה מן השלחן<sup style="color: gray;">180</sup> – שקבועות למעלה מן המסגרת<sup style="color: gray;">181</sup>, שלדעתם מה שנאמר: לעמת המסגרת תהיין הטבעת<sup style="color: gray;">182</sup>, היינו בסמוך<sup style="color: gray;">183</sup>. ג) ויש סוברים - לסוברים שהמסגרת היתה למעלה מן השלחן<sup style="color: gray;">184</sup> - שקבועות בעובי דף השלחן<sup style="color: gray;">185</sup>, ולדעתם מה שנאמר: לעמת המסגרת תהיין הטבעת<sup style="color: gray;">186</sup>, לא בא ללמד אלא שאינן קבועות במסגרת<sup style="color: gray;">187</sup>. ד) ויש שנראה מדבריהם – לסוברים שהמסגרת למטה מן השלחן<sup style="color: gray;">188</sup> – שקבועות במסגרת, ולדעתם זהו שנאמר: לעמת המסגרת תהיין הטבעת<sup style="color: gray;">189</sup>. ה) ויש סוברים, שקבועות תחת השלחן סמוך לשפתו כנגד המסגרת<sup style="color: gray;">190</sup>, ולדעתם זהו שנאמר: לעמת המסגרת תהיין הטבעת<sup style="color: gray;">191</sup>, היינו תחת שפת השלחן ולא באמצעו<sup style="color: gray;">192</sup>. ו) ויש סוברים – לסוברים שהמסגרת למעלה מן השלחן<sup style="color: gray;">193</sup> – שקבועות בראשי הרגלים כנגד המסגרת, שלדעתם נתונות רגלי השלחן בצדיו וביניהם המסגרת<sup style="color: gray;">194</sup>, ולדעתם זהו שנאמר: לעמת המסגרת תהיין הטבעת<sup style="color: gray;">195</sup>. ז) ויש סוברים - לסוברים שהמסגרת למטה מן השלחן<sup style="color: gray;">196</sup> - שקבועות ברגלי השלחן תחת זויות המסגרת<sup style="color: gray;">197</sup>, ולדעתם זהו שנאמר: לעמת המסגרת תהיין הטבעת<sup style="color: gray;">198</sup>. ח) ויש סוברים, שקבועות ברגלי השלחן בשני שלישי גובהו<sup style="color: gray;">199</sup>. ולדעה זו, מה שאמר הכתוב: לעמת המסגרת תהיין הטבעת<sup style="color: gray;">200</sup>, מהם שכתבו, שפירושו שתהיינה הטבעות קבועות כנגד המסגרת שמעליהן ולא יבלטו מחוץ לרוחבה, שלדעתם היו רגלי השלחן כנוסות לפנים משפת השלחן<sup style="color: gray;">201</sup>. ומהם שכתבו, שפירושו תהיינה קרובות אל המסגרת וקבועות ברגל לצד חוץ ולא לצד פנים<sup style="color: gray;">202</sup>. ט) ויש סוברים, שהיו קבועות באמצע המוטות המחברים בין רגל לרגל - לסוברים כן<sup style="color: gray;">203</sup> – טבעת אחת בכל מוט, ולדעתם זהו שאמר הכתוב: ונתת את הטבעת על ארבע הפאת אשר לארבע רגליו<sup style="color: gray;">204</sup>.
<h4>הבדים</h4>
טבעות השלחן היו נתונים בהם בדים, שהם מוטות<sup style="color: gray;">205</sup> עשויים מעצי שטים ומצופים זהב בהם נשאו הלויים את השלחן, שנאמר: ועשית את הבדים עצי שטים וצפית אתם זהב ונשא בם את השלחן<sup style="color: gray;">206</sup>. ומן הראשונים שכתבו, שהיו הבדים עגולים<sup style="color: gray;">207</sup>. שלחן שעשאו בלא בדים, יש מן האחרונים שצדדו, שאינו מעכב בכשרותו<sup style="color: gray;">208</sup>.
<h4>מניינם ומקומם</h4>
מנין הבדים ומקומם, נחלקו בו ראשונים ואחרונים: א) יש סוברים, ששני בדים היו בשלחן<sup style="color: gray;">209</sup>, ונתון כל אחד מהם בשתי טבעות<sup style="color: gray;">210</sup>, מהם שכתבו, שנתונים משני צדי רחבו<sup style="color: gray;">211</sup>, ומהם שנראה מדבריהם, שנתונים משני צדי ארכו<sup style="color: gray;">212</sup>. ב) ויש סוברים – לסוברים שהטבעות היו קבועות במוטות המחברים בין רגלי השלחן<sup style="color: gray;">213</sup> - שארבעה בדים היו בשלחן מארבעת צדיו וכל אחד מהם נתון בטבעת אחת<sup style="color: gray;">214</sup>.
<h4>עוביים</h4>
עובי הבדים, יש מן האחרונים שכתבו, שהיה טפח<sup style="color: gray;">215</sup>, ויש שנראה מדבריהם, שלא היה פחות מטפח<sup style="color: gray;">216</sup>.
<h4>מקבילים למסגרת</h4>
בדי השלחן, כתבו אחרונים, שמקבילים למסגרת<sup style="color: gray;">217</sup>, ולדעתם זהו שאמר הכתוב: לעמת המסגרת תהיין הטבעת<sup style="color: gray;">218</sup>, היינו שתהיינה הטבעות קבועות בקו ישר באופן שיקבילו הבדים הנתונים בהן למסגרת<sup style="color: gray;">219</sup>.
<h4>בשעת חנייתם</h4>
שלחן שבמשכן, יש מן האחרונים שכתבו, שהיו מסירים את הבדים בעת שעמד במשכן בשעת חנייתם<sup style="color: gray;">220</sup>, שלפי שהיה מקום צר והיו הבדים מעכבים את הילוך הכהנים<sup style="color: gray;">221</sup>, ומהם שכתבו טעם אחר, שבשעה שאינו נישא בכתפיים אין הבדים מונחים בטוב, שלדעתם כל בד אינו מונח אלא בטבעת אחת<sup style="color: gray;">222</sup>.
<h4>בבית המקדש</h4>
השלחן שבבית המקדש, אף על פי שלא היה נישא ממקום למקום, יש מן הראשונים ומן האחרונים שכתבו, שהיו בו טבעות ובדים, כדי להגביהו ולהראותו לעולי הרגלים<sup style="color: gray;">223</sup>, ולדעתם זהו שאמר הכתוב: ונשא בם את השלחן<sup style="color: gray;">224</sup>, שהרי כבר נאמר: לשאת את השלחן<sup style="color: gray;">225</sup>, וללמד בא שמצוה לשאתו אף שלא לצורך<sup style="color: gray;">226</sup>. ויש מן האחרונים שכתבו, שלא היו בו טבעות ובדים<sup style="color: gray;">227</sup>.
<h4>המוטות שבין רגליו</h4>
השלחן, יש מן האחרונים שכתבו, שהיו בו ארבעה מוטות המחברים בין רגליו, ולדעתם זהו שאמר הכתוב: על ארבע הפאת אשר לארבע רגליו<sup style="color: gray;">228</sup>.
<h4>ציפוי הזהב</h4>
השלחן - ורגליו<sup style="color: gray;">229</sup> - מצופה זהב טהור<sup style="color: gray;">230</sup>, היינו זהב מזוקק שאין סיגים מעורבים בו<sup style="color: gray;">231</sup>, שנאמר: וצפית אתו זהב טהור<sup style="color: gray;">232</sup>. ונחלקו ראשונים: א) יש סוברים, שהציפוי הוא בטסי זהב<sup style="color: gray;">233</sup>. ולדעה זו, יש מן הראשונים שכתבו, שדף השלחן מצופה זהב בין מצדו העליון ובין מצדו התחתון<sup style="color: gray;">234</sup>, ויש שכתבו, שאינו מצופה אלא מצדו העליון<sup style="color: gray;">235</sup>. ומן הראשונים שכתבו, שאינו מצופה בעוביו<sup style="color: gray;">236</sup>. ב) ויש סוברים, שהציפוי הוא כעין ציפוי הארון*, שישנם שלושה שולחנות הנתונים זה בתוך זה, שנים של זהב מבית ומחוץ ושלחן של עץ באמצעם<sup style="color: gray;">237</sup>. שלחן שעשאו עץ בלא ציפוי, כתבו אחרונים, שמעכב בכשרותו<sup style="color: gray;">238</sup>. על שלחן שציפוהו בחומר שאינו זהב, שנראה מדברי ראשונים, שאם ציפוהו בשאר מיני מתכות כשר, ואילו בשאר מינים פסול, ע"ע כלי שרת<sup style="color: gray;">239</sup>.
<h4>עובי הציפוי</h4>
עובי הציפוי, נחלקו בו ראשונים ואחרונים בדעתם: יש סוברים, שהציפוי היה דק וקלוש<sup style="color: gray;">240</sup>. ויש סוברים, שעוביו כדינר זהב<sup style="color: gray;">241</sup>. על שיעור דינר זהב, שיש סוברים שלא ידענו שיעורו, ויש שנתנו בו שיעור, ע"ע מזבח הפנימי<sup style="color: gray;">242</sup>.
<h4>אם ניתן להסירו</h4>
ציפוי הזהב, יש מן הראשונים שכתבו, שניתן להסירו<sup style="color: gray;">243</sup>. ויש שנראה מדבריהם, שאינו ניתן להסרה<sup style="color: gray;">244</sup>.
על האיסור לעשות כלי כתבנית השלחן, ע"ע כלי המקדש: איסור עשיית תבניתם.
<h3><b>כליו</b></h3>
<h4>הסניפים</h4>
השלחן, נחלקו תנאים וראשונים ואחרונים בדעתם, אם היו נתונים מצדיו סניפים לסמיכת לחם-הפנים*: א) חכמים סוברים, שארבעה "סניפים" של זהב - שהם כמין יתדות<sup style="color: gray;">245</sup> - היו שבהם סומכים את לחם-הפנים*<sup style="color: gray;">246</sup>, שנים לסדר זה ושנים לסדר זה<sup style="color: gray;">247</sup>, משני צדי אורך השלחן<sup style="color: gray;">248</sup>. על צורת הסניפים ומקומם ואופן עמידתם, עי' להלן<sup style="color: gray;">249</sup>. וכן בדעת ר' יוסי, שסובר שלא היו שם סניפים אלא מסגרתו של שלחן מעמדת את הלחם<sup style="color: gray;">250</sup>, יש מן האחרונים שכתבו, שהיו נתונים סניפים בצדי השלחן לסמוך את לחם הפנים, שלדעתם לא היתה המסגרת מעמדת אלא את החלות התחתונות המונחות על השלחן עצמו<sup style="color: gray;">251</sup>. סניפים אלו הם ה"קשוות" שנאמרו במלאכת השלחן: ועשית וכו' וקשותיו ומנקיתיו<sup style="color: gray;">252</sup>, יש שפירשו, שנלמד מייתור הכתוב<sup style="color: gray;">253</sup>, ויש שפירשו, שהוא לשון קישוי, שמקשה הלחם ומחזקו שלא ישבר<sup style="color: gray;">254</sup>. ויש סוברים, ש"מנקיות" הם הסניפים<sup style="color: gray;">255</sup>, שלדעתם ה"קשוות" הנזכרות בכתוב הן הקנים<sup style="color: gray;">256</sup>. ובטעם שהוצרכה סמיכה ללחם הפנים, לסוברים שהיה עשוי כעין תיבה פרוצה<sup style="color: gray;">257</sup>, היה נצרך לכך כדי שלא ישברו דפנותיו מחמת כובד הלחם שעליו<sup style="color: gray;">258</sup>, ולסוברים שהיה עשוי כעין ספינה רוקדת<sup style="color: gray;">259</sup>, היה נצרך לכך לפי שאין שולי הלחם הרחבים ואינו יושב<sup style="color: gray;">260</sup>. ב) בדעת ר' יוסי, שסובר שלא היו שם סניפים אלא מסגרתו של שלחן מעמדת את הלחם<sup style="color: gray;">261</sup>, יש מן הראשונים שכתבו, שלא היו סניפים מצדי השלחן כלל<sup style="color: gray;">262</sup>. הלכה כחכמים<sup style="color: gray;">263</sup>. הסניפים, יש מן האחרונים שכתבו, שאינם מעכבים את השלחן<sup style="color: gray;">264</sup>.
<h4>מקום ואופן עמידתם</h4>
הסניפים שמצדי השלחן – לסוברים כן<sup style="color: gray;">265</sup> - נחלקו תנאים ואמוראים בדעתם במקומם ואופן עמידתם: א) לסוברים שלחם הפנים עשוי כעין תיבה פרוצה<sup style="color: gray;">266</sup>, היינו שדפנותיו זקופות<sup style="color: gray;">267</sup>, היו הסניפים עומדים על הקרקע<sup style="color: gray;">268</sup>, זקופים וארוכים<sup style="color: gray;">269</sup>. ויש שכתבו, שנעוצים בקרקע<sup style="color: gray;">270</sup>. ובדעת ר' יוסי, שסובר שלא היו שם סניפים אלא מסגרתו של שלחן מעמדת את הלחם<sup style="color: gray;">271</sup>, יש מן האחרונים שכתבו, שהסניפים היו מרוחקים מעט מצדי השלחן<sup style="color: gray;">272</sup>, שלדעתם לא היו משמשים לסמוך את הלחם אלא להניח עליהם את הקנים<sup style="color: gray;">273</sup>. ב) ולסוברים שלחם הפנים עשוי כעין ספינה רוקדת<sup style="color: gray;">274</sup>, היינו שדפנותיו משופעות<sup style="color: gray;">275</sup>, היו הסניפים עומדים על השלחן<sup style="color: gray;">276</sup>, ועשויים כחצי מעגל הסומך את הלחם תחת שיפוע דפנותיו עד לראשו<sup style="color: gray;">277</sup>. ומן האחרונים שכתבו, שהיו הסניפים מתעגלים גם לכיוון צדי הלחם שלאורך השלחן, שאף הם היו מתעגלים והולכים עד שנעשו חדים, לסוברים כן<sup style="color: gray;">278</sup>.
<h4>צורתם</h4>
צורת הסניפים, נחלקו בה ראשונים ואחרונים: א) יש סוברים, שהסניפים היו לוחות רחבים<sup style="color: gray;">279</sup>, מהם שכתבו, ששיעור רוחבם חמישה טפחים כרוחב לחם-הפנים*<sup style="color: gray;">280</sup>. ומהם שכתבו – לסוברים שקבועים הקנים בסניפים - שרחבים כשיעור שבין הקנה הראשון לקנה השלישי<sup style="color: gray;">281</sup>. ב) ויש סוברים, שהיו כעין מנורה, שדרה באמצע וקנים יוצאים מצדיה חמישה מכאן וחמישה מכאן<sup style="color: gray;">282</sup>, ומהם שכתבו שזוהי ששנינו בסניפים: מפוצלים מראשיהם<sup style="color: gray;">283</sup>. ג) ויש סוברים, שהיו כעין מקל המתפצל לשני ראשים בצדו העליון<sup style="color: gray;">284</sup>, כנגד רוחב החלה העליונה<sup style="color: gray;">285</sup>. ולדעתם, זוהי ששנינו בסניפים: מפוצלים מראשיהם<sup style="color: gray;">286</sup>.
<h4>גובהם</h4>
גובה הסניפים, נחלקו בו ראשונים ואחרונים בדעתם: א) יש סוברים, שהיו גבוהים עד כנגד הקצה העליון של דפנות החלה העליונה – שלסוברים שגובה הדפנות היה שני טפחים ומחצה<sup style="color: gray;">287</sup>, היה גובהו מלבד תוספת בליטת הקנים שבין החלות שאינה עולה לטפח<sup style="color: gray;">288</sup>, עשרים ושניים טפחים וחצי<sup style="color: gray;">289</sup>, ולסוברים שגובה הדפנות היה שני טפחים<sup style="color: gray;">290</sup>, היה גובהו מלבד בליטת הקנים עשרים ואחד טפחים<sup style="color: gray;">291</sup> - שבמערכת השלחן<sup style="color: gray;">292</sup>. ב) ויש סוברים, שהיו גבוהים מן הקרקע שמונה עשר טפחים<sup style="color: gray;">293</sup>. ובדעתם, יש מן האחרונים שבארו, שהחלה העליונה שאין עליה משאוי אינה צריכה סמיכה כלל ואף שאר החלות אינן צריכות סמיכה אלא בצדן התחתון במקום שנתונים הקנים, ולכן אין הסניפים עולים אלא טפח – לסוברים שרוחב השלחן הוא ששה טפחים<sup style="color: gray;">294</sup> – או חצי טפח – לסוברים שרוחבו חמישה טפחים<sup style="color: gray;">295</sup> - כנגד החלה החמישית<sup style="color: gray;">296</sup>. ג) ויש סוברים – לסוברים שרוחב השלחן ששה טפחים<sup style="color: gray;">297</sup> - שהיו גבוהים מן הקרקע תשעה עשר טפחים כנגד תחילת החלה העליונה לסמוך הקנים שתחתיה, שלדעתם אין הלחם צריך סמיכה אלא הקנים שתחתיו<sup style="color: gray;">298</sup>. ד) ויש סוברים, שהיו גבוהים מן הקרקע ארבע וחצי אמות<sup style="color: gray;">299</sup>, ולדעתם זהו שאמר הכתוב: המזבח עץ שלוש אמות<sup style="color: gray;">300</sup>, היינו שלוש אמות מעל לשלחן, שגובהו אמה וחצי<sup style="color: gray;">301</sup>. ה) ויש מן הראשונים שסוברים, שהיו גבוהים כנגד הקצה העליון של החלה התחתונה שעל השלחן, שלדעתם אין הקנים צריכים סמיכה אלא גוף הלחם התחתון לבדו<sup style="color: gray;">302</sup>, ובדעתם יש מן האחרונים שכתבו, שהיו הסניפים מפוצלים לשני ראשים, שהעבה שבהם נתון תחת השלחן והדק נתון לצד החלה התחתונה, ולדעתם זהו ששנינו בסניפים: מפוצלים מראשיהם<sup style="color: gray;">303</sup>.
<h4>הפיצולים</h4>
הסניפים, כתבו ראשונים – לסוברים שהיו משמשים לסמיכת הקנים<sup style="color: gray;">304</sup> – שהיו עשויים בהם "פיצולים" ששימשו לסמיכת הקנים<sup style="color: gray;">305</sup>, ולדעתם זוהי ששנינו בסניפים: מפוצלים מראשיהם<sup style="color: gray;">306</sup>, ובארו אחרונים, שהיו הפיצולים עשויים בחלק שעולה למעלה מן השלחן<sup style="color: gray;">307</sup>. ונחלקו ראשונים ואחרונים בדעתם, במהות הפיצולים: א) יש סוברים – לסוברים שהסניפים היו לוחות רחבים<sup style="color: gray;">308</sup> - שהיו עשויים בגובה הסניפים שורות של חריצים שאינם מפולשים זו למעלה מזו, שכל אחד מהם כמידת עובי קנה<sup style="color: gray;">309</sup>, ובדעתם יש שכתבו, ששני חריצים היו רחוקים מעט משני צדי רוחב הסניף ובאמצעם היה נקב מפולש, מלבד השורה העליונה – שלא היו בה אלא שני קנים<sup style="color: gray;">310</sup> - בה לא היה נקב אמצעי<sup style="color: gray;">311</sup>. ויש שצידדו, שבסניף האחד היו חריצים בלתי מפולשים ואילו בסניף שכנגדו היו נקבים מפולשים שדרכם יוכלו לתחוב את הקנים מבחוץ, וכן להוציאם<sup style="color: gray;">312</sup>. ב) ויש סוברים – לסוברים שהסניפים היו לוחות רחבים<sup style="color: gray;">313</sup> - שחריץ אחד היה נמשך לכל רוחב הסניף בכל אחת מן השורות ובו היו נכנסים ראשי הקנים<sup style="color: gray;">314</sup>. ג) ויש סוברים, שמתוך הסניפים יצאו כעין ענפים קטנים הפונים לכיוון הסניף שכנגדו שעליהם היו נסמכים ראשי הקנים<sup style="color: gray;">315</sup>. ד) ויש סוברים – לסוברים שהסניפים הם כעין מנורה<sup style="color: gray;">316</sup> - ששני קנים היו מונחים על זרועות הסניפים, אחד בזרוע זו ושני בחברתה, ובשדרה האמצעית של הסניפים היה נקב מפולש שבו היה נכנס ראש הקנה האמצעי, מלבד השורה העליונה בה לא היה נקב אמצעי<sup style="color: gray;">317</sup>.
<h4>מניינם</h4>
מנין הפיצולים שבסניפים נחלקו בו ראשונים ואחרונים בדעתם: יש סוברים, שחמש שורות של פיצולים היו בגובה הסניפים, שהרי לא היו קנים הצריכים סמיכה אלא תחת חמש החלות העליונות שבכל סדר<sup style="color: gray;">318</sup>. ויש סוברים, ששש שורות של פיצולים היו, שלדעתם פיצול נוסף היה מעל החלה העליונה שבכל סדר שהיה משמש להנחת הבזיכין*<sup style="color: gray;">319</sup>.
<h4>גובהם</h4>
גובה הפיצול התחתון היה כגובה הקצה העליון של דפנות החלה התחתונה של לחם-הפנים*<sup style="color: gray;">320</sup> - שיש סוברים, שגובהן שני טפחים ומחצה<sup style="color: gray;">321</sup>, ויש סוברים, שגובהן שני טפחים<sup style="color: gray;">322</sup> - ושאר הפיצולים היו רחוקים זה מזה כשיעור זה ועוד משהו<sup style="color: gray;">323</sup>. הפיצולים שבסניף האחד היו מקבילים לפיצולים שבסניף שכנגדם<sup style="color: gray;">324</sup>.
<h4>הקנים</h4>
חלות לחם-הפנים* שבשלחן היו מובדלות זו מזו על ידי קנים<sup style="color: gray;">325</sup>, של זהב<sup style="color: gray;">326</sup>, כל אחד מהם כמין חצי קנה – סדוק לאורכו<sup style="color: gray;">327</sup> - חלול<sup style="color: gray;">328</sup>, כדי שתהיה הרוח מנשבת בחלות<sup style="color: gray;">329</sup>, שלא יתעפשו<sup style="color: gray;">330</sup>. הקנים אלו ה"מנקיות" שנאמרו במלאכת השלחן: ועשית וכו' וקשותיו ומנקיתיו<sup style="color: gray;">331</sup>, שמנקים הלחם מעיפוש<sup style="color: gray;">332</sup>, ויש סוברים, שה"קשוות" הם הקנים<sup style="color: gray;">333</sup>, שבלשון ערבי כל דבר חלול קרוי "קסוה"<sup style="color: gray;">334</sup>, ולדעתם המנקיות היינו הסניפים<sup style="color: gray;">335</sup>, ועליהם נאמר: אשר יסך בהן<sup style="color: gray;">336</sup>, שמסככים בהן את הלחם<sup style="color: gray;">337</sup>, שנתונים הקנים בין החלות ומסככים על החלה שתחתם<sup style="color: gray;">338</sup>. בטעם שחששו לעיפוש, אף על פי שנס גדול נעשה בלחם הפנים, שסילוקו כסידורו<sup style="color: gray;">339</sup> - שכשמסלקים אותו עדיין הוא חם כביום סידורו, או שעדיין רך הוא כשמסלקים אותו<sup style="color: gray;">340</sup> - מכל מקום אין-סומכין-על-הנס*<sup style="color: gray;">341</sup>, או שנצטוו על הקנים כדי להגדיל את הנס, שאף על פי שהרוח מנשבת והיה ראוי שיתקרר הלחם, היה חם עד הלקחו<sup style="color: gray;">342</sup>. הקנים היו שקועים בחלות - בתוך פגימות שהיו בהן<sup style="color: gray;">343</sup> - אך לא היו משוקעים לגמרי כדי שתוכל הרוח לנשב בחלות<sup style="color: gray;">344</sup>. הקנים, יש מן האחרונים שכתבו, שאינם מעכבים את השלחן<sup style="color: gray;">345</sup>. על הנחת הקנים, שיש שכתבו שאינה מעכבת בכשרות לחם-הפנים*, עי' ערכו<sup style="color: gray;">346</sup>.
<h4>אורכם</h4>
הקנים, יש מן האחרונים שכתבו – לסוברים שהקנים סמוכים בחריצים שבסניפים<sup style="color: gray;">347</sup> – שאורכם כרוחב השלחן ועובי שני הסניפים<sup style="color: gray;">348</sup>. ויש שנראה מדבריהם, שאורכם כרוחב השלחן<sup style="color: gray;">349</sup>.
<h4>מניינם וסדרם</h4>
עשרים ושמונה קנים מונחים בין חלות לחם-הפנים*<sup style="color: gray;">350</sup>, ארבעה עשר לסדר זה של הלחם – שבו שש חלות<sup style="color: gray;">351</sup> - וארבעה עשר לסדר זה<sup style="color: gray;">352</sup>, שלשה קנים תחת כל אחת מארבע החלות האמצעיות<sup style="color: gray;">353</sup> - אחד מכאן ואחד מכאן ואחד באמצע<sup style="color: gray;">354</sup>, שהואיל והיו מעליהן חלות רבות, צריך לתת תחתיהן שלשה קנים, שלא יתמעכו הקנים מכובד החלות<sup style="color: gray;">355</sup> - ושני קנים תחת כל אחת מהחלות העליונות, שהן אינן צריכות שלשה קנים, לפי שאין עליהן משאוי<sup style="color: gray;">356</sup>. שתי החלות התחתונות שבכל סדר, אינן צריכות קנים כלל<sup style="color: gray;">357</sup>, לפי שהן מונחות על טהרו של שלחן<sup style="color: gray;">358</sup>, שהיה מצופה זהב<sup style="color: gray;">359</sup>, והיה קריר<sup style="color: gray;">360</sup>, ואף בלא קנים אינן מתעפשות<sup style="color: gray;">361</sup>.
<h4>סמיכתם בסניפים</h4>
ראשי הקנים, יש מן הראשונים שכתבו, שהיו סמוכים על הפיצולים שבסניפים שמצדי השלחן<sup style="color: gray;">362</sup>, כדי שלא יכבד משא חלות לחם-הפנים* העליונות על התחתונות וישברו<sup style="color: gray;">363</sup>, וכדי שלא יתמעכו הקנים מכובד הלחם<sup style="color: gray;">364</sup>. על מהותם של הפיצולים, עי' לעיל<sup style="color: gray;">365</sup>. ויש מן הראשונים שכתבו, שלא היו הקנים סמוכים על הסניפים<sup style="color: gray;">366</sup>.
<h4>הדפוסים</h4>
לחם-הפנים* שעל השלחן נעשה בדפוס<sup style="color: gray;">367</sup>, היינו תבנית המשמשת לעשיית דברים כמידתה<sup style="color: gray;">368</sup>, ואמרו בגמרא, שדפוסים אלו הם ה"קערות" שנאמרו במלאכת השלחן: ועשית קערתיו<sup style="color: gray;">369</sup>. ונחלקו ראשונים ואחרונים בדעתם: יש סוברים, שאין בכלל "קערות" אלא הדפוס השלישי שנותנים בו את החלה כשרודה אותה מן התנור<sup style="color: gray;">370</sup>, שלדעתם הדפוס השני שהיה בתנור<sup style="color: gray;">371</sup>, היה עשוי ברזל<sup style="color: gray;">372</sup>, לפי שהוא חם יותר וראוי לאפיה<sup style="color: gray;">373</sup>, ואינו בכלל הקערות שבכתוב העשויות זהב<sup style="color: gray;">374</sup>, ואף הדפוס הראשון העשוי לבצק<sup style="color: gray;">375</sup> - שהיה עשוי זהב לדעתם<sup style="color: gray;">376</sup> - אינו בכלל הקערות, שלדעתם לא נתקדש דפוס זה לכלי-שרת*<sup style="color: gray;">377</sup>, ואילו כלי השלחן נתקדשו עם המשכן וכליו<sup style="color: gray;">378</sup>. ומהם שכתבו, שהדפוס הראשון העשוי לבצק, הוא ה"מנקיות" שנאמרו במלאכת השלחן: ועשית וכו' ומנקיתיו<sup style="color: gray;">379</sup>. ויש סוברים, שכל שלושת הדפוסים המשמשים לעשיית לחם הפנים בכלל הקערות<sup style="color: gray;">380</sup>, ולדעתם עשויים כולם זהב<sup style="color: gray;">381</sup>. על המחלוקת אם הדפוסים חשובים כלי-שרת*, ע"ע כלי שרת<sup style="color: gray;">382</sup>, וע' לחם הפנים<sup style="color: gray;">383</sup>. ויש מן הראשונים שכתבו, שה"קערות" שנאמרו במלאכת השלחן אינן הדפוסים המשמשים ללחם הפנים<sup style="color: gray;">384</sup>.
<h4>הכלים שעל השולחנות שבאולם</h4>
לחם-הפנים*, יש מן הראשונים שצידדו - לסוברים שלחם הפנים מתקדש כאשר מניחים אותו על השלחן<sup style="color: gray;">385</sup> - שכאשר היו מניחים אותו בכניסתו וביציאתו על שני שולחנות שבאולם*<sup style="color: gray;">386</sup>, היו נותנים אותו בכלים<sup style="color: gray;">387</sup>, ולדעתם אלו ה"קערות" שנאמרו במלאכת השלחן: ועשית קערתיו<sup style="color: gray;">388</sup>.
<h4>כלי הלישה</h4>
לחם-הפנים*, יש מן הראשונים שכתבו, שהיו לשים אותו בכלים שנועדו לכך<sup style="color: gray;">389</sup>, ולדעתם אלו ה"קערות" שנאמרו במלאכת השלחן: ועשית קערתיו<sup style="color: gray;">390</sup>.
<h4>כלי המים</h4>
לחם-הפנים*, יש מן הראשונים שכתבו, שהיו נותנים את המים ללישתו בכלים שנועדו לכך<sup style="color: gray;">391</sup>, ולדעתם אלו ה"קשוות" שנאמרו במלאכת השלחן: ועשית וכו' וקשותיו<sup style="color: gray;">392</sup>, ולכן נקראו: קשות הנסך<sup style="color: gray;">393</sup>, שמנסכים מהם את המים על גבי הסולת<sup style="color: gray;">394</sup>.
<h4>כלי המידות</h4>
כלי המידות שבהם מודדים את הקמח ללחם-הפנים*, יש מן האחרונים שצדדו - לסוברים שלישת לחם הפנים ועריכתו בפנים<sup style="color: gray;">395</sup> - שהם ה"קשוות" שנאמרו במלאכת המשכן: ועשית וכו' וקשותיו<sup style="color: gray;">396</sup>, שהוא מלשון "קשותא" שהוא מין כלי<sup style="color: gray;">397</sup>, ולדעתם היו עשויים זהב כשאר הכלים שבכתוב<sup style="color: gray;">398</sup>, וחשובים כלי-שרת* כשאר כלי השלחן<sup style="color: gray;">399</sup>.
<h4>הבזיכים</h4>
הלבונה הסדורה עם לחם-הפנים*, נותנים אותה על השלחן בשני כלים הקרויים "בזיכים"<sup style="color: gray;">400</sup>, עשויים זהב<sup style="color: gray;">401</sup>, ואמרו בגמרא, שאלו ה"כפות" שנאמרו במלאכת השלחן: ועשית וכו' וכפתיו<sup style="color: gray;">402</sup>. על צורתם של הבזיכים, ועל שאר פרטי עבודתם ודיניהם, ע"ע בזיכין.
על כלי השלחן שחשובים כלי-שרת*, עי' ערכו<sup style="color: gray;">403</sup>.
<h2>שליח בית דין</h2>
<b>הגדרת הערך</b> - אדם העושה דבר מה בשליחות בית-דין*.
<h3>מהותו</h3>
שליח בית דין, הוא שליחו של בית הדין, ונמנו בדברי חכמים מספר תפקידים שהם בכלל זה: א) שליחו<sup style="color: gray;">1</sup> של בית דין להזמין<sup style="color: gray;">2</sup> בעל-דין* לדין<sup style="color: gray;">3</sup>, ועל כך עי' להלן: המזמין. ב) שליחו של בית הדין למשכן בעל-חוב*<sup style="color: gray;">4</sup>, ועל כך עי' להלן: הממשכן. ג) שליחו של בית הדין להכות חיבי-מלקיות* ומכת-מרדות* מלקות* בבית-דין*<sup style="color: gray;">5</sup>, או להכות אנשים ברשות בית דין<sup style="color: gray;">6</sup>, ועל כך עי' להלן: המלקה. ד) שליח הממונה בידי בית דין לקבל גזל* מידי הגזלן<sup style="color: gray;">7</sup>, ועל כך עי' להלן: המקבל גזל המושב.
<h3>מינויו</h3>
שליח בית דין הרי הוא כבית דין, ואין צריכים שיעידו עדים ששלחוהו לשליחותו<sup style="color: gray;">8</sup>. ויש הסוברים שלענין השבת הגזל, במקרה שאין מועיל השבת הגזל אלא לנגזל בלבד ולא לשלוחו<sup style="color: gray;">9</sup>, שאף על פי שמועילה השבת הגזילה לשליח בית דין<sup style="color: gray;">10</sup>, אינה מועילה אם לא עשאוהו בית דין שליח בעדים<sup style="color: gray;">11</sup>.
<h3>שליח המזמין</h3>
<h4>כבודו</h4>
אסור לנהוג קלות ראש בשליח בית דין<sup style="color: gray;">12</sup> המזמין<sup style="color: gray;">13</sup> הבעל-דין* לדין<sup style="color: gray;">14</sup>, וכל שכן שאסור לבזותו<sup style="color: gray;">15</sup> ולהכותו<sup style="color: gray;">16</sup>.
על עונשו של המבזה ומצער שליח בית דין, עי' להלן<sup style="color: gray;">17</sup>. על ההזמנה* לבית-דין*, פרטיה ודיניה, ע"ע הזמנה (ב).
<h4>מלקות</h4>
המבזה שליח בית דין - שנשלח להזמינו<sup style="color: gray;">18</sup> לדין<sup style="color: gray;">19</sup> - לוקה<sup style="color: gray;">20</sup>, שכל המצער שליח בית דין - בדברים<sup style="color: gray;">21</sup>, שמעיז פניו להתריס עימו<sup style="color: gray;">22</sup> ולחרפו<sup style="color: gray;">23</sup> - יש לבית דין רשות להכותו מכת-מרדות*<sup style="color: gray;">24</sup>. ויש מהראשונים שנראה מדבריהם שאין הדברים אמורים אלא כשקם עליו ומכהו<sup style="color: gray;">25</sup>, ואם גידפו וחירפו אין דינו אלא בנידוי<sup style="color: gray;">26</sup>.
<h4>נידוי</h4>
המבזה שליח בית דין - שנשלח להזמינו<sup style="color: gray;">27</sup> לדין<sup style="color: gray;">28</sup> - חייב נדוי*<sup style="color: gray;">29</sup>. ויש שכתבו בדעת ראשונים, שהוא עיקר דינו של המבזה תלמיד חכם, אלא שאם רצו בית דין לזכות אותו מלבד הנידוי, הרשות בידם להכות אותו מכת-מרדות*<sup style="color: gray;">30</sup>.
<h4>לשון הרע ורכילות</h4>
אין שליח בית דין - שנשלח להזמין<sup style="color: gray;">31</sup> בעל-דין* לדין<sup style="color: gray;">32</sup> - חייב באמירת דברים משום לשון-הרע*<sup style="color: gray;">33</sup>, כשבא לומר שביזוהו<sup style="color: gray;">34</sup>, שחירף פלוני שליח בית דין<sup style="color: gray;">35</sup>, או שחירף בית הדין<sup style="color: gray;">36</sup>, שנאמר: העיני האנשים ההם תעקר<sup style="color: gray;">37</sup>, שכן משה שלח שליח לקרוא לדתן ולאבירם, וביזו את משה ואמרו: לא נעלה, המעט כי העליתנו מארץ זבת חלב ודבש להמיתנו במדבר כי תשְׂתרר עלינו גם השְׂתרר<sup style="color: gray;">38</sup>, ומשה אומר לה': העיני האנשים ההם תעקר<sup style="color: gray;">39</sup>, ואלמלא שהיה השליח אומר למשה דבריהם, לא היה יודע שאמרו כן<sup style="color: gray;">40</sup>, ואם היה בזה לשון הרע, לא היהי כותבו בתורה<sup style="color: gray;">41</sup>. וכן אינו חייב משום לשון הרע, כשמספר שפלוני לא רצה לבוא לדין<sup style="color: gray;">42</sup>. וכן אינו חייב משום רכילות*<sup style="color: gray;">43</sup>, כשמספר שחירף פלוני בית הדין<sup style="color: gray;">44</sup>.
<h4>נאמנותו</h4>
שליח בית דין - שהלך להזמין איש לדין<sup style="color: gray;">45</sup> - נאמן כשנים<sup style="color: gray;">46</sup>, שאינו משקר בבית הדין<sup style="color: gray;">47</sup>, לענין נידויו<sup style="color: gray;">48</sup> של בעל-דין*<sup style="color: gray;">49</sup>, אם חזר ואמר לבית דין שבעל הדין אינו רוצה לבוא<sup style="color: gray;">50</sup>, או שאמר שבעל הדין ביזהו<sup style="color: gray;">51</sup> או ביזה הדיין<sup style="color: gray;">52</sup>. ומכל מקום אין כותבים עליו שטר שמתא*<sup style="color: gray;">53</sup> - כדין מי שהזמינוהו בית דין וקבעו לו זמן ולא בא<sup style="color: gray;">54</sup> - עד שיבואו שנים ויעידו עליו שנמנע לבוא לבית דין<sup style="color: gray;">55</sup>, ועל כך ע"ע הזמנה (ב)<sup style="color: gray;">56</sup>.
<h4>כשהזיק לבעל דין</h4>
מצוה על שליח בית דין להכות בעל-דין* הנמנע מלבוא לדין<sup style="color: gray;">57</sup>, ובכל מקום שמסרב אדם לציית לשליח בית דין<sup style="color: gray;">58</sup>, אם היכהו - או הזיק ממונו<sup style="color: gray;">59</sup> - פטור<sup style="color: gray;">60</sup>, שיש לו רשות להכותו<sup style="color: gray;">61</sup>, אפילו יכול להצילו בדבר אחר<sup style="color: gray;">62</sup>, וכן פטור מבושת<sup style="color: gray;">63</sup>, שנאמר: ושלחה ידהּ והחזיקה במבֻשיו<sup style="color: gray;">64</sup>, ואנו דורשים: ושלחה ידה, פרט לשליח בית דין<sup style="color: gray;">65</sup>.
יש שנראה מדבריהם שפירשו וגרסו בירושלמי, שאין שליח בית דין פטור, אלא כשהיכה ברשות בית דין<sup style="color: gray;">66</sup>.
על אשת השליח, שבא ברשות בית דין להכות אדם, ורב עימו, ובאה להצילו, שהיא פטורה מבושת*, עי' להלן: המלקה<sup style="color: gray;">67</sup>.
<h4>היכהו ומת</h4>
שליח בית דין, שהיכה את בעל-דין* הנמנע מלבוא לדין והמיתו בשגגה, יש מהראשונים הסוברים, שפטור מן הגלות<sup style="color: gray;">68</sup>, שלדעתם זהו שדרשו את הכתוב ברוצח* בשגגה<sup style="color: gray;">69</sup>: לחטֹב עצים<sup style="color: gray;">70</sup>, מה חטיבת עצים רשות - שאם רוצה חוטב, ואם רוצה אינו חוטב<sup style="color: gray;">71</sup>, שנאמר שם: ואשר יבֹא את רעהו ביער<sup style="color: gray;">72</sup>, ומהמילה "אשר" משמע, אם ירצה יבוא, אם ירצה לא יבוא<sup style="color: gray;">73</sup> - אף כל שהוא רשות, יצא שליח בית דין<sup style="color: gray;">74</sup>.
<h3>שליח הממשכן</h3>
<h4>כניסה לבית</h4>
באיסור האמור בכתוב: בחוץ תעמֹד והאיש אשר אתה נֹשה בו יוציא אליך את העבוט החוצה<sup style="color: gray;">75</sup>, נחלקו תנאים: א) יש הסוברים שאיסור זה הוא אף בשליח-בית-דין*<sup style="color: gray;">76</sup> - שרשאי למשכן את הלווה אפילו שלא בשעת הלואה*<sup style="color: gray;">77</sup> - ומכל מקום לא יכנס לביתו למשכנו<sup style="color: gray;">78</sup>, אלא אם ימצא לו שום דבר בחוץ יקחנו<sup style="color: gray;">79</sup>. שממשמע שנאמר: בחוץ תעמֹד<sup style="color: gray;">80</sup>, איני יודע שהאיש אשר אתה נושה בו יוציא<sup style="color: gray;">81</sup> - ומי יוציאנו אם לא בעל הבית<sup style="color: gray;">82</sup>, ומילת "והאיש" מיותרת<sup style="color: gray;">83</sup> - אלא מה תלמוד לומר: והאיש<sup style="color: gray;">84</sup>, לרבות שליח בית דין<sup style="color: gray;">85</sup>, שיש לדרוש: בחוץ תעמוד אתה והאיש שהוא שליח בית דין, ואשר אתה נושא בו יוציא אליך<sup style="color: gray;">86</sup>. והמילה "והאיש" היא דבוקה לפניה ולאחריה, משמשת לפנים: בחוץ תעמֹד והאיש, ולאחריו: והאיש אשר אתה נושה בו<sup style="color: gray;">87</sup>. ב) ויש מהתנאים הסוברים שאין איסור זה אמור אלא בבעל-חוב*, אבל שליח בית דין נכנס לביתו וממשכנו<sup style="color: gray;">88</sup>, שפירוש הכתוב: והאיש שהוא שליח בית דין ואשר אתה נושה בו יוציא אליך<sup style="color: gray;">89</sup>.
להלכה כתבו ראשונים שאיסור הכניסה לבית על מנת למשכן את הלווה, אמור אף בשליח בית דין<sup style="color: gray;">90</sup>, שכן שמואל סובר כדעה זו<sup style="color: gray;">91</sup>.
על הדברים ששליח בית דין אסור למשכן את הלווה בהם, ע"ע משכון.
<h4>משכון בכח</h4>
אף על פי שהמלוה את חבירו אסור למשכנו בחוזק<sup style="color: gray;">92</sup>, ואם משכנו בחוזק והזיק, בין בגופו בין בממונו, חייב, כמו באחר<sup style="color: gray;">93</sup>, אבל שליח בית דין יכול להכותו אם מסרב בו כשמשכנו בזרוע בשוק<sup style="color: gray;">94</sup>.
על כך שכל מקום שמסרב אדם לציית לשליח בית דין, אם היכהו, פטור, עי' לעיל: המזמין<sup style="color: gray;">95</sup>.
<h3>שליח המלקה</h3>
<h4>הלקאוהו ומת</h4>
שליח בית דין המכה מלקות* אחד מחיבי-מלקיות* ממה שאמדוהו בית דין ומת תחת ידו, פטור מן הגלות<sup style="color: gray;">96</sup>, אם משום שעשה מצוה<sup style="color: gray;">97</sup>, או שכיון שאמדוהו אנוס* הוא<sup style="color: gray;">98</sup>. ויש מהראשונים המפרשים שזהו שדרשו את הכתוב ברוצח* בשגגה<sup style="color: gray;">99</sup>: לחטֹב עצים<sup style="color: gray;">100</sup>, מה חטיבת עצים רשות - שאם רוצה חוטב, ואם רוצה אינו חוטב<sup style="color: gray;">101</sup>, שנאמר שם: ואשר יבֹא את רעהו ביער<sup style="color: gray;">102</sup>, ומהמילה "אשר" משמע, אם ירצה יבוא, אם ירצה לא יבוא<sup style="color: gray;">103</sup> - אף כל שהוא רשות, יצא שליח בית דין<sup style="color: gray;">104</sup>.
הוסיף שליח בית דין רצועה אחת יתר על מה שאמדוהו ומת, הרי זה גולה על ידו<sup style="color: gray;">105</sup>.
<h4>אשת השליח</h4>
היכה השליח ברשות בית דין, ורב עימו המוכה, ובאה אשת השליח להצילו, הרי היא פטורה מבושת*<sup style="color: gray;">106</sup>, שנאמר: וקרבה אשת האחד<sup style="color: gray;">107</sup>, ואנו דורשים: ולא שליח בית דין<sup style="color: gray;">108</sup>. או משום שנאמר: וקרבה אשת האחד להציל את אישהּ<sup style="color: gray;">109</sup>, ואנו דורשים: ולא שליח בית דין<sup style="color: gray;">110</sup>. או משום שנאמר שם: ושלחה ידהּ<sup style="color: gray;">111</sup>, ואנו דורשים: ולא אשת שליח בית דין<sup style="color: gray;">112</sup>, שאינה חייבת<sup style="color: gray;">113</sup>, כיון שבעלה היה רשות לו להכותו והוא היכהו, יכלה להצילו ולביישו<sup style="color: gray;">114</sup>. ואם היכהו השליח שלא ברשות, הרי היא חייבת בבושת<sup style="color: gray;">115</sup>, שנאמר: ושלחה ידהּ<sup style="color: gray;">116</sup> - והוא מיותר, שהיה לו לכתוב: "וקרבה אשת האחד להציל את אישהּ מיד מכהו והחזיקה במבֻשיו", ואנו דורשים<sup style="color: gray;">117</sup> - לרבות אשת שליח בית דין<sup style="color: gray;">118</sup>.
<h3>המקבל גזל המושב</h3>
הגוזל את חבירו שחייב להחזיר את הגזילה<sup style="color: gray;">119</sup>, אם היא שוה פרוטה*<sup style="color: gray;">120</sup>, ואם נשבע לשקר שאינו חייב לו, שנינו שחייב להחזיר הגזילה לנגזל עצמו, ולא לשלוחו<sup style="color: gray;">121</sup>, שנאמר: לאשר הוא לו<sup style="color: gray;">122</sup>, כלומר לנגזל שהגזילה היא לו<sup style="color: gray;">123</sup>, שהמילים "לאשר הוא לו" ממעטות<sup style="color: gray;">124</sup> שלא יתננו לשלוחו שיולך לו<sup style="color: gray;">125</sup>, שכיון שנשבע לו אי אפשר לו להביא כפרתו - אשם-גזלות* - עד שיעשה השבה מעולה לידו של נגזל<sup style="color: gray;">126</sup>, ומכל מקום יכול ליתנו לשליח בית דין<sup style="color: gray;">127</sup>, וכיון שמסרו לו נפטר<sup style="color: gray;">128</sup>, שנאמר: יתננו<sup style="color: gray;">129</sup>, ומילה זו מיותרת, שכבר נאמר: ושלַּם וגו' לאשר הוא לו<sup style="color: gray;">130</sup>, ועוד, שהיא איננה במקומה, שלא היה לו לומר אלא "יתננו לאשר הוא לו", ולכן דרשו חכמים שיש נתינה אחרת שאינה לו, וכפי ש"אשר הוא לו" מיעט שלוחו של נגזל<sup style="color: gray;">131</sup>, "יתננו" ריבה שליח בית דין<sup style="color: gray;">132</sup>.
בפירוש הדין של השבת הגזילה לשליח בית דין, נחלקו ראשונים: א) יש מפרשים שתקנה היא שתיקנו חכמים, מפני תקנת-השבים*, שלא נתחייב לזה - שגזל פרוטה<sup style="color: gray;">133</sup> - להוציא מנה בהוצאות הדרך<sup style="color: gray;">134</sup>, ונותנו לשליח בית דין והוא שומרו בידו עד שיבוא הנגזל<sup style="color: gray;">135</sup>, או שנותנו לשליח בית דין שיפקידו בבית דין עד שיבוא הנגזל<sup style="color: gray;">136</sup>, ואם נאבד ביד שליח בית דין קודם שיגיע ליד בעלים, או אפילו לבית דין פטור, ולפיכך משנתן לשליח בית דין יכול להביא אשמו ואין השבת גזילו ליד בעלים ולא אפילו ליד בית דין מעכבת<sup style="color: gray;">137</sup>. ויש הסוברים לדעה זו, שהדברים אמורים כשנותן לשליח שיביאהו לנגזל<sup style="color: gray;">138</sup>. ב) ויש מפרשים שדין זה הוא מתקנת חכמים מפני תקנת השבים שלא למונעו מלהשיב ולהביא כפרתו<sup style="color: gray;">139</sup>, ונותנו ביד שליח בית דין להביאו לידי הנגזל, ונותן בידו הוצאות הדרך<sup style="color: gray;">140</sup>, או יחזיקו בידו עד שיבוא נגזל אליו<sup style="color: gray;">141</sup>. ג) ויש מפרשים שהמשנה נשנית קודם תקנת השבים, ומוסר הגוזל הגזילה ביד שליח בית דין שיוליכנו לנגזל, ומשעה שמסרו אינו חייב באחריותו<sup style="color: gray;">142</sup>, ויכול להביא אשם-גזלות* מייד כשמסרו לידו, ואין צריך להמתין עד שתגיע הגזילה ליד הנגזל<sup style="color: gray;">143</sup>, ואין דין זה משום תקנה, אלא מעיקר הדין<sup style="color: gray;">144</sup>.
להלכה פסקו ראשונים שמשעה שמסר הגזלן הגזל לשליח בית דין אינו חייב באחריותו<sup style="color: gray;">145</sup>, ויצא ידי חובתו<sup style="color: gray;">146</sup>, ונחלקו אחרונים בדעתם אם הוא מעיקר הדין<sup style="color: gray;">147</sup>. או אינו אלא תקנת חכמים<sup style="color: gray;">148</sup>. וכן נחלקו אם מועיל כשמפקיד אצל שליח בית דין על מנת שיבוא הנגזל אצלו<sup style="color: gray;">149</sup>. או שאינו מועיל אלא אם נותן לשליח שיביאהו לנגזל<sup style="color: gray;">150</sup>.
שליח זה המקבל הגזל המושב, נחלקו בו הדעות: יש סוברים שאינו מועיל אם לא עשאוהו בית דין שליח בעדים<sup style="color: gray;">151</sup>. ויש סוברים שמועיל אף אם לא עשאוהו בעדים<sup style="color: gray;">152</sup>.
<h2>שליח להולכה</h2>
<b>הגדרת הערך</b> - שליח*, שבעל* עושה, להוליך גט* לאשתו.
<h3>מהותו</h3>
שליח* שהאיש עושה להוליך גט* לאשתו, נקרא - בתלמוד<sup style="color: gray;">1</sup>, בגאונים<sup style="color: gray;">2</sup> ובראשונים<sup style="color: gray;">3</sup> - שליח להולכה<sup style="color: gray;">4</sup>, ויש שנקרא בראשונים: שליח הולכה<sup style="color: gray;">5</sup>.
<h3>מקורו</h3>
האיש עושה שליח* להוליך גט* לאשתו<sup style="color: gray;">6</sup>, ודין זה הוא מן התורה<sup style="color: gray;">7</sup>, שנאמר בגירושין: ושִׁלחהּ מביתו<sup style="color: gray;">8</sup>, ומזה שלא נאמר "וגירשה"<sup style="color: gray;">9</sup>, מלמד שהוא - שהאיש<sup style="color: gray;">10</sup> - עושה שליח<sup style="color: gray;">11</sup> להוליך גט לאשתו<sup style="color: gray;">12</sup>. או שדין זה נלמד מזה שנאמר שם בפעם השניה: ושִׁלחהּ מביתו<sup style="color: gray;">13</sup>, והמילים הללו מיותרות<sup style="color: gray;">14</sup>, ולא נכתבו אלא לדרשה<sup style="color: gray;">15</sup>, ויש לדרוש מ"שלח" שב"ושִׁלחהּ", שהוא עושה שליח<sup style="color: gray;">16</sup>.
בברייתא שבירושלמי למדו מקור דין שליח להולכה, ממה שנאמר שני פעמים בפרשת גירושין: ונתן בידה<sup style="color: gray;">17</sup>, לרבות שיכול לתת הגט ביד שלוחו, ביד שלוחה<sup style="color: gray;">18</sup>, וכן משלוחו לשליחה<sup style="color: gray;">19</sup> ומשלוחו לשלוחו<sup style="color: gray;">20</sup>.
על מחלוקת האמוראים, אם אישה עושה שליח-לקבלה* לקבל גיטה מיד שליח להולכה של בעלה, ע"ע שליח לקבלה.
<h3>זמן הגירושין</h3>
האומר - לשליח - הולך גט זה לאשתי, אם רצה לחזור - הבעל<sup style="color: gray;">21</sup> - יחזור<sup style="color: gray;">22</sup>, שאין האישה מתגרשת בגט ששלח הבעל עד שיגיע גט לידה<sup style="color: gray;">23</sup>, לפיכך יכול לחזור בו עד שיגיע גט לידה<sup style="color: gray;">24</sup>.
מטעם זה, שאינה מגורשת עד שיגיע גט לידה<sup style="color: gray;">25</sup>, הבעל ששלח גט לאשתו הרי הוא חייב במזונותיה<sup style="color: gray;">26</sup> ובכל תנאי-כתובה* עד שיגיע הגט לידה<sup style="color: gray;">27</sup>, או - לסוברים שאישה עושה שליח-לקבלה* לקבל מידי שליח להולכה<sup style="color: gray;">28</sup> - ליד שליח לקבלה<sup style="color: gray;">29</sup>.
<h3>נתינת הקלף והדיו והקולמוס</h3>
העושה שליח לגרש, אינו צריך לתת לשליח - במתנה - הקלף והדיו והקולמוס<sup style="color: gray;">30</sup> - כפי הדין בגט* שהסופר צריך להקנותם לבעל<sup style="color: gray;">31</sup> - אלא שלוחו הוא כמותו<sup style="color: gray;">32</sup>.
<h3>ציווי על הנתינה</h3>
בעל שעשה שליח להולכה, צריך שיאמר לו: תן גט זה לאשתי<sup style="color: gray;">33</sup> .
<h3>נתינה קריאה ודיבור</h3>
כל דין האיש עם האישה, בענין נתינת הגט*<sup style="color: gray;">34</sup> וקריאתו<sup style="color: gray;">35</sup> ודיבורו<sup style="color: gray;">36</sup>, כן דין שלוחו עימה<sup style="color: gray;">37</sup>. והמגרש את אשתו על ידי שליח, צריך שיכתוב בגט*: הרי את מותרת<sup style="color: gray;">38</sup> - כפי הדין בגט רגיל<sup style="color: gray;">39</sup> - אבל כשנותן הגט - וצריך לומר לשון גרושין<sup style="color: gray;">40</sup> - אומר לו: התקבל גט זה לאשתי<sup style="color: gray;">41</sup>.
<h3>הכשרים לשליחות</h3>
הכל כשרים להיות שליח להולכה<sup style="color: gray;">42</sup>, אחד האיש ואחד האשה*<sup style="color: gray;">43</sup>, חוץ מחרש-שוטה-וקטן*<sup style="color: gray;">44</sup>, שאינם בני דעה<sup style="color: gray;">45</sup>, והם פסולים לכל ענייני שליחות<sup style="color: gray;">46</sup>, וגוי*<sup style="color: gray;">47</sup>, שאינו בתורת גיטין וקידושין<sup style="color: gray;">48</sup>.
עבד-כנעני*, אם כשר להוליך גט אישה, נחלקו ראשונים: יש סוברים שפסול<sup style="color: gray;">49</sup>, כפי שהוא פסול - לסוברים כן<sup style="color: gray;">50</sup>, וכן הלכה<sup style="color: gray;">51</sup> - לקבל גט אישה, שאין חילוק טעם ביניהם<sup style="color: gray;">52</sup>. ויש סוברים שעבד כנעני אינו פסול אלא לקבלת גט אבל לא להולכתו<sup style="color: gray;">53</sup>. ויש המסתפקים בזה, והכריעו להחמיר<sup style="color: gray;">54</sup>, ולדעתם אם עבר והביא והיא אשת-כהן* נפסלה מן הכהונה מספק, וכן אם פשטה וקיבלה קידושין*, חוששים לקידושיו<sup style="color: gray;">55</sup>.
היה השליח קטן כשנתנו לו הגט, והגדיל והביאו, או חרש ונתפקח<sup style="color: gray;">56</sup>, שוטה ונשתפה, עבד ונשתחרר, גוי ונתגייר<sup style="color: gray;">57</sup>, פסול<sup style="color: gray;">58</sup>, והרי זה גט בטל<sup style="color: gray;">59</sup>. אבל אם נתן לו הגט כשהוא פיקח, ונתחרש וחזר ונתפקח, שפוי ונשתטה וחזר ונשתפה<sup style="color: gray;">60</sup>, כשהביא הגט לידי האישה, הרי זה גט<sup style="color: gray;">61</sup> כשר<sup style="color: gray;">62</sup>, מפני שתחילתו וסופו בדעת<sup style="color: gray;">63</sup>.
אשה*, אף על פי שהיא פסולה לעדות<sup style="color: gray;">64</sup>, כשרה לשליחות הגט<sup style="color: gray;">65</sup>.
קרוב*, אף על פי שהוא פסול לעדות<sup style="color: gray;">66</sup>, כשר לשליחות הגט<sup style="color: gray;">67</sup>. ויש שכתבו שלכתחילה לא יהא השליח קרוב לאיש ולא לאשה ולא לדיינים שנותנים הגט לפניהם<sup style="color: gray;">68</sup>.
פסולי-עדות* מחמת עבירה, הפסולים מדברי-סופרים*, כשרים לשליחות הגט<sup style="color: gray;">69</sup>, אבל הפסולים בעבירה מדברי תורה פסולים להבאת הגט, ואם הביאו הרי זה פסול<sup style="color: gray;">70</sup>. במה דברים אמורים, כשלא נתקיים הגט על פי עדים<sup style="color: gray;">71</sup>, אבל אם נתקיים הגט על פי עדים, נחלקו ראשונים: יש סוברים שהגט פסול<sup style="color: gray;">72</sup>. ויש סוברים שהגט כשר<sup style="color: gray;">73</sup>.
היו פסולים כשנתמנו שלוחים, וחזרו בתשובה קודם שנתנוהו לאשה, כשרים<sup style="color: gray;">74</sup>.
על הסוברים שפסול חרש-שוטה-וקטן* לשליחות* נלמד מהכתוב ממנו למדים שליח להולכה ושליח לקבלה: כי יקח איש<sup style="color: gray;">75</sup>, שנדרש: איש, ולא קטן, ע"ע חרש שוטה וקטן<sup style="color: gray;">76</sup>. על סומא*, אימתי כשר להיות שליח להולכה, ע"ע סומא.
<h3>עדות</h3>
שליח הולכה, אם צריך לעשותו בעדים, נחלקו ראשונים ואחרונים: א) יש סוברים שאין צריך לעשותו בעדים<sup style="color: gray;">77</sup>, שכיון שהגט יוצא מתחת ידו, בדין הוא שיהא נאמן, שהרי האמינו הבעל<sup style="color: gray;">78</sup>, שאין מקום לעדים בשליחות זה אלא להודיע אמיתת הדבר<sup style="color: gray;">79</sup>, שבכל התורה כולה שלוחו של אדם כמותו<sup style="color: gray;">80</sup>. ב) ויש מהראשונים ואחרונים הסוברים, ששליח הולכה צריך לעשותו בעדים<sup style="color: gray;">81</sup>, שכן אמרו בירושלמי: עשה שליח להוליך את הגט צריך להחזיקו בפני שנים<sup style="color: gray;">82</sup>. ונחלקו ראשונים אם צריך שני עדים מלבד השליח, שהרי הוא בא במקום הבעל<sup style="color: gray;">83</sup>. או שצריך עד אחד מלבד השליח<sup style="color: gray;">84</sup>.
לסוברים שליח הולכה אין צריך לעשותו בעדים<sup style="color: gray;">85</sup>, הדברים אמורים כשהודו השליח והמשלח<sup style="color: gray;">86</sup>, ואם כופר המשלח, נחלקו ראשונים: יש סוברים שאינה מגורשת<sup style="color: gray;">87</sup>. ויש סוברים שהיא ספק מגורשת<sup style="color: gray;">88</sup>.
לסוברים שליח הולכה אין צריך לעשותו בעדים<sup style="color: gray;">89</sup>, הדברים אמורים, כשמסר לה גט שחתומים בו עדים<sup style="color: gray;">90</sup>, אבל אם אין עדים חתומים בו, והלך השליח ומסרו לה בפני עדים, הרי זו ספק מגורשת<sup style="color: gray;">91</sup>.
לסוברים שליח הולכה צריך לעשותו בעדים<sup style="color: gray;">92</sup>, כתבו ראשונים שמכל מקום השליח נאמן לומר שעשאו בעדים, ואין צריך עדות על כך<sup style="color: gray;">93</sup>.
<h3>שטר הרשאה</h3>
שליח להולכת הגט אין צריך שטר הרשאה*<sup style="color: gray;">94</sup>, ומכל מקום הורגלו לכתוב שטר הרשאה<sup style="color: gray;">95</sup>. ויש מהראשונים שכתבו שנהגו בלא שטר הרשאה<sup style="color: gray;">96</sup>.
<h3>האומר לרבים</h3>
היו רבים עומדים ביחד, ואמר: הוליכו גט לאשתי, איזה מהם שירצה יוליך אותו בשביל כולם<sup style="color: gray;">97</sup>, ואם אמר: שנים מכם יוליכוהו, יוליכו שנים<sup style="color: gray;">98</sup>. אפילו היה בכללם אב ובנו - והיה עוד אחד עימהם<sup style="color: gray;">99</sup> - דעתו גם על הבן, ונעשה הבן שליח במקום האב<sup style="color: gray;">100</sup>. אמר לחבורה: כולכם הוליכוהו, אינו גט עד שיוליכוהו כולם, וכעת תיקנו חכמים שהאומר לרבים להוליך גט לאשתו, יאמר: כל אחד מכם יוליך גט לאשתי<sup style="color: gray;">101</sup>.
<h3>הפיכת שליחות קבלה להולכה</h3>
האישה שעשתה שליח-לקבלה* ואמר לו הבעל: אין רצוני שתקבל לה גיטה, אלא הרי זו גיטה הולך אותו לה<sup style="color: gray;">102</sup>, הרשות ביד הבעל, ונעשה זה שליח להולכה<sup style="color: gray;">103</sup>, לא שליח לקבלה<sup style="color: gray;">104</sup>, שאין הגט גט אלא כפי רצון הבעל<sup style="color: gray;">105</sup>, ולפיכך אם רצה לחזור הבעל, יחזור<sup style="color: gray;">106</sup>.
אמר הבעל לשליח: התקבל לה גיטה, או: הא לך, או: זכה לה, לא עקר שליחות הקבלה<sup style="color: gray;">107</sup>.
אמר הבעל לשליח: הולך לה, או: הולך ותן לה, נחלקו תנאים: א) לדעת תנא קמא - ורבי<sup style="color: gray;">108</sup> - לא עקר שליחות הקבלה,ש"הולך" כאומר "זכה"<sup style="color: gray;">109</sup>. ב) ולדעת ר' נתן, "הולך" אינו כאומר "זכה"<sup style="color: gray;">110</sup>. ונחלקו ראשונים בדעתו: יש מפרשים שעקר שליחות הקבלה, ולא נתגרשה עד שיגיע גט לידה<sup style="color: gray;">111</sup>. ויש שנסתפקו שמא הוא כאומר "זכה", לענין שאינו יכול להחזיר, ואם מת הבעל עד שלא הגיע גט לידה מגורשת, אבל צריך הוא להוליכו וליתן לה, שלכן אמר לו: הולך ותן לה, וכאילו התנה עימו שיזכה לה מעכשיו ובתנאי שיוליך ויתן לה ומקיים תנאו והולך, ועד שלא הגיע גט לידה לא תינשא לכתחילה, שמא לא בא לידה<sup style="color: gray;">112</sup>.
להלכה נחלקו ראשונים: יש פוסקים, שאם אמר הולך לה, או: הולך ותן לה, עקר שליחות הקבלה, ולא נתגרשה עד שיגיע גט לידה<sup style="color: gray;">113</sup>, שכן ההלכה כר' נתן<sup style="color: gray;">114</sup>, שהרי אביי סובר כמותו<sup style="color: gray;">115</sup>, והלכה-כבתראי*<sup style="color: gray;">116</sup>. ויש פוסקים, שהרי היא ספק מגורשת<sup style="color: gray;">117</sup>, שלדעתם ההלכה כרב, שהסתפק אם "הולך" כאומר "זכה" או לא<sup style="color: gray;">118</sup>, שכן הם מפרשים שאף אביי סבר שספק הוא אם מגורשת או לאו<sup style="color: gray;">119</sup>.
אף להלכה נחלקו הפוסקים: יש הפוסקים שלא נתגרשה עד שיגיע גט לידה<sup style="color: gray;">120</sup>. ויש הפוסקים שהיא ספק מגורשת<sup style="color: gray;">121</sup>.
בירושלמי אמרו שנחלקו תנאים אף כשאמר הבעל לשליח: הילך, או: הוליכו לה, או: נתנו לה, שלדעת רבי אם רצה להחזיר לא יחזיר<sup style="color: gray;">122</sup>. ולדעת ר' נתן, אם רצה להחזיר, יחזיר<sup style="color: gray;">123</sup>.
<h3>התקבל גט זה לאשתי</h3>
האומר: התקבל גט זה לאשתי, אם רצה לחזור יחזור<sup style="color: gray;">124</sup>, שאינה מגורשת עד שיגיע גט לידה<sup style="color: gray;">125</sup>, שאינו שליח-לקבלה* אלא להולכה<sup style="color: gray;">126</sup>, שאדם יודע שאין בידו לעשות שליח קבלה<sup style="color: gray;">127</sup>, וגמר ונתן לשם הולכה<sup style="color: gray;">128</sup>, שכוונתו: התקבל והולך לה<sup style="color: gray;">129</sup>. ויש החולק, כשגילתה דעתה שרוצה להתגרש, ועל כך ע"ע אין חבין לאדם אלא בפניו<sup style="color: gray;">130</sup>.
על הטעם שאין האיש יכול לעשות שליח-לקבלה*, ע"ע.
<h3>שליח שמסר לבעל ששליחותו שונה</h3>
עשתה האישה שליח-להובאה*, ובא לבעל ואמר: אשתך עשאתני שליח לקבל לה גיטה, אף על פי שאם אמר לו הבעל: הולך כמו שאמרה היא, שאינה מגורשת כלל<sup style="color: gray;">131</sup>, אם הבעל אמר לו: הולך לה או זכה לה, ולא אמר: כמו שאמרה היא, כשיגיע לידה מתגרשת<sup style="color: gray;">132</sup>, שעשאו עתה שליח להולכה, ועל דעת זה קיבלו<sup style="color: gray;">133</sup>.
<h3>בקידושין</h3>
יש בראשונים, שאף שליח האיש לקדש אישה<sup style="color: gray;">134</sup>, נקרא שליח להולכה<sup style="color: gray;">135</sup>, או: שליח הולכה<sup style="color: gray;">136</sup>.
<h2>שליח לקבלה</h2>
<b>הגדרת הערך</b> - שליח*, שאישה עושה, לקבל גט* מבעלה.
<h3>מהותו</h3>
שליח שאישה עושה לקבל גט* מבעלה, נקרא - בתלמוד<sup style="color: gray;">1</sup>, בגאונים<sup style="color: gray;">2</sup> ובראשונים<sup style="color: gray;">3</sup> - שליח לקבלה<sup style="color: gray;">4</sup>, ויש שנקרא בראשונים: שליח קבלה<sup style="color: gray;">5</sup>.
שליח לקבלה, אם יכול למנות שליח לקבלה אחר, ע"ע מילי לא מימסרן לשליח. על עשיית שליח-הבאה* בידי האישה, ע"ע.
<h3>מקורו</h3>
האישה עושה שליח* לקבל גט* מבעלה<sup style="color: gray;">6</sup>, ודין זה הוא מן התורה<sup style="color: gray;">7</sup>, שנאמר בגירושין: ושִׁלחהּ מביתו<sup style="color: gray;">8</sup>, עם מפיק בה"א<sup style="color: gray;">9</sup>, "קרי ביה"<sup style="color: gray;">10</sup> ושָׁלחה<sup style="color: gray;">11</sup>, ללא מפיק בה"א<sup style="color: gray;">12</sup>, מלמד שהיא - שהאישה<sup style="color: gray;">13</sup> - עושה שליח<sup style="color: gray;">14</sup> והבעל נותן גיטה אפילו על ידי שלוחה<sup style="color: gray;">15</sup>. או שמזה שנאמר שם בפעם השניה: ושִׁלחהּ מביתו<sup style="color: gray;">16</sup>, והמילים הללו מיותרות<sup style="color: gray;">17</sup>, ולא נכתבו אלא לדרשה<sup style="color: gray;">18</sup>, וכיון שדרשנו מ"שלח" שב"ושִׁלחהּ" - לסוברים כן<sup style="color: gray;">19</sup> - שהוא עושה שליח, יש לדרוש מתוספת הה', שב"שלחה" שהיא עושה שליח<sup style="color: gray;">20</sup>.
בטעם שנצרך לימוד מיוחד ללמדנו שהאישה עושה שליח לקבלה<sup style="color: gray;">21</sup>, ואין אנו לומדים זאת מהלימוד ממנו למדנו שהאיש עושה שליח-להולכה*<sup style="color: gray;">22</sup>, כתבו ראשונים, שאם התורה היתה מלמדת אותנו רק הדין של שליח להולכה, היינו חושבים שבבעל דוקא שייך שליחות, שאינו מגרש אלא מדעתו<sup style="color: gray;">23</sup>, אבל אישה, שמתגרשת בעל כורחה<sup style="color: gray;">24</sup>, לא חזק מעשה שלה כל כך שתוכל למנות שליח במקומה<sup style="color: gray;">25</sup>.
בברייתא שבירושלמי למדו מקור דין שליח לקבלה, ממה שנאמר שני פעמים בפרשת גירושין: ונתן בידה<sup style="color: gray;">26</sup>, לרבות שיכול לתת הגט ביד שלוחו<sup style="color: gray;">27</sup>, ביד שלוחה, וכן משלוחו לשליחה<sup style="color: gray;">28</sup> ומשלוחו לשלוחו<sup style="color: gray;">29</sup>.
על מחלוקת האמוראים, אם אישה עושה שליח לקבלה לקבל גיטה מיד שליח-להולכה* של בעלה, עי' להלן<sup style="color: gray;">30</sup>.
<h3>זמן הגירושין</h3>
האישה שאמרה: התקבל לי גיטי, אם רצה - הבעל<sup style="color: gray;">31</sup> - לחזור, לא יחזור<sup style="color: gray;">32</sup>, שהאישה שעשתה שליח קבלה, הרי היא מגורשת בקבלתו<sup style="color: gray;">33</sup>, מיד כשיגיע הגט לידו<sup style="color: gray;">34</sup>, כאילו הגיע לידה<sup style="color: gray;">35</sup>, שכיון שהיא עשתה אותו שליח, הרי הוא כידה, ונתגרשה מיד בקבלתו של זה<sup style="color: gray;">36</sup>.
מטעם זה, שהאישה מגורשת משעה שיגיע גט לידי שליח קבלה<sup style="color: gray;">37</sup>, משעה שיגיע גט לידו, הבעל פטור ממזונותיה<sup style="color: gray;">38</sup> ומכל תנאי-כתובה*<sup style="color: gray;">39</sup>.
<h3>עשייתו בידי איש</h3>
האיש אינו יכול לעשות שליח קבלה<sup style="color: gray;">40</sup>, שגט* חוב הוא לה ואין חבין לאדם אלא מדעתו<sup style="color: gray;">41</sup>, ואינו יכול לעשות שליח לחובתה שלא מדעתה<sup style="color: gray;">42</sup>, ולפיכך האומר: התקבל גט זה לאשתי, אם רצה לחזור יחזור<sup style="color: gray;">43</sup>, שאינה מגורשת עד שיגיע גט לידה<sup style="color: gray;">44</sup>, שאינו שליח לקבלה אלא להולכה<sup style="color: gray;">45</sup>, שאדם יודע שאין בידו לעשות שליח קבלה<sup style="color: gray;">46</sup>, וגמר ונתן לשם הולכה<sup style="color: gray;">47</sup>, שכוונתו: התקבל והולך לה<sup style="color: gray;">48</sup>. ויש החולק, כשגילתה דעתה שרוצה להתגרש, ועל כך ע"ע אין חבין לאדם אלא בפניו<sup style="color: gray;">49</sup>.
היתה קטטה ביניהם, והבעל אמר לאחד: זכה בגט זה בשבילה, או שלא היתה קטטה ביניהם, וצווחה האישה לפני קבלת השליח את הגט שרצונה להתגרש, נחלקו הדעות אם אינה מגורשת, או שהיא ספק מגורשת, ועל כך ע"ע אין חבין לאדם אלא בפניו<sup style="color: gray;">50</sup>.
<h3>שליח קבלה מיד שליח הולכה</h3>
האישה, אם עושה שליח קבלה לקבל גיטה מידי שליח-הולכה* של הבעל, נחלקו תנאים ואמוראים:
א) לדעת הברייתא בירושלמי - ור' חנינא בבבלי<sup style="color: gray;">51</sup>, ויש הסוברים שעוד אמוראים סוברים כן<sup style="color: gray;">52</sup> - אישה עושה שליח לקבל לה גיטה מיד שליח בעלה<sup style="color: gray;">53</sup>. ושנינו בברייתא בירושלמי שהדבר נלמד ממה שנאמר שני פעמים בפרשת גירושין: ונתן בידה<sup style="color: gray;">54</sup>, לרבות שיכול לתת הגט ביד שלוחו, ביד שלוחה, וכן משלוחו לשליחה<sup style="color: gray;">55</sup> ומשלוחו לשלוחו<sup style="color: gray;">56</sup>.
ב) ולדעת רב - ושמואל<sup style="color: gray;">57</sup> - אין האישה עושה שליח לקבל לה גיטה מיד שליח בעלה<sup style="color: gray;">58</sup>. ונחלקו לשונות התלמוד לדעה זו: א) ללשון הראשונה, הטעם משום בזיון של בעל<sup style="color: gray;">59</sup>, כסבור קלותי בעיניה שאינה מקבלתו בעצמה<sup style="color: gray;">60</sup>. ונחלקו ראשונים אם ללשון זו פסול הגט הוא מדאורייתא<sup style="color: gray;">61</sup>, שמן הסתם מקפיד<sup style="color: gray;">62</sup>. או שהפסול הוא מדרבנן, שמא יקפיד הבעל ויוציא לעז על הגט שאינו גט, או שיש לחוש שאם הקפיד קפידתו קפידה<sup style="color: gray;">63</sup>. ללשון זו אפילו קדמה היא ועשתה שליח לקבלה קודם שמסר הבעל ליד שלוחו אינו שליח לקבלה<sup style="color: gray;">64</sup>, אבל אם ידע הבעל שעשתה כן ולא הקפיד, אין כאן חשש בזיון, והרי הוא שליח קבלה<sup style="color: gray;">65</sup>. וכן אמרו בירושלמי שהיה מעשה באישה שעשתה שליח לקבלה לקבל מיד שליח להולכה של בעלה, ואמר רב: אם רצה להחזיר לא יחזיר<sup style="color: gray;">66</sup>, מפני שבאותו המעשה אחר הדלת היה עומד הבעל והיה שומע, ולא הקפיד<sup style="color: gray;">67</sup>, או שבאותו מעשה הבעל שמע שעשתה שליח קודם שעשה הוא<sup style="color: gray;">68</sup>, שלדעת הירושלמי טעם הפסול הוא משום בזיון הבעל<sup style="color: gray;">69</sup>. ויש המפרשים שלדעה זו, כל שקדמה היא ועשתה שליח לקבלה קודם שמסר הבעל ליד שלוחו, הרי ידע הבעל ולא הקפיד, והוא שליח לקבלה<sup style="color: gray;">70</sup>, וכל שלא ידע מן הסתם אינו מקפיד<sup style="color: gray;">71</sup>. ב) וללשון השניה, הטעם שלדעה זו האישה אינה עושה שליח לקבלה מידי שליח להולכה, משום חצרה הבאה לה לאחר מיכן<sup style="color: gray;">72</sup>, שהוא כנותן לה הגט בחצר של אחרים, והפסול הוא מדרבנן, שיש לגזור<sup style="color: gray;">73</sup> שלא יקבל שליח האישה מיד שליח בעלה משום שדומה לזה שקדם הבעל ומסרו ליד שליח ואחר כך עשתה היא שליח לקבלו, ויבואו לומר: חצר הוא שליח הבעל וכשקנאתו היא נעשה החצר עצמו שלוחה<sup style="color: gray;">74</sup>. וללשון זו, אם קדמה היא ועשתה שליח לקבלה קודם שמסר הבעל ליד שלוחו, הרי הוא שליח לקבלה<sup style="color: gray;">75</sup>, ששוב אינו דומה לחצר הבא לאחר מיכן<sup style="color: gray;">76</sup>, אבל אם קדם הוא ועשה שליח להולכה, אין האישה יכולה בשום דבר לעשות שליח לקבל גיטה מיד שליח בעלה ואפילו אם הבעל חפץ בדבר<sup style="color: gray;">77</sup>. ויש מפרשים שאם קדמה היא ועשתה שליח, לדעה זו אינו שליח קבלה<sup style="color: gray;">78</sup>.
אף להלכה נחלקו גאונים וראשונים ואחרונים: א) יש פוסקים שהאישה עושה שליח לקבל את גיטה מיד שלוחו של בעלה<sup style="color: gray;">79</sup>, שההלכה כר' חנינא<sup style="color: gray;">80</sup>, שכן עוד אמוראים סוברים כן, לדעתם<sup style="color: gray;">81</sup>, ועוד, שרב תלמיד הוא לגבי ר' חנינא, ואין-הלכה-כתלמיד-במקום-הרב*<sup style="color: gray;">82</sup>. ב) ויש פוסקים שאין האישה עושה שליח לקבל את גיטה מיד שלוחו של בעלה<sup style="color: gray;">83</sup>, שההלכה כרב<sup style="color: gray;">84</sup>, שכן הוא דבר-שבערוה*<sup style="color: gray;">85</sup>, ועוד, שכן רב ושמואל רבים הם נגד ר' חנינה<sup style="color: gray;">86</sup>, ועוד, שכל מקום שנחלקו רב ור' חנינא, הלכה - לסוברים כן<sup style="color: gray;">87</sup> - כרב<sup style="color: gray;">88</sup>, ועוד, שנושאים ונותנים בתלמוד בביאור טעמו של רב<sup style="color: gray;">89</sup>. ויש שכתב הטעם שרב הוא רבו של ר' חנינא, ואין הלכה כתלמיד במקום הרב<sup style="color: gray;">90</sup>. או שמפני שלא נתבאר כמי ההלכה, יש להחמיר<sup style="color: gray;">91</sup>, וכתבו ראשונים שלא נתבאר אם ההלכה שהטעם הוא משום חצרה הבאה לאחר מכן, ואם קדם הוא ועשה שליח להולכה שוב אינה יכולה לעשות שליח לקבלה<sup style="color: gray;">92</sup>. ויש מהאחרונים שכתבו להלכה שטעם הפסול מפני שסבור הבעל שקל הוא בעיניה שאינה רוצה בעצמה לקבלו ומקפיד על כך, ולכן אם עשתה שליח לקבל מיד הבעל עצמו והוא נותן לו אין כאן חשש בזיון, שהרי ידע ולא הקפיד, והאישה עושה שליח קבלה<sup style="color: gray;">93</sup>. ויש מהראשונים שכתבו שהמנהג שאין האישה עושה שליח לקבל גיטה מידי שליח להולכה<sup style="color: gray;">94</sup>.
<h3>נערה המאורסה</h3>
נערה-המאורסה*, אף על פי שמתגרשת בקבלת גיטה בידה - לסוברים כן<sup style="color: gray;">95</sup>, וכן הלכה<sup style="color: gray;">96</sup> - כמו קבלת אביה<sup style="color: gray;">97</sup>, אביה יכול לעשות שליח קבלה, אבל היא אינה יכולה לעשות שליח קבלה<sup style="color: gray;">98</sup>, אלא אם כן אין לה אב<sup style="color: gray;">99</sup>, או שנישאת<sup style="color: gray;">100</sup>.
<h3>קטנה</h3>
קטנה*, אינה יכולה לעשות שליח לקבלה<sup style="color: gray;">101</sup>, אפילו אין לה אב<sup style="color: gray;">102</sup>, או שנישאת<sup style="color: gray;">103</sup>, וקטנה שאמרה: התקבל לי גיטי, אינו גט עד שיגיע גט לידה, לפיכך אם רצה הבעל לחזור, יחזור<sup style="color: gray;">104</sup>, שאין קטן* עושה שליח*<sup style="color: gray;">105</sup>, אבל אביה יכול לעשותו, אם היא ארוסה<sup style="color: gray;">106</sup>. ויש מהראשונים שכתב הטעם שאינה עושה שליח קבלה, מפני ששליח קבלה צריך עדים<sup style="color: gray;">107</sup>, ואין מעידים על הקטן, שאינו בן דעת גמורה<sup style="color: gray;">108</sup>.
<h3>הכשרים לשליחות</h3>
הכל כשרים להיות שליח לקבלה<sup style="color: gray;">109</sup>, אחד האיש ואחד האשה*<sup style="color: gray;">110</sup>, חוץ מחרש-שוטה-וקטן*<sup style="color: gray;">111</sup>, שאינם בני דעה<sup style="color: gray;">112</sup>, והם פסולים לכל ענייני שליחות<sup style="color: gray;">113</sup>, וגוי*<sup style="color: gray;">114</sup>, שאינו בתורת גיטין וקידושין<sup style="color: gray;">115</sup>.
עבד-כנעני*, אם כשר לקבל גט אישה, נחלקו אמוראים: לדעת ר' אמי, כשר, שכן במשנה שנינו שהגוי פסול<sup style="color: gray;">116</sup>, ומשמע שהעבד כשר<sup style="color: gray;">117</sup>. ולדעת רב אסי אמר ר' יוחנן, אין העבד נעשה שליח לקבל גט לאישה מיד בעלה, לפי שאינו בתורת גיטין וקידושין<sup style="color: gray;">118</sup>, וכן הלכה<sup style="color: gray;">119</sup>.
היה השליח קטן כשנתנו לו הגט, והגדיל והביאו, או חרש ונתפקח<sup style="color: gray;">120</sup>, שוטה ונשתפה, עבד ונשתחרר, גוי ונתגייר<sup style="color: gray;">121</sup>, פסול<sup style="color: gray;">122</sup>, והרי זה גט בטל<sup style="color: gray;">123</sup>. אבל אם נתן לו הגט כשהוא פיקח, ונתחרש וחזר ונתפקח, שפוי ונשתטה וחזר ונשתפה<sup style="color: gray;">124</sup>, כשהביא הגט לידי האישה, הרי זה גט<sup style="color: gray;">125</sup> כשר<sup style="color: gray;">126</sup>, מפני שתחילתו וסופו בדעת<sup style="color: gray;">127</sup>.
אשה*, אף על פי שהיא פסולה לעדות<sup style="color: gray;">128</sup>, כשרה לשליחות הגט<sup style="color: gray;">129</sup>.
קרוב*, אף על פי שהוא פסול לעדות<sup style="color: gray;">130</sup>, כשר לשליחות הגט<sup style="color: gray;">131</sup>. ויש שכתבו שלכתחילה לא יהא השליח קרוב לאיש ולא לאשה ולא לדיינים שנותנים הגט לפניהם<sup style="color: gray;">132</sup>.
פסולי-עדות* מחמת עבירה, הפסולים מדברי-סופרים*, כשרים לשליחות הגט<sup style="color: gray;">133</sup>, אבל הפסולים בעבירה מדברי תורה פסולים להבאת הגט, ואם הביאו הרי זה פסול<sup style="color: gray;">134</sup>. במה דברים אמורים, כשלא נתקיים הגט על פי עדים<sup style="color: gray;">135</sup>, אבל אם נתקיים הגט על פי עדים, נחלקו ראשונים: יש סוברים שהגט פסול<sup style="color: gray;">136</sup>. ויש סוברים שהגט כשר<sup style="color: gray;">137</sup>.
היו פסולים כשנתמנו שלוחים, וחזרו בתשובה קודם שנתנוהו לאשה, כשרים<sup style="color: gray;">138</sup>.
על הסוברים שפסול חרש-שוטה-וקטן* לשליחות* נלמד מהכתוב ממנו למדים שליח-להולכה* ושליח לקבלה: כי יקח איש<sup style="color: gray;">139</sup>, שנדרש: איש, ולא קטן, ע"ע חרש שוטה וקטן<sup style="color: gray;">140</sup>.
<h3>עדות</h3>
אישה העושה שליח לקבלה, צריכה לעשותו בפני שני עדים<sup style="color: gray;">141</sup>, וצריך השליח לקבל הגט בפני שנים<sup style="color: gray;">142</sup>, אפילו אם השנים המעידים על השליחות הם המעידים על קבלת הגט או אחד מעיד על השליחות ואחד מעיד על הקבלה, ואחד מצטרף עם כל אחד להיות מעיד זה ועל זה<sup style="color: gray;">143</sup>. ויש הסוברים שאם השליח כשר לעדות, הוא מצטרף עם עד אחר<sup style="color: gray;">144</sup>. וכתבו ראשונים שלכתחילה לא ימסור הבעל הגט ליד השליח, עד שיברר תחילה שנעשה שליח קבלה בעדים<sup style="color: gray;">145</sup>, משום חשש לעז<sup style="color: gray;">146</sup>.
<h3>שטר הרשאה</h3>
שליח קבלה צריך שטר הרשאה*<sup style="color: gray;">147</sup>, ויחתמו עליו שני עדים כשרים<sup style="color: gray;">148</sup>.
<h3>לשונות השליחות</h3>
מספר לשונות שליחות, נידונו בדברי תנאים אם מועילות לעשות שליח קבלה:
א) האישה שאמרה: התקבל לי גיטי, מועילה לעשותו שליח קבלה<sup style="color: gray;">149</sup>.
ב) האישה שאמרה: טול לי גיטי, נחלקו בה תנאים: לדעת תנא קמא, אינה מועילה לעשותו שליח קבלה<sup style="color: gray;">150</sup>. ולדעת רבן שמעון בן גמליאל - וסתם תוספתא<sup style="color: gray;">151</sup>, וסתם ברייתא<sup style="color: gray;">152</sup> - מועילה לעשותו שליח קבלה<sup style="color: gray;">153</sup>, וכן הלכה<sup style="color: gray;">154</sup>.
ג) לשון "יהא - גיטי<sup style="color: gray;">155</sup> - לי בידך", אמרו בתוספתא וברייתא וירושלמי, שמועילה לעשותו שליח קבלה<sup style="color: gray;">156</sup>, וכן הלכה<sup style="color: gray;">157</sup>. ויש מהראשונים שהשמיטו מההלכה, ובמקומו כתב: קח לי בידך<sup style="color: gray;">158</sup>. יש מהפוסקים שכתבו ששתי הלשונות מועילים<sup style="color: gray;">159</sup>. ויש מהפוסקים שנראה מדבריהם שלשון זו אינה מועילה<sup style="color: gray;">160</sup>.
ד) לשון "שא לי גיטי" אמרו בתוספתא - ויש הגורסים כן בברייתא<sup style="color: gray;">161</sup> - שמועילה לעשותו שליח קבלה<sup style="color: gray;">162</sup>. ויש שאינם גורסים לשון זו בברייתא<sup style="color: gray;">163</sup>, ויש מהאחרונים שצידדו שמכל מקום אף הם מודים שהלשון מועילה<sup style="color: gray;">164</sup>. ולהלכה נחלקו הפוסקים: יש הסוברים שלשון זו אינה מועילה<sup style="color: gray;">165</sup>. ויש הסוברים שלשון זו מועילה<sup style="color: gray;">166</sup>.
יש מהראשונים שכתב שאף הלשון "שמור לי גיטי" מועילה לעשתו שליח קבלה<sup style="color: gray;">167</sup>.
לשון "התקבל לי גיטי" המועילה לעשות השליח שליח קבלה<sup style="color: gray;">168</sup>, כתבו ראשונים, שאף אם לא אמרה "לי", הרי הוא שליח קבלה<sup style="color: gray;">169</sup>, שכל לשון קבלה הרי הוא כאומר "לי"<sup style="color: gray;">170</sup>. אכן אם אמרה "יהא בידך", ולא אמרה "יהא לי בידך" - שהוא לשון העושה שליח קבלה<sup style="color: gray;">171</sup> - אמרו בירושלמי שאינו שליח קבלה<sup style="color: gray;">172</sup>. וכתבו ראשונים, שאף אם אמרה "טול גיטי", ולא אמרה "טול לי גיטי" - שהוא לשון קבלה, לסוברים כן<sup style="color: gray;">173</sup>, וכן הלכה<sup style="color: gray;">174</sup> - וכן אם אמרה "שא גיטי", ולא אמרה "שא לי גיטי" - שהוא לשון קבלה, לסוברים כן<sup style="color: gray;">175</sup> - אינו מועיל<sup style="color: gray;">176</sup>.
<h3>חצר וד' אמות</h3>
עשתה האישה שליח לקבלה, וזרק האיש גט* לתוך חצרו<sup style="color: gray;">177</sup> של השליח, נסתפק בה ר' אלעזר בירושלמי אם נעשית כידו של השליח<sup style="color: gray;">178</sup>, וכן נסתפקו בה ראשונים<sup style="color: gray;">179</sup>, והכריעו שדין השליח כדין האשה לכל דבר, שאם זרק הבעל את הגט לחצירו מגורשת<sup style="color: gray;">180</sup>, כדין הזורק גט לתוך חצרה של האישה<sup style="color: gray;">181</sup>. וכן אם עשתה האישה שליח קבלה, וזרק האיש גט לתוך ארבע אמותיו<sup style="color: gray;">182</sup> של השליח, נספקו בה ראשונים<sup style="color: gray;">183</sup>, והכריעו שהרי היא מגורשת<sup style="color: gray;">184</sup>, כדין הזורק גט לתוך ארבע אמותיה של האישה<sup style="color: gray;">185</sup>.
על טעם הספק בחצרו של שליח קבלה אם היא קונה הגט, ע"ע חצר (ב)<sup style="color: gray;">186</sup>.
<h3>צורת הנתינה</h3>
בשעת נתינת הגט ביד שליח קבלה, ישבו בית דין כשרים שאינם קרובים זה לזה ולא לבעל ולא לאשה, ונהגו ליזהר גם כן שלא יהיה קרוב לשליח, ויכירו חתימת ההרשאה, ואחר כך יביא הבעל הגט, ויקראוהו ויחזירוהו לו, ויבטל כל מודעות ויפסול עדים שיעידו דבר שגורם בטול הגט, ויתנוהו ליד השליח ויאמר לו: התקבל גט זה לפלונית אשתי והרי היא מגורשת ממני ומותרת לכל אדם, ויחזרו לקרותו אחר הנתינה, והדיינים יכתבו עדותם, ויתננו ליד השליח<sup style="color: gray;">187</sup>.
<h3>תנאי</h3>
יש מהראשונים הסוברים שבגט שמוסר לידי שליח לקבלה, לא יטיל בו הבעל שום תנאי*<sup style="color: gray;">188</sup>, ומכל מקום אם הטיל תנאי בגט, ונתקיים התנאי, הרי היא מגורשת<sup style="color: gray;">189</sup>.
<h3>הפיכת שליחות קבלה להולכה</h3>
האישה שעשתה שליח לקבלה ואמר לו הבעל: אין רצוני שתקבל לה גיטה, אלא הרי זו גיטה הולך אותו לה<sup style="color: gray;">190</sup>, הרשות ביד הבעל, ונעשה זה שליח-להולכה*<sup style="color: gray;">191</sup>, לא שליח לקבלה<sup style="color: gray;">192</sup>, שאין הגט גט אלא כפי רצון הבעל<sup style="color: gray;">193</sup>, ולפיכך אם רצה לחזור הבעל, יחזור<sup style="color: gray;">194</sup>.
אמר הבעל לשליח: התקבל לה גיטה, או: הא לך, או: זכה לה, לא עקר שליחות הקבלה<sup style="color: gray;">195</sup>.
אמר הבעל לשליח: הולך לה, או: הולך ותן לה, נחלקו תנאים: א) לדעת תנא קמא - ורבי<sup style="color: gray;">196</sup> - לא עקר שליחות הקבלה,ש"הולך" כאומר "זכה"<sup style="color: gray;">197</sup>. ב) ולדעת ר' נתן, "הולך" אינו כאומר "זכה"<sup style="color: gray;">198</sup>. ונחלקו ראשונים בדעתו: יש מפרשים שעקר שליחות הקבלה, ולא נתגרשה עד שיגיע גט לידה<sup style="color: gray;">199</sup>. ויש שנסתפקו שמא הוא כאומר "זכה", לענין שאינו יכול להחזיר, ואם מת הבעל עד שלא הגיע גט לידה מגורשת, אבל צריך הוא להוליכו וליתן לה, שלכן אמר לו: הולך ותן לה, וכאילו התנה עימו שיזכה לה מעכשיו ובתנאי שיוליך ויתן לה ומקיים תנאו והולך, ועד שלא הגיע גט לידה לא תינשא לכתחילה, שמא לא בא לידה<sup style="color: gray;">200</sup>.
להלכה נחלקו ראשונים: יש פוסקים, שאם אמר הולך לה, או: הולך ותן לה, עקר שליחות הקבלה, ולא נתגרשה עד שיגיע גט לידה<sup style="color: gray;">201</sup>, שכן ההלכה כר' נתן<sup style="color: gray;">202</sup>, שהרי אביי סובר כמותו<sup style="color: gray;">203</sup>, והלכה-כבתראי*<sup style="color: gray;">204</sup>. ויש פוסקים, שהרי היא ספק מגורשת<sup style="color: gray;">205</sup>, שלדעתם ההלכה כרב, שהסתפק אם "הולך" כאומר "זכה" או לא<sup style="color: gray;">206</sup>, שכן הם מפרשים שאף אביי סבר שספק הוא אם מגורשת או לאו<sup style="color: gray;">207</sup>.
אף להלכה נחלקו הפוסקים: יש הפוסקים שלא נתגרשה עד שיגיע גט לידה<sup style="color: gray;">208</sup>. ויש הפוסקים שהיא ספק מגורשת<sup style="color: gray;">209</sup>.
בירושלמי אמרו שנחלקו תנאים אף כשאמר הבעל לשליח: הילך, או: הוליכו לה, או: נתנו לה, שלדעת רבי אם רצה להחזיר לא יחזיר<sup style="color: gray;">210</sup>. ולדעת ר' נתן, אם רצה להחזיר, יחזיר<sup style="color: gray;">211</sup>.
<h3>שליח שמסר לבעל ששליחותו שונה</h3>
עשתה האישה שליח-להובאה*, ובא לבעל ואמר: אשתך עשאתני שליח לקבל לה גיטה, והוא אמר: הולך כמו שאמרה היא, אפילו הגיע גט לידה אינה מגורשת<sup style="color: gray;">212</sup>, שהרי הוא עוקר שליחותו ממה שנתרצה להיות שליח להובאה<sup style="color: gray;">213</sup>, מפני שיש בו טורח יותר<sup style="color: gray;">214</sup>, שצריך להגיע גט לידה, והבעל גם כן לא עשאו שליח-להולכה*, כיון שאמר לו: הילך כמו שאמרה היא, נמצא שאין כאן שליחות כלל<sup style="color: gray;">215</sup>. ואפילו נמלך אחר כך להוליכו לה, אינו כלום, כיון שלא בא לידו בתורת שליחות<sup style="color: gray;">216</sup>. ואם הבעל אמר לו: הולך לה או זכה לה, ולא אמר: כמו שאמרה היא, כשיגיע לידה מתגרשת<sup style="color: gray;">217</sup>, שעשאו עתה שליח להולכה, ועל דעת זה קיבלו<sup style="color: gray;">218</sup>.
עשתה האישה שליח לקבלה, ובא לבעל ואמר: אשתך עשאתני שליח להובאה, ואמר לו: הילך כמו שאמרה היא, כיון שהגיע הגט לידה הרי זו מגורשת<sup style="color: gray;">219</sup>, שהרי לא עקר שליחותו אלא נתרצה להיות אפילו שליח להובאה<sup style="color: gray;">220</sup>. ונסתפקו בתלמוד בפירוש דין זה, אם הבעל סומך על דיבורה של האישה, והוא שליח לקבלה, ומייד כשהגיע הגט לידו, הרי היא מגורשת, או שהבעל סומך על דיבורו של השליח, והוא שליח להובאה, ואינה מגורשת עד שתגיע לידה, ולא פשטו הספק<sup style="color: gray;">221</sup>. ולפיכך אם נשרף הגט או אבד קודם שהגיע לידה, הרי היא ספק מגורשת<sup style="color: gray;">222</sup>, וכן אם מת הבעל קודם שהגיע גט לידה, הרי זו ספק מגורשת<sup style="color: gray;">223</sup>, וכן אם חזר בו הבעל קודם שהגיע גט לידה, הרי זו ספק מגורשת<sup style="color: gray;">224</sup>.
עשתה האישה שליח לקבלה, ובא לבעל ואמר: אשתך עשאתני שליח להובאה, ואמר לו הבעל: התקבל, ולא אמר: כמו שאמרה היא, משהגיע לידה הרי זו מגורשת<sup style="color: gray;">225</sup>, שהרי זה כאילו אמר: התקבל והולך<sup style="color: gray;">226</sup>.
<h3>שלא לגרש על ידי שליח לקבלה</h3>
יש מהראשונים הסוברים שנכון להחמיר שלא לגרש על ידי שליח לקבלה<sup style="color: gray;">227</sup>, אם לא על ידי הדחק<sup style="color: gray;">228</sup>, שצריכים לחתום שלושה דיינים על שטר ההרשאה, וצריכים לקיים חתימותיהם מעיר לעיר, ואינו מצוי<sup style="color: gray;">229</sup>, וכן נוהגים, שאין מגרשים על ידי שליח לקבלה<sup style="color: gray;">230</sup>.
<h3>בקידושין</h3>
יש בראשונים, שאף שליח האישה להתקדש לאיש<sup style="color: gray;">231</sup>, נקרא שליח לקבלה<sup style="color: gray;">232</sup>, או: שליח קבלה<sup style="color: gray;">233</sup>.
<h2>שליח צבור</h2>
<b>הגדרת הערך -</b> האומר לפני המתפללים חלקים בתפילה שאינם נאמרים אלא בציבור, ויש שאף מוציא את המתפללים ידי חובה בתפילתו.
שליח צבור, במובנו הרגיל, הוא המתפלל עם הצבור במנין, ועומד לפני העמוד בתפילה*, והוא שליחם לומר לפניהם ברכו* וקדושה* וחזרת-הש"ץ*<sup style="color: gray;">1</sup>, או אדם העובר לפני התיבה בשעת התפילה שאומרים בזמן תענית גשמים<sup style="color: gray;">2</sup>, ופעמים שמוזכר בלשון "יורד – או עובר - לפני התיבה"<sup style="color: gray;">3</sup>, ונקרא גם חזן<sup style="color: gray;">4</sup>. ופעמים שהוא במובן שמוציא את הרבים ידי חובה במצוות מסוימות, כגון תקיעת-שופר*<sup style="color: gray;">5</sup>, ופעמים שמוזכר במובן של העוסק בצרכי הצבור בדברים מסוימים<sup style="color: gray;">6</sup>. ערכנו עוסק בעומד לפני התיבה בתפילה ובתענית.
שליח צבור, הצריכו בו תנאים מסוימים, שעל ידם ראוי הוא להיות ש"ץ. אלא שיש מהתנאים שהצריכו לכל ש"ץ, אפילו כשהוא עובר לפני התיבה באקראי, ועל כך עי' להלן: באקראי. ויש תנאים נוספים שהצריכו למי שממנים אותו לש"ץ קבוע, ועל כך עי' להלן: במינוי קבוע, ושם, על דברים שמחמתם מסלקים אותו ממשרתו. ויש תנאים שהצריכו בש"ץ בתענית גשמים, ועל כך עי' להלן: בתענית גשמים. על המעלות שהצריכו בש"ץ בימים-נוראים*, עי' להלן: בימים נוראים. על אישים שונים שבזמנים מסוימים נוהגים שהם מתפללים לפני העמוד, ועל סדר קדימתם, עי' להלן: החיובים וקדימתם.
<h3><b>באקראי</b></h3>
שליח צבור העומד להתפלל לפני העמוד, אפילו באקראי, הצריכו בו כמה תנאים, וכדלהלן.
<h4>הגון</h4>
שליח צבור צריך שיהיה הגון<sup style="color: gray;">7</sup>, היינו שלא יהיה רשע<sup style="color: gray;">8</sup>, ושליח צבור שאינו הגון היורד לפני התיבה – אף על פי שקולו ערב<sup style="color: gray;">9</sup> - דרשו עליו חז"ל את הפסוק: היתה לי נחלתי כאריה ביער נתנה עלי בקולה על כן שנאתיה<sup style="color: gray;">10</sup>, כלומר, רשע שהקב"ה שונאו, והוא נותן בקולו לפניו<sup style="color: gray;">11</sup>, ואין הקב"ה מקבל את תפלתו<sup style="color: gray;">12</sup>, ויש שהוסיפו טעם, ש"אין קטיגור נעשה סניגור"<sup style="color: gray;">13</sup>.
<h4>מרוצה לעם</h4>
ש"ץ צריך שיהיה מרוצה לעם<sup style="color: gray;">14</sup>, והיינו, שהוא נוח לבריות, והציבור מסכימים לתפלתו<sup style="color: gray;">15</sup>, שהרי צריך להוציא את הקהל ידי חובה<sup style="color: gray;">16</sup>, ותפילה כנגד עבודת הקרבנות היא, וכשם שצריך הכהן המקריב את הסכמת הבעלים, כך צריך ש"ץ את הסכמת הקהל לתפילתו<sup style="color: gray;">17</sup>. בתפלת ערבית, שאינה כנגד קרבנות התמיד, יש שכתבו שאפשר שאין צריך בה מרוצה לעם<sup style="color: gray;">18</sup>.
<h4>גילו</h4>
קטן אינו עובר לפני התיבה<sup style="color: gray;">19</sup>, אלא צריך שיהיה גדול*, שהביא שתי שערות<sup style="color: gray;">20</sup>, והטעם, יש שכתבו, שכיון שצריך להוציא את הרבים ידי חובתם – באופן שצריך להוציאם – וקטן שאינו מחויב בדבר אינו יכול להוציאם ידי חובה<sup style="color: gray;">21</sup>, ויש שכתבו, שהוא משום כבוד הצבור, שגנאי לצבור שקטן מוציאם<sup style="color: gray;">22</sup>. אבל אין צריך שיתמלא זקנו, אלא בשליח צבור קבוע<sup style="color: gray;">23</sup>, ויש מן האחרונים שכתבו בדעת ראשונים, שאפילו באינו קבוע, צריך שיתמלא זקנו<sup style="color: gray;">24</sup>.
בתפילת ערבית, שלהלכה עיקרה רשות – ע"ע ערבית<sup style="color: gray;">25</sup> - יש שהיו נוהגים שקטן מתפלל בו לפני העמוד<sup style="color: gray;">26</sup>, ויש שלימדו זכות על מנהג זה<sup style="color: gray;">27</sup>, משום שבערבית אינו צריך להוציא ידי חובה, שאין בה ברכת יוצר אור, וקדושה<sup style="color: gray;">28</sup>, וכן לסוברים שבסתם אין זה כבוד הציבור<sup style="color: gray;">29</sup>, באופן שהציבור מוחל על כבודו, רשאי קטן להתפלל<sup style="color: gray;">30</sup>. והרבה כתבו, שאין לקטן להיות שליח צבור אפילו בערבית<sup style="color: gray;">31</sup>.
<h4>פוחח</h4>
פוחח, אינו יכול להיות שליח צבור<sup style="color: gray;">32</sup>, ופירשו ראשונים, שהיינו מי שבגדיו קרועים<sup style="color: gray;">33</sup>, וכתפיו או זרועותיו מגולות<sup style="color: gray;">34</sup>, ויש שפירשו שהוא יחף<sup style="color: gray;">35</sup>, ונראים כרעיו<sup style="color: gray;">36</sup>, וצריך שלא יראו רגליו<sup style="color: gray;">37</sup>, והטעם, שאין זה כבוד הציבור<sup style="color: gray;">38</sup>.
<h4>חשש מינות</h4>
האומר שאינו רוצה להיות שליח צבור בבגדי צבעונים, או, בסנדל שעל רגליו, אין מניחים לו להיות שליח צבור, הן בבגדי לבן והן בצבעונים, והן ביחף והן בסנדל<sup style="color: gray;">39</sup>, שחוששים שמא מינות נזרקה בו<sup style="color: gray;">40</sup>, שכן דרך המינים להקפיד בדברים אלו<sup style="color: gray;">41</sup>. אפילו אם נותן טעם לדבריו - כגון שרוצה להתפלל כך משום ענוה<sup style="color: gray;">42</sup> - כתבו ראשונים, שאין מניחים לו<sup style="color: gray;">43</sup>, ויש אחרונים שכתבו, שהיינו דוקא כשנותן טעם לאחר זמן, אבל אם נתן טעם מיד בתחלה, מניחים לו<sup style="color: gray;">44</sup>. ונחלקו ראשונים: יש שכתבו שדוקא באותה התפילה אין מניחים לו<sup style="color: gray;">45</sup>, שכיון שאין זה אלא חשש, אין לנו להחזיק אותו כמין לעולם<sup style="color: gray;">46</sup>. ויש שכתבו שלעולם אין מניחים אותו להיות שליח צבור<sup style="color: gray;">47</sup>, ולדעה זו, יש אחרונים שכתבו, שאם חזר בו באותה התפילה, והסכים להיות שליח צבור בצבעונים, בתפילות אחרות רשאי להיות שליח צבור, ואפילו בבגדי לבן<sup style="color: gray;">48</sup>.
<h4>גר</h4>
גר, יש שסוברים, שאינו יכול להיות שליח צבור, כיון שלדעתם אינו יכול לומר "אלוקינו ואלוקי אבותינו"<sup style="color: gray;">49</sup>, אבל הרבה חולקים וסוברים שיכול להיות שליח צבור, שהקב"ה אמר לאברהם אבינו "אב המון גוים נתתיך", ופירושו שהוא יהיה אב לכל הגרים לעולם<sup style="color: gray;">50</sup>.
<h4>ממזר</h4>
ממזר, נחלקו בו אם ראוי להיות שליח צבור<sup style="color: gray;">51</sup>, ולהלכה, יש שכתבו שאינו ראוי<sup style="color: gray;">52</sup>, מהם שכתבו, שכיון שנולד באיסור, אינו ראוי להיות סניגור לישראל<sup style="color: gray;">53</sup>. ויש שכתבו שיכול להיות שליח צבור<sup style="color: gray;">54</sup>, ויש שהוסיפו, שדוקא אם אביו עשה תשובה, אבל לא עשה אביו תשובה, אם יש אחר אין ראוי שממזר יהיה שליח צבור, שלדעתם צדיק בן צדיק עדיף<sup style="color: gray;">55</sup>.
<h4>צדיק בן רשע</h4>
צדיק בן רשע, כתבו ראשונים, שאין למונעו מלהיות ש"ץ<sup style="color: gray;">56</sup>, שטוב לקרב רחוקים ממשפחות בזויות, והסמיכום לפסוק "שלום שלום לרחוק ולקרוב אמר ה'"<sup style="color: gray;">57</sup>. וכתבו אחרונים, שהוא קודם אפילו לאדם בינוני שהוא בן צדיק<sup style="color: gray;">58</sup>.
<h4>צדיק בן צדיק; צדיק בן רשע</h4>
כשיש בצבור צדיק בן צדיק וצדיק בן רשע, והם שווים במעלתם, נחלקו אחרונים מי מהם עדיף לשליח צבור: יש שכתבו שצדיק בן צדיק עדיף<sup style="color: gray;">59</sup>, כמו שמצינו בחז"ל שאמרו "אינו דומה תפילת צדיק בן צדיק, לתפילת צדיק בן רשע" שתפילתו של בן צדיק מתקבלת יותר לרצון<sup style="color: gray;">60</sup>, ויש שכתבו, שצדיק בן רשע עדיף<sup style="color: gray;">61</sup>, שכיון שהניח מעשה אבותיו, והתגבר על יצרו, מעלתו עדיפה<sup style="color: gray;">62</sup>, ועוד, שראוי לקרב את הרחוקים שאין להם יחוס של כבוד<sup style="color: gray;">63</sup>, וכיון שהקב"ה רואה שכוונתם לקרבו, תפלתם מתקבלת יותר<sup style="color: gray;">64</sup> או, שכיון שאין לו יחוס, הוא יותר שפל ברך וכנוע, ואינו בוטח בתפילתו כי אם על הקב"ה<sup style="color: gray;">65</sup>, ולדעתם, יש שביארו, שאותה שאמרו שאינה דומה תפילתו של צדיק בן צדיק, היינו כשמתפלל עבור עצמו, אבל עבור הציבור, תפלת צדיק בן רשע עדיפה<sup style="color: gray;">66</sup>. ויש מהאחרונים שכתבו, שלמעשה הכל לפי שפלות רוחו של זה, וצדקת אבותיו של זה<sup style="color: gray;">67</sup>.
<h4>קדימת כהן ולוי, ות"ח</h4>
כהן ולוי וישראל, כשהם שווים במעלתם להיות שליח צבור, יש אחרונים שכתבו, שיש להעדיף את הכהן, ולאחריו את הלוי<sup style="color: gray;">68</sup>, וכן תלמיד חכם קודם לעם הארץ, אפילו כשהעם הארץ כהן או לוי<sup style="color: gray;">69</sup>.
מי שמבקשים ממנו שיעמוד – לתפילה זו<sup style="color: gray;">70</sup> - להיות ש"ץ, אמרו בברייתא, שצריך לסרב מעט, ולא יסרב יותר מדאי<sup style="color: gray;">71</sup>, וכך יעשה, פעם ראשונה שמבקשים ממנו יסרב – שיעשה כאילו אינו רוצה, וכאומר איני כדאי לכך<sup style="color: gray;">72</sup> - פעם שניה יכין עצמו כמי שרוצה לעמוד, פעם שלישית יעמוד<sup style="color: gray;">73</sup>. וכתבו ראשונים, שאם היה המבקש אדם גדול, אינו מסרב לו כלל<sup style="color: gray;">74</sup>.
<h3><b>במינוי קבוע</b></h3>
שליח צבור קבוע, שהציבור ממנים אותו להתפלל תדיר לפני העמוד, כתבו ראשונים, שצריך שיהיו בו מעלות מסוימות, באישיותו, בקולו ובאופן תפילתו, וכדלהלן.
<h4>גדול בחכמה ומעשים</h4>
שליח צבור קבוע, צריך שיהא הגדול שבציבור בחכמתו ובמעשיו<sup style="color: gray;">75</sup>, ויש שכתבו שאם אין מוצאים מי שיש בו כל המעלות דלהלן, ימנו את הטוב שבצבור בחכמה ומעשים טובים<sup style="color: gray;">76</sup>.
<h4>ריק מעבירות</h4>
ש"ץ קבוע, צריך שיהא ריק מעבירות<sup style="color: gray;">77</sup>.
<h4>פרקו נאה</h4>
אם צריך שיהא פרקו נאה, נחלקו ראשונים ואחרונים: יש שכתבו שצריך להיות פרקו נאה<sup style="color: gray;">78</sup>, היינו שלא יצא עליו שם רע אפילו בבחרותו<sup style="color: gray;">79</sup>, שעבר עבירה במזיד<sup style="color: gray;">80</sup> פעמים רבות<sup style="color: gray;">81</sup>, ולפי זה אפילו עשה תשובה, אין ממנים אותו<sup style="color: gray;">82</sup>. ויש מהאחרונים שסוברים, שגם לדעה זו, לא הצריכו פרקו נאה אלא למצוה מן המובחר<sup style="color: gray;">83</sup>. ויש סוברים שאין צריך פרקו נאה<sup style="color: gray;">84</sup>, ואם עשה תשובה – אפילו על חטא חמור, כגון עבודה זרה<sup style="color: gray;">85</sup> ­- ממנים אותו<sup style="color: gray;">86</sup>.
<h4>נתמלא זקנו</h4>
ש"ץ קבוע, צריך שיתמלא זקנו<sup style="color: gray;">87</sup>, ומי שלא נתמלא זקנו, אף על פי שהוא חכם גדול, לא יהא שליח צבור, מפני כבוד-הצבור*<sup style="color: gray;">88</sup>. על ציבור שמחלו על כבודם, ומסכימים למנותו לשליח צבור, שנחלקו בו אחרונים, ע"ע כבוד הצבור: במחילת הצבור<sup style="color: gray;">89</sup>.
הגיע לגיל שראוי זקנו להתמלא – שהוא בן עשרים שנה<sup style="color: gray;">90</sup> - ולא יצא לו זקן, אפשר למנותו לשליח צבור<sup style="color: gray;">91</sup>, שאין הזקן העיקר, אלא שיגיע לשלמות הדעת<sup style="color: gray;">92</sup>.
<h4>קולו ערב</h4>
ש"ץ קבוע, צריך שיהא קולו ערב<sup style="color: gray;">93</sup>, ושיהיה לו נעימה בקולו<sup style="color: gray;">94</sup>, היינו שיודע לבסם בקולו<sup style="color: gray;">95</sup>, בנועם הניגון<sup style="color: gray;">96</sup>, שמושך את הלב<sup style="color: gray;">97</sup>.
<h4>רגיל לקרות</h4>
וכן צריך שיהיה רגיל לקרות<sup style="color: gray;">98</sup>, בתורה ונביאים וכתובים<sup style="color: gray;">99</sup>.
<h4>עלג</h4>
עלג, כגון שקורא לאל"ף עי"ן ולעי"ן אל"ף, או שהוגה ה"א במקום חי"ת – או שקורא לשיבולת סיבולת<sup style="color: gray;">100</sup> - וכן מי שאינו יכול להוציא את האותיות כתיקונן, אין ממנים אותו לשליח צבור<sup style="color: gray;">101</sup>.
במקום שכולם קוראים לאל"ף עי"ן, או שהוגים ה"א במקום חי"ת, כתבו הפוסקים, שבאותו המקום רשאים הם להיות שליחי צבור<sup style="color: gray;">102</sup>, שלגבי אותו המקום אינם חשובים עלגים<sup style="color: gray;">103</sup>.
בשעת צורך גדול, שצריכים דוקא את העלג, יש ראשונים שכתבו, שאם אי אפשר בענין אחר, יכול הוא להיות שליח צבור<sup style="color: gray;">104</sup>, ויש שהוסיפו, שדוקא אם כשמתכוין וטורח הגייתו ככל אדם<sup style="color: gray;">105</sup>.
כשהרב חפץ דוקא באדם מסוים, והוא עלג, יש אחרונים שכתבו בדעת ראשונים, שיכול למנותו לשליח צבור<sup style="color: gray;">106</sup>, שמתוך שמתפלל לפני רבו, יכוין ויטרח יותר להגות את התיבות כראוי<sup style="color: gray;">107</sup>, ולפי זה, יש שכתבו, שגם ז' טובי העיר יכולים למנותו, לפי שמתירא מפניהם, וקורא כראוי<sup style="color: gray;">108</sup>. אבל מדברי שאר ראשונים ואחרונים נראה שאינו יכול למנותו שליח צבור<sup style="color: gray;">109</sup>.
<h4>כבד פה</h4>
כבד פה, כלומר מגמגם, כתבו אחרונים שדינו כעלג, ואין למנותו שליח צבור<sup style="color: gray;">110</sup>.
מי שאינו מחתך את האותיות כראוי, אינו לו להיות ש"ץ<sup style="color: gray;">111</sup>.
<h4>שפל ברך</h4>
אם צריך להיות שפל ברך, היינו עניו, נחלקו ראשונים: יש שכתבו שצריך<sup style="color: gray;">112</sup>, ויש שנראה מדבריהם שאין צריך<sup style="color: gray;">113</sup>.
<h4>זקן</h4>
אם יש בו כל המעלות, והוא זקן, הרי זה משובח ביותר<sup style="color: gray;">114</sup>.
<h4>סירוב להתפלל</h4>
ש"ץ קבוע, כשמבקשים ממנו להתפלל, אינו צריך לסרב - שלא כמו ש"ץ באקראי, שצריך לסרב מעט<sup style="color: gray;">115</sup> - אלא עומד מעצמו להתפלל לפני העמוד<sup style="color: gray;">116</sup>, ואדרבה, אין ראוי שימתין עד שיאמרו לו, לפי שנראה שאינו סומך על דיבור הציבור שמינוהו<sup style="color: gray;">117</sup>, ואין זה דרך כבוד<sup style="color: gray;">118</sup>.
<h4>סילוקו מהמינוי</h4>
על דברים מסוימים שאינם ראוים, מצינו בפוסקים, שמחמת חומרתם מעבירים על ידם שליח צבור ממשרתו, ועל כך עי' להלן. וכל שכן שמי שנמצא דברים אלו אין ממנים אותו לשליח צבור<sup style="color: gray;">119</sup>.
אין מעבירים שליח צבור ממשרתו, אלא אם כן נמצא בו פסול, ויש ראיות לדבר, כגון עדים<sup style="color: gray;">120</sup>, או שיש קול* שאינו פוסק<sup style="color: gray;">121</sup>, כדי שלא יחשדוהו בסתם שנמצא בו פסול<sup style="color: gray;">122</sup>.
נמצא בו פסול – כגון אלו דלהלן – אפילו יש ראיות לדבר, אם עשה תשובה, אין מעבירים אותו<sup style="color: gray;">123</sup>.
באו עדים שתפסוהו עם הנוכרית, מעבירים אותו<sup style="color: gray;">124</sup>. באו עדים שמסר אדם מישראל לגוים, מעבירים אותו<sup style="color: gray;">125</sup>, וכן אם אמר שהולך למסור, מעבירים אותו<sup style="color: gray;">126</sup>, אבל אם רק מאיים שילך למסור, גוערים בו ומתרים בו, שאם יוסיף לומר כדברים הללו יעבירהו, ואם הוסיף לומר כך, ראוי להעבירו<sup style="color: gray;">127</sup>.
מי שהוא מנבל את פיו<sup style="color: gray;">128</sup>, או שמשורר בשירי הגוים<sup style="color: gray;">129</sup>, היינו בניגונים שמנגנים בהם לעבודה זרה<sup style="color: gray;">130</sup> – יש שסוברים שדוקא אם הם מיוחדים לעבודה זרה<sup style="color: gray;">131</sup>, ויש סוברים שאפילו אינם מיוחדים דוקא לעבודה זרה<sup style="color: gray;">132</sup> – או בשירי עגבים<sup style="color: gray;">133</sup>, מעבירים אותו<sup style="color: gray;">134</sup>, אם מיחו בו שלא יעשה כן ולא שמע להם<sup style="color: gray;">135</sup>.
שליח צבור שהוא גם שוחט ובודק, ואינו רוחץ עצמו ובגדיו מהלכלוך והסרחון קודם התפלה, והוכיחוהו שלא יעשה כן, ולא שמע להם, מעבירים אותו<sup style="color: gray;">136</sup>.
מי שבתו זנתה תחת בעלה, לכתחילה יש להעמיד שליח צבור אחר במקומו, ואם אי אפשר להעמיד אחר, הוא כשר<sup style="color: gray;">137</sup>.
<h3><b>בתענית גשמים</b></h3>
שליח צבור, העומד לפני התיבה בשעת התפלה של תענית-גשמים*, הצריכו בו כמה תנאים, מלבד התנאים שהצריכו בכל מינוי של שליח צבור בכל השנה, וכדלהלן. על הדברים שהצריכו בכל ש"ץ קבוע, עי' לעיל: במינוי קבוע.
<h4>רגיל בתפילה</h4>
צריך שיהא רגיל<sup style="color: gray;">138</sup>, היינו רגיל להתפלל<sup style="color: gray;">139</sup>, ותפלתו שגורה בפיו שלא יטעה<sup style="color: gray;">140</sup>, שש"ץ שטועה סימן רע הוא לשולחיו<sup style="color: gray;">141</sup>. ויש שכתבו שרגיל להיות שליח צבור<sup style="color: gray;">142</sup>. וזהו התנאי הראשון והקודם לשאר התנאים<sup style="color: gray;">143</sup>.
<h4>רגיל לקרות</h4>
וצריך שיהיה רגיל לקרות בתורה ובנביאים וכתובים<sup style="color: gray;">144</sup>, כדי שיהיו הפסוקים של תפילה מסודרים בפיו<sup style="color: gray;">145</sup>.
<h4>בקי בכל הברכות</h4>
וצריך שיהיה בקי בכל הברכות כולן<sup style="color: gray;">146</sup>.
<h4>רגיל במדרש הלכות ואגדות</h4>
אם צריך שיהיה רגיל לשנות במדרש – ובתלמוד<sup style="color: gray;">147</sup> - בהלכות ובאגדות, יש שגורסים בברייתא שצריך<sup style="color: gray;">148</sup>, ויש שאינם גורסים שצריך<sup style="color: gray;">149</sup>, וכן נראה מהרבה ראשונים שאין צריך<sup style="color: gray;">150</sup>.
<h4>ביתו ריק</h4>
שליח צבור, אמרו במשנה ובברייתא, שצריך שיהיו לו בנים, וביתו ריק<sup style="color: gray;">151</sup>, היינו שהוא עני<sup style="color: gray;">152</sup> - ויש שכתבו, שלא יהיה עשיר<sup style="color: gray;">153</sup> - כדי שיהא ליבו שלם בתפלה<sup style="color: gray;">154</sup>. ויש מהאחרונים שפירשו, שלדעת הירושלמי הברייתא שאומרת "ויש לו בית ושדה"<sup style="color: gray;">155</sup>, חולקת על המשנה, וסוברת שאין צריך שביתו יהיה ריק<sup style="color: gray;">156</sup>.
<h4>יש לו שדות שצריכות גשמים</h4>
וצריך שיהיו לו שדות זרועות וצריכות גשמים<sup style="color: gray;">157</sup>, שמתוך כך מכוין יותר בתפילה על הגשמים<sup style="color: gray;">158</sup>.
<h4>שפל ברך</h4>
וצריך שיהיה שפל ברך<sup style="color: gray;">159</sup>, כלומר, עניו<sup style="color: gray;">160</sup>.
<h4>מרוצה לעם</h4>
וצריך שיהיה מרוצה לעם<sup style="color: gray;">161</sup>, היינו שהוא נוח לבריות, והם מסכימים לתפלתו<sup style="color: gray;">162</sup>.
<h4>נעימה בקולו</h4>
וצריך שיהיה לו נעימה בקולו<sup style="color: gray;">163</sup>, היינו שיודע לבסם בקולו<sup style="color: gray;">164</sup>, בנועם הניגון<sup style="color: gray;">165</sup>, שמושך את הלב<sup style="color: gray;">166</sup>.
<h4>קולו ערב</h4>
וצריך שיהא קולו ערב<sup style="color: gray;">167</sup>. וכן דרשו חכמים: כבד את ה' מהונך<sup style="color: gray;">168</sup>, גם מקולך<sup style="color: gray;">169</sup>.
<h4>ריק מעבירות</h4>
וצריך שיהיה ביתו ריק מעבירות<sup style="color: gray;">170</sup>. יש מהראשונים שפירשו שיהא ריק מן הגזל ומן החמס<sup style="color: gray;">171</sup>. ויש מהראשונים שהוסיפו, שלא יהיו בבני ביתו ובכל קרוביו ובכל הנלווים עליו בעלי עבירות<sup style="color: gray;">172</sup>, וכתבו אחרונים, שהיינו דוקא באופן שיכול למחות ולמונעם מעבירות, אבל באינו יכול למונעם, אינו פסול להיות שליח צבור מחמתם<sup style="color: gray;">173</sup>.
<h4>פרקו נאה</h4>
וצריך שיהיה פרקו נאה<sup style="color: gray;">174</sup>, כלומר, שלא יצא עליו שם רע, אפילו בבחרותו<sup style="color: gray;">175</sup>, שעבר עבירה במזיד<sup style="color: gray;">176</sup> הרבה פעמים<sup style="color: gray;">177</sup>. ואפילו עשה אחר כך תשובה, הרי הוא בכלל אין פרקו נאה<sup style="color: gray;">178</sup>.
<h4>זקן</h4>
מי שיש לו כל המעלות הללו, והוא זקן – כיון שלבו נשבר, ורתיחת בחרות פרחה ממנו<sup style="color: gray;">179</sup> - ראוי הוא ביותר להיות שליח צבור<sup style="color: gray;">180</sup>, ואם אינו זקן, הואיל ויש בו את כל שאר המעלות, ראוי הוא להיות שליח צבור<sup style="color: gray;">181</sup>.
<h3><b>בימים נוראים</b></h3>
<h4>מעלות כבתענית גשמים</h4>
בימים-נוראים*, יש שכתבו, שצריך שיהיה בש"ץ את אותם המעלות שהצריכו לש"ץ בתענית גשמים<sup style="color: gray;">182</sup>.
ונהגו לחזר אחר איש הגון, אדם כשר וירא שמים, שלם, ובעל מידות טובות<sup style="color: gray;">183</sup>, לפי שראוי לאיש כזה להיות אמצעי בין הקהל להקב"ה<sup style="color: gray;">184</sup>, וכן שיהא מטופל בבנים, ששופך לבו בכוונה ותחנונים יותר משאר בני אדם<sup style="color: gray;">185</sup>, שבימים אלו עומדים תלויים בדין, וצריך יותר כוונה<sup style="color: gray;">186</sup>. ומעיקר הדין כל ישראל כשרים, ובלבד שיהיה מרוצה לקהל<sup style="color: gray;">187</sup>.
<h4>גילו</h4>
גיל השליח צבור, יש שכתבו, שצריך שיהיה מבן כ"ה שנה ולמעלה<sup style="color: gray;">188</sup>, שהוא הגיל הראוי לעבודת המקדש, לסוברים כן<sup style="color: gray;">189</sup>, ומצוה מן המובחר שיהיה מבן שלושים ולמעלה<sup style="color: gray;">190</sup>, שיש סוברים שהוא הגיל לעבודת המקדש<sup style="color: gray;">191</sup>, ועוד, שמזמן זה נמצא בחצי ימי הזיקנה וליבו נשבר יותר<sup style="color: gray;">192</sup>, ודעתו מיושבת<sup style="color: gray;">193</sup>.
<h4>נשוי</h4>
בימים נוראים, יש שכתבו, שצריך שליח הצבור להיות נשוי<sup style="color: gray;">194</sup>, כשם שכהן גדול צריך להיות נשוי ביום הכפורים<sup style="color: gray;">195</sup>, כדי שיהיה שמור מהחטא<sup style="color: gray;">196</sup>. הנשוי לשתי נשים, נחלקו אחרונים: יש שכתבו שלא יהיה שליח צבור<sup style="color: gray;">197</sup>, כשם שאסור לכהן גדול ביום הכפורים,<sup style="color: gray;">198</sup> ויש שכתבו שמותר<sup style="color: gray;">199</sup>, לפי שמעיקר הדין אינו צריך להיות נשוי, ואינו אלא מנהג, ואין לנו להחמיר בו ולדמותו לגמרי לכהן גדול<sup style="color: gray;">200</sup>.
<h4>בן תורה שאינו בן ל' ואינו נשוי</h4>
בן תורה וירא חטא, שאינו בן ל' שנה ואינו נשוי, כתבו אחרונים, שהוא קודם לאיש פשוט בן ל' ונשוי<sup style="color: gray;">201</sup>.
<h4>פרנסי ומנהיגי הקהל</h4>
פרנסים המנהיגים את הצבור, יש שנהגו, שהם יהיו שליחי הצבור בימים הנוראים, שיש בהם זכויות להגן על הדור<sup style="color: gray;">202</sup>, ועוד, שיודעים הם בצער הדור<sup style="color: gray;">203</sup>.
<h4>צדיק בן צדיק</h4>
בימים הנוראים, יש שכתבו, שראוי להדר אחר צדיק בן צדיק<sup style="color: gray;">204</sup>, אפילו לסוברים שבסתם צדיק בן רשע עדיף<sup style="color: gray;">205</sup>.
<h4>ההולך לדון בערכאות גוים</h4>
ההולך לדון בערכאות של גוים, אינו ראוי להיות שליח צבור בימים נוראים, אם לא עשה תשובה<sup style="color: gray;">206</sup>.
<h4>פרישה ג' ימים</h4>
המתפלל לפני הצבור בימים הנוראים, יש שכתבו שראוי לו לפרוש שלושה ימים קודם ראש השנה ויום הכפורים מכל דבר המביא לידי טומאה, לפי שצריכים טהרה ביותר<sup style="color: gray;">207</sup>.
<h4>לימוד כוונות התפילה</h4>
ראוי ששליח הצבור ילמד את כוונות התפילות<sup style="color: gray;">208</sup>.
<h4>באמירת הסליחות</h4>
באמירת הסליחות*, מדקדקים לחזור אחר שליח צבור היותר הגון והיותר גדול בתורה ומעשים שאפשר למצוא<sup style="color: gray;">209</sup>, ושיהיה בן שלושים שנה<sup style="color: gray;">210</sup>, ושיהיה נשוי<sup style="color: gray;">211</sup>.
<h4>ש"ץ לכל ימי הסליחות</h4>
שליח צבור באמירת הסליחות, יש שנהגו, שהוא שליח צבור גם בתפלת ערבית קודם לסליחות, וגם בתפלת שחרית שלאחריה<sup style="color: gray;">212</sup>, ויש שהוסיפו שהוא שליח צבור כל היום<sup style="color: gray;">213</sup>. והטעם, יש שכתבו משום המתחיל במצוה אומרים לו גמור<sup style="color: gray;">214</sup>, ויש שכתבו, לפי שיש שנהגו שהמתפלל לפני הצבור בימי הסליחות – הן בסליחות והן בשאר תפילות – צם ומתענה באותו היום, וכדי שלא להכביד על השליח צבור הקבוע שיתענה בכל הימים האלו, מעמידים בכל יום אדם אחר שיהיה שליח צבור בסליחות והתפילות<sup style="color: gray;">215</sup>. ולדעה זו, יש שהוסיפו, ששליח צבור של אותו היום, קודם לאבל*, ולמוהל, ולמי שיום זה הוא יום-שמת-בו-אביו-או-אמו* ("יארצייט")<sup style="color: gray;">216</sup>, ויש שכתבו, ש"יארצייט", קודם לו<sup style="color: gray;">217</sup>. ויש שכתבו, שאין נוהגים ששליח הצבור בסליחות הוא שליח הציבור בכל תפילות היום<sup style="color: gray;">218</sup>.
<h3><b>החיובים וקדימתם</b></h3>
<h4>אבל, בתפילות חול, שבת ועוד</h4>
אבל בתוך י"ב חודש – ויש שנוהגים באבלות רק עד י"א חודש, כדי שלא לעשות אביו או אמו כרשעים, שמשפט הרשעים י"ב חודש<sup style="color: gray;">219</sup> - נוהגים שמתפלל לפני העמוד<sup style="color: gray;">220</sup>, ובלבד שיהא מרוצה לעם<sup style="color: gray;">221</sup>. ומצינו בו כמה מנהגים אימתי עומד הוא להתפלל לפני העמוד כשליח צבור, וכדלהלן. יש שכתבו, שנוהגים שמתפלל לפני העמוד תפלת ערבית במוצאי שבתות<sup style="color: gray;">222</sup>, שבאותה השעה חוזרים הנשמות ממנוחת השבת לגהינם, וכשהבן מתפלל הוא פודה את אביו או אמו מן הגיהנם<sup style="color: gray;">223</sup>. ויש שנוהגים שהוא מתפלל - מלבד תפילות מסוימות בימים מסוימים, עי' להלן - את כל התפילות<sup style="color: gray;">224</sup>. ויש שנהגו, שאבל מתפלל רק פעם אחת או פעמיים בשבוע<sup style="color: gray;">225</sup>, כיון שהיו עמי ארצות שלא ידעו את סדר התפילה והברכות כתיקונם, ואם יתפללו בכל הימים יש כאן זלזול בתפילה<sup style="color: gray;">226</sup>, וכל זה דוקא כשכך הוא מנהג המקום, אבל כשאין מנהג קבוע, אין למנוע מהאבל להתפלל, והמוחה באבל מלהתפלל, כאילו מוחה בו שלא יקיים מצוה, וכאילו גוזל את המת, כיון שיש למת נחת רוח מתפילת האבל<sup style="color: gray;">227</sup>. כשאין האבל יודע להתפלל לפני העמוד, יש שנהגו שמתפלל רק "למנצח" ו"ובא לציון" לפני העמוד<sup style="color: gray;">228</sup>, וקדיש שאחר "ובא לציון"<sup style="color: gray;">229</sup>, שקדיש זה שהוא מעיקר התפילה מעולה יותר מקדיש שאחר התפילה<sup style="color: gray;">230</sup>. בשבתות וימים טובים, נוהגים שאין האבל מתפלל כשליח ציבור<sup style="color: gray;">231</sup>, אפילו כשהוא שליח צבור קבוע<sup style="color: gray;">232</sup>, לפי שהם ימי שמחה<sup style="color: gray;">233</sup>, אף על פי שאין איסור בדבר<sup style="color: gray;">234</sup>, ואם אין מי שראוי להתפלל יותר מהאבל, יתפלל האבל<sup style="color: gray;">235</sup>, ויש שכתבו, שמותר לאבל להתפלל לכתחילה בשבת ויום טוב<sup style="color: gray;">236</sup>. בקריאת ההלל, אין האבל מתפלל לפני העמוד<sup style="color: gray;">237</sup>, לפי שצריך לאומרה בשמחה<sup style="color: gray;">238</sup>, והוא הדין לתפילת מוסף<sup style="color: gray;">239</sup>. תפילת שחרית בימים שאומרים בהם הלל*, יש שכתבו שאין האבל מתפלל לפני העמוד<sup style="color: gray;">240</sup>, לפי שהקהל בשמחה<sup style="color: gray;">241</sup>, ויש שכתבו, שהאבל יכול להתפלל עד אחר תפילת שמונה עשרה בלחש, ואחריו יתפלל חזן אחר<sup style="color: gray;">242</sup>, ויש שסוברים שיכול להתפלל כדרכו בחול<sup style="color: gray;">243</sup>. שאר תפילות שבראש חודש, יש שכתבו, שהאבל יכול להתפלל תפילת ערבית<sup style="color: gray;">244</sup>, משום שאין בו ניגון של שמחה<sup style="color: gray;">245</sup>, והוא הדין תפלת מנחה<sup style="color: gray;">246</sup>, ויש שהחמירו שלא יתפלל<sup style="color: gray;">247</sup>. בחול המועד, יש שכתבו שלא יתפלל אפילו ערבית, לפי שהוא יום שמחה<sup style="color: gray;">248</sup>, ויש שכתבו שיכול להתפלל מנחה וערבית<sup style="color: gray;">249</sup>. בשאר ימים שאין אומרים בהם תחנון*, מותר לאבל להיות שליח ציבור<sup style="color: gray;">250</sup>, לבד מתפילת ערבית בליל ראשון של חנוכה, לפי שמברכים "שהחיינו", בהדלקת הנרות בבית הכנסת, וצריך יותר שמחה<sup style="color: gray;">251</sup>, ויש סוברים שיכול להתפלל ערבית, אלא שלא ידליק את הנרות<sup style="color: gray;">252</sup>. ימים שאין אומרים בהם "למנצח" ו"אל ארך אפים", יש שכתבו שאין לאבל להיות ש"ץ<sup style="color: gray;">253</sup>, אמנם בערב יום הכפורים, נוהגים שיכול להתפלל<sup style="color: gray;">254</sup>.
<h4>אבל בימים נוראים</h4>
בימים הנוראים – ראש השנה ויום הכפורים - יש שכתבו שמותר לאבל להתפלל, לפי שאינם ימי שמחה<sup style="color: gray;">255</sup>, ויש שכתבו שאינו מתפלל<sup style="color: gray;">256</sup>, שדינם כיום טוב<sup style="color: gray;">257</sup>, אלא שאם אין אחר שראוי להיות שליח ציבור יותר מהאבל, יתפלל האבל<sup style="color: gray;">258</sup>. ויש שחילקו, שדווקא תפילות מנחה וערבית יכול להתפלל<sup style="color: gray;">259</sup>.
<h4>אבל בסליחות</h4>
אמירת הסליחות, מותר לאבל לאומרם לפני העמוד, ואפילו בעשרת ימי תשובה<sup style="color: gray;">260</sup>.
תפילת גשם, יש שכתבו שלא יתפללו האבל<sup style="color: gray;">261</sup>.
<h4>אבל ביום מילה</h4>
ביום שעושים בבית הכנסת ברית מילה, יש שכתבו, שאף על פי שהוא יום שמחה, מותר לאבל להתפלל לפני העמוד<sup style="color: gray;">262</sup>.
אבל בתוך ל' יום, יש שכתבו שאין ראוי שיתפלל כשליח צבור בימים הנוראים<sup style="color: gray;">263</sup>, לפי שמדת הדין מתוחה עליו<sup style="color: gray;">264</sup>, ויש שסוברים שיכול להתפלל<sup style="color: gray;">265</sup>.
<h4>יארצייט</h4>
יום-שמת-בו-אביו-או-אמו* ("יארצייט"), נוהגים שהבן מתפלל כשליח צבור<sup style="color: gray;">266</sup>, על טעם הדבר, ע"ע יום שמת בו אביו או אמו.
<h4>שבת ומוצ"ש שקודם היארצייט</h4>
שבת שקודם ליום היארצייט, יש שנהגו להתפלל בו לפני העמוד, וכן בימים שלאחריו עד ליום היארצייט<sup style="color: gray;">267</sup>, והטעם, לפי שעיקר העליה לנשמה ממדרגה למדרגה הוא בשבת שקודם ליארצייט<sup style="color: gray;">268</sup>. וכן במוצאי שבת שקודם היארצייט, יש שנוהגים להתפלל לפני העמוד<sup style="color: gray;">269</sup>, ויש שחלקו על מנהגים אלו<sup style="color: gray;">270</sup>.
<h4>יום הפסקה</h4>
יום ההפסקה, הוא היום שבו פוסק האבל להתפלל ולומר קדיש בסוף י"א חודש, והיינו חודש ויום קודם יום היארצייט, נוהגים שהוא מתפלל כש"ץ<sup style="color: gray;">271</sup>.
<h4>מוהל ביום מילה</h4>
מוהל, ביום שהוא מל, יש שנהגו שהוא מתפלל לפני העמוד<sup style="color: gray;">272</sup>, ויש שהמליצו על כך הכתוב: רוממות אל בגרונם וחרב פיפיות בידם<sup style="color: gray;">273</sup>, ויש שכתבו טעם, לפי שהוא עוסק במצוה, ראוי לו להתפלל<sup style="color: gray;">274</sup>. ויש שדחו מנהג זה<sup style="color: gray;">275</sup>.
<h4>סדר הקדימה: באבלות שווה</h4>
שני אבלים ששווים באבלותם – כגון שהם באבלות של י"ב חודש – יש שכתבו, שיעשו גורל לחלק ביניהם את התפילות<sup style="color: gray;">276</sup>, וכן יחלקו ביניהם את תפילת שחרית, ואחד יתפלל עד "אשרי" ו"ובא לציון", ואחר כך יתפלל השני<sup style="color: gray;">277</sup>. וכן כשיש כמה אבלים שהם בנים לאחד, ואבל אחר על איש אחר, יחלקו בין כולם בשווה על ידי גורל, ואין מחשיבים את כל הבנים כאיש אחד, לפי שמצווה על כל אחד ואחד להתפלל עבור אביו משום כבוד אב ואם<sup style="color: gray;">278</sup>.
<h4>אבלים של ז' יום, ל' יום, י"ב חודש</h4>
כשיש כמה אבלים שאינם שווים בדרגתם, יש למי שדרגתו חמורה יותר דין קדימה להיות שליח ציבור, והדרגות הן, כפי מה שמידת הדין מתוחה יותר, כך זקוקה נשמת הנפטר לתפילה שתגן עליה, ואבל תוך ז' ימים, צריך יותר רחמים מאבל תוך ל' יום, ואבל תוך ל' יום צריך רחמים יותר מאבל תוך י"ב חודש<sup style="color: gray;">279</sup>, ולכן, אבל בתוך שבעה ימים, קודם לאבל של שלושים יום, וכל שכן שדוחה אבל של י"ב חודש<sup style="color: gray;">280</sup>, וכן אבל תוך ל' יום, קודם לאבל של י"ב חודש<sup style="color: gray;">281</sup>.
<h4>י"ב חודש על אב ואם, ול' יום שאר קרובים</h4>
אבל תוך י"ב חודש על אביו או אמו, ואבל תוך ל' יום על שאר קרובים, יש שכתבו שהם שווים, ואין מעלה לאחד על חבירו<sup style="color: gray;">282</sup>.
<h4>יארצייט, ושאר אבלים</h4>
מי שהוא ביום יארצייט, ויש שם אבל אחר בתוך שבעה ימי אבלות, האבל קודם לו<sup style="color: gray;">283</sup>. ואם האחר הוא אבל תוך ל' יום, בעל היארצייט קודם לו<sup style="color: gray;">284</sup>, וכל שכן שדוחה אבל תוך י"ב חודש<sup style="color: gray;">285</sup>.
<h4>יום הפסקה, ביחס ליארצייט ושאר אבלים</h4>
אבל ביום ההפסקה, ויש שם "חיובים" אחרים, נוהגים שבעל יום הפסקה קודם לאבל של י"ב חודש<sup style="color: gray;">286</sup>, לפי שהוא פוסק חודש קודם, הרי זה כאילו הוא מוותר להם חודש, ונתנו לו קדימה זו<sup style="color: gray;">287</sup>, אבל אבֵל תוך ל' יום, וכן בעל יארצייט, קודמים לבעל יום ההפסקה<sup style="color: gray;">288</sup>.
<h4>שבת ומוצ"ש שקודם יארצייט, ויארצייט</h4>
ערבית במוצאי שבת, שיש נוהגים שמי שיחול לו יארצייט באמצע השבוע מתפלל לפני העמוד<sup style="color: gray;">289</sup>, אם יש שם אבל תוך י"ב חודש, האבל קודם לו<sup style="color: gray;">290</sup>, וכל שכן שאבל תוך ל' יום קודם לו<sup style="color: gray;">291</sup>. וכן תפילות השבת שקודם היארצייט, שיש שנוהגים להתפלל בו לפני העמוד<sup style="color: gray;">292</sup>, אם יש אחר שזהו יום היארצייט בו ביום, אותו אחר קודם לו<sup style="color: gray;">293</sup>.
<h4>תושב המקום ואורח</h4>
אבל שהוא מבני העיר, אם הוא קודם לאבל אורח כשחיובם שווה, ששניהם תוך ל' יום, או שניהם תוך י"ב חודש, או ששניהם ביום היארצייט, מצינו בזה כמה מנהגים: יש נהגו שאין לבני העיר עדיפות על האורח<sup style="color: gray;">294</sup>, ויש נהגו שבן העיר מתפלל ולא האורח, חוץ מפעם ראשונה<sup style="color: gray;">295</sup>, וכן מתפלל האורח פעם אחת לאחר ל' יום של אבלות<sup style="color: gray;">296</sup>, ויש שנראה שנהגו, שתמיד בן העיר קודם לאורח<sup style="color: gray;">297</sup>, והטעם שבני העיר דוחים את האורחים, לפי שכל צורכי בית הכנסת מוטלים עליהם<sup style="color: gray;">298</sup>. במקום שאין בזה מנהג קבוע, יש שכתבו, שראוי שדינם של תושב המקום והאורח יהיו שווים<sup style="color: gray;">299</sup>.
תושב המקום ואורח, שהם באבלות תוך ז' יום, שווים הם<sup style="color: gray;">300</sup>, ויחלקו ביניהם את התפילות על ידי גורל<sup style="color: gray;">301</sup>.
אורח שהוא בתוך ז' ימי אבלות, קודם לאבל אחר מבני המקום שהוא תוך ל' יום<sup style="color: gray;">302</sup>, וכל שכן שקודם לאבל אחר שהוא תוך י"ב חודש<sup style="color: gray;">303</sup>.
אורח בתוך ז' יום, קודם לבעל יארצייט תושב המקום<sup style="color: gray;">304</sup>.
אורח בתוך ל' יום, ותושב המקום ביום יארצייט, יתפלל התושב שתי תפילות, והשלישית יתפלל האורח<sup style="color: gray;">305</sup>.
אורח בתוך ל' יום, ותושב המקום שהוא בתוך י"ב חודש, שניהם שווים, ויחלקו את התפילות ביניהם<sup style="color: gray;">306</sup>.
אורח ביום יארצייט, ויש שם אבל תוך ל' יום, או אבל תוך י"ב חודש, מתפלל האורח תפילה אחת<sup style="color: gray;">307</sup>.
אורח ביום יארצייט, ויש שם תושב המקום בעל יארצייט, ועוד יש שם תושב אבל בתוך ל' יום, התושב שהוא יארצייט מתפלל תפילה ראשונה, והאורח תפילה שניה, והאבל יתפלל תפילה שלישית<sup style="color: gray;">308</sup>.
אורח שאמרו שפעמים נותנים לו להתפלל, היינו דוקא כשאין לו מקום אחר קבוע שבו הוא מתפלל, אבל אם יש לו בית הכנסת אחר שרגיל להתפלל בו, יכולים האבלים לדחותו שיתפלל במקומו, אפילו הוא אבל תוך ז' יום<sup style="color: gray;">309</sup>. על שאר הכללים מי וממתי חשוב תושב המקום, ע"ע קדיש<sup style="color: gray;">310</sup>.
<h4>נוספו אבלים</h4>
מקום שהיו בו אבלים, ואחר כך באו אבלים אחרים, האבלים שנוספו יש להם זכות להתפלל לפני העמוד כל ל' יום, אפילו אם הם לא היו בשעת המיתה והקבורה<sup style="color: gray;">311</sup>.
<h4>כמה בעלי יארצייט</h4>
כמה אנשים שיש להם יארצייט באותו היום, יחלקו ביניהם את התפילות<sup style="color: gray;">312</sup>.
<h4>ערבית שבצאת היארצייט</h4>
תפילת ערבית שלאחר יום היארצייט, בדיעבד חשוב הוא כהמשך ליום היארצייט, ולכן, אם היו במקום ג' או ד' אנשים שזהו יום היארצייט שלהם, יחלקו ביניהם את התפילות, כך שאחד מהם יתפלל ערבית שבצאת היום<sup style="color: gray;">313</sup>, וכן מי שלא היה בבית הכנסת ביום היארצייט, יתפלל לפני העמוד ערבית שבצאת יום היארצייט<sup style="color: gray;">314</sup>.
<h4>מוהל, אבל או יארצייט</h4>
מוהל ביום מילה, ויש שם אבל, יש שכתבו שהאבל קודם לו להתפלל<sup style="color: gray;">315</sup>, ויש שכתבו שהמוהל קודם<sup style="color: gray;">316</sup>, אלא אם כן יש מנהג באותו מקום שהמוהל קודם לו<sup style="color: gray;">317</sup>. ובעל יארצייט קודם למוהל<sup style="color: gray;">318</sup>.
<h4>מי שהמנין שלו</h4>
המאסף עשרה אנשים למנין - ולולי שטרח, המנין לא היה מתקיים<sup style="color: gray;">319</sup> - יש שכתבו שהוא קודם לכל להיות שליח ציבור באותה התפילה<sup style="color: gray;">320</sup>. וכן מי שמנדב את ביתו שיתפללו בו, הוא קודם לכל<sup style="color: gray;">321</sup>.
<h4>כמה מנינים זה אחר זה</h4>
במקום שמתפללים בו כמה מנינים זה אחר זה, ויש בכל אחד מהם "חיוב" קבוע, אם מחמת סיבה מסוימת הראשון לא התפלל במנין שלו, דנו האחרונים אם יכול לדרוש מהשני שיחלוק עמו את התפילה במנין השני<sup style="color: gray;">322</sup>.
<h2>שליחות</h2>
<b>הגדרת הערך</b> - אדם רשאי לעשות שליח* לקיים עבורו מצוות מסויימות.
<h3><b>שלוחו של אדם כמותו</b></h3>
<h4>הכלל ומקורו</h4>
בכל התורה כולה<sup style="color: gray;">1</sup>, שלוחו של אדם כמותו<sup style="color: gray;">2</sup>.
במכילתא ובירושלמי נזכרו שני לימודים לדבר:
א) נאמר: ושחטו אֹתו כל קהל עדת ישראל בין הערבים<sup style="color: gray;">3</sup>, וכי כל הקהל כולם שוחטים, והלא אינו שוחט אלא אחד - אחד הוא שהוא שוחט על ידי כולם<sup style="color: gray;">4</sup>, אחד שוחט על יד אחרים<sup style="color: gray;">5</sup> - אלא מכאן - אמרו<sup style="color: gray;">6</sup> חכמים<sup style="color: gray;">7</sup> - ששלוחו של אדם כמותו<sup style="color: gray;">8</sup>. ונחלקו התלמודים: לדעת הירושלמי עיקר דין שליחות נלמד מכאן<sup style="color: gray;">9</sup>. ולדעת הבבלי, אין נלמד מכאן אלא דין שליחות בשחיטת קדשים<sup style="color: gray;">10</sup>, שלא ניתן ללמוד אותו מגרושין* - שלמדנו מכתוב אחר ששלוחו של אדם כמותו<sup style="color: gray;">11</sup> - ותרומה* - שלמדנו מכתוב אחר ששלוחו של אדם כמותו<sup style="color: gray;">12</sup> - שכן אפילו תרומה היא חול אצל קדשים<sup style="color: gray;">13</sup>. לדעת הבבלי, לימוד זה תלוי במחלוקת תנאים, ואינו אלא לאלו שאינם למדים מכתוב זה, שכל ישראל יוצאים בפסח אחד<sup style="color: gray;">14</sup>. ויש מהאחרונים המפרשים כעין זה בדעת הירושלמי, שלימוד זה תלוי במחלוקת אמוראים, ואינו אלא לאלו שאינם למדים מכתוב זה שאדם שוחט פסחו של חבירו שלא מדעתו<sup style="color: gray;">15</sup>. ויש מהאחרונים המפרשים בדעת הירושלמי, שלימוד זה נצרך, מכיון שבקרבן-פסח* יש שותפות, ומנין ללמוד ממנו לקדושין*, שאין בהם שותפות, לכן נאמרו שני כתובים בענין קרבן פסח שלמדים מהם דין שליחות, אם אינו ענין להיכן ששייך, שכבר יש לימוד בעניינו, תן לימוד אחד ללמד על שליחות היכן שאין שותפות<sup style="color: gray;">16</sup>. ויש מהאחרונים המפרשים בדעת הירושלמי, שלמסקנה לימוד זה נדחה כליל<sup style="color: gray;">17</sup>, מפני שאדם יכול לשחוט פסחו של חבירו אפילו שלא מדעתו<sup style="color: gray;">18</sup>, והרי ודאי שאין שליחות אלא מדעת<sup style="color: gray;">19</sup>, ולא ניתן ללמוד ששלוחו של אדם כמותו, שהרי אין צריך דעת בעלים בשחיטה<sup style="color: gray;">20</sup>.
ב) נאמר: ויקחו להם איש שה לבית אבֹת שה לבית<sup style="color: gray;">21</sup>, וכי כולם היו לוקחים - והלא נאמר: איש<sup style="color: gray;">22</sup>, אחד הוא שהוא לוקח על ידי כולם<sup style="color: gray;">23</sup>, אחד לוקח לכל המשפחה<sup style="color: gray;">24</sup>, יחיד לוקח לכל בני חבורה<sup style="color: gray;">25</sup> - אלא לעשות שלוחו שלא אדם כמותו, מכאן אמרו - חכמים<sup style="color: gray;">26</sup> - שלוחו של אדם כמותו<sup style="color: gray;">27</sup>. וביארו אחרונים, שכל מקום שדיבר הכתוב בלשון כזה שבא שם הכללות בלשון יחיד והפועל בלשון רבים, מורה שבא הציווי אל הרבים ואל היחיד כאחד, שאם היה אומר "ויקחו להם שה לבית אבות", היה הצווי על כל הבית אב שיקחו כאחד, ואם היה אומר "ויקח איש שה לבית אבות", לא היה הציווי רק על איש אחד מכל בית אב שיקח בשביל כולם, אבל כשאמר "ויקחו להם איש", בא החיוב שכולם יקחו על ידי איש אחד שהוא שליח כולם, ובבחינה זו הגם שאחד הוא הלוקח דינו כאלו כולם לוקחים כי שלוחו של אדם כמותו, ומכאן למד לכל מקום ששלוחו של אדם כמותו<sup style="color: gray;">28</sup>. ונחלקו התלמודים: לדעת הירושלמי עיקר דין שליחות נלמד מכאן<sup style="color: gray;">29</sup>. ולדעת הבבלי, אין נלמד מכאן אלא דין שליחות בשחיטת קדשים<sup style="color: gray;">30</sup>, שלא ניתן ללמוד אותו מגרושין* - שלמדנו מכתוב אחר ששלוחו של אדם כמותו<sup style="color: gray;">31</sup> - ותרומה* - שלמדנו מכתוב אחר ששלוחו של אדם כמותו<sup style="color: gray;">32</sup> - שכן אפילו תרומה היא חול אצל קדשים<sup style="color: gray;">33</sup>. לדעת הבבלי, לימוד זה תלוי במחלוקת תנאים, והוא נצרך ללמדים מהכתוב ושחטו אֹתו כל קהל עדת ישראל בין הערבים<sup style="color: gray;">34</sup>, שכל ישראל יוצאים בפסח אחד<sup style="color: gray;">35</sup>, ואי אפשר ללמוד משם שליחות, ששונה הדין שם שיש לו שותפות בפסח<sup style="color: gray;">36</sup>. ויש מהאחרונים המפרשים כעין זה בדעת הירושלמי, שלימוד זה תלוי במחלוקת אמוראים, ואינו אלא לאלו שלמדים מהכתוב של ושחטו אֹתו שאדם שוחט פסחו של חבירו שלא מדעתו<sup style="color: gray;">37</sup>. ויש מהאחרונים המפרשים בדעת הירושלמי, שלמסקנה הכל מודים ללימוד זה<sup style="color: gray;">38</sup>, וכן יש מהראשונים שהביאו לימוד זה בלבד<sup style="color: gray;">39</sup>. ויש מהאחרונים הסוברים שלימוד זה נצרך, מכיון שבקרבן פסח יש שותפות, ומנין ללמוד ממנו לקידושין, שאין בהם שותפות, לכן נאמרו שני כתובים בענין קרבן פסח שלמדים מהם דין שליחות, אם אינו ענין להיכן ששייך, שכבר יש לימוד בעניינו, תן לימוד אחד ללמד על שליחות היכן שאין שותפות<sup style="color: gray;">40</sup>.
הבבלי, המפרש שלא נצרכו הלימודים הללו אלא לענין שחיטת קדשים<sup style="color: gray;">41</sup>, מביא שלושה לימודים נוספים לענין שלוחו של אדם כמותו, בדינים שונים:
א) לגבי מקור דין שליחות בגרושין*<sup style="color: gray;">42</sup>, נחלקו הגירסאות: א) יש מהראשונים גורסים בברייתא בבבלי: ושלח, מלמד שהוא עושה שליח, ושלחה, מלמד שהיא עושה שליח, ושלח ושלחה, מלמד שהשליח עושה שליח<sup style="color: gray;">43</sup>, ומפרשים שבגרושין כתוב: ושִׁלחהּ מביתו<sup style="color: gray;">44</sup>, ומזה שלא כתוב "וגירשה", ללמדנו בא שהאיש עושה שליח להוליך גט* לאשתו<sup style="color: gray;">45</sup>, ואת המילה "ושִׁלחהּ" אנו קוראים "ושָׁלחָה", כאילו נכתב ללא מפיק<sup style="color: gray;">46</sup> בה"א, מלמד שהאישה עושה שליח לקבל גיטה<sup style="color: gray;">47</sup>. ומכיון שנאמר שני פעמים בענין: ושִׁלחהּ מביתו<sup style="color: gray;">48</sup>, אנו למדים שהשליח עושה שליח<sup style="color: gray;">49</sup>, ש"ושִׁלחהּ מביתו" האחרון בא ללמד ששליח שלה ושליח שלו שניהם עושים שליח<sup style="color: gray;">50</sup>. ב) ויש הגורסים: שלח, מלמד שהוא עושה שליח, שלחה, מלמד שהיא עושה שליח, ושלחה, מלמד שהשליח עושה שליח<sup style="color: gray;">51</sup>, ומפרשים שהלימוד כולו הוא מושִׁלחהּ מביתו<sup style="color: gray;">52</sup>, האחרון<sup style="color: gray;">53</sup>, שהיה יכול לכתוב: "ונתן בידה", ולמה כתב "שלח", לומר שעושה שליח, הוסיף ה', שנאמר: "שלחה", מלמד שהיא עושה שליח, "ושִׁלחהּ" הוסיף ו' עוד, מלמד שהשליח עושה שליח<sup style="color: gray;">54</sup>, שיש להוסיף ו' על "שלח" ועל "שִׁלחהּ", מלמד ששליח שלו ושלה עושים שליח<sup style="color: gray;">55</sup>, ומושִׁלחהּ מביתו<sup style="color: gray;">56</sup>, הראשון אין למדים דבר, שהוא נצרך לגופו של ענין<sup style="color: gray;">57</sup>. ואמרו בתלמוד שלא ניתן ללמוד דין זה מתרומה - שלמדנו מכתוב אחר ששלוחו של אדם כמותו<sup style="color: gray;">58</sup> - משום שניתן לפרוך, שכן ישנה במחשבה*<sup style="color: gray;">59</sup>, שנותן עיניו בצד זה ואוכל בצד זה<sup style="color: gray;">60</sup>. ולא ניתן ללמוד דין זה משחיטת קדשים - שלמדנו מכתוב אחר ששלוחו של אדם כמותו<sup style="color: gray;">61</sup> - שכן רוב מעשיהם על ידי שליח<sup style="color: gray;">62</sup>, שכל עבודת הקרבתם על ידי כהנים, שהם שליחים<sup style="color: gray;">63</sup>.
ב) לגבי מקור דין שליחות בקידושין<sup style="color: gray;">64</sup>, אמרו בבבלי שהוא ממה שנאמר: ויצאה והיתה - ויצאה מביתו והלכה והיתה לאיש אחר<sup style="color: gray;">65</sup> - מקיש<sup style="color: gray;">66</sup> הויה ליציאה, מה יציאה עושה שליח אף הויה עושה שליח<sup style="color: gray;">67</sup>. ולא ניתן ללמוד דין זה - ללא היקש - מגירושין - שלמדנו מכתוב אחר ששלוחו של אדם כמותו<sup style="color: gray;">68</sup> - שכן גירושין ישנם בעל כרחה<sup style="color: gray;">69</sup>, ולא ניתן ללמוד דין זה מתרומה - שלמדנו מכתוב אחר ששלוחו של אדם כמותו<sup style="color: gray;">70</sup> - משום שניתן לפרוך, שכן ישנה במחשבה<sup style="color: gray;">71</sup>, שנותן עיניו בצד זה ואוכל בצד זה<sup style="color: gray;">72</sup>. ולא ניתן ללמוד דין זה משחיטת קדשים - שלמדנו מכתוב אחר ששלוחו של אדם כמותו<sup style="color: gray;">73</sup> - שכן רוב מעשיהם על ידי שליח<sup style="color: gray;">74</sup>, שכל עבודת הקרבתם על ידי כהנים, שהם שליחים<sup style="color: gray;">75</sup>.
ג) לגבי מקור דין שליחות בתרומה<sup style="color: gray;">76</sup>, אמרו בבבלי שהוא ממה שנאמר: כן תרימו גם אתם<sup style="color: gray;">77</sup>, והמילה "גם" מיותרת - והיא מהמילים שבאות לרבות<sup style="color: gray;">78</sup> - ובאה לרבות את השליח<sup style="color: gray;">79</sup>. ולא ניתן ללמוד דין זה מגירושין - שלמדנו מכתוב אחר ששלוחו של אדם כמותו<sup style="color: gray;">80</sup> - שכן ישנם חול<sup style="color: gray;">81</sup>. ולא ניתן ללמוד דין זה משחיטת קדשים - שלמדנו מכתוב אחר ששלוחו של אדם כמותו<sup style="color: gray;">82</sup> - שכן רוב מעשיהם על ידי שליח<sup style="color: gray;">83</sup>, שכל עבודת הקרבתם על ידי כהנים, שהם שליחים<sup style="color: gray;">84</sup>. ולמסקנה דחו, ואמרו שלמדים מיתור "גם" שגוי אינו בשליחות<sup style="color: gray;">85</sup>.
למסקנת הבבלי, ששחיטת קדשים נלמד מכתוב אחד<sup style="color: gray;">86</sup>, וגירושין מכתוב אחר<sup style="color: gray;">87</sup>, וקידושין מכתוב שלישי<sup style="color: gray;">88</sup>, בשאר דיני התורה הלימוד הוא מבנין-אב*<sup style="color: gray;">89</sup>, וכתבו ראשונים שדנים כך: ומה קדשים שהם קודש ישנם בשליח, שאר דברים כגון תרומה שהיא חול לא כל שכן, מה לקדשים שכן רוב מעשיהם על ידי שליח, גירושין יוכיחו, מה לגירושין שכן חול אצל תרומה, קדשים יוכיחו, וחזר הדין לא ראי זה כראי זה, הצד השוה שבהם שישנם על ידי עצמו ושלוחו כמותו, אף אני אביא תרומה<sup style="color: gray;">90</sup> וכל שכן שאר דברים שהן חול גמור<sup style="color: gray;">91</sup>.
במקום אחר בבבלי אמרו ששליחות בכל התורה כולה למדים מתרומה<sup style="color: gray;">92</sup>. יש מהראשונים מפרשים דהיינו שלמדים מתרומה שיהא שלוחו של אדם כמותו<sup style="color: gray;">93</sup>. ויש מהראשונים מפרשים שמתרומה אנו למדים ששליחות בכל התורה אינה בגוים<sup style="color: gray;">94</sup>.
אף על פי שכתוב בפר-יום-הכפורים*: ושחט את פר החטאת אשר לו<sup style="color: gray;">95</sup>, משלו הוא מביא<sup style="color: gray;">96</sup>, ולא משל ציבור<sup style="color: gray;">97</sup>, ולא משל אחיו הכהנים<sup style="color: gray;">98</sup>, ששנה הכתוב: אשר לו, לעכב, שלא יביא משל ציבור ולא משל אחיו הכהנים, אלא משלו ממש<sup style="color: gray;">99</sup>, כתבו ראשונים שאין למדים משם ששליחות מועילה בקדשים, ואומרים שמזה שהצריך הכתוב שחיטה בבעלים בפר יום הכיפורים, מכלל שבשאר קדשים אין צריך בעלים<sup style="color: gray;">100</sup>, שאין למעט מפרו של אהרן אלא חטאת*, שהוא דומה לו, שאין מקריבים אותו בעל כרחו<sup style="color: gray;">101</sup>, אפילו הופרש והוא כאן, דין הוא שייעשה שליח, אבל שאר קרבנות* שמקריבים בעל כרחו - שממשכנים אותם וכופים אותו עד שיאמר רוצה אני<sup style="color: gray;">102</sup> - לא<sup style="color: gray;">103</sup>.
בטעם שלמדנו מהכתובים הנ"ל ששלוחו של אדם כמותו, ולא למדנו מסמיכה* ויבמה ועגלה-ערופה* - שיש בהם כתובים הממעטים שאין שליחות מועילה בהם<sup style="color: gray;">104</sup> - שאין שלוחו של אדם כמותו, כתבו ראשונים שסמיכה ויבמה ועגלה ערופה הם שלושה כתובים הבאים כאחד, שאין מלמדים<sup style="color: gray;">105</sup>. ובטעם שאין למדים מהם שבשאר מקומות שלוחו של אדם כמותו, שהרי נצרכה התורה למעט באותו מקומות שאין הדין כך, כתבו ראשונים, שרק לאחר שאנו למדים ששלוחו של אדם כמותו אנו צריכים הכתובים הללו למעט, אבל אם לא למדנו שלוחו של אדם כמותו ממקום אחר<sup style="color: gray;">106</sup>, היינו למדים משלוש הכתובים של סמיכה ויבמה ועגלה ערופה דרשות אחרות<sup style="color: gray;">107</sup>.
יש מהאחרונים המפרשים בדעת הירושלמי, שיש ברייתות הסוברות שאין אומרים שלוחו של אדם כמותו<sup style="color: gray;">108</sup>.
על כך שמוטב שמצוה שיכולה להיעשות בשליחות<sup style="color: gray;">109</sup>, שמכל מקום מוטב שתעשה על ידי האדם עצמו, ולא על ידי שליח*, ע"ע מצוה בו יותר מבשלוחו. על השליח העושה שליח, ע"ע שליח, ושם, אם צריך דעת בעלים לזה.
<h4>גדרו</h4>
בגדר שלוחו של אדם כמותו, נחלקו אחרונים:
א) יש שכתבו שיש בשליחות שני אופנים, וכל מקום שניתן לומר כך או כך, אנו אומרים: א) לעיתים אנו אומרים שהשליח מקנה כוחו למשלח ונעשה הוא של המשלח. ב) ולעיתים אנו אומרים להיפך, שהמשלח מקנה כוחו לשליח ויזכה הוא בכח המשלח<sup style="color: gray;">110</sup>.
ב) ויש מהאחרונים שכתבו שנחלקו אמוראים בגדר שליחות: לדעת דבי ר' שילא הסוברים שאין שליח* נעשה עד<sup style="color: gray;">111</sup>, אמרו בתלמוד שכיון ששלוחו של אדם כמותו, הוא כגופו<sup style="color: gray;">112</sup>, הרי שלדעתם השליח נחשב כגוף המשלח, והוא עצמו הבעלים ואין יכול להיעשות עד<sup style="color: gray;">113</sup>. ולדעת רב הסובר ששליח נעשה עד<sup style="color: gray;">114</sup>, אין השליח נחשב לגופו של המשלח, ויש להסתפק לדעתו אם לדעתו המעשה אשר הוא עושה בשליחותו מתייחס למשלח ונחשב שהמשלח עשה המעשה ההוא, או שגם המעשה איננו מתייחס למשלח, רק לשליח, ונחשב שהשליח עשה המעשה לא המשלח, רק שהתורה גזרה שאף שאדם אחר עשה המעשה לא הוא עם כל זה כיון ששלחו לכך מועיל המעשה של האחר עבורו כאילו עשאה הוא<sup style="color: gray;">115</sup>. ולדעת ר' יוסי בן חנינא, הסובר שהמשגר בכורים* בידי שליח ומת שליח בדרך, מביא ואינו קורא<sup style="color: gray;">116</sup>, שצריך שתהא לקיחה והבאה באחד<sup style="color: gray;">117</sup>, סובר שהשליח כאדם אחר נחשב וגם המעשה אינו מתייחס למשלח, שאם לא כן ראוי שיוחשב לקיחה והבאה באחד כיון שגם הלקיחה נחשב שהבעלים לקחו<sup style="color: gray;">118</sup>.
ג) ויש מהאחרונים שכתבו שודאי אין גופו של שליח נחשב כגוף המשלח<sup style="color: gray;">119</sup>.
ד) ויש מהאחרונים המחלקים שבשליחות יש שני עניינים: א) מה שחשבה תורה ליחס המעשה הנעשה על ידי שליח כאילו עשאה המשלח, כגון בשחיטת הפסח<sup style="color: gray;">120</sup>. ב) שמעשה השליח מועיל ופועל כמו מעשה של הבעלים עצמם, שלענין זה חשבה תורה את השליח כבעלים עצמם, שמעשיו פועלים כאילו הוא היה הבעלים, כגון בשליחות אישה לקבל גט מיד בעלה<sup style="color: gray;">121</sup>, שאי אפשר לומר שלכן מועיל מעשה השליח, משום שמדין שליחות חשבינן כאילו עשתה האשה קבלה זו, שהרי יד השליח אי אפשר שתהא כיד האשה, שהרי זה כדבר שממילא<sup style="color: gray;">122</sup>. וכל מקום שבא לחדש קנין חדש, כמו תרומה וגירושין, ומכירה ומתנה, הוא מפני שהשליח עומד במקום הבעלים ונתווסף להחיל כח חדש לגרש ולהפריש תרומה וכדומה, וכל היכן שהמשלח היה יכול לחדש הקנין, חל כח זה מתחילה, בשעת מינוי השליחות, אצל השליח שיתווסף לו כח זה, על ידי זה שחשבה תורה אותו כמותו<sup style="color: gray;">123</sup>.
<h3><b>דברים שאינם בכלל שליחות</b></h3>
בדבר עבירה, אמרו כלל: אין-שליח-לדבר-עברה*, ועל כך ע"ע<sup style="color: gray;">124</sup>.
<h4>כשאינו יכול לעשותו עכשיו</h4>
אין אדם עושה שליח אלא בדבר שיכול לעשות - הוא עצמו<sup style="color: gray;">125</sup> - עכשיו<sup style="color: gray;">126</sup>, בשעה שעושה שליח<sup style="color: gray;">127</sup>, כגון באישה, שמותר לו לגרשה, אף אם באותה שעה אינה מותרת לו<sup style="color: gray;">128</sup>, אבל בדבר שאינו יכול לעשות עכשיו, אינו עושה שליח<sup style="color: gray;">129</sup>, ולכן האומר לשלוחו: קדשנה לי לאחר שתתגרש, אינו שלוחו<sup style="color: gray;">130</sup>, ואינו יכול לעשותו שליח לקדש לו, אף כשתתגרש<sup style="color: gray;">131</sup>, ואף אם קידשה השליח אינה מקודשת<sup style="color: gray;">132</sup>, שאם היה אומר לה: הרי את מקודשת לי לאחר שיגרשך בעליך, אינה מקודשת, שאין אדם מקנה דבר-שלא-בא-לעולם*<sup style="color: gray;">133</sup>, ואין אדם עושה שליח לקדש לו אלא אשה שיכול הוא לקדשה בשעת השליחות<sup style="color: gray;">134</sup>. ולכן, אף על פי שהאומר לשלוחו צא וקדש לי אשה סתם - ולא פירש לו באיזו עיר ואיזו אישה<sup style="color: gray;">135</sup>, ומת השליח<sup style="color: gray;">136</sup>, ואינו יודע אם קידש לו אישה אם לא קידש<sup style="color: gray;">137</sup> - אסור בכל הנשים שבעולם, חזקה* שליח-עושה-שליחותו*, וכיון שלא פירש לו לא ידע איזו אחת קידש לו<sup style="color: gray;">138</sup>, ואם יחזור אותו האיש וישא אישה, שמא זו היא אימה או ביתה או אחותה של האותה האישה שקידש לו שלוחו - שהן אסורות עליו משום שהן עריות* - והן כולן אסורות לו<sup style="color: gray;">139</sup>, מכל מקום אישה שהיתה לה אחות ונתגרשה לאחר מכן, מותרת לו<sup style="color: gray;">140</sup>.
על הטעם שניתן לתת רשות לאחר להפריש הפרשת-חלה*, אפילו בעודו קמח, שעדיין אין להפריש חלה ממנו<sup style="color: gray;">141</sup>, ע"ע הפרשת חלה<sup style="color: gray;">142</sup>. על החזקה* ששליח-עושה-שליחותו*, ע"ע שליח עושה שליחותו.
מלבד דבר עבירה ודבר שאינו יכול לעשות עכשיו, נאמרו עוד מספר עניינים היוצאים מהכלל - לדברי הכל, או לחלק מהדעות - שאין בהם שליחות:
<h4>ביאה</h4>
ביאה*, אמרו בתלמוד שאי אפשר לקיימה על ידי שליח<sup style="color: gray;">143</sup>.
<h4>ביטול חמץ</h4>
בטול-חמץ*, אם יכול להיעשות על ידי שליח, נחלקו ראשונים ואחרונים: א) רוב הראשונים ואחרונים סוברים ששליח מבטל חמץ<sup style="color: gray;">144</sup>, ששלוחו של אדם כמותו<sup style="color: gray;">145</sup>, שדוקא גבי הפרה* וגבי בעליו עמו<sup style="color: gray;">146</sup> נחלקו תנאים<sup style="color: gray;">147</sup>, משום שר' יאשיה סובר שהם ממועטים משליחות מכח גזרת-הכתוב*<sup style="color: gray;">148</sup>, אבל בשאר דינים שלוחו של אדם כמותו<sup style="color: gray;">149</sup>. ואף על פי שביטול חמץ הוא מטעם הפקר* - לסוברים כן<sup style="color: gray;">150</sup> - כיון שחמץ בפסח אינו שלו - שכשיגיע זמן איסורו שוב אינו ברשותו של אדם, שהרי אסור בהנאה<sup style="color: gray;">151</sup> - אלא שהתורה עשאתו כשלו לעבור עליו בבל יראה, די בגלוי-דעת* שרוצה לבטלו, ולכן אפילו כשמגלה דעתו על ידי שליח דיו<sup style="color: gray;">152</sup>. או שהטעם שבהפקר לא מועילה שליחות, שיש לו דין נדר<sup style="color: gray;">153</sup>, אבל בביטול חמץ שאינו ענין לנדר, מועילה בו שליחות<sup style="color: gray;">154</sup>. או שכיון שרוצה להפקיע איסור חמץ ממנו מן הסתם נתן את החמץ במתנה לשליח כדי שיוכל לבטלו ולהפקירו<sup style="color: gray;">155</sup>. ב) ויש הסוברים ששליח אינו יכול לבטל חמץ<sup style="color: gray;">156</sup>, שהביטול הוא מטעם הפקר, ובהפקר לא מועילה שליחות<sup style="color: gray;">157</sup>, ולא אמרו ששליח יכול לבטל חמץ, אלא לדעת הסוברים שביטול חמץ איננו מטעם הפקר<sup style="color: gray;">158</sup>. או שלא אמרו ששליח יכול לבטל חמץ, אלא לסוברים שצריך להוציא בשפתיו את ביטול החמץ ולא די במחשבה שבלב<sup style="color: gray;">159</sup>, שממילא יכול לבטל גם כן על ידי שליח, שכמה מצות יש התלויות בדיבור כגון תפילה וברכות שיכול לעשות על ידי שליח, אבל לסוברים שאין צריך להוציא כלל הביטול בשפתיו אלא די במחשב בלבו בלבד<sup style="color: gray;">160</sup>, היאך אפשר לומר שלוחו של אדם כמותו בדבר התלוי במחשבת הלב, שהרי שנינו בספרי: לא יראה לך שאֹר<sup style="color: gray;">161</sup>, בטל בלבך<sup style="color: gray;">162</sup>, ומשמע בלבו הוא שצריך לבטל ולא בלבו של שלוחו<sup style="color: gray;">163</sup>.
לסוברים שאדם יכול לבטל חמצו על ידי שליח<sup style="color: gray;">164</sup>, אם צריך לומר חמצו של פלוני בטל, ע"ע בטול חמץ<sup style="color: gray;">165</sup>. ושם<sup style="color: gray;">166</sup>, על העושה שליח לבדוק את החמץ, אם מן הסתם מורשה לבטל, או שצריך לצוותו על כך בפירוש.
<h4>בעליו עמו</h4>
האומר לשלוחו: צא והשאל לי עם פרתי, נחלקו תנאים אם השואל פטור על נזק הפרה, משום פטור בעליו עמו<sup style="color: gray;">167</sup>:
א) בדעת ר' יאשיה הסובר שהאומר לאפוטרופוס כל נדרים שתהא אשתי נודרת מכאן עד שאבוא ממקום פלוני הפר לה, והיפר לה, נדריה אינה מופרים<sup style="color: gray;">168</sup>, פירשו אמוראים שהאומר לשלוחו צא והשאל עם פרתי אינה שאלה בבעלים<sup style="color: gray;">169</sup>, שנאמר: בעליו עמו<sup style="color: gray;">170</sup>, דוקא בעליו<sup style="color: gray;">171</sup> ולא שליח<sup style="color: gray;">172</sup>. אם משום שלשון בעליו ואישות משמע הוא דוקא ולא שלוחו<sup style="color: gray;">173</sup>. או שנאמר פעמים "בעליו עמו" - שכפל הכתוב: בעליו עמו ואין בעליו עמו<sup style="color: gray;">174</sup> - למעט שלוחו<sup style="color: gray;">175</sup>, שאף על פי ששלוחו של אדם כמותו<sup style="color: gray;">176</sup>, מיעטה התורה בכפילות את השליח<sup style="color: gray;">177</sup>, ושינה הכתוב להקפיד על הבעלים עצמם<sup style="color: gray;">178</sup>. ומדמה למצוות המוטלות עליו לעשות, ואי אפשר לעשות על ידי שליח<sup style="color: gray;">179</sup>. או ששליח מתמעט משאלה בבעלים, משום שנאמר: בעליו<sup style="color: gray;">180</sup>, ולא נאמר: בעלים<sup style="color: gray;">181</sup>. ואף על פי ששנינו: השואל את הפרה ואמר לו המשאיל הריני משלחה לך ביד שלוחי, ומתה, חייב<sup style="color: gray;">182</sup>, שם השליח לא הלך בשליחותו של משאיל, אלא המשאיל זיכה לשואל על ידו והוא זוכה בשבילו, או שאפילו בלא זיכוי המשאיל אמר לשליח: תרצה להיות שלוחו של שואל, והוא קיבל להוליך פרה זו לשואל, מיד כשבאה לידו הוי שלוחו של שואל, ויצא מרשות המשאיל, כי הוא מוליך מדעתו וברצונו, ושלוחו של שואל ולא של משאיל<sup style="color: gray;">183</sup>.
ב) ובדעת ר' יונתן הסובר שהאומר לאפוטרופוס כל נדרים שתהא אשתי נודרת מכאן עד שאבוא ממקום פלוני הפר לה, והפיר לה, נדריה מופרים, שבכל מקום שלוחו של אדם כמותו<sup style="color: gray;">184</sup>, ואין ללמוד דבר מהכפילות<sup style="color: gray;">185</sup>, שדברה-תורה-בלשון-בני-אדם* - לסוברים כן<sup style="color: gray;">186</sup> - ולא בא למעט משאר דינים הנוהגים בשליח<sup style="color: gray;">187</sup>, פירשו אמוראים שהאומר לשלוחו צא והשאל עם פרתי היא שאלה בבעלים<sup style="color: gray;">188</sup>, והוא דומה לנתינת הגט* שאפשר על ידי שליח<sup style="color: gray;">189</sup>.
אף להלכה נחלקו ראשונים ואחרונים: א) יש הפוסקים - כר' יאשיה<sup style="color: gray;">190</sup> - שהאומר לשלוחו צא והשאל עם פרתי אינה שאלה בבעלים<sup style="color: gray;">191</sup>, שמכיון שהסיקו בתלמוד האומר לעבדו הכנעני צא והשאל עם פרתי הרי זו שאלה בבעלים, שיד העבד כיד רבו<sup style="color: gray;">192</sup>, מכלל שאחר, שאינו ידו כיד הבעלים, אינה שאלה בבעלים<sup style="color: gray;">193</sup>, שבשאר שלוחים, שאין בהם קנין הגוף, משום הריבוי המיוחד של "בעליו"<sup style="color: gray;">194</sup> אין אומרים שלוחו של אדם כמותו<sup style="color: gray;">195</sup>. או שההלכה כר' יאשיה, משום שהכתובים מדוייקים כמותו<sup style="color: gray;">196</sup>. ב) ויש הפוסקים - כר' יונתן<sup style="color: gray;">197</sup> - ששלוחו של אדם כמותו להיות שאלה בבעלים<sup style="color: gray;">198</sup>, שמכיון שלא נאמר בתלמוד כמי הלכה<sup style="color: gray;">199</sup>, וספק הוא, המוציא-מחברו-עליו-הראיה*<sup style="color: gray;">200</sup>. ולכן אם תפס המשאיל, אין מוציאים ממנו<sup style="color: gray;">201</sup>. ודוקא בשלוחו של משאיל, אבל שלוחו של שואל, כגון שאמר לו: שלחה ביד שלוחי, ונשאל לשלוחו, אין זו שאלה בבעלים, אלא שאם אירע האונס ברשותו של שליח יש לומר בו שאלה בבעלים מאחר שעל ידו נעשה הכל, אבל אם אירע האונס ברשות השואל אין כאן שאלה בבעלים מאחר שלא נשאלו לו מן הבעלים<sup style="color: gray;">202</sup>.
<h4>דברים</h4>
שליח* יכול למסור שליחותו לשליח אחר, ועל כך ע"ע שליח. אם דברים נמסרים משליח אחד לשליח אחר, נחלקו תנאים: לדעת ר' מאיר ור' חנינא איש אונו, האומר לשלושה: תנו גט לאשתי, הרי אלו יאמרו לאחרים ויכתבו, מפני שעשאם בית-דין*<sup style="color: gray;">203</sup>, ולדעתם דברים שנמסרים לשליח זה יכול למוסרם לשליח אחר<sup style="color: gray;">204</sup>. ולדעת ר' יוסי, אפילו אמר לבית-דין-הגדול* שבירושלים: תנו גט לאשתי, ילמדו ויכתבו ויתנו<sup style="color: gray;">205</sup>, שלדעתו דברים אינם נמסרים לשליח ("מילי לא מימסרן לשליח")<sup style="color: gray;">206</sup>, שכשהמדובר בדברים בלבד<sup style="color: gray;">207</sup>, אין בדברים כח להיות חוזרים ונמסרים לאחר<sup style="color: gray;">208</sup>.
מחלוקת זו, כתבו אחרונים שהיא אף אם הדברים עצמם יכולים להימסר לשליח הראשון<sup style="color: gray;">209</sup>, ואף על פי שבכל התורה שלוחו של אדם כמותו<sup style="color: gray;">210</sup>, ושליח* עושה שליח<sup style="color: gray;">211</sup>, כתבו אחרונים שמכיון שאין למדים שליחות אלא מקדשים - בלבד, לסוברים כן<sup style="color: gray;">212</sup>, או מקדשים - וגירושין - וקידושין, בבנין-אב*, לסוברים כן<sup style="color: gray;">213</sup>, או שלמדים הדין - מתרומה - לסוברים כן<sup style="color: gray;">214</sup> - ובכולם יש מעשה, אין ללמוד דין שליחות בדבר בלבד<sup style="color: gray;">215</sup>. ומה ששליח-צבור* מוציא רבים ידי חובה בדיבור פיו, אינו מטעם שליחות לחוד, אלא מטעם כל-ישראל-ערבים-זה-לזה*<sup style="color: gray;">216</sup>, ומטעם שומע-כעונה*, אבל בעלמא דברים לא נמסרו לשליח<sup style="color: gray;">217</sup>. ועוד, לסוברים שבהפרה* אין עושים שליח מגזרת-הכתוב*<sup style="color: gray;">218</sup>, למרות שדי בגילוי דעת, כל שכן ששאר דברים אינם נמסרים לשליח<sup style="color: gray;">219</sup>.
להלכה פסקו בתלמוד כר' יוסי<sup style="color: gray;">220</sup>, שאף על פי שר' מאיר ור' חנינא איש אונו חלוקים עליו, ר' יוסי נימוקו עימו<sup style="color: gray;">221</sup>, וכן כתבו ראשונים להלכה<sup style="color: gray;">222</sup>.
<h4>הפקר</h4>
הפקר*, כתבו ראשונים ואחרונים שלא מועילה בו שליחות<sup style="color: gray;">223</sup>, ואם אמר אדם לחבירו: הַפקר אתה נכסי - וכן עשה חבירו ואמר: נכסי פלוני יהיו הפקר<sup style="color: gray;">224</sup> - אין בכך כלום<sup style="color: gray;">225</sup>, שהרי במה שאמר לחבירו שיפקיר בזה לא יצאו הנכסים מרשותו, ואם כן אמירת חבירו שאמר נכסי פלוני יהיה הפקר אי אפשר שעל ידי זה יצאו מרשותו<sup style="color: gray;">226</sup>, שהפקר הוא כנדר* - לסוברים כן<sup style="color: gray;">227</sup> - לפי שהוא מפקירו לעניים ולעשירים<sup style="color: gray;">228</sup>, ונדר אינו בשליחות<sup style="color: gray;">229</sup>.
<h4>הפרה</h4>
בהפרת נדרים<sup style="color: gray;">230</sup>, אם יכול למנות שליח, נחלקו תנאים:
א) לדעת ר' יאשיה - ויש מהאחרונים המפרשים כן בברייתא שבירושלמי<sup style="color: gray;">231</sup> - הפרת נדרים אינה בשליחות<sup style="color: gray;">232</sup>, וגזרת-הכתוב* היא, אף על פי שבכל התורה כולה שלוחו של אדם כמותו<sup style="color: gray;">233</sup>. ואם אמר לאפוטרופוס* - דהיינו שמינה האב אפטרופוס ואמר לו<sup style="color: gray;">234</sup> - כל נדרים שתהא בתי נודרת מכאן ועד שאבוא ממקום פלוני - משאצא לדרך ועד שאשוב<sup style="color: gray;">235</sup> - הפר לה, והיפר לה, שומע אני יהיה מופר, תלמוד לומר: ואם הניא אביה אֹתה<sup style="color: gray;">236</sup>, אם היפר אביה מופר, ואם לאו - שלא היפר האב אלא אפוטרופוס שלו<sup style="color: gray;">237</sup> - אינו מופר<sup style="color: gray;">238</sup>, שבאותו פסוק כתוב שתי פעמים אביה: כי הניא אביה וגו' ואם הניא אביה<sup style="color: gray;">239</sup>, ולכן נדרש "אביה" השני להוציא את השליח<sup style="color: gray;">240</sup>. או שכיון שנלמד מהכתוב שכך דין הבעל בנדרי אשתו<sup style="color: gray;">241</sup>, והקיש הכתוב האב לבעל<sup style="color: gray;">242</sup>. וכן אם אמר לאפוטרופוס: כל נדרים שתהא נודרת אשתי מכאן עד שאבוא ממקום פלוני הפר לה, והיפר לה, אינו מופר<sup style="color: gray;">243</sup>. אם משום שנאמר: אישהּ הפרם<sup style="color: gray;">244</sup>, אם היפר הבעל מופר ואם לאו אינו מופר<sup style="color: gray;">245</sup>. או לפי שנאמר: אישהּ יקימנו ואישהּ יפרנו<sup style="color: gray;">246</sup>, ולא שליח<sup style="color: gray;">247</sup>, שכיון שכתבה תורה "אישה" שתי פעמים - שהוא יתור בכתוב<sup style="color: gray;">248</sup> - משמע דוקא אישה ולא השליח<sup style="color: gray;">249</sup>, או שלשון "אישות" משמע הוא דוקא ולא שלוחו<sup style="color: gray;">250</sup>. או לפי שנאמר: יפרנו<sup style="color: gray;">251</sup>, ונצרך לכתוב כן, ולא כתב: יפר, למדנו הוא ולא שלוחו<sup style="color: gray;">252</sup>.
ב) ולדעת ר' יונתן - ויש מהאחרונים המפרשים כן בברייתא שבירושלמי<sup style="color: gray;">253</sup> - אף בהפרת נדרים שלוחו של אדם כמותו<sup style="color: gray;">254</sup>, שכפי שגבי תרומה ומעשר וקידושין אדם עושה שליח, גם גבי נדרים, אם אמר לאפוטרופוס שיפר, והיפר, מופר, ששלוחו של אדם כמותו<sup style="color: gray;">255</sup>, ואף על פי שכתוב "אביה"<sup style="color: gray;">256</sup>, אחר ששלוחו כמותו נקרא אביה לענין זה כי בא מכוחו<sup style="color: gray;">257</sup>, ו"אביה" לאו דוקא, אלא הוא הדין שלוחו<sup style="color: gray;">258</sup>. ואין ללמוד דבר מהכפילות<sup style="color: gray;">259</sup>, שדברה-תורה-בלשון-בני-אדם* - לסוברים כן<sup style="color: gray;">260</sup> - ולא בא למעט משאר דינים הנוהגים בשליח<sup style="color: gray;">261</sup>. או משום שנאמר: ואם הפר יפר<sup style="color: gray;">262</sup>, לרבות את השליח<sup style="color: gray;">263</sup>.
לסוברים ששמיעה שאמרה תורה בהפרת נדרים: ושמע אישה<sup style="color: gray;">264</sup> הוא דוקא, ואין הבעל יכול להפר נדרי אשתו בלא שמיעה<sup style="color: gray;">265</sup>, מחלוקת התנאים היא כשאמר לאפוטרופוס: כל נדרים שתדור אשתי הפר, ותחול הפרתה כשאשמע הנדר, וכן אפוטרופוס אמר לאישה: מופר ליך לכי שמע בעליך<sup style="color: gray;">266</sup>, ששמיעת האפוטרופוס אינה כשמיעת הבעל, ואף על פי שעשאו שליח להפר, שבדבר שממילא לא שייך מינוי שליחות<sup style="color: gray;">267</sup>, ואף על פי שהבעל שומע הנדר, ממנה שליח על ההפרה, שסובר שמא אטרד ולא אהא זכור להפר נדריה<sup style="color: gray;">268</sup>.
אף על פי שמחלוקת זו של התנאים בנדרים שהיא עתידה לידור אינה אלא לדעת ר' אליעזר שאדם מיפר נדרים שלהבא<sup style="color: gray;">269</sup>, אבל לדעת חכמים - שהלכה כמותם<sup style="color: gray;">270</sup> - כיון שאפילו הוא בעצמו לא יוכל להפר להבא, אינו יכול גם לעשות שליח על זה<sup style="color: gray;">271</sup>, שכל דבר שאדם אינו יכול לעשות עכשיו בעצמו אינו יכול לעשות שליח<sup style="color: gray;">272</sup>, מכל מקום נפקא מינה במחלוקת זו בנדרים שנדרה כבר<sup style="color: gray;">273</sup>, כגון שאומר לשלוחו כל נדרים שנדרה אשתי אם תראה שלא כראוי לי נדרה הפר לה, והיפר, שלר' יאשיה אינם מופרים ולר' יונתן מופרים<sup style="color: gray;">274</sup>.
להלכה נחלקו ראשונים ואחרונים: א) יש הפוסקים כר' יאשיה<sup style="color: gray;">275</sup>, שהעושה שליח להפר נדרי אשתו או ביתו אינו כלום<sup style="color: gray;">276</sup>, שמכיון שהסיקו בתלמוד האומר לעבדו הכנעני צא והשאל עם פרתי הרי זו שאלה בבעלים, שיד העבד כיד רבו<sup style="color: gray;">277</sup>, מכלל שאחר, שאינו ידו כיד הבעלים, אינה שאלה בבעלים<sup style="color: gray;">278</sup>, שבשאר שלוחים, שאין בהם קנין הגוף, משום הריבוי המיוחד של "בעליו"<sup style="color: gray;">279</sup> אין אומרים שלוחו של אדם כמותו<sup style="color: gray;">280</sup>, ודין זה תלוי במחלוקת התנאים בשליח להפרה<sup style="color: gray;">281</sup>. או שההלכה כר' יאשיה מכיון שהוא ספק* בשל תורה והולכים אחר המחמיר<sup style="color: gray;">282</sup>. או שההלכה כר' יאשיה, משום שהכתובים מדוייקים כמותו<sup style="color: gray;">283</sup>. ב) ויש הפוסקים כר' יונתן<sup style="color: gray;">284</sup>, שכיון שלא נזכר בתלמוד במפורש הלכה כמי, אין לחדש מסברא* כמי ההלכה, ובכל התורה כולה שלוחו של אדם כמותו<sup style="color: gray;">285</sup>.
על הפרשת-חלה*, ששליחות מועילה בה, אף אם נעשתה השליחות קודם לישת הקמח, ע"ע הפרשת חלה<sup style="color: gray;">286</sup>.
<h4>הקמה</h4>
העושה שליח לקיים נדרי אשתו או ביתו, כתבו ראשונים שאינו כלום, שנאמר: אישה יקימנו<sup style="color: gray;">287</sup>, וכן האב בעצמו ולא בשלוחו<sup style="color: gray;">288</sup>, שהרי הקישם הכתוב זה לזה<sup style="color: gray;">289</sup>. ונחלקו אחרונים: יש הסוברים שאין דין זה אמור אלא לדעת ר' יאשיה, שאין אדם מיפר על ידי שליח, ולדעת ר' יונתן הסובר שאדם מיפר על ידי שליח, הוא הדין שמקיים על ידי שליח<sup style="color: gray;">290</sup>. ויש הסוברים - שהלימוד מהכתוב שהביאו הראשונים<sup style="color: gray;">291</sup>, הוא לדעת ר' יאשיה, אבל - דין זה אמור לדברי הכל<sup style="color: gray;">292</sup>, שכן יש שאלה בהקמה ואין שאלה בהפרה<sup style="color: gray;">293</sup>, ופירשו ראשונים שקיום הנדר הוא כנדר<sup style="color: gray;">294</sup>, ובנדר אין שליחות<sup style="color: gray;">295</sup>. או משום שנאמר בהקמה: ושמע אישה ביום שמעו<sup style="color: gray;">296</sup>,
וכפילות השמיעה מיותרת, ובא להשמיע לנו שיש עיכוב בדבר שתהיה ההקמה דוקא על ידי שמיעת המקים, ולא על ידי שליח<sup style="color: gray;">297</sup>.
<h4>הקדש</h4>
יש מהאחרונים הסובר שאין אדם עושה שליח להקדיש בהמתו, שדברים הם, ודברים - לסוברים כן<sup style="color: gray;">298</sup>, וכן הלכה<sup style="color: gray;">299</sup> - אינם נמסרים לשליח<sup style="color: gray;">300</sup>. ורוב האחרונים סוברים שאדם עושה בזה שליח<sup style="color: gray;">301</sup>.
בהתרת-נדרים*, שנחלקו ראשונים אם יכול לעשות שליח להתרת הנדר על ידי חכם, ע"ע התרת נדרים: על ידי שליח.
<h4>חליצה</h4>
לגבי חליצה* שנינו: וקראו לו זקני עירו<sup style="color: gray;">302</sup>, הם ולא שלוחם<sup style="color: gray;">303</sup>, וביארו אחרונים שדין זה מוסב על המשך הכתוב: ודברו אליו<sup style="color: gray;">304</sup>, ששנינו עליו: מלמד שמשיאים לו עצה הוגנת לו שאם היה הוא ילד והיא זקנה הוא זקן והיא ילדה אומרים לו מה לך אצל ילדה מה לך אצל זקנה כלך אצל שכמותך ואל תשים קטטה בביתך<sup style="color: gray;">305</sup>, שהעצה ההוגנת לא תהיה על ידי שליח, אלא על ידי בית דין עצמו, שיותר יכנסו באזניו דברי הבית דין מדברי השליח<sup style="color: gray;">306</sup>.
אף חליצה עצמה אי אפשר לקיימה על ידי שליח<sup style="color: gray;">307</sup>, ובטעם הדבר צידדו ראשונים, שצריך חליצה כמו יבום*<sup style="color: gray;">308</sup> - שהמצוה היא בביאה*<sup style="color: gray;">309</sup> שאינה בשליחות<sup style="color: gray;">310</sup> - או שגזרת-הכתוב* שאין שליחות מועילה בו, שנאמר: וחלצה נעלו מעל רגלו<sup style="color: gray;">311</sup>. ואחרונים כתבו בטעם שלא מועיל שליחות בחליצה, שלא מצינו שגילתה תורה שיועיל מעשה השליח העומד במקום הבעלים להתיר ולאסור, רק בעניינים שכח ההיתר והאיסור מסור לבעלים, והשליח שנעשה במקום המשלח הוא רק על כח ההתרה והאיסור, והמעשה שעושה השליח הוא ענין של השליח מצד עצמו, שפועל על ידי מעשיו, מחמת שהוא כבעלים על תכלית הענין להתיר ולאסור<sup style="color: gray;">312</sup>, ובחליצה כח ההתרה שלה מדין שמים<sup style="color: gray;">313</sup>, ואינו מסור ביד הבעל דין, וממילא לא שייך שיהא השליח במקומו, כיון שאינו בעל דין על ההתרה<sup style="color: gray;">314</sup>.
בטעם שאין למדים מהמיעוט של "הם" ולא שלוחם<sup style="color: gray;">315</sup>, שאין שלוחו של אדם כמותו, עי' לעיל: שלוחו של אדם כמותו<sup style="color: gray;">316</sup>. בטעם שאין למדים ממיעוט זה ששלוחו של אדם כמותו, שהרי נצרכה התורה למעט שכאן אין הדין כך, עי' לעיל: שם<sup style="color: gray;">317</sup>.
<h4>נדר</h4>
נדר*, כתבו ראשונים ואחרונים שאין בו שליחות<sup style="color: gray;">318</sup>, שהאומר לחבירו: קבל נדר זה עליך בשליחותי להיאסר בו, אינו כלום<sup style="color: gray;">319</sup>.
<h4>סמיכה</h4>
בסמיכה* על ראש הקרבנות* - הנצרכים סמיכה<sup style="color: gray;">320</sup> - שאינה אלא בבעלים<sup style="color: gray;">321</sup>, אף שליח אינו סומך<sup style="color: gray;">322</sup>, שאינו יכול לומר לשלוחו: סמוך תחתי על ראש קרבני, אלא הוא עצמו יסמוך<sup style="color: gray;">323</sup>. שאף על פי שמצינו בכל מקום ששלוחו של אדם כמותו, והיה מקום לומר שהוא כבעלים עצמו לדין סמיכה, גזרת-הכתוב* היא שרק הבעלים סומך<sup style="color: gray;">324</sup>.
במקור הלימוד נחלקו ראשונים: א) יש מהראשונים מפרשים, שדין זה נלמד ממה שנאמר: וסמך ידו<sup style="color: gray;">325</sup>, ולא יד שלוחו<sup style="color: gray;">326</sup>, שבא למעט שליח<sup style="color: gray;">327</sup>, ששלחו לסמוך מדעת<sup style="color: gray;">328</sup>, ששלוש פעמים נאמר בפרשת שלמים, בבקר, בכבש ובעז: וסמך ידו<sup style="color: gray;">329</sup>, או: וסמך את ידו<sup style="color: gray;">330</sup>, ואחד מהם בא למעט שליח<sup style="color: gray;">331</sup>, וביארו אחרונים שיש פעלים רבים שמיוחדים לאבר מיוחד או לשם מיוחד ובפעלים האלה אין צורך להזכיר את הדבר שבו יעשה הפועל, אם לא לאיזה דיוק<sup style="color: gray;">332</sup>, ולכן מדייקים "ידו", לא על ידי שליח<sup style="color: gray;">333</sup>. ויש מהאחרונים הסוברים שהלימוד הוא מכך שבכל הסמיכות שבתורה כתוב: וסמך את ידו<sup style="color: gray;">334</sup>, לבד שלוש פעמים שכתוב: וסמך ידו<sup style="color: gray;">335</sup>, ומאחד מהם ממעטים את השליח<sup style="color: gray;">336</sup>.
ב) ויש מהראשונים המצדדים שדין זה נלמד ממה שנאמר - שלושה פעמים<sup style="color: gray;">337</sup> בפרשת שלמים לגבי סמיכה<sup style="color: gray;">338</sup> - קרבנו - ואם מן הצאן קרבנו וגו' אם וגו' קרבנו וגו' וסמך את ידו על ראש קרבנו<sup style="color: gray;">339</sup>, ואחד מהם בא לדרוש<sup style="color: gray;">340</sup> - קרבנו ולא קרבן חבירו<sup style="color: gray;">341</sup>, והלימוד מ"וסמך ידו" בא למעט, שאם שלח חבירו קרבנו ממדינת הים אין חבירו סומך בשבילו על קרבנו, שלא תאמר כיון שאין בעליו כאן שיסמוך חבירו תחתיו<sup style="color: gray;">342</sup>.
בטעם שאין למדים ממיעוט שליח בסמיכה* שאין שלוחו של אדם כמותו, עי' לעיל: שלוחו של אדם כמותו<sup style="color: gray;">343</sup>. בטעם שאין למדים מדין זה ששלוחו של אדם כמותו, שהרי נצרכה התורה למעט שכאן אין הדין כך, עי' לעיל: שם<sup style="color: gray;">344</sup>. על מחלוקת התנאים אם יורש* סומך על קרבן אביו שמת, ע"ע יורש (א)<sup style="color: gray;">345</sup>. על פרטי הלימודים הממעטים שליח מסמיכה בקרבנות, ועל המיעוטים המיוחדים לאשה* ועבד* ובן*, והטעם שנצרכו לימודים למעט אף אותם, ע"ע סמיכה.
<h4>עגלה ערופה</h4>
לגבי עגלה-ערופה* שנינו: ויצאו<sup style="color: gray;">346</sup> - ויש גורסים: ומדדו<sup style="color: gray;">347</sup> - הם ולא שלוחיהם<sup style="color: gray;">348</sup>.
בטעם שאין למדים מעגלה-ערופה* שאין שלוחו של אדם כמותו, עי' לעיל: שלוחו של אדם כמותו<sup style="color: gray;">349</sup>. בטעם שאין למדים מדין זה ששלוחו של אדם כמותו, שהרי נצרכה התורה למעט שכאן אין הדין כך, עי' לעיל: שם<sup style="color: gray;">350</sup>.
<h4>עיר הנדחת</h4>
לגבי עיר-הנדחת* שנינו: יצאו<sup style="color: gray;">351</sup>, הם ולא שלוחים<sup style="color: gray;">352</sup>, שהמדיחים שצריכים להיות מאותה העיר<sup style="color: gray;">353</sup>, אם הם עצמם יצאו והדיחו, אף אם הדיחו רוב יושבי העיר, דין יושבי העיר בסייף<sup style="color: gray;">354</sup> - כדין עיר הנדחת<sup style="color: gray;">355</sup> - אבל אם הדיחו על ידי שליח, כיחידים, ודין יושבי העיר בסקילה* - כדין עובד עבודה-זרה*<sup style="color: gray;">356</sup> - וממונם פלט<sup style="color: gray;">357</sup>.
על מדיחי עיר הנדחת, שנחלקו תנאים אם מיתתם בחנק או בסקילה, ע"ע חיבי מיתות בית דין<sup style="color: gray;">358</sup>.
<h4>רציעה</h4>
רציעה* - שמצוותה באדון<sup style="color: gray;">359</sup> - אם ישנה בשליחות, נחלקו תנאים: א) לדעת המכילתא - וברייתא אחת בירושלמי<sup style="color: gray;">360</sup>. ויש מהאחרונים המפרשים שלפי הירושלמי כך סובר ר' עקיבא ור' ישמעאל חלוק עליו<sup style="color: gray;">361</sup> - ברציעה, הוא ולא שלוחו<sup style="color: gray;">362</sup>, שנאמר: ורצע אדֹניו את אזנו במרצע<sup style="color: gray;">363</sup>, אדֹניו, ולא בנו<sup style="color: gray;">364</sup>, אדֹניו, ולא שלוחו<sup style="color: gray;">365</sup>, אדֹניו, ולא שליח בית-דין*<sup style="color: gray;">366</sup>, שהמילה אדֹניו מיותרת, שהרי נאמר: והגישו אדֹניו אל האלהים והגישו אל הדלת<sup style="color: gray;">367</sup>, והיה לו לומר: ורצע את אזנו, ואילו היה כתוב כן היינו אומרים שבא לרבות אפילו שלוחו או בנו או עבדו, אלא שממעט הכתוב ואמר: אדֹניו, כלומר ולא שלוחו ולא בנו, אלא הוא<sup style="color: gray;">368</sup>, שנאמר בפרשה שני פעמים אדֹניו: והגישו אדֹניו<sup style="color: gray;">369</sup>, ורצע אדֹניו<sup style="color: gray;">370</sup>, וכיון שכתבה תורה "אדֹניו" שתי פעמים, משמע דוקא אדוניו ולא השליח<sup style="color: gray;">371</sup>, או שכל לשון "אדנות" משמע בעצמו<sup style="color: gray;">372</sup>. ב) ולדעת ברייתא אחרת בירושלמי - ויש מהאחרונים המפרשים שלפי הירושלמי כך סובר ר' ישמעאל ור' עקיבא חלוק עליו<sup style="color: gray;">373</sup> - אף נרצע על ידי שליח<sup style="color: gray;">374</sup>, שנאמר: ורצע<sup style="color: gray;">375</sup>, לרבות את השליח<sup style="color: gray;">376</sup>, שהיה לו לומר: ונתן את המרצע באזנו, כמו שכתוב במשנה תורה: ולקחת את המרצע ונתת באזנו<sup style="color: gray;">377</sup>, "ורצע" למה לי, לרבות שלוחו<sup style="color: gray;">378</sup>. ויש מהאחרונים המפרשים בירושלמי, שאין לימוד זה אמור אלא לדעת ר' עקיבא<sup style="color: gray;">379</sup>, אם משום שהוא סובר "לשונות ריבויין הן"<sup style="color: gray;">380</sup> שמכיון שכתוב "במרצע" מיותר "ורצע"<sup style="color: gray;">381</sup>, או ש"ירצע" משמע לר' עקיבא כל מה שירצע<sup style="color: gray;">382</sup>, אבל לדעת ר' ישמעאל - הסובר דברה-תורה-כלשון-בני-אדם*<sup style="color: gray;">383</sup> - מרבים את השליח מהמילה "אדֹניו"<sup style="color: gray;">384</sup> שהיא מיותרת<sup style="color: gray;">385</sup>, ובאה לרבות<sup style="color: gray;">386</sup> כל שהוא בא מחמת אדוניו<sup style="color: gray;">387</sup>.
להלכה פסקו ראשונים שהאדון הוא שרוצע בעצמו, ולא שלוחו<sup style="color: gray;">388</sup>.
<h4>תמורה</h4>
בתמורה*, נחלקו אחרונים: א) יש הסוברים שיש שליחות בתמורה*<sup style="color: gray;">389</sup> - שהממיר בהמה שהוקדשה למזבח בבהמה אחרת, שתי הבהמות קודש<sup style="color: gray;">390</sup> - אם משום שלדעתם זהו שאמרו בירושלמי: ואם המר ימירנו<sup style="color: gray;">391</sup> - ויש גורסים: ואם המר ימיר<sup style="color: gray;">392</sup> - היינו סוברים לומר שאין שלוחו של אדם כמותו, אלא שמיעט הכתוב<sup style="color: gray;">393</sup>, שהיינו חושבים שאין אדם ממיר קרבן שאינו שלו, שנאמר - בפרשת הקרבנות - קרבנו<sup style="color: gray;">394</sup>, לכך נצרך כפל לשון - שלא נכתב: ואם המר, לבד, או: ואם ימיר, לבד<sup style="color: gray;">395</sup> - לרבות שלוחו שממיר<sup style="color: gray;">396</sup>. או משום שלדעתם הירושלמי סבור שאין שליחות בתמורה<sup style="color: gray;">397</sup>, אבל הבבלי חלוק עליו, שכן אמרו שם, שיכול בעלי הבהמה של הקדש לומר: כל הרוצה להמיר בבהמתו יבוא וימיר<sup style="color: gray;">398</sup>, ומדברי ראשונים עולה שהוא מדין שליחות<sup style="color: gray;">399</sup>. ב) ויש מהאחרונים הסוברים שאין שליחות בתמורה<sup style="color: gray;">400</sup> - ואין בהמה השנייה קודש - אם משום שהם גורסים בירושלמי: ואם המר ימירנו<sup style="color: gray;">401</sup>, היינו סוברים לומר ששלוחו של אדם כמותו, אלא שמיעט הכתוב<sup style="color: gray;">402</sup>, ומפרשים שלדעת הירושלמי בתמורה אין שליחות, שבאה המילה "ימירנו", ללמדנו הוא ולא שלוחו<sup style="color: gray;">403</sup>. או משום שאסור באיסור לא-תעשה* להמיר הקדשים<sup style="color: gray;">404</sup>, ואין-שליח-לדבר-עברה*<sup style="color: gray;">405</sup>. ואף על פי שיכול בעלי הבהמה של הקדש לומר: כל הרוצה להמיר בבהמתו יבוא וימיר<sup style="color: gray;">406</sup>, אינו מדין שליחות, שאין צורך בתמורה בשליחות, רק גילוי דעת, שאם הוא מסכים שימירו בשלו, הרי זה מועיל<sup style="color: gray;">407</sup>.
לסוברים שבתמורה אין שליחות משום שאין שליח לדבר עבירה<sup style="color: gray;">408</sup>, לראשונים הסוברים שבשוגג* יש שליח לדבר עבירה<sup style="color: gray;">409</sup>, אם המיר בהמה בשוגג על ידי שליח, הרי אף הבהמה השנייה קודש, כדין הממיר בהמה בבהמה<sup style="color: gray;">410</sup>.
<h4>גדר המצוות שאינן בכלל שליחות</h4>
בגדר המצוות שאין שליחות מועילה בהם נחלקו ראשונים ואחרונים:
א) יש מהראשונים סוברים שכל מצוה שבגופו של האדם, אי אפשר לקיימה על ידי שליח<sup style="color: gray;">411</sup>, שמה שבגירושין ובקידושין מועילה שליחות<sup style="color: gray;">412</sup>, כי הוא המגרש ולא השליח, שמה כתב בגט: אנא פלוני פטרית פלונית, וכן האישה למי היא מקודשת כי אם לו והיא אשתו, וכן בתרומה* - שמועילה שליחות<sup style="color: gray;">413</sup> - הוא נותן התרומה מפירותיו, וכן בפסח - שנלמד מהכתוב שמועילה שליחות בשחיטתו<sup style="color: gray;">414</sup> ובזריקתו, שאינה כשרה אלא בכהנים<sup style="color: gray;">415</sup>, ודאי מועילה שליחות - הוא אוכלו, ועל שמו ישחט ויזרק הדם, אבל בסוכה יכול לומר לשליחו עשה לי סוכה והוא יושב בה, אבל אם ישב בה חבירו לא קיים הוא כלום, וכן לולב וציצית וכל המצוות<sup style="color: gray;">416</sup>.
ב) ויש מהראשונים המצדדים בטעם הדבר ששחיטה והפרשת חלה אין מצוותן אלא שתתקן העיסה וליתן חלה לכהן, וכן שישחט הנשחט, וכן קידושין עיקר המצוה שתהא לו אשה מקודשת, וכן בגירושין ובהפרשת תרומה ושחיטת קדשים ובקביעת מזוזה ועשיית מעקה, אבל בתפילין וציצית ואכילת מצה וסוכה ולולב אין שייך שליחות<sup style="color: gray;">417</sup>. וביארו אחרונים שישנם שני מיני מצוות: א) היכן שעיקר המצוה היא תוצאות המעשה, ובזה שייך שליחות. ב) היכא שהעשיה בעצמה היא גוף המצוה ושם לא מועיל שליחות<sup style="color: gray;">418</sup>.
ג) ואחרונים כתבו ששליחות אינה מועילה במצוות שבגופו, שאין אומרים שלוחו של אדם כמותו אלא בדברים של עשייה, שאז מעשה שלוחו כמותו, אבל בדבר שאין עשייה אין אומרים שלוחו של אדם כמותו, שהרי כתבו ראשונים שבדבר שממילא לא שייך שליחות<sup style="color: gray;">419</sup>, ולכן בפסח וקידושין וגירושין הרי מעשה שליח כמותו וכאילו הוא בעצמו שחט הפסח, וכן בקידושין וגירושין כאילו הבעל עצמו נתן הקידושין או הגירושין, אבל בתפילין כשהשליח מניח התפילין הנחה זו שהיא עשיה חשוב כאילו המשלח עשה הנחה זו, אבל עדיין לא הניח התפילין על ראשו אלא על ראש שלוחו דאין גוף השליח כגוף המשלח, כיון שבדבר שממילא לא שייך מינוי שליחות, ולכן בציצית ותפילין וסוכה למרות שעשיית השליח כעשיית המשלח, כיון שגוף שלוחו אינו כגופו לא עשה המעשה בגופו אלא בגוף שלוחו, אבל בפסח וקידושין וגירושין, שחיטת הפסח ומעשה קידושין וגירושין שהוא כאילו עשה הוא, הרי נגמר המעשה<sup style="color: gray;">420</sup>.
<h2>שליחות יד</h2>
<b>הגדרת הערך</b> - דיני שומר פקדון שמשך או הגביה פקדון שהיה ברשותו, על מנת לגוזלו או על מנת ליטלו לעצמו.
<h3>הכלל</h3>
אין הנפקד רשאי לשלוח יד בפקדון<sup style="color: gray;">1</sup>, והשולח יד בפקדון, הרי זה גזלן*, ונתחייב באונסיו<sup style="color: gray;">2</sup>, ונעשית הגזלה ברשותו<sup style="color: gray;">3</sup> ומשלם אותה כדין כל הגזלנים<sup style="color: gray;">4</sup>. ומניין שחייבו הכתוב עליו אפילו נאנסה<sup style="color: gray;">5</sup>, שנאמר - בשומר-שכר*<sup style="color: gray;">6</sup> - ומת או נשבר או נשבה וגו' שבֻעת ה' תהיה בין שניהם אם לא שלח ידו וגו'<sup style="color: gray;">7</sup>, שמשמע אם שלח נתחייב במיתתה ובשבייתה<sup style="color: gray;">8</sup>, שאם שלח בה יד ואחר כך נאנסה, חייב באונסיה<sup style="color: gray;">9</sup>. ואפילו שומר-חנם*, שלא היה חייב עד עכשיו אלא בפשיעה<sup style="color: gray;">10</sup>, מתחייב בכל אונסים שיעלו בו<sup style="color: gray;">11</sup>. ואפילו לא נתכוון לגזול, ויש בדעתו להשלים מה שיטול משם, חייב באונסים, מפני שהוא כגזלן<sup style="color: gray;">12</sup>.
השתמש בפקדון לצורך הפקדון, אינו חייב בשליחות יד<sup style="color: gray;">13</sup>. אם משום שנאמר בשומר חינם: על כל דבר פשע<sup style="color: gray;">14</sup>, משמע שפשע בה, אף גבי שומר שכר כן<sup style="color: gray;">15</sup>, והדבר נלמד בגזרה-שוה* "שלח ידו" "שלח ידו"<sup style="color: gray;">16</sup>, נאמר כאן שליחות יד<sup style="color: gray;">17</sup>, ונאמר להלן שליחות יד<sup style="color: gray;">18</sup>, מה כאן על כל דבר פשע, אף להלן על כל דבר פשע<sup style="color: gray;">19</sup>, ואם נשתמש לצורך הפקדון פטור, שאינו פושע<sup style="color: gray;">20</sup>. או משום שנאמר: אם לא שלח ידו במלאכת רעהו<sup style="color: gray;">21</sup>, מלמד שמשביעים אותו שלא שלח בה יד לצורך עצמו<sup style="color: gray;">22</sup>, להשתמש לצורכו במלאכת רעהו<sup style="color: gray;">23</sup>, כגון להינות ממנה, אלא לצורכה ולהנאתה<sup style="color: gray;">24</sup>.
טלטל הפקדון לצורך מקומו של הפקדון, לא נעשה גזלן, אלא עדיין שומר הוא<sup style="color: gray;">25</sup>, וחייב בפשיעה ופטור באונסים<sup style="color: gray;">26</sup>, ואם אירע האונס מחמת שינוי המקום - שלא החזיר למקומה הראשון ובאו הגנבים וגנבוה<sup style="color: gray;">27</sup> - אם ייחדו לה הבעלים מקום, חייב אפילו משהניחה<sup style="color: gray;">28</sup>, שתחילתו בפשיעה וסופו באונס הוא<sup style="color: gray;">29</sup>, ואפילו אותו מקום השני משומר יותר מן הראשון, שאנו אומרים אלו הגנבים לא היו מצויים שם ולא גנבוה אילו נשאר שם או חזר והניחה למקומה הראשון<sup style="color: gray;">30</sup>. ואם לא ייחדו לה הבעלים מקום, פטור משהניחה<sup style="color: gray;">31</sup>.
<h3>גדרו</h3>
בגדרו של שולח יד, לסוברים - וכן הלכה<sup style="color: gray;">32</sup> - שאינו חייב בשליחות יד אלא משעה שיעשה מעשה<sup style="color: gray;">33</sup>, ולסוברים - וכן הלכה<sup style="color: gray;">34</sup> - שליחות יד אינה צריכה חסרון<sup style="color: gray;">35</sup>, נחלקו ראשונים: א) יש סוברים ששולח יד בפקדון גזלן הוא<sup style="color: gray;">36</sup>, שדעתו לגזול לגמרי ואין דעתו לשלם, ומכיון שגזל הרי הוא ברשותו ולכן אין צריך חסרון<sup style="color: gray;">37</sup>, וכיון שנעשה גזלן, פקע ממנו חיוב השמירה וחייב רק מדין גזלן<sup style="color: gray;">38</sup>. ואפילו לדעת ר' ישמעאל שהשולח יד בפקדונו, כל זמן שלא חסר כלום לא כלתה לו שמירתו<sup style="color: gray;">39</sup>, כל זמן שלא החזירה למקומה עדיין תורת גזלן וגנב עליו<sup style="color: gray;">40</sup>. ומכל מקום חידוש הוא שחידשה תורה בשליחות יד, שאינה בגזלן, ששואל שלא מדעת המשתמש במקצת דבר, הרי הוא כגוזל מקצתה, אבל בשליחות יד חידש הכתוב לעשות מקצתה ככולו<sup style="color: gray;">41</sup>. ב) ויש סוברים שהשולח יד אינו מתחייב מתורת גזלן<sup style="color: gray;">42</sup>, אלא משום גזרת-הכתוב*<sup style="color: gray;">43</sup> של שליחות יד שחידשה התורה<sup style="color: gray;">44</sup>, ששומר ידו כיד הבעלים ואין הגבהתו מוציאו מרשות בעלים, וגזירת הכתוב הוא לחייב באונסים אף על פי שאין הגבהתו קונה לו<sup style="color: gray;">45</sup>, ואף על פי שהיה דעתו לשלם נקרא שולח יד להתחייב באונסיה<sup style="color: gray;">46</sup>. ג) ויש מהאחרונים סוברים בדעת ראשונים שמחלוקת תנאים בדבר: לדעת ר' עקיבא הסובר שהשולח יד בפקדונו כיון שנעשה גנב כלתה שמירתו<sup style="color: gray;">47</sup>, שוב אין ידו כיד הבעלים וקונה הפקדון והרי הוא כגזלן, ולדעת ר' ישמעאל שהשולח יד בפקדונו, כל זמן שלא חסר כלום לא כלתה לו שמירתו<sup style="color: gray;">48</sup>, אינו גזלן, כיון שיד שומר כיד בעלים אין כאן קנין<sup style="color: gray;">49</sup>.
<h3>שואל ושוכר</h3>
דין זה של שליחות יד, נחלקו בו ראשונים ואחרונים: א) יש סוברים שאינו אלא בפקדון, ושמו מוכיח עליו, וכפי שאמר הכתוב גבי שומרים: אם לא שלח ידו<sup style="color: gray;">50</sup>, אבל השוכר* והשואל* אין בהם שליחות יד<sup style="color: gray;">51</sup>. ולכן שואל שבעליו עימו - שפטור מנזקין אם בעליו עימו ולא פשע השואל<sup style="color: gray;">52</sup> - פטור אף אם שלח יד<sup style="color: gray;">53</sup>, כגון ששאלה למלאכה זו ושלח בה יד לעשות מלאכה אחרת<sup style="color: gray;">54</sup>. ב) ויש הסוברים שכל ששלח יד למה שלא שאלה בשבילו נתחייב בכל<sup style="color: gray;">55</sup>, ואפילו שואל<sup style="color: gray;">56</sup> ושוכר<sup style="color: gray;">57</sup>, שכל גזלן שבארבעה שומרים נקרא שולח יד<sup style="color: gray;">58</sup>. ואפילו שואל שבעליו עימו, אם חייב אפילו בבעלים - כדין שליחות יד<sup style="color: gray;">59</sup> - משום ששואל אינו עדיף משאר שומרים, ואדרבה חיובו גדול משאר שומרים<sup style="color: gray;">60</sup>.
<h3>על ידי שליח</h3>
אמר לשלוחו לשלוח יד בפקדון ועשה מאמרו חייב המשלח<sup style="color: gray;">61</sup>, שהשולח יד בפקדון בין ששלח יד בעצמו או על יד בנו ועבדו ושלוחו הרי זה גזלן ונתחייב<sup style="color: gray;">62</sup>, שיכול אין לי אלא הוא - אין לי שנתחייב באונסים בשליחות יד, אלא בזמן ששלח בה יד הוא עצמו<sup style="color: gray;">63</sup> - אמר לעבדו ולשלוחו - שישלח יד, וכן עשה<sup style="color: gray;">64</sup> - מנין - שהוא חייב<sup style="color: gray;">65</sup>, והרי אין-שליח-לדבר-עברה*<sup style="color: gray;">66</sup> - תלמוד לומר: על כל דבר פשע<sup style="color: gray;">67</sup>, שהיה יכול לכתוב רק "פשע", וכתב: על כל דבר פשע<sup style="color: gray;">68</sup>, לחייבו על עסקי דיבורו<sup style="color: gray;">69</sup>, ששלח בו יד על ידי שליח<sup style="color: gray;">70</sup>, שריבה הכתוב כאן שתהא שליחות לדבר עבירה<sup style="color: gray;">71</sup>, שכיון שהחפץ עומד ברשותו, מתחייב<sup style="color: gray;">72</sup>. ואף אם ציוה להם לשלוח יד ליטלה לצורכם, חייב, שהרי נותנה, וכל הנותן של אחרים הרי הוא נוטל<sup style="color: gray;">73</sup>.
בגדר החיוב של המשלח נחלקו אחרונים: א) יש סוברים שאף בשליחות יד אין שליח לדבר עבירה<sup style="color: gray;">74</sup>, ולא אמרו שהמשלח חייב, אלא כשהשליח אינו יודע שהוא פקדון, או שאינו "בר חיובא"<sup style="color: gray;">75</sup>, או שאין לו מה לשלם<sup style="color: gray;">76</sup>, שהריבוי בא לחייב המשלח ולא לפטור את השליח<sup style="color: gray;">77</sup>. שכיון שיש סוברים שבמקום שלא ידע השליח יש שליח לדבר עבירה<sup style="color: gray;">78</sup>, אם כן לדעתם הריבוי בשליחות יד בא לרבות שאף במקום שידע השליח יד שליח לדבר עבירה, וכיון שיש סוברים שבמקום שהשליח אינו "בר חיובא" יש שליח לדבר עבירה<sup style="color: gray;">79</sup>, אם כן לדעתם הריבוי בשליחות יד בא לרבות שאף במקום שהשליח הוא "בר חיובא" יש שליח לדבר עבירה<sup style="color: gray;">80</sup>. או שלדעתם מה שגילתה תורה בשליחות יד באומר לשלוחו, אינו מדין שליח, אלא מדין פשיעה שחייב הכתוב את השומר, בין שפשע הוא עצמו בפקדון בין שאמר לאחרים, לפי ששמירתו עליו<sup style="color: gray;">81</sup>. ב) ויש סוברים ששליחות יד דין מיוחד הוא שבו יש שליח לדבר עבירה<sup style="color: gray;">82</sup>.
משלח זה אימתי חייב, נחלקו אחרונים: יש סוברים שאין המשלח חייב אלא כשהשליח אינו יודע שהוא פקדון<sup style="color: gray;">83</sup>, או שאינו "בר חיובא"<sup style="color: gray;">84</sup>, או שאין לו מה לשלם<sup style="color: gray;">85</sup>, אבל אם יש לשליח לשלם, השליח חייב<sup style="color: gray;">86</sup>. ויש סוברים שאם יש לו ממה לשלם, כיון שהיה קנין להמשלח ונעשה גזלן, ממילא רצה מזה גובה ורצה מזה גובה<sup style="color: gray;">87</sup>. ויש סוברים שאפילו ידע השליח שהוא פקדון, חייב המשלח<sup style="color: gray;">88</sup>, ואפילו הוא "בר חיובא", ואפילו יש לו מה לשלם<sup style="color: gray;">89</sup>, מגזרת-הכתוב*<sup style="color: gray;">90</sup>.
השולח יד בפקדונו בידי שליח, בשעה שהגביה השליח נקנה הפקדון למשלח<sup style="color: gray;">91</sup>.
אמר אדם לשלוחו שישלח יד בשל אחרים, שלא נעשה שומר עליו, פטור, שאין שליח לדבר עבירה, ולא אמרו שחייב אלא כשנעשה שומר, לפי ששמירתו עליו<sup style="color: gray;">92</sup>.
<h3>במחשבה ודיבור</h3>
החושב או אומר לשלוח יד בפקדון, נחלקו בו תנאים: א) בית שמאי מחייבים על מחשבת הלב בשליחות יד<sup style="color: gray;">93</sup>, שנאמר: על כל דבר פשע<sup style="color: gray;">94</sup>, לחייב על המחשבה כמעשה<sup style="color: gray;">95</sup>. וכתבו ראשונים שהחושב לשלוח יד, היינו שאמר בפני עדים: אטול פקדונו של פלוני לעצמי<sup style="color: gray;">96</sup>, שמשעה שדיבר לשלוח יד הוא פושע<sup style="color: gray;">97</sup>, שמחשבה זו אינה מחשבה ממש שמהרהר בליבו<sup style="color: gray;">98</sup>, אלא היא דיבור<sup style="color: gray;">99</sup>, שהרי למדנוה מ"על כל דבר"<sup style="color: gray;">100</sup>, וההוא דיבור הוא<sup style="color: gray;">101</sup>, וכפי שמחשבת פגול* היא רק בדיבור ולא בלב<sup style="color: gray;">102</sup>, אף על פי שלמדנוה מ"לא יחשב"<sup style="color: gray;">103</sup>, ומשום שאינו צריך שישמיע לאוזנו, קורא לדיבור בשליחות יד מחשבה<sup style="color: gray;">104</sup>. ב) ויש מהראשונים סוברים שלדעת בית שמאי אף אם חשב לשלוח יד בפקדון<sup style="color: gray;">105</sup>, הרי הוא ברשותו מאותה שעה ואילך להתחייב בכל אונסים שיעלו בו<sup style="color: gray;">106</sup>, ואף על פי שכתוב "דבר"<sup style="color: gray;">107</sup>, מחשבה ודיבור שוים הם, כל זמן שלא עשה מעשה<sup style="color: gray;">108</sup>. וביארו אחרונים בטעמם, שמכיון שכתוב "דבר"<sup style="color: gray;">109</sup>, ושינו בית שמאי מלשון הכתוב ונקטו לשון מחשבה<sup style="color: gray;">110</sup>, מבואר שדי במחשבה בלא דיבור<sup style="color: gray;">111</sup>. ג) ובית הלל אין מחייבים אלא משעה ששלח בה יד<sup style="color: gray;">112</sup>, שאינו מתחייב באונסים עד שימשוך או יגביה, שהוא קנין<sup style="color: gray;">113</sup>, שנאמר: אם לא שלח ידו במלאכת רעהו<sup style="color: gray;">114</sup>, מגיד שאינו חייב עד שישלח ידו<sup style="color: gray;">115</sup>.
להלכה פסקו ראשונים שאם חשב לשלוח יד בפקדון אינו חייב באחריותו עד שישלח יד<sup style="color: gray;">116</sup>, ואף אם אמר שרוצה לשלוח יד בפקדון, אינו חייב, אפילו שאומר כן בפני עדים<sup style="color: gray;">117</sup>, שההלכה כבית הלל<sup style="color: gray;">118</sup>, שבית שמאי במקום בית הלל אינה משנה<sup style="color: gray;">119</sup>.
<h3>החיוב</h3>
השולח יד בפקדון, נחלקו בו תנאים:
א) בית שמאי אומרים ילקה בחסר וביתר<sup style="color: gray;">120</sup>, במה שחסרה, דהיינו גיזות<sup style="color: gray;">121</sup>, ובמה שהותירה, כגון אם נתעברה אצלו<sup style="color: gray;">122</sup>, שלדעתם שבח גזילה של נגזל<sup style="color: gray;">123</sup>, אם משום ששינוי אינו קונה<sup style="color: gray;">124</sup>, או משום קנס שקונסים לגזלן<sup style="color: gray;">125</sup>, שלא יהא חוטא נשכר<sup style="color: gray;">126</sup>, והגוזל את הרחל וגזזה או ילדה, משלם אותה ואת גיזותיה ואת ולדותיה<sup style="color: gray;">127</sup>, שאם הפקיד אצלו רחל טעונה צמר, או מעוברת, ונגזזה או ילדה לאחר ששלח בה יד, משלם אותה ואת גיזותיה ואת ולדותיה, ונמצא שהוא לוקה במה שחסרה אצלו, ואם אם נתעברה או טענה צמר כשהיא אצלו, משלם אותה טעונה ומעוברת כמות שהיא עכשיו, והרי לוקה ביתר<sup style="color: gray;">128</sup>. אכן על יוקר וזול אין בית שמאי חולקים<sup style="color: gray;">129</sup>, והגוזל חבית יין מחבירו, מלכתחילה שוה זוז ועכשיו שווה ארבעה, שברה או שתאה משלם ארבעה<sup style="color: gray;">130</sup>, כשעת הוצאה מן העולם<sup style="color: gray;">131</sup>, שבאותה שעה ששתה לה או שבר אותה גזלה, וכל הגזלנים משלמים כשעת הגזילה<sup style="color: gray;">132</sup>, נשברה מאליה, משלם זוז<sup style="color: gray;">133</sup>, כשעת הוצאה מבית בעלים<sup style="color: gray;">134</sup>, כיון שלא עשה לה דבר, והחיוב הוא משעת גזילה שאז היא שווה זוז, שאם היתה בעולם היתה חוזרת בעין<sup style="color: gray;">135</sup>, שלא אמרו שכל הגזלנים משלמים כשעת הגזילה, אילא היכן שאינו בעולם, אבל ישנו בעין, בין שהוקרה בין שהוזלה חוזרת כמות שהיא<sup style="color: gray;">136</sup>. היתה שוה ארבעה, וכעת שווה זוז, בין אם שתאה, בין אם שברה, בין נשברה מאליה, משלם ארבעה, שבחסר אין הסובר שמשלם כפי שעה שהיא עכשיו, שכל הגזלנים משלמים כשעת הגזילה<sup style="color: gray;">137</sup>. ויש מהראשונים החולקים על כל זה, וסוברים שבית שמאי נחלקו אף ביוקר וזול, שאם הוקרה משלם כשעת הוצאה מן העולם ואם הוזלה משלם כשעת הגזילה<sup style="color: gray;">138</sup>, וכן שנינו במקום אחר, שלדעת בית שמאי הפקיד לו משתי סאים בסלע ועמדו מארבע, משלם משתי סאים בסלע<sup style="color: gray;">139</sup>, שאם בשעת הפקדון היו שוים שני סאים בסלע ועכשיו הוזלו, משלם כשעת הגזילה ביוקר<sup style="color: gray;">140</sup>, וכן להיפך, שעכשיו הוקרו, משלם כפי שהוא עכשיו<sup style="color: gray;">141</sup>, ואם הפקיד לו מארבע ועמדו משתים, נותן לו משתים<sup style="color: gray;">142</sup>.
ב) ובית הלל אומרים שהשולח יד בפקדון משלם כשעת הוצאה<sup style="color: gray;">143</sup> מבית הבעלים<sup style="color: gray;">144</sup>, אם טעונה טעונה, ואם ריקנית ריקנית<sup style="color: gray;">145</sup>, שלדעתם שינוי קונה<sup style="color: gray;">146</sup> ושבח גזילה של גזלן<sup style="color: gray;">147</sup>, שכפי שבחסר העמדת לו ברשותו של גזלן, כך גם ביתר<sup style="color: gray;">148</sup>. ואין הם חלוקים אלא ברחל טעונה ומעוברת ונגזזה או ילדה, אבל אף הם סוברים שביוקר וזול, דינו תלוי אם נשברה מאליה או שברה הוא<sup style="color: gray;">149</sup>. ויש מהראשונים סוברים שלדעתם ביוקר וזול, אם הוקרה משלם כשעת הוצאה מן העולם ואם הוזלה משלם כשעת הגזילה<sup style="color: gray;">150</sup>.
ג) ר' עקיבא אומר: השולח יד בפקדון משלם כשעת התביעה<sup style="color: gray;">151</sup>, כשעת תביעתו בבית דין<sup style="color: gray;">152</sup>, כמו שהוא הפקדון בשעת העמדה בדין<sup style="color: gray;">153</sup>, כפי מה ששווה בשעה שתובעו עכשיו בדין, כך משלם לו<sup style="color: gray;">154</sup>, שנאמר: לאשר הוא לו יתננו ביום אשמתו<sup style="color: gray;">155</sup>, שמשמע שישלם כעין שהוא ביום אשמתו<sup style="color: gray;">156</sup>, ביום שמתחייב בו בדין<sup style="color: gray;">157</sup>, וביום תביעתו הוא מתחייב לו הלכך הולכים אחר שעת תביעה<sup style="color: gray;">158</sup>. ונחלקו ראשונים: יש מפרשים שאם גזל רחל שאינה טעונה ונטענת אצלו וגזזה, ואחר כך תבעו בבית דין, גזילה חוזרת בעיניה ואינו משלם לא את גזותיה ולא את ולדותיה<sup style="color: gray;">159</sup>, אבל אם בשעה שתבעו בבית דין היתה טעונה, ואפילו שקדם וגזזה לאחר תביעה או שילדה, משלם אותה ואת גיזותיה ואת ולדותיה<sup style="color: gray;">160</sup>. ויש מהראשונים מפרשים שר' עקיבא איננו חלוק על רחל הטעונה וגזזה או מעוברת וילדה, אלא על יוקר וזול<sup style="color: gray;">161</sup>, שמשלם כשעת התביעה, בין הוזל בין הוקר<sup style="color: gray;">162</sup>, וכגון שמלכתחילה היתה שוה זוז, ובשעת תביעה שוה ארבעה, ולאחר מכן הוזלה ועמדה על זוז, שלבית שמאי ובית הלל אינו משלם אלא זוז, ולר' עקיבא משלם ארבעה כשעת תביעה<sup style="color: gray;">163</sup>. ונחלקו אמוראים: לדעת רב יהודה אמר שמואל - וכן יש המפרשים בירושלמי<sup style="color: gray;">164</sup> - מודה ר' עקיבא במקום שיש עדים<sup style="color: gray;">165</sup> כמה היתה שוה ביום שגזלה, וראו שגזלה הימנו, שמשלם כשעת הגזילה<sup style="color: gray;">166</sup>, שנאמר: לאשר הוא לו יתננו ביום אשמתו<sup style="color: gray;">167</sup>, וכיון שיש עדים, מאותה שעה הוא שמתחייב לו אשמה<sup style="color: gray;">168</sup>, ובית דין לגלות הדבר הוא<sup style="color: gray;">169</sup>, כמה היתה שוה אז על פי עדים<sup style="color: gray;">170</sup>. ולדעת ר' אסי אמר ר' יוחנן חלוק ר' עקיבא אפילו במקום שיש עדים<sup style="color: gray;">171</sup>, שנאמר: לאשר הוא לו יתננו ביום אשמתו<sup style="color: gray;">172</sup>, ובית דין הוא שמחייבים לו אשמה<sup style="color: gray;">173</sup>. ויש המפרשים בירושלמי, שלא נחלקו אלא בשאין עדים, אבל אם יש עדים הכל מודים לר' עקיבא<sup style="color: gray;">174</sup>.
להלכה נחלקו אמוראים: לדעת ר' יעקב בר אידי אמר ר' יוחנן - ולדעת רב ירמיה בשם רב בירושלמי, וכן העיד ר' בון בר חייה בירושלמי שהיה מעשה והורה רבי, ואמרו בירושלמי שכן היה מעשה והורה ר' נסא<sup style="color: gray;">175</sup> - הלכה כר' עקיבא<sup style="color: gray;">176</sup>, אפילו שבית הלל חלוקים עליו<sup style="color: gray;">177</sup>. ולדעת רבא הלכה כבית הלל<sup style="color: gray;">178</sup>. וכן פסקו ראשונים להלכה<sup style="color: gray;">179</sup>, שאף על פי שבתלמוד ארץ ישראל פסקו כר' עקיבא<sup style="color: gray;">180</sup>,
אנו איננו סומכים על זה, אלא על מה שאמר רבא<sup style="color: gray;">181</sup>, שרבא "בתרא" הוא<sup style="color: gray;">182</sup>. והשולח יד בפקדון הוא כשאר גזלן<sup style="color: gray;">183</sup>, שאינו משלם אלא כמו שהוא בשעת תשלומים, שאם שלח יד ברחל ריקנית וטענה או נתעברה אצלו וגזזה או ילדה אינו משלם אלא כמו שהיא עתה, ואפילו היתה טעונה או מעוברת בשעת גזילה וגזזה או ילדה אינו משלם אלא כמו שהיא עתה<sup style="color: gray;">184</sup>, וכן לענין יוקר וזול, אם בשעה ששלח בה יד שוה ארבעה זוז, ובשעה שמוציאה מן העולם שוה זוז, אף על פי שאם היה בעין היה אומר לו הרי שלך לפניך, עתה שאינו בעין משלם ארבעה זוז, ואין חילוק אם שברו בידים או אם נשבר מאליו, ואם מתחילה היה שוה זוז ובשעה שמוציאו מן העולם שוה ארבעה, אם שברו בידים משלם ארבעה זוז, נשבר מאליו אינו משלם אלא זוז<sup style="color: gray;">185</sup>.
<h3>ללא חסרון</h3>
לסוברים - וכן הלכה<sup style="color: gray;">186</sup> - שאינו חייב בשליחות יד אלא משעה שיעשה מעשה<sup style="color: gray;">187</sup>, אם שליחות יד צריכה חסרון, נחלקו אמוראים:
א) יש סוברים שליחות יד צריכה חסרון<sup style="color: gray;">188</sup>, שאינה שליחות יד להעמידה ברשותו<sup style="color: gray;">189</sup>, להתחייב באחריותה<sup style="color: gray;">190</sup> ובאונסיה<sup style="color: gray;">191</sup>, אלא אם כן חסרה<sup style="color: gray;">192</sup>, וביארו ראשונים דהיינו שאינו חייב עד שיטול ממנו מקצת שיהא בו שוה פרוטה כשיעור גזלה<sup style="color: gray;">193</sup>.
ב) ויש סוברים ששליחות יד אינה צריכה חסרון<sup style="color: gray;">194</sup>, והשולח יד בפקדון, אף על פי שלא חיסר ממנה כלום<sup style="color: gray;">195</sup>, חייב באונסיה ובכל אחריותיה<sup style="color: gray;">196</sup>, שמשונה שליחות יד האמורה בשומר-שכר* משליחות יד האמורה בשומר-חנם*<sup style="color: gray;">197</sup>, לא תאמר שליחות יד בשומר שכר, ותלמד משומר חינם, ומה שומר חינם שפטור בגניבה ואבידה, שלח בה יד, חייב, שומר שכר שחייב בגניבה ואבידה לא כל שכן, ומדוע כתבה התורה דין זה אף בשומר חינם, לומר לך שליחות יד אינה צריכה חסרון<sup style="color: gray;">198</sup>, בין בשומר שכר ובין בשומר חינם<sup style="color: gray;">199</sup>. או שלא תאמר שליחות יד לא בשומר חינם ולא בשומר שכר, ותלמד משואל*, ומה שואל שלדעת בעלים עושה, שלח בה יד חייב, שאם שלח בה יד לעשות מלאכתו, חייבו הכתוב באונסים, בשביל שכל הנאה שלו, ואף שולח יד כל הנאה שלו<sup style="color: gray;">200</sup>, שומר חינם ושומר שכר, השולחים יד שלא לדעת בעלים, לא כל שכן שחייב באונסיה, ולמה נאמר<sup style="color: gray;">201</sup>, אחד האמור בשומר חינם לומר לך שליחות יד אין צריכה חסרון, והשני האמור בשומר שכר, שלא תאמר דיו-לבא-מן-הדין-להיות-כנדון*, מה שואל אם בעליו עימו פטור<sup style="color: gray;">202</sup>, אף שומר חינם ושומר שכר בבעלים פטור<sup style="color: gray;">203</sup>, אלא אתה למד שאפילו שלח יד בפני הבעלים חייב<sup style="color: gray;">204</sup>.
ג) ויש מהאמוראים שהסתפקו האם שליחות יד צריכה חסרון<sup style="color: gray;">205</sup>.
להלכה פסקו ראשונים ששליחות יד אינה צריכה חסרון<sup style="color: gray;">206</sup>, ומששלח יד נתחייב בו, אף על פי שלא חסר ממנו כלום, אלא נטל הפקדון ממקום למקום ברשותו כדי לשלוח בו יד הרי זה חייב<sup style="color: gray;">207</sup>, שרבא שהוא "בתרא" סובר כך<sup style="color: gray;">208</sup>, ואין חילוק בזה בין שומר שכר לשומר חינם<sup style="color: gray;">209</sup>. במה דברים אמורים, כשהגביהו כדי להשתמש בו בתשמיש שמחסרו, אז מתחייב כאילו חסרו<sup style="color: gray;">210</sup>, שאף שבא הכתוב של שומר חינם ללמדנו שאין צריך חסרון בשליחות יד<sup style="color: gray;">211</sup>, מכל מקום לא ריבה הכתוב אלא שאין צריך חסרון ממש, אבל צריך להגביה כדי לחסר<sup style="color: gray;">212</sup>. הגביהו לעשות תשמיש שאינו מחסרו, אינו חייב משעת הגבהה אלא משעת תשמיש, ולא משום שליחות יד, שהרי אינו שולח בו יד כיון שאינו מחסרו, אלא משום שהוא שואל* שלא מדעת שהוא כגזלן*<sup style="color: gray;">213</sup>.
המשתמש בבעלי חיים שלא מדעת בעלים, אף על פי שאין דעתו לחסרון, כיון שדרכם להתחסר ולהכחיש מחמת מלאכה, כאילו נתכוון לחסרון וחייב באונסיו<sup style="color: gray;">214</sup>.
<h3>נטל חלק מהפקדון</h3>
היו פירות מופקדים אצלו ונטל מקצתם, אינו חייב אלא באחריות הפירות שנטל, ושאר הפקדון המונח במקומו הרי הוא ברשות בעליו<sup style="color: gray;">215</sup>, ואם נפסד השאר מחמת זה שנטל, חייב בכל<sup style="color: gray;">216</sup>. כיצד, היטה את החבית במקומה ונטל ממנה רביעית, או יתר, אם נשברה אחר שנטל והיא במקומה אינו חייב אלא במה שנטל<sup style="color: gray;">217</sup>, ואינו משלם לו אלא דמי רביעית<sup style="color: gray;">218</sup>, שהרי לא הגביה החבית<sup style="color: gray;">219</sup>, והיכן שנטל ולא הגביה כל החבית פטור<sup style="color: gray;">220</sup>. בטעם הדבר כתבו ראשונים, ששליחות יד אינו מתחייב באונסים עד שימשוך או יגביה<sup style="color: gray;">221</sup>, שהוא מעשה קנין<sup style="color: gray;">222</sup>, שכל גזלה צריך שיקנה הגזלן ואחר כך יתחייב באונסיה, וזה מכיון שלא הגביה לא קנה את החבית ונמצא שלא עמדה ברשותו עד שיתחייב באונסיה<sup style="color: gray;">223</sup>, והחבית שנשברה אונס הוא<sup style="color: gray;">224</sup>, והרי לא קנאה שיתחייב באונסים<sup style="color: gray;">225</sup>. ומכל מקום אותו רביעית קנה, ונתחייב באונסיו, אפילו החזירו לשם<sup style="color: gray;">226</sup>. אכן אמרו בתלמוד שאם החמיצה החבית, משלם את דמי כולה<sup style="color: gray;">227</sup>, כשעת הגזילה<sup style="color: gray;">228</sup>, שפשיעה היא, ומזיק בידים הוא<sup style="color: gray;">229</sup>, שבשביל שחיסרה החמיצה<sup style="color: gray;">230</sup>, שהוא גרם לה להחמיץ<sup style="color: gray;">231</sup>, שכן דרך יין להחמיץ בכלי חסר<sup style="color: gray;">232</sup>, וכל זמן שהיא מליאה אינה מחמצת ואם מפחית מעט ממנה ממהרת להחמיץ<sup style="color: gray;">233</sup>, וחיצים שלו גרמו להאבידה<sup style="color: gray;">234</sup>, ומזיק בידים הוא<sup style="color: gray;">235</sup>, אבל שאר פירות<sup style="color: gray;">236</sup> , והוא הדין מי פירות<sup style="color: gray;">237</sup>, ושאר דברים, כגון מיני קטנית ותבואה, שנשמר המועט בפני עצמו כאילו הוא עם שאר הרוב<sup style="color: gray;">238</sup>, אם שלח יד במקצתם ולא הגביהם, אינו מתחייב אלא כפי מה שנטל<sup style="color: gray;">239</sup>. היטה החבית ונשברה מתוך ידו, חייב, כיון שלצורכו היטה ליטול ממנה רביעית<sup style="color: gray;">240</sup>.
יש מהאחרונים הסובר בדעת ראשונים שאפילו היטה את החבית ליטול הימנה ולא נטל והחמיצה חייב<sup style="color: gray;">241</sup>, שבסיבת מה שהיטה נתקלקל השאר<sup style="color: gray;">242</sup>.
<h3>הגביה ולא נטל</h3>
הגביה את החבית ליטול ממנה רביעית, נחלקו בו ראשונים:
א) יש סוברים שנתחייב באונסי כל החבית, אף על פי שלא נטל<sup style="color: gray;">243</sup>, ואפילו לסוברים שליחות יד צריכה חסרון<sup style="color: gray;">244</sup>, שכאן נוח לו שתהיה כל החבית בסיס לאותה רביעית<sup style="color: gray;">245</sup>, שתישמר אותה רביעית ולא תחמיץ<sup style="color: gray;">246</sup>, שכן דרך יין להחמיץ בכלי חסר<sup style="color: gray;">247</sup>, ובהיות זו הרביעית בתוך החבית משתמרת ואינה מפיגה טעמה ולא ריחה<sup style="color: gray;">248</sup>, ולכן יין שאינו משתמר אלא בכלי מלא<sup style="color: gray;">249</sup>, הוא כמי שנטל והניחו עם השאר להשתמר, ונעשה שואל על כל שאר החבית<sup style="color: gray;">250</sup>. וכל שכן לסוברים - וכן הלכה<sup style="color: gray;">251</sup> - שליחות יד אינה צריכה חסרון<sup style="color: gray;">252</sup>, שחייב בדמי כולה אף על פי שלא נטלם<sup style="color: gray;">253</sup>, וכל שהגביה לשלוח יד בשוה פרוטה שבו נתחייב בכולו<sup style="color: gray;">254</sup>, שכיון שכבר קנאה כולה בהגבהתו עומד לו ברשותו לגמרי<sup style="color: gray;">255</sup>.
ב) ויש מהראשונים סוברים שאם לא חשב ליטול ממנה אלא רביעית, אינו חייב אלא ברביעית<sup style="color: gray;">256</sup>, שכל שהגביה על דעת לקנות קצת, לא נתחייב אלא באחריות אותו קצת<sup style="color: gray;">257</sup>, שאינו מסתבר שאם לא חשב ליטול ממנה אלא רביעית, שיהא חייב בכולה<sup style="color: gray;">258</sup>. ומכל מקום אם הגביהה לגזול את כולה, ולא נטל אלא רביעית, חייב בכולה, ואין אומרים שכיון שלא נטל רביעית בטלה מחשבתו הראשונה ואינו חייב אלא ברביעית<sup style="color: gray;">259</sup>.
הגביה את הכיס ליטול ממנו דינר, וכיוצא בכיס מדברים שאינם גוף אחד, נחלקו בו ראשונים ואחרונים: א) יש פוסקים שהרי זה ספק אם נתחייב בכל הכיס או לא נתחייב אלא בדינר בלבד<sup style="color: gray;">260</sup>, והמוציא-מחברו-עליו-הראיה*<sup style="color: gray;">261</sup>, שלדעתם נסתפקו בדבר בתלמוד ולא פשטו<sup style="color: gray;">262</sup>, שייתכן שיין הוא שאינו נשמר מלהחמיץ אלא אגב יין, אבל זוז נשמר לבדו ולא נוח לו שיהיה הכיס בסיס לו ואינו כנוטל ומניח<sup style="color: gray;">263</sup>, או שמא שונה השמירה של כיס מהשמירה של דינר<sup style="color: gray;">264</sup>, שכיס מלא הוא ואין נוח לתו להיות נאבד כדינר יחידי<sup style="color: gray;">265</sup>, שאדם רגיל לעשות שמירה מעולה בהרבה יותר מבמועט, ונמצא שנוח לו להיות כל הכלי בסיס זה לזה שליבו עליו<sup style="color: gray;">266</sup>. ב) ויש מהראשונים ואחרונים הפוסקים שכל פקדון שהגביהו לשלוח בו יד, משעת הגבהה חייב באונסיו, ואין בזה חילוק בין חבית לכיס<sup style="color: gray;">267</sup>, שלדעתם אין הספק בתלמוד אמור אלא לסוברים ששליחות יד צריכה חסרון<sup style="color: gray;">268</sup>, אבל להלכה שאינה צריכה חסרון, חייב בכל הכיס<sup style="color: gray;">269</sup> משעה שהגביה לחסר, אף על פי שלא חיסר<sup style="color: gray;">270</sup>.
<h3>הניח מקלו ותרמילו</h3>
רועה שהיה רועה עדרו והניח עדרו ובא לעיר ובא זאב וטרף ובא ארי ודרס פטור, הניח מקלו ותרמילו עליה, חייב<sup style="color: gray;">271</sup>. לדעת הסוברים שליחות יד צריכה חסרון<sup style="color: gray;">272</sup>, היינו שהכחישה במקל - בהכאתו<sup style="color: gray;">273</sup>, במכה חזקה<sup style="color: gray;">274</sup>, והיינו חסרון<sup style="color: gray;">275</sup> - ורצתה לפניו<sup style="color: gray;">276</sup>, וזו היא משיכה, משעקרה יד ורגל על ידו<sup style="color: gray;">277</sup>. ולדעת הסוברים - וכן הלכה<sup style="color: gray;">278</sup> - שליחות יד אינה צריכה חסרון<sup style="color: gray;">279</sup>, כשהניח מקלו ותרמילו עליה, בהמה זו מקצתה משמת בעליה, שהולכת באפר לדעתו, ומקצתה משמשת רועה זה שלא מדעת בעלים, דהיינו במקלו ותרמילו שהניח עליה, נמצא שרועה זה כיון שמשתמש במקצתה שלא מדעת הרי הוא כגוזל מקצתה, שתשמיש שלא מדעת כגזילה הוא והוא שולח יד במקצתה, ואף על פי שאין בשליחות יד זה חסרון כלל, מחייבים אותו על כולה, שמה שחידש הכתוב לעשות מקצתה ככולו, אין חילוק בין אם יש בו חסרון ובין אם אין בו חסרון<sup style="color: gray;">280</sup>.
בירושלמי נחלקו אמוראים בדבר: לדעת ר' לעזר בשם ר' הושעיה ולדעת ר' אימי בשם ר' לעזר ור' הושעיה שנה כן בברייתא, אינה דומה שליחות יד שנאמר בשומר-חנם* לשליחות יד שנאמר בשומר-שכר*, שליחות יד שנאמר בשומר חינם אינו חייב עד שימשוך, שליחות יד שנאמר בשומר שכר כיון שהניח מקלו ותרמילו עליה חייב<sup style="color: gray;">281</sup>, שאילו לא נאמר שליחות יד בשומר חינם, הייתי למד משומר שכר, מה אם שומר שכר שהחמירה התורה עליו אינו חייב עד שימשוך, שומר חינם שהקלה בו התורה אינו דין שלא יהא חייב אלא עד שימשוך, לאי זה דבר נאמר שליחות יד בשומר חינם, שאינו צריך להחמיר על שומר שכר, כיון שהניח מקלו ותרמילו עליה חייב<sup style="color: gray;">282</sup>. ולדעת ר' יוסי בר נהוראי בין שומר שכר ובין שומר חינם אינם חייבים בשליחות יד אלא משעה שימשוך אותה כדי לקנותה<sup style="color: gray;">283</sup>. אכן יש מהאחרונים מפרשים מסקנת הירושלמי, שהתורה גילתה בשומר שכר שכיון שהניח מקלו ותרמילו חייב, ובא לגלות שאין צורך בחסרון בשליחות יד, ואין חילוק בזה בהין שומר שכח לשומר חינם<sup style="color: gray;">284</sup>.
<h3>כשאינו נהנה</h3>
יש מהראשונים סוברים שאינו חייב משום שולח יד אלא כשהוא מחסרה לדעת עצמו, אבל בשאינו נהנה באותו חסרון, כגון ששפך רביעית לאיבוד, אינו חייב אלא במה שחסר מדין מזיק, שהרי יש כאן חסרון שהכחיש<sup style="color: gray;">285</sup>.
<h3>השבה הפוטרת מאחריות</h3>
שומר ששלח יד בפקדונו, והיה הפקדון ברשותו, נחלקו בו תנאים<sup style="color: gray;">286</sup>: א) לדעת ר' עקיבא כיון שנעשה גנב כלתה שמירתו<sup style="color: gray;">287</sup>, ששוב אינו מהימן לבעלים<sup style="color: gray;">288</sup>, וצריך דעת בעלים<sup style="color: gray;">289</sup>, שהוא אינו עומד במקום הבעלים<sup style="color: gray;">290</sup>, ואם לא הודיעם חייב באחריותם אם מת או נגנב<sup style="color: gray;">291</sup>, שדומה כאילו לא החזיר, שעדיין ברשותו עומד<sup style="color: gray;">292</sup>, ואין אומרים שדי בדעת שומר והוא ידע בחזרתו<sup style="color: gray;">293</sup>. ב) ולדעת ר' ישמעאל כל זמן שלא חסר כלום לא כלתה לו שמירתו<sup style="color: gray;">294</sup>, ועדיין הוא שומר של בעלים ודעתו כדעת הבעלים<sup style="color: gray;">295</sup>, שהוא במקום בעלים עומד<sup style="color: gray;">296</sup>. ודוקא כשלא חסר דבר מהפקדון, אבל היכן שחסר מקצת מהחפץ ואין מחזיר אחר כך הדבר בשלימות כמי שלא השיב כלל<sup style="color: gray;">297</sup>. בטעם שלדעה זו בחזרה חזרה השמירה, נחלקו ראשונים: יש סוברים שמאחר שחזרה שמירתו במקומה, דומה כמי שלא גנבה מעולם<sup style="color: gray;">298</sup>. ויש סוברים שכל זמן שגנב בטלה שמירתו וכשהחזיר חזרה שמירתו<sup style="color: gray;">299</sup>, כשהחזירה למקומה, אותו מקום שייחדו לה הבעלים מושאל להם וברשות הבעלים הוא<sup style="color: gray;">300</sup>.
להלכה נחלקו ראשונים: רוב הראשונים פוסקים שאף על פי שהחזיר הפקדון למקומו, הרי זה חייב באחריותו עד שיודיע הבעלים - ואפילו אם יש עדים שהחזירו למקומו<sup style="color: gray;">301</sup> - שהרי כלתה שמירתו וכאילו לא החזיר כלום עד שיודיע בעליו<sup style="color: gray;">302</sup>, שההלכה כר' עקיבא<sup style="color: gray;">303</sup>, שכן ההלכה כר' עקיבא מחבירו<sup style="color: gray;">304</sup>, ועוד שיש מהאמוראים שפירשו בדבריהם שסוברים שההלכה כמותו<sup style="color: gray;">305</sup>. ויש מהראשונים הפוסקים כר' ישמעאל, שכן בתלמוד העמידו סתם משנה כמותו<sup style="color: gray;">306</sup>, וסתם משנה ומחלוקת בברייתא, הלכה-כסתם-משנה*<sup style="color: gray;">307</sup>.
אדם הנפקד, ששאל חפץ מן הפקדון שבידו - שלא לשם תשמיש שמחסרה<sup style="color: gray;">308</sup> - ולאחר זמן החזירו למקום שהיה מונח, יחזיר בחזקת פקדון, ואין עליו דין שואל* אלא שומר<sup style="color: gray;">309</sup>, שדעת שומר חשובה כדעת בעלים<sup style="color: gray;">310</sup>, שאם שאל השומר חפץ מהפקדון שבידו והחזירו למקום שהיה מונח תחילה, הרי הוא כאילו ידעו מזה הבעלים<sup style="color: gray;">311</sup>. ואפילו לסוברים שכלתה שמירתו<sup style="color: gray;">312</sup>, היינו בגונב שמעתה אינו נאמן, אבל שואל מהימן ולא כלתה שמירתו<sup style="color: gray;">313</sup>, שאינו דומה שואל לגנב, שאם ידע הבעל שזה גנב שוב אינו מהימן לו, שבשואל שלא מדעת אין אנשים סוברים שיהיה גזלן בכך<sup style="color: gray;">314</sup>. ויש שפקפקו בזה<sup style="color: gray;">315</sup>, שלדעתם אין דין זה אמור אלא בשואל מדעת בעלים<sup style="color: gray;">316</sup> החפץ שתחת ידו בפקדון, ואין צריך להחזירו מדעת בעלים, שהרי נאמן לו<sup style="color: gray;">317</sup>. או שדין זה אמור כששאל לעצמו מקצת שלא מדעת, ולא כלתה שמירתו שעדיין לא נסתלק מעשה הראשון, שמשמר עדיין מקצת הפקדון<sup style="color: gray;">318</sup>.
שלח יד בפקדון, ולא ראו עדים, והחזירו למקומו, נחלקו בו אחרונים: יש סוברים שכיון שהחזיר הרי זה סימן שעשה תשובה וחוזר לכשרותו<sup style="color: gray;">319</sup>, ואיננו אומרים שלא נוח לבעלים להיות שומר עליה עוד<sup style="color: gray;">320</sup>, מה שאין כן כשראו עדים שנגנבה, אנו אומרים שהחזירו מיראת העדים<sup style="color: gray;">321</sup>, ולא משום שחזר בתשובה<sup style="color: gray;">322</sup>. ויש סוברים שאף אם לא ראו עדים שגנב, צריך להחזירו לדעת הבעלים<sup style="color: gray;">323</sup>, שכיון שמיד שנגב כלתה לו שמירתו ואינו עוד שומר עליו, אם כן מה בכך שיעשה אחר כך תשובה<sup style="color: gray;">324</sup>, שלגבי בני אדם אף על פי שחזר בתשובה אינו מוחזק לנאמן כי יראים פן יחזור לסורו, מה שאין כן בצדיק מלכתחילה<sup style="color: gray;">325</sup>.
<h2>שליש</h2>
<b>הגדרת הערך</b> - אדם שהפקידו אצלו דבר, על מנת ליתנו לאדם אחר או לעשות בו סחורה.
<h3>מובנו</h3>
בלשון התורה<sup style="color: gray;">1</sup>, שליש בא במספר רב של מובנים: א) מלשון שלוש<sup style="color: gray;">2</sup>; ב) ממונה<sup style="color: gray;">3</sup>, שר<sup style="color: gray;">4</sup>, נגיד<sup style="color: gray;">5</sup>, קצין<sup style="color: gray;">6</sup>; ג) גיבור<sup style="color: gray;">7</sup>; ד) גדול ונכבד<sup style="color: gray;">8</sup>; ה) חכמה<sup style="color: gray;">9</sup>, לפי שהיא מעלה על שאר הדברים<sup style="color: gray;">10</sup>; ו) שיר<sup style="color: gray;">11</sup>, ונקרא כן<sup style="color: gray;">12</sup>, לפי שהוא מעלה על שאר הדברים<sup style="color: gray;">13</sup>, כמעלת השרים על בני אדם<sup style="color: gray;">14</sup>; ז) מידה<sup style="color: gray;">15</sup>, מידה גדולה<sup style="color: gray;">16</sup>, הגדול שבמידות<sup style="color: gray;">17</sup>; ח) שם כלי ששותים בו<sup style="color: gray;">18</sup>; ט) כלי נבל, שהוא בן שלוש מיתרים<sup style="color: gray;">19</sup>; י) צלצל<sup style="color: gray;">20</sup>.
בלשון חכמים<sup style="color: gray;">21</sup>, שליש בא כשם תואר לאיש שהפקידו בידו דבר של בין שני צדדים<sup style="color: gray;">22</sup>, כל שנים שיש להם עסק ומשלישים אותו העסק ביד השליש להיות שליש עליהם<sup style="color: gray;">23</sup>, כגון שמפקידים בידו ממון לקנות סחורה<sup style="color: gray;">24</sup> או קרקע<sup style="color: gray;">25</sup>, שיש עסק או ענין בין שניהם, וכדי שלא יפול מחלוקת והכחשה ביניהם משלשים אותו עסק ביד שלישי להיות נאמן עליהם<sup style="color: gray;">26</sup>, וזה לשון שליש מלשון משולש<sup style="color: gray;">27</sup>, כגון שני בני אדם שחולקים בדבר והשליש מכריע<sup style="color: gray;">28</sup>, ומלשון הכתוב: ושלשִׁם על כֻּלו<sup style="color: gray;">29</sup>, שהוא - לסוברים כן<sup style="color: gray;">30</sup> - מלשון שלוש<sup style="color: gray;">31</sup>. או שנקרא כן - לא מלשון שלוש - אלא על שם כתוב זה, שבו שליש פירושו - לסוברים כן<sup style="color: gray;">32</sup> - ממונה<sup style="color: gray;">33</sup>. וכל שמשלש ממון ביד אחר לתתו לאדם שלישי או לקנות ממנו דבר מה, הרי האחר נקרא שליש<sup style="color: gray;">34</sup>. אף שליח-להולכה* ושליח-לקבלה* של גט, נקרא שליש<sup style="color: gray;">35</sup>, שהגט מושלש אצלו<sup style="color: gray;">36</sup>, וכן שליח לקידושין או ממון, כל שהופקד אצלו דבר, נקרא שליש<sup style="color: gray;">37</sup>. ואין חילוק לענין שליש, בין אם שניהם נתנו בידו או שהמלוה נתנו בידו להיות שליש ביניהם<sup style="color: gray;">38</sup>, שכל שמפקיד על אמונתו של נפקד הוא מפקיד<sup style="color: gray;">39</sup>.
על שליח-להולכה* ושליח-לקבלה*, עי' ערכיהם.
<h3>נאמנות השליש</h3>
שליש, בזמן ששלישותו בידו<sup style="color: gray;">40</sup>, נאמן<sup style="color: gray;">41</sup> כשני עדים<sup style="color: gray;">42</sup> כשרים<sup style="color: gray;">43</sup>, ואפילו עבר הזמן שהיה לו להחזיר לאחד - מהן<sup style="color: gray;">44</sup> - ולא החזיר, עדיין שליש הוא<sup style="color: gray;">45</sup>, ונאמן<sup style="color: gray;">46</sup>.
בטעם נאמנות זו נחלקו גאונים וראשונים: א) יש מהגאונים וראשונים סוברים שהטעם הוא משום חזקה* אין-אדם-חוטא-ולא-לו*<sup style="color: gray;">47</sup>, וחזקה שליח עושה שליחותו<sup style="color: gray;">48</sup>, והואיל והדבר נמצא תחת ידו הוא נאמן במה שאומר ביניהם<sup style="color: gray;">49</sup>, וביארו אחרונים שכל שהוא מחוייב לעשות הדבר אנו אומרים בו שהוא מדייק<sup style="color: gray;">50</sup>, ולכן שליש נאמן משום שהוא מדייק, מה שאין כן בסתם עד-אחד*<sup style="color: gray;">51</sup>. ב) ויש מהגאונים וראשונים סוברים ששליש נאמן משום שהאמינו לו שני בעלי הדין<sup style="color: gray;">52</sup>, שכיון שהאמינו ומסר בידו, נתרצה בהבטחתו עליו למחול על ממונו ולהאמין כל מה שיאמר, אפילו משקר שהאמינו להפסיד ממונו, ואפילו שלא כדין<sup style="color: gray;">53</sup>. ג) ויש מהראשונים ואחרונים סוברים ששליש נאמן במגו*, שאם רוצה היה עושה בה כרצונו<sup style="color: gray;">54</sup>. ד) ויש מהראשונים סוברים שנאמנות השליש היא משום שכל שהשלישות יוצא מתחת ידו, שליש כיד בעלים ממש<sup style="color: gray;">55</sup>, לפי שכל משליש ביד אחר מן הסתם משלישו על דעתו לעשות בו כטוב בעיניו<sup style="color: gray;">56</sup>.
נאמנות השליש היא אף על פי שאין לו מיגו<sup style="color: gray;">57</sup>.
<h3>שבועה</h3>
נאמנות זו של השליש בזמן שהשלישות בידו<sup style="color: gray;">58</sup>, נחלקו גאונים וראשונים: יש מהגאונים וראשונים סוברים שהיא בלא שבועה<sup style="color: gray;">59</sup>, שאין-אדם-חוטא-ולא-לו*<sup style="color: gray;">60</sup>. ויש מהראשונים סוברים, שכשהתובע אמר לפקדון נתתי לך, אין זה נאמן בלא שבועה לומר שליש אני - אף אם בעל הדין שכנגדו אומר ששליש הוא<sup style="color: gray;">61</sup> - שאם כן לא הותרת חיים לכל בריה, שכל נפקד יכול לעשות קנוניה*<sup style="color: gray;">62</sup> עם אחד ויאמר: איני נפקד אלא שליש, ויחלוק ויעשה מה שליבו חפץ, וכל הנפקדים יהיו נאמנים בלא שבועה, על ידי מגו*, שאם רצה אמר: שליש אני<sup style="color: gray;">63</sup>, וכן אם אחד אומר נתתי לך בתורת פקדון בלא תנאי ואחד אומר יש תנאי, השליש צריך לישבע אם יש תנאי<sup style="color: gray;">64</sup>, אבל היכן ששניהם עשאוהו שליש ומודים בכך, אלא שזה אומר בתנאי זה וזה אומר בתנאי זה, אז השליש נאמן בלי שבועה<sup style="color: gray;">65</sup>.
<h3>לאחר שהשלישות אינה בידו</h3>
שליש, בזמן שאין השלישות בידו - אלא שהוציא הממון או השטרות מתחת ידו<sup style="color: gray;">66</sup> - הרי הוא כשאר כל אדם<sup style="color: gray;">67</sup>, ואין לו נאמנות - כשליש לומר כנגד מי שהממון עתה בידו או שהוא בחזקתו<sup style="color: gray;">68</sup> - אלא כעד-אחד*<sup style="color: gray;">69</sup>, ומתחייב שבועת התורה לשכנגדו<sup style="color: gray;">70</sup>, וכל המכחישו חייב שבועת התורה כדין עד אחד שנשבע האחר כנגדו<sup style="color: gray;">71</sup>, אם אינו קרוב*<sup style="color: gray;">72</sup> או אחד משאר פסולי-עדות*<sup style="color: gray;">73</sup> - שאף על פי שהקרוב כשר להיות שליש<sup style="color: gray;">74</sup> - כיון שהוציא השלישות מתחת ידו אינו אלא כעד אחד<sup style="color: gray;">75</sup>, והרי הוא ככל אדם<sup style="color: gray;">76</sup>, ואין לו דין שליש אלא כעד, וקרוב או פסול אין בעדותו ממש<sup style="color: gray;">77</sup>.
השליש שאין שלישותו בידו, שנאמן כעד אחד, היינו דוקא כששניהם נסתלקו מעליו ואין להם עליו שום תרעומת<sup style="color: gray;">78</sup>, אבל אם יש להם עליו שום תרעומת בענין השלישות<sup style="color: gray;">79</sup> שהיה בידו, אינו נאמן כלל<sup style="color: gray;">80</sup>, כי - אינו נאמן מטעם שליש, אלא כעד<sup style="color: gray;">81</sup> - והוא כנוגע* בעדות<sup style="color: gray;">82</sup>, ואין מקבלים עדותו<sup style="color: gray;">83</sup>.
במה דברים אמורים, שהשליש אינו נאמן אלא כעד אחד<sup style="color: gray;">84</sup>, שלאחר זמן נחלקו הבעלי דינים בתנאי שלהם שהיו ביניהם<sup style="color: gray;">85</sup>, ושואלים לשליש היאך היו התנאים מלכתחילה, שבזה ודאי אינו נאמן יותר משניהם, שמכיון שאין שלישותו בידו אינו מטיל על עצמו להיזכר<sup style="color: gray;">86</sup>. אבל אם לא היה השלישות בידו, אם נאמן על מה שעשה כשהיה השלישות בידו, נחלקו ראשונים: א) יש סוברים שאינו נאמן<sup style="color: gray;">87</sup>, וצריך להישבע שבועת התורה<sup style="color: gray;">88</sup> ונפטר<sup style="color: gray;">89</sup>. ולכן אם נעשה שליש לזמן ידוע ועבר אין לו ליתן אלא בפני שניהם ויבוא בפני בית דין ויפרש בפניהם ענין השלישות, שמא יפול ביניהם מחלוקת ויצא השלישית מתחת ידו ולא יהיה נאמן אלא כעד אחד<sup style="color: gray;">90</sup>, לפיכך צריך שיכתבו בית-דין* ויחתמו הענין או שיודיעוהו תחילה<sup style="color: gray;">91</sup>, כפי שעושים בנפרע שלא בפניו<sup style="color: gray;">92</sup>. ב) ויש סוברים שאף על פי שאין שלישותו עכשיו בידו, נאמן - למפרע<sup style="color: gray;">93</sup> - על מה שעשה כבר בעוד שלישותו בידו - שמן הסתם כדין עשה<sup style="color: gray;">94</sup> - שחזקה* שליח עושה שליחותו<sup style="color: gray;">95</sup>, ולא שינה בשליחות להיות חוטא ולא לו<sup style="color: gray;">96</sup>, כיון שלא הורעה החזקה<sup style="color: gray;">97</sup>, ובאותה שעה שהיתה השלישות מוטלת עליו הטיל על עצמו ונזכר בתנאים<sup style="color: gray;">98</sup>. ואז השליש נאמן, אפילו כשאין מי שהגיע השלישות לידו טוען ברי שהשלישות שייך לו, רק נשען על דברי שליש, וכל שכן כשטוען ברי, שהרי כל מהימנותו של השליש שאנו אומרים שהאמין לו, ואפילו אם ימעל בשלישותו וימסור השליש לאחר, מה שלא היה צריך, על דעת זה קיבל עליו השלישות וניתן למחילה, ולמה יגרע נאמנותו<sup style="color: gray;">99</sup>. ודוקא כשמזכה מי שנתן בידו<sup style="color: gray;">100</sup>, אם משום שיש לו מגו* שאם רצה מחזיר לו בידיו<sup style="color: gray;">101</sup>, או שכיון שמסרו לידו, נאמן היה בשעת מסירתו, ואף על פי שלא מסרו בעדים, תפיסתו מוכיחה עליו שהוא נתן לו כדין<sup style="color: gray;">102</sup>, ולא אמרו שבאין שלישות יוצא מתחת ידו אינו נאמן, אלא באומר לחובת מי שיוצא עכשיו מתחת ידו<sup style="color: gray;">103</sup>, דהיינו שמסר השלישות, ואמר שהיה מסירה על תנאי, והוא מכחישו, שאז אין השליש נאמן כיון שהוא כעד אחד, והשני מוחזק בחפץ<sup style="color: gray;">104</sup>. דהיינו דמסר השלישות ליד לוי ואמר שהיה מסירה על תנאי והוא לוי מכחישו אין השליש נאמן כיון שלוי מוחזק והוי רק כשאר עד דעלמא<sup style="color: gray;">105</sup>, או שידוע שלקחוהו של מדעת השליש<sup style="color: gray;">106</sup>.
להלכה כתבו הפוסקים, שכשמוציא השליש השלישות מתחת ידו<sup style="color: gray;">107</sup>, אין לו ליתן השלישות מתחת ידו אלא בפני בית דין<sup style="color: gray;">108</sup>, ויפרש להם ענין השלישות, שמא יפול ביניהם מחלוקת, ואם יוציא השלישות מתחת ידו לא יהיה נאמן אלא כעד אחד<sup style="color: gray;">109</sup> - ויתחייב שבועה<sup style="color: gray;">110</sup> - ועכשיו עדיין הוא לבדו נאמן על כל מה שיאמר בענין השלישות<sup style="color: gray;">111</sup>, לפיכך צריך שיכתבו הבית דין מה שיאמרו ויחתמו הענין<sup style="color: gray;">112</sup>.
<h3>כנגד בעלי הדין</h3>
כשאחד מבעלי הדין מכחיש את השליש ואומר שלא עשאו שליש מעולם, נחלקו ראשונים: א) יש סוברים שאין לו דין שליש ואינו נאמן במה שיאמר<sup style="color: gray;">113</sup>, שהשליש נאמן דוקא כשמודים שניהם שהעמידוהו שליש עליהם, אבל היכן שאין אחד מהם מודה בזה, אלא טוען שמועלם לא היה שליש ביניהם, או שמסרו לו בתורת פיקדון, כיון שהוא אומר לשליש כי בפקדון מסרו בידו ולא היה שליש ביניהם מעולם, ונמצא שיש הכחשה בינו ובין השלישות מענין השלישות, אף על פי שאין עליו שום חוב ממון שוב אינו נאמן<sup style="color: gray;">114</sup>. ב) ויש סוברים שאף אם הכחישו אחד מהם ואמר שלא עשאו שליש, השליש נאמן<sup style="color: gray;">115</sup>, והאומר לחברו כלי זה שבידך שלי הוא פקדון שהפקדתי לך, והלה אומר שליש אני בו ושל איש פלוני הוא יבוא הוא ויטול את שלו, אין עליו חיוב שבועה כלל<sup style="color: gray;">116</sup>. ולא רק אם טוען שלא עשאו שליש אלא בתורת פקדון מסרו לידו, שאין מועיל לבטל השלישות, הואיל והוא מודה שהאמינו עליו דרך פקדון הרי הוא נאמן בכל מה שיאמר, אלא אפילו טוען גזלת ממני, והלה אומר: לא כי, אלא שליש מניתני בינך ובין פלוני, נאמן<sup style="color: gray;">117</sup>, ואפילו הכחישו שניהם השליש נאמן<sup style="color: gray;">118</sup>. במה דברים אמורים, כשאין ביניהם הכחשה בסך ממון שתחת ידו, אלא שאחד מהם אומר או אפילו שניהם אומרים: דרך גזילה תפסתו, והוא אומר שהשלישו בידו<sup style="color: gray;">119</sup>, אבל אם יש ביניהם הכחשה בסך הממון, שהוא אומר: לא השלשת בידי אלא כך וכך, והם אומרים, או אחד מהם אומר: יותר היה, כיון שהוא חייב שבועה, הוא נוגע* בעדות ואינו נאמן<sup style="color: gray;">120</sup>, ואפילו על טענת שמא, נשבע<sup style="color: gray;">121</sup>, מתקנת חכמים, כמו בשותף<sup style="color: gray;">122</sup>, כיון שהאמינוהו מתחילה<sup style="color: gray;">123</sup>.
השטר שטען השליש שהוא פרוע, והמלוה ציוה לשורפו, והמלוה מכחישו, השליש נאמן<sup style="color: gray;">124</sup>, משום מגו*<sup style="color: gray;">125</sup>, שאפילו הפקיד השטר בידו בעדים נאמן השליש לומר פרוע הוא על ידי מיגו שהחזרתי לך, שהמפקיד אצל חבירו בעדים אין צריך להחזיר לו בעדים<sup style="color: gray;">126</sup>.
לסוברים שהשליש אינו נאמן כשאחד מבעלי הדין אינו מודה בשלישות<sup style="color: gray;">127</sup>, כתבו ראשונים שצריך שיעשו שניהם השלישות בעדים שיעידו ביניהם אם יפול הכחשה בין השליש וביניהם לכפור בו השלישות<sup style="color: gray;">128</sup>.
להלכה כתבו הפוסקים שאפילו הכחיש אחד מבעלי הדין את השליש ואמר שלא עשאו שליש, השליש נאמן<sup style="color: gray;">129</sup>, ואפילו הכחישו שניהם, השליש נאמן, והוא שלא יהיה ביניהם ובין השליש הכחשה בסך המעות שבידו, שאם כן הוא נוגע בדבר, ואינו נאמן<sup style="color: gray;">130</sup>, במקום שאין לו מגו*, אבל במקום שיש לו מיגו, נאמן<sup style="color: gray;">131</sup>, ויכולים להשביעו אפילו בטענת שמא<sup style="color: gray;">132</sup>.
על מחלוקת האמוראים בגט שהושלש, שהבעל טוען שניתן לפיקדון, והשליש טוען שניתן כשליח קבלה עבור האישה, ע"ע שליח קבלה.
<h3>כנגד עדים</h3>
הכחישוהו עדים ואמרו לו: על תנאי זה היית שליש ביניהם, נחלקו ראשונים: א) יש סוברים שהשליש אינו נאמן<sup style="color: gray;">133</sup>, בין שהזמינו העדים שיעידו על השלישות, בין שלא הזמינום אלא שאירע שהיו באותו מעמד וראו, בכל ענין אין השליש נאמן<sup style="color: gray;">134</sup>. במה דברים אמורים, כשאומר השליש: ביום פלוני נמסר בידי השלישות בתנאי כך וכך, והעדים מכחישים אותו. אבל אם אומר: בתנאי כך וכך הוא בידי, סתם, אפילו שאומרים העדים כשנמסר לידו לא היו התנאים כן, השליש נאמן, ששמא אחר כך באו לפניו והתנו בענין זה<sup style="color: gray;">135</sup>, אף על פי שאין השליש טוען בפירוש כן, אנו טוענים לו כן, כדי שלא יהא מוכחש מן העדים<sup style="color: gray;">136</sup>. ב) ויש סוברים שהשליש נאמן אפילו במקום עדים<sup style="color: gray;">137</sup>, שכיון שהוא נאמן כשני עדים<sup style="color: gray;">138</sup>, בלא שבועה - לסוברים כן<sup style="color: gray;">139</sup> - כל זמן שהשלישות בידו, הוא לבדו נאמן, וכאילו פסלו לשאר העולם<sup style="color: gray;">140</sup>. ויש המצדדים לחלק, בין עדים המזומנים להעיד על השלישות, שנאמנים יותר מהשליש<sup style="color: gray;">141</sup>, שכיון שהעמידו לשליש בעדים מזומנים להעיד עליו גילו דעתם שנאמנים יותר מהשליש, שהרי העמידום עליו<sup style="color: gray;">142</sup>, אבל היו שם עדים באותו מעמד, ולא זומנו כדי להיות באותו מעמד, הוא נאמן יותר מהם<sup style="color: gray;">143</sup>.
להלכה כתבו הפוסקים שאם הכחישוהו עדים על התנאי שאומר שהיה ביום פלוני, כשנמסר בידו השלישות, השליש אינו נאמן<sup style="color: gray;">144</sup>.
<h3>לחזור מעדותו הראשונה</h3>
השליש, לסוברים שנאמנותו משום שקבלוהו עליהם בעלי הדין להאמינו<sup style="color: gray;">145</sup>, יש מהראשונים סוברים שכיון-שהגיד-שוב-אינו-חוזר-ומגיד*<sup style="color: gray;">146</sup>. ויש מהאחרונים סוברים שחוזר ומגיד, שאינו בכלל הכתוב "אם לוא יגיד"<sup style="color: gray;">147</sup> לענין קרבן שבועת-העדות*<sup style="color: gray;">148</sup> לפיכך אף אינו בדין כיון שהגיד שוב אינו חוזר ומגיד הנלמד - לסוברים כן<sup style="color: gray;">149</sup> - מכתוב זה<sup style="color: gray;">150</sup>. ויש שכתבו טעם אחר שהשליש חוזר ומגיד, שהשליש נאמן אף חוץ לבית דין, ודין כיון שהגיד שוב אינו חוזר ומגיד אינו אלא בעדות שצריך להעיד בבית דין<sup style="color: gray;">151</sup>. לסוברים שנאמנות השליש כשל בעלים<sup style="color: gray;">152</sup>, כתבו ראשונים ששליש יש לו כח כבעלים אף לסתור דבריו<sup style="color: gray;">153</sup>.
<h3>חוץ לבית דין</h3>
שליש, יש לו נאמנות אף מחוץ לבית-דין*<sup style="color: gray;">154</sup>, ורואים אותו כאילו אמר כן בבית דין<sup style="color: gray;">155</sup>, ומכל מקום אין נאמנותו עדיפה מעדים, ואין חשובה הגדתו - לענין כיון-שהגיד-שוב-אינו-חוזר-ומגיד*<sup style="color: gray;">156</sup> - רק כשיאמר בבית דין<sup style="color: gray;">157</sup>.
<h3>שטר היוצא מתחת יד השליש</h3>
שטר שהיה ביד שליש - שהאמינוהו הלווה והמלוה לשומרו<sup style="color: gray;">158</sup> - ויצא שטר מתחת ידו ואמר: יודע אני שפרוע הוא, נחלקו בו לשונות התלמוד: ללשון הראשון האמין לו רב נחמן - במגו*<sup style="color: gray;">159</sup>, של מה לי לשקר<sup style="color: gray;">160</sup> - שאם רצה יכל לשורפו<sup style="color: gray;">161</sup>, ולא הוציאו בבית דין<sup style="color: gray;">162</sup>. וללשון השני לא האמין לו רב נחמן<sup style="color: gray;">163</sup>, כיון שהוחזק בבית-דין*<sup style="color: gray;">164</sup>, אין אומרים מיגו<sup style="color: gray;">165</sup>. החזקה זו בבית דין, נחלקו בה ראשונים: יש מפרשים שכתב בית דין הנפק<sup style="color: gray;">166</sup>, ולא אלים השליש להפקיע מעשה בית דין<sup style="color: gray;">167</sup>. ויש מפרשים שראו בית דין הכתב בידו<sup style="color: gray;">168</sup>, ואין אומרים מיגו למפרע<sup style="color: gray;">169</sup>, שלא ניתן להאמינו משום שאם רצה היה שורפו, שהרי עכשיו לא שרפו, ואף אם היה שורפו לאחר שהוחזק בבית דין, לא היה מפסיד השטר<sup style="color: gray;">170</sup>. או שכיון שהוחזק השטר בבית דין, אין אומרים שאם רצה יכל לשורפו, שהרי עכשיו אינו יכול לשורפו<sup style="color: gray;">171</sup>.
הלשון השני נדחה בתלמוד מכח "תיובתא"<sup style="color: gray;">172</sup>, ולכן פסקו רוב הראשונים כלשון הראשון<sup style="color: gray;">173</sup>, וכתבו ששטר שהיה ביד שליש, והוציא מתחת ידו בבית דין ואמר: פרוע הוא, אף על פי שהשטר מקויים, נאמן - במיגו<sup style="color: gray;">174</sup> - שאילו רצה היה שורפו או קורעו<sup style="color: gray;">175</sup>, ולא הראהו לבית דין<sup style="color: gray;">176</sup>, שכיון שנדחה הלשון השני בכל ענין נאמן שליש<sup style="color: gray;">177</sup>, ואפילו אם אין לו מיגו<sup style="color: gray;">178</sup>, ואף על פי שהוציאו בבית דין והוחזק בבית דין<sup style="color: gray;">179</sup>. ויש מהם שפסקו שאפילו אם נראה כבר בבית דין, שהוציא השטר מתחת ידו סתם, ושתק עד שנתקיים ואמר פרוע הוא, נאמן<sup style="color: gray;">180</sup>. ויש שפסק שאם נתקיים בפני השליש ושתק הרי הוא כאילו הודה ואמר יודע אני שאינו פרוע, שאם לא כן לאיזה צורך הניחו לקיים, ולא יוכל אחר כך לחזור מהודאתו<sup style="color: gray;">181</sup>. ויש מהראשונים החולקים על כל זה ופוסקים כלשון השני<sup style="color: gray;">182</sup>, שאם אין מיגו, אינו נאמן<sup style="color: gray;">183</sup>. וביארו ראשונים שלדעה זו הדברים אמורים אם המלוה היה מבקש מעותיו מן הלווה, והשליש שתק עד שנתקיים השטר בבית דין, ועכשיו אומר פרוע הוא, שאז אינו נאמן<sup style="color: gray;">184</sup>, שכיון שהוציא לתביעת המלוה ושתק עד שנתקיים, הוא כמי שאומר יודע אני שאינו פרוע, ועכשיו חוזר בו<sup style="color: gray;">185</sup>, וכיון שמתחילה הוציא השטר לזכות המלוה, אין מאמינים לחוב המלוה<sup style="color: gray;">186</sup>. אבל שליש שהוציא השטר לזכות המלוה, ומיד שמביאו לבית דין טען ידעתי בו שהוא פרוע כולו או מקצתו, מהימן בתורת שליש<sup style="color: gray;">187</sup>.
מת השליש, ונמצא כתב יוצא מתחת ידי שליש - בין הוא כתיבת ידי השליש בין הוא כתיבת ידי אחר<sup style="color: gray;">188</sup> - ששטר זה המונח אצלו פרוע הוא, הרי זה פרוע, אף על פי שאין עדים על הכתב<sup style="color: gray;">189</sup> כתב ידי מי הוא, שודאי בדעת השליש הרשימו לו לזכרון, והרי הוא נאמן<sup style="color: gray;">190</sup>. ודוקא כשידוע שבא מן השליש, כגון שהיה צרור וחתום בחותמו של השליש או שהוא סגור בתיבתו, או שיש בו איזה סימן אחר שמדעת השליש הוא, או שהמלוה מודה בכך שמדעת השליש הוא אלא שאומר שהשטר אינו פרוע, שאם לא כן יש לחוש שמא אחר הניחו שם<sup style="color: gray;">191</sup>, מבלי ידיעת השליש<sup style="color: gray;">192</sup>, וכל שטר שהוא ביד שליש שמת יש לחוש שביקש הלוה ליורשי שליש שיניחו שם כתב שהוא פרוע<sup style="color: gray;">193</sup>, ואנו איננו אומרים אלא ששליש נאמן משום שהאמינו לשליש - לסוברים כן<sup style="color: gray;">194</sup> - אבל לא ליורשי שליש<sup style="color: gray;">195</sup>.
שטר שיוצא מתחת יד שליש, והלווה טוען שהוא מזויף או פרוע, אם אין יכולין לקיים חתימת העדים, אף על פי שהשליש מעיד שהמלוה והלוה מסרוהו לו ואמרו לו שכך וכך נשאר עדיין לפרוע משטר זה, אינו נאמן<sup style="color: gray;">196</sup>, שאין השליש נאמן בשביל תפיסתו יותר מבעל דבר בעצמו<sup style="color: gray;">197</sup>, שמה שמאמינים לשליש היינו - לסוברים כן<sup style="color: gray;">198</sup> - שאם היה רוצה היה מוסרו למלוה, ואילו היה השטר ביד מלוה, כיון שאינו יכול לקיימו אינו כלום, שהמודה בשטר שכתבו צריך לקיימו<sup style="color: gray;">199</sup>, כך גם גבי שליש, אין כח ביד השליש לעשות משטר מזוייף כשר, אלא כשיתקיים השטר על ידי עדים אז הוא נאמן על שלישותו<sup style="color: gray;">200</sup>.
<h3>שליש הנעשה על ידי שליח</h3>
שליש הנעשה על ידי שליח, כגון שבא הלווה עם אחר שבידו משכון או שטר, ואמר לו: המלוה עשאני שליח להביא זה אליך למסרו בידך על תנאי כך וכך, וקיבלו השליש, ואחר כך בא המלוה והכחיש השליחות, ואמר שלא עשאו שליח לדבר זה מעולם - אלא שלא מדעתי נכנס לביתי ולקחו, וכיון שאתה יודע שהשטר שלי ואני לא עשיתיך שלישי עליו, אלא שפלוני גזלו ממני וכיחש לך על שמי, תחזיר לי שלי<sup style="color: gray;">201</sup> - יעשה השליש מה שאמר לו השליח<sup style="color: gray;">202</sup>, שהרי השליש נאמן שכך אמר לו השליח, וגם השליח היה נאמן בשעה שיצא השטר או המשכון מתחת ידו במיגו, שאם היה רוצה היה אומר: על תנאי כך הושלש בידי<sup style="color: gray;">203</sup>. ואם לא הכחישו ענין השליחות רק השליש לא רצה לקבל השלישות ונשאר ביד השליח, אין לשליח דין שליש אלא כשליח בעלמא, שהרי הודה שאינו שליש אלא שליח, ויתן למי שנתן לו<sup style="color: gray;">204</sup>.
<h3>עשיית השליש כשיש טענה כנגדו</h3>
היה שכנגדו מוחה בבית-דין* נגד השלישות, לא יוציא השלישות מתחת ידו<sup style="color: gray;">205</sup>, עד שיפסוק בית דין הדין<sup style="color: gray;">206</sup>, אבל אם אין שכנגדו מוחה עליו בבית דין<sup style="color: gray;">207</sup>, השליש יעשה תמיד כפי מה שהושלש בידו, אף על פי שיש לאחד אחר כך טענה בדבר<sup style="color: gray;">208</sup>. כיצד, הרי ראובן שהשוה עצמו עם שמעון החייב לו על זמנים, והפקיד השטר ביד לוי, והתנה שאם לא יפרע לו זמן אחד יחזיר לו לוי שטרו ויגבה הכל בפעם אחת, ולא פרע לו שמעון זמן אחד, יחזיר לו לוי שטרו, אף על פי שיודע שיהיו לשמעון טענות על זה, כי אין לוי דיין בדבר רק שליש, לכן יחזיר לראובן שטרו, וקודם שיוציאנו מידו יאמר לפני עדים היאך בא השטר לידו ועל איזה תנאי, והעדים יכתבו ויחתמו ויתנו הענין לשליש, והוא ימסרנו לשמעון, והוא יטעון אחר כך מה שירצה<sup style="color: gray;">209</sup>.
<h3>לאחר שהחזיר השטר</h3>
כל שהחזיר השליש השטר, אין לחוש שנעשה שלא כדין ושלא היה בקי בדין השלישות, אלא אם כן נולד רעותא<sup style="color: gray;">210</sup>.
<h3>שכר השליש</h3>
התובע חייב לשלם שכר השליש<sup style="color: gray;">211</sup>, דהיינו שמי שתובע שהשליש ימסור לו השלישות, ובאמת מוסר לו, צריך לשלם<sup style="color: gray;">212</sup>, שמי שמבקש השלישות, הוא ישלם<sup style="color: gray;">213</sup>, שלעולם מי שהדבר בא לו לזכות ולתועלת, הוא צריך לשלם השכירות<sup style="color: gray;">214</sup>, וכיון שהוא תובע וצריך לו, השכר עליו מוטל<sup style="color: gray;">215</sup>, אבל אותו שתובע שלא יחזיר השלישות לא משלם, כי למה יפסיד<sup style="color: gray;">216</sup>.
<h3>נוסח שטר שלישות</h3>
שני נוסחים מצאנו בראשונים לשטר שלישות:
א) יודעים אנו עדים חתומי מטה עדות ברורה שאמר לנו פלוני הוו עלי עדים וקנו ממני וכתבו וחתמו עלי בכל לשון של זכות ותנו לו לפלוני בר פלוני, מחמת שרציתי ברצון נפשי, שלא באונס כלל, אלא בלבב שלם ובנפש חפצה, ואשליטית ואשלישית עליה כך וכך זוזי - או - כך וכך מאני דליתן יתהון לפלוני בר לפוני או דליזבון ליה בהון ארעא, ויהא נאמן בשלישות זה בכל מה שיעשה עלי ועל הדין פלניא דאנא מפקד ליה למתנינון בידיה, ולא יהא בי כח ולא בההוא פלוני המקבל לתקבוע בכל מאי שיעשה משלישות זה, ושטר שלישות ונאמנות זה מקויים כראוי ובריא וחזק כדרך כל שטרי שלישותא ואשלטותא והימנות דנהיגות בישראל מיומא דנן ולעלם, דלא כאסמכתא* ודלא כטוספי דשטרי, וקנינא מפלנוי בר פלוני לפלוני בר פלוני בכל דכתיב ומפורש לעילא במנא דכשר למקניא, ומה שיה בפנינו וכו' עד והכל שריר וקיים<sup style="color: gray;">217</sup>. היה הממון בין שנים שמשלישים אותה לשליש לקנות בהם כלום, כותבים כך - יודעים אנו עדים חתומי מטה עדות ברורה<sup style="color: gray;">218</sup> - שאמרו לנו פלוני ופלוני, הוו עלי עדים וקנו ממני וכתבו וחתמו עלי בכל לשון של זכות, ותנו לו לפלוני בר פלוני להיות בידו לזכות, מחמת שרצינו ברצון נפשנו, שלא באונס כלל, והשלשנו ביד פלוני בן פלוני כך וכך ממון, והשלשנוהו לעשות בהן לנו דבר פלוני, וכל מה שיעשה לנו בו מקובל עלינו, כי האמננוהו בסחורה זו להיות נאמן בקנייתה ובהוצאותיה וכו'<sup style="color: gray;">219</sup>.
ב) בכך וכך בשבת וכו' - אנן סהדי - איך אמר לנו פלוני בר פלוני - הוו עלי סהדי וקנו ממני וכתבו וחתמו עלי בכל לשון של זכות והבו לפלוני בן פלוני<sup style="color: gray;">220</sup> - דצביתי ברעות נפשאי ואשליטית ואשלישית לפלוני על ידיה כך וכך זוזי דליתן יתהון לפלוני בר פלוני, או דניזבון בהון ארעא וניתהימן בשלישות דאכל מאי דעבדי בהון<sup style="color: gray;">221</sup> - ויש שכתבו שסותם: דצבינא ברעות נפשי בשלישותא דא והכל מאי דעבד בהון<sup style="color: gray;">222</sup> - דאדעתא דהכי יהבית בידיה ואשלטתיה דיהוי מהימן<sup style="color: gray;">223</sup>, דלא יהא לי רשות לערעורי עליה וליתהימן כתרי<sup style="color: gray;">224</sup> בכל מאי דאמר ועביד בהאי ממונא<sup style="color: gray;">225</sup>, ושטר שלישות דא<sup style="color: gray;">226</sup> קבילית עלאי<sup style="color: gray;">227</sup> כחומר כל שטרי אשלטתא והימנותא<sup style="color: gray;">228</sup> דנהיגין בישראל<sup style="color: gray;">229</sup> מיומא דנן ולעלם<sup style="color: gray;">230</sup>, דלא כאסמכתא - ודלא כטופסי דשטרא<sup style="color: gray;">231</sup> - וקנינא וכו'<sup style="color: gray;">232</sup>. ואם הם שנים שנותנים ממון ביד שליש, יכתבו בלשון רבים<sup style="color: gray;">233</sup>: איך אמרו לנא פלוני ופלוני וכו' ומנינא לפלוני בר פלוני שליש ושוינן בידיה כך וכך למיעבד עיסקא ובכל מאי דהוא עביד בהון לית לן רשותא לערעורי עליה<sup style="color: gray;">234</sup>. ויכולים להוסיף: לא יהא ליה רשותא למיתן לחד מיננא עד דניתי קמי דייני פלוני ופלוני, והכל לפי התנאי<sup style="color: gray;">235</sup>.
<h3>נאמנות השליש במקום שטר השלישות</h3>
אפילו כתבו ענין השלישות בשטר, ונתנוהו לשליש - ונאבד הכתב<sup style="color: gray;">236</sup>, או שלא נאבד, אלא שנתחדש ענין אחר בשלישות מה שלא כתבו שם<sup style="color: gray;">237</sup> - לא נאמר שלא סמכו על דברי השליש אלא על השטר, אלא גם בזה נאמן השליש<sup style="color: gray;">238</sup>, שהרי בידו לגנוז כל כתב השלישות<sup style="color: gray;">239</sup>, ולא נכתב השטר אלא לזכרון בעלמא<sup style="color: gray;">240</sup>. נאמנות זו, יש מפרשים שהיא בכל אופן, שהרי בידו לגנוז כל כתב השלישות<sup style="color: gray;">241</sup>. יש המפרשים שאם לא נאבד הכתב וכתוב בשטר שלישות שעל תנאי זה בלבד נמסר בידו, אינו נאמן לומר שיש עוד תנאי אחר, אלא כשאומר שאחר כך הותנה עוד תנאי אחר<sup style="color: gray;">242</sup>.
כתב השליש תנאי השלישות ומסר ביד אחד מבעלי הדין, ועל פי תנאי זה נמסר דבר פלוני ביד השליש, ומכחיש השליש הכתב, כגון שנכתב בו שלא היה אז תנאי והוא אומר שהיה אז תנאי, אינו נאמן, כי מכחיש הכתב<sup style="color: gray;">243</sup>. וכן אם אמר בשטר זה שכחתי שתנאי כן וכן היה לי עוד לכתוב בו, אינו נאמן<sup style="color: gray;">244</sup>, דהיינו שאומר שקודם לכן היה עוד תנאי אחר שלא כתבו, אינו נאמן, ואפילו הבעל דבר עצמו אילו כתב כן בכתב ידו לא היה נאמן להכחיש כתב ידו, ולא עדיף השליש מהבעלים עצמו<sup style="color: gray;">245</sup>. אבל אם מיישב דבריו באופן שלא יסתרו לענין כתב השלישות, כגון שטוען השליש שיש בו תנאים אחרים שלא נכתבו - שאחר שכתב כתב שלישות התנו עוד תנאי<sup style="color: gray;">246</sup>, - השליש נאמן<sup style="color: gray;">247</sup>, שכתב השלישות אינו אלא לראיה שהוא שליש בענין זה, ועיקר ממון השלישות ממילא לא הוחזק לאחד מהם אלא מפיו<sup style="color: gray;">248</sup>, וכשהדבר המושלש ביד השליש לא נודע מה טיבו אלא מפיו אנו חיים בו, ואפילו בדיבורו הקל בלבד, והוא נאמן משניהם, ולא מכח שטר זה<sup style="color: gray;">249</sup>. וכן אם יש לו מגו*, שהחזיר הממון או שהיה אונס, נאמן<sup style="color: gray;">250</sup>, כיון שכתב על עצמו שהושלש בידו על תנאי זה וכשלא יתקיים מחויב להחזיר, הוא כשטר פקדון שאינו נאמן לומר לוקח אחר כך, כשאין לו מיגו, החזרתי, שהוא כעדי פקדון, וכן אינו נאמן לומר שהקנה לאחר אחר כך על איזה תנאי אחר<sup style="color: gray;">251</sup>.
שטר שהושלש והיה בו מחק מאחורי השטר, והשליש אומר שתנאי השלישות נמחק שם, נאמן<sup style="color: gray;">252</sup>, והמחק שאחורי השטר אינו מגרע תוכו של השטר כלום<sup style="color: gray;">253</sup>, שנחוש שמא תנאי אחר היה שם<sup style="color: gray;">254</sup> שאינו מפורש בתוך השטר וגם אין שליש מודה בו<sup style="color: gray;">255</sup>, ואף לפירעון אין חוששים כל זמן שהשטר ביד השליש<sup style="color: gray;">256</sup>.
<h3>קרוב ויש סוברים הטעם</h3>
שליש קרוב* נאמן<sup style="color: gray;">257</sup>, שהרי הטעם הוא ששליש נאמן - לסוברים כן<sup style="color: gray;">258</sup> - הוא משום שהאמינו לו<sup style="color: gray;">259</sup>, שהרי לסוברים שכשבעל אומר לפקדון ושליש אומר לגרושין שליש נאמן<sup style="color: gray;">260</sup>, הטעם הוא משום שהאמין לו<sup style="color: gray;">261</sup>, והרי שליח של גט כשר אפילו קרוב<sup style="color: gray;">262</sup>, ואם כן כשאמר מן הסתם שליש נאמן מטעם שלישות שהאמין לו, משמע שכל הראוי להיות שליח נאמן בשלישות זה, ונכנסו גם הקרובים, שאם לא תאמר כן היה לו לפרש ולא לסתום<sup style="color: gray;">263</sup>. והוא כאומר נאמן עלי אבא<sup style="color: gray;">264</sup>, והאומר נאמן עלי אבא - להיות עד<sup style="color: gray;">265</sup>, או דיין<sup style="color: gray;">266</sup> - אינו יכול - לסוברים כן<sup style="color: gray;">267</sup>, וכן הלכה לאחר גמר-דין*<sup style="color: gray;">268</sup> - לחזור בו<sup style="color: gray;">269</sup>.
<h2>שלמים</h2>
<b>הגדרת הערך</b> - קרבן שלמים.
<h3>מהותו</h3>
נצטוינו שיעשו הכהנים מעשה קרבן השלמים, כמשפט הכתוב בפרשה, שנאמר: ואם זבח שלמים קרבנו וגו'<sup style="color: gray;">1</sup>, ואמר עוד להשלמת המלאכה: וזאת תורת זבח השלמים אם על תודה יקריבנו<sup style="color: gray;">2</sup>. ארבעה מינים הם השלמים, האחד שלמי ציבור והשלושה שלמי יחיד<sup style="color: gray;">3</sup>: שלמי ציבור הם קדשי-קדשים*<sup style="color: gray;">4</sup>, ואין לציבור שלמים כי אם קרבן אחד, והוא שני כבשים הבאים עם שתי-הלחם* בעצרת<sup style="color: gray;">5</sup>. שלמי יחיד הם קדשים-קלים*<sup style="color: gray;">6</sup>, ושלושה מינים הם<sup style="color: gray;">7</sup>: האחד קרבן השלמים הבא בלא לחם* עימו<sup style="color: gray;">8</sup>, וזהו הנקרא בסתם שלמים<sup style="color: gray;">9</sup>, והם שלמי חגיגה*<sup style="color: gray;">10</sup> ושלמי-שמחה*<sup style="color: gray;">11</sup> - ושלמים הבאים עם הבכורים*<sup style="color: gray;">12</sup>, ושלמי נדבה, שהאדם נודר להביא<sup style="color: gray;">13</sup> - השני, שלמים הבאים עם לחמי-תודה*, והם הנקראים תודה*<sup style="color: gray;">14</sup>, והשלישי, שלמים שמקריב הנזיר ביום מלאת ימי נזרו, והם באים גם כן עם לחם, ואלו השלמים נקראים איל-נזיר*<sup style="color: gray;">15</sup>.
על שלמים שמקריב הנזיר ביום מלאת ימי נזרו, ע"ע איל נזיר. על האוכלים שלמי יחיד, ומי האוכל כל חלק, ע"ע אכילת קדשים<sup style="color: gray;">16</sup>. ושם<sup style="color: gray;">17</sup>, על זמן אכילתם. על שלמים הבאים יחד עם הבכורים*, ע"ע בכורים<sup style="color: gray;">18</sup>. על אימורי השלמים, הקרבים על גבי המזבח, ע"ע אמורים. על הקטרת האימורים על גבי המזבח, ע"ע הקטרה (א)<sup style="color: gray;">19</sup>. על הפשט-ונתוח* של השלמים, ע"ע. על זריקת הדם, ע"ע זריקה. על חזק-ושוק* של שלמים, המונפים וניתנים לכהן, ע"ע חזה ושוק. על קבלת הדם, ע"ע קבלה. על שחיטת השלמים שהיא בכל מקום בעזרה, ע"ע שחיטה (ב). על שלמי חגיגה*, ע"ע. על שלמי-שמחה*, ע"ע. על שלמים הבאים עם לחמי-תודה*, ע"ע תודה. על תנופת חזה ושוק של השלמים, ע"ע תנופה. על שני כבשים הבאים עם שתי-הלחם* בחג השבעות*, ע"ע כבשי עצרת
<h3>טעם השם</h3>
בטעם השם שלמים, נאמרו מספר טעמים: א) יש מהתנאים סוברים שכל המביא שלמים מביא שלום לעולם<sup style="color: gray;">20</sup>, ונקראו שלמים, שמטילים שלום בעולם<sup style="color: gray;">21</sup>, שכל קרבן נגזר ונקרא מהפעולה אשר בעבורו יקרב, החטאת* על שם החטא שבא עליו, העולה* על העולֶה על הלב והוא ההרהור, האשם* על אשם הנפש, ואם כן גם שם שלמים יורה על הבאת השלום בעבורם<sup style="color: gray;">22</sup>, ולכן כל המביא שלמים מביא שלום לעולם, שזה שמם יורה עליהם<sup style="color: gray;">23</sup>. ב) ויש מהתנאים סוברים שנקראים שלמים, שהכל שלום בהם, הדם והאימורים למזבח, החזה-והשוק* לכהנים, העור והבשר לבעלים<sup style="color: gray;">24</sup>, וזהו דרך שלום, שכולם אוכלים יחד<sup style="color: gray;">25</sup>, שקרבן שלמים יבוא אחרי היות שלום בין האדם למקום, ולזה היה עניינו שיאכלו בו על שולחן אחד, הבעלים והכהנים והשם יתעלה<sup style="color: gray;">26</sup>, מה אין כן בשאר הקרבנות שמהם כולם למזבח ומהם למזבח ולכהנים אבל לא לבעלים<sup style="color: gray;">27</sup>. ולדעתם אין לפרש שהוא על שם שהמביא שלמים מביא שלום לעולם, שאין דרך הכתוב לגזור השם לדבר מהדבר הנמשך ממנו אלא ממה שבו בעצמו<sup style="color: gray;">28</sup>. ג) ויש מהראשונים שנתנו טעם לשם, שהוא לשון תשלומים, שמשלם את נדרו<sup style="color: gray;">29</sup>. ד) ויש מהראשונים שנתנו טעם לשם, שהוא מלשון וכל חפצי ישלִם<sup style="color: gray;">30</sup>, אבנים שלמות<sup style="color: gray;">31</sup>.
<h3>נדר ונדבה</h3>
הנודר בעת צרתו להביא שלמים, או שנדבה רוחו אותו, להביא שבח לשם, לא לנדר ולא לתודה, מביאו<sup style="color: gray;">32</sup>, שנאמר: וזאת תורת זבח השלמים וגו'<sup style="color: gray;">33</sup> ואם נדר או נדבה זבח קרבנו<sup style="color: gray;">34</sup>, וזהו הנקרא "שלמי נדבה"<sup style="color: gray;">35</sup>.
היחיד מביא שלמי נדבה, ואין הציבור מביאים שלמי נדבה<sup style="color: gray;">36</sup>. אם משום שנאמר: מן הבקר הוא מקריב<sup style="color: gray;">37</sup>, ומילה יתירה היא, שהיה לו לומר: "אם מן הבקר מקריב", ופירוש הפסוק "הוא" שהוא יחיד יקריב, אבל לא ציבור<sup style="color: gray;">38</sup>. או משום שנאמר: ואיש כי יקריב זבח שלמים לה' לפלא נדר או לנדבה<sup style="color: gray;">39</sup>.
<h3>הבהמות שמביאים שלמים מהם</h3>
השלמים - מלבד שני הכבשים הבאים עם שתי-הלחם* ואיל-נזיר* - באים מן הכבשים ומן העזים ומן הבקר<sup style="color: gray;">40</sup>, שנאמר: ואם זבח שלמים קרבנו אם מן הבקר הוא מקריב<sup style="color: gray;">41</sup>, ונאמר: ואם מן הצאן קרבנו לזבח שלמים<sup style="color: gray;">42</sup>, ונאמר: ואם עז קרבנו<sup style="color: gray;">43</sup>. ואין העוף בא שלמים<sup style="color: gray;">44</sup>, שנאמר: ואם מן העוף עֹלה<sup style="color: gray;">45</sup>, עוף עולה, ואין העוף זבחי שלמים<sup style="color: gray;">46</sup>.
השלמים באים מזכרים ומנקבות<sup style="color: gray;">47</sup>, שנאמר: אם מן הבקר הוא מקריב אם זכר אם נקבה<sup style="color: gray;">48</sup>, ונאמר: ואם מן הצאן קרבנו לזבח שלמים לה' זכר או נקבה<sup style="color: gray;">49</sup>. ומכל מקום לא כשרו לבוא טומטום* ואנדרוגינוס*<sup style="color: gray;">50</sup>, שנאמר: אם זכר אם נקבה<sup style="color: gray;">51</sup>, מי שהוא זכר ודאי או נקבה ודאי, יצא טומטום ואנדרוגינוס<sup style="color: gray;">52</sup>.
על שלמים, שאינם באים מבהמה שאינה בת שמונת ימים, ע"ע מחֻסר זמן. על שלמים, שאינם באים מצאן שהוא יותר משתי שנים שלימות מיום ליום, ובבקר שלוש שנים, ע"ע קרבנות.
<h3>במנין המצוות</h3>
מצות עשיית שלמים נמנית במנין-המצות*<sup style="color: gray;">53</sup>. ממוני המצוות המונים פרשיות במנין המצוות<sup style="color: gray;">54</sup>, יש המונים אותה כפרשה בפני עצמה<sup style="color: gray;">55</sup>.
ויש המונים אותה הן בכלל פרשת עולות מנחות ושלמים<sup style="color: gray;">56</sup>, והן בכלל מצות עשה של נדרים ונדבות ועולות ושלמים<sup style="color: gray;">57</sup>. ויש ממוני המצוות המונים פרשיות במנין המצוות, שלא מנאוה בכלל פרשה, אלא בשתי מצוות עשה: להביא שלמי בקר, ולהביא שלמי צאן<sup style="color: gray;">58</sup>, וביארו אחרונים בדעתם שלא מנאוה במצות עשה אחת, לפי שכל אחת באה בכתוב פרשה מיוחדת בפני עצמה<sup style="color: gray;">59</sup>, לכן יש למנות כל אחת מצוה בפני עצמה<sup style="color: gray;">60</sup>. ורוב מוני המצוות מונים מצוה זו כמצות עשה אחת<sup style="color: gray;">61</sup>.
<h2>שלש סעודות</h2>
<b>הגדרת הערך</b> - המצוה לקיים סעודות בשבת וביום טוב.
<h3><b>המצוה וגדרה</b></h3>
<h4>המצוה ומקורה</h4>
חייב אדם לאכול בשבת כמה סעודות<sup style="color: gray;">1</sup>, על מנין הסעודות, עי' להלן<sup style="color: gray;">2</sup>, שנאמר: ויאמר משה אכלוהו היום כי שבת היום לה' היום לא תמצאוהו בשדה<sup style="color: gray;">3</sup>.
<h4>גדרה</h4>
מצוה זו שלמדוה מן הכתוב: ויאמר משה אכלוהו היום וגו'<sup style="color: gray;">4</sup>, יש סוברים שאין היא מצוה בפני עצמה אלא מכלל מצות עונג-שבת*<sup style="color: gray;">5</sup>, ואף על פי שמצות עונג שבת אינה מן התורה, לסוברים כן<sup style="color: gray;">6</sup>, לדעתם אף הלימוד מן הכתוב אינו אלא אסמכתא<sup style="color: gray;">7</sup>, ורמז הוא למצות עונג שבת<sup style="color: gray;">8</sup>. ויש סוברים שמצות שלש סעודות שלמדוה מן הכתוב "היום" מצוה בפני עצמה היא – מן התורה<sup style="color: gray;">9</sup> או מדברי חכמים<sup style="color: gray;">10</sup> – ואינה מכלל מצות עונג שבת<sup style="color: gray;">11</sup>, ומטעם זה לדעתם אף כשאין עונג בקיום הסעודות יש חיוב לקיימן<sup style="color: gray;">12</sup>. אף לדעה זו, יש שכתבו, שמכל מקום מלבד החיוב הנלמד מן הכתוב "היום", יש חיוב נוסף בקיום הסעודות משום עונג שבת<sup style="color: gray;">13</sup>, על כך שלדעה זו יש סוברים שאף על פי שמשום החיוב הנלמד מן הכתוב "היום" יש לאכול שלש סעודות<sup style="color: gray;">14</sup>, מכל מקום משום מצות עונג שבת די בקיום שתי סעודות, עי' להלן<sup style="color: gray;">15</sup>.
<h4>טעם המצוה</h4>
המצוה לקיים שלש סעודות בשבת, יש מן הראשונים שכתבו שהיא זכר לנס המן שירד במדבר<sup style="color: gray;">16</sup>.
<h4>מנין הסעודות בשבת</h4>
במנין הסעודות שצריך אדם לקיים בשבת, נחלקו תנאים: א) לדעת רבי חידקא צריך לאכול ארבע סעודות בשבת<sup style="color: gray;">17</sup> - אחת בליל שבת ושלש ביום שבת<sup style="color: gray;">18</sup> - שבכתוב: ויאמר משה אכלוהו היום כי שבת היום לה' היום לא תמצאוהו בשדה<sup style="color: gray;">19</sup> – ממנו למדים את החיוב לאכול סעודות בשבת<sup style="color: gray;">20</sup> - נזכרה שלש פעמים תיבת: היום, לרמז שצריך לקיים ביום השבת שלש סעודות<sup style="color: gray;">21</sup>, ומלבד סעודות אלו הנרמזות בכתוב יש חיוב לקיים סעודה בליל שבת<sup style="color: gray;">22</sup>, שכן היא הדרך לקיים סעודה בלילה בשאר ימות החול, ואין השבת גרועה משאר ימות החול<sup style="color: gray;">23</sup>. ב) לדעת חכמים אין צריך לקיים אלא שלש סעודות, שאף לדעתם מרמזת הכפילות של תיבת: היום, שבכתוב: ויאמר משה וגו' על שלש סעודות שצריך לקיים בשבת, אלא שלדעתם בכלל שלש סעודות אלו היא הסעודה שבלילה<sup style="color: gray;">24</sup>, ואף על פי שאין צריך ללמוד מן הכתוב את הסעודה בלילה, שהרי אף בימות החול מקיימים סעודה בלילה<sup style="color: gray;">25</sup>, רימז הכתוב על סעודת הלילה, כדי שהמקיימה יקבל שכר כמצווה ועושה, ששכרו רב משל מי שאינו מצווה ועושה<sup style="color: gray;">26</sup>, והלכה כחכמים<sup style="color: gray;">27</sup>.
<h4>הטעם במנין שלש סעודות</h4>
בטעם הדבר שמנין הסעודות בשבת הוא שלש<sup style="color: gray;">28</sup>, שלא כהרגל האדם לאכול כל יום שתי סעודות, יש מן הראשונים שכתבו, שכך לא יאכל בשתי הסעודות הראשונות אלא בשיעור שיוכל לאכול בהגיע זמן הסעודה שאחריה, וכך יהיו כל סעודותיו לשם מצוה ולשבוע נפשו וישאר לבו פנוי לעסוק בדברי תורה ונמצא כובש יצרו בסלקו האוכל מלפניו בעודו תאב לו, וכשינהג כן ביום המנוחה כל שכן שיעשה כן בשאר ימות החול שלא יכבד האוכל עליו לבטלו ממלאכתו<sup style="color: gray;">29</sup>. ויש שכתבו, שהסעודה הנוספת היא כנגד הנשמה היתירה שיש בשבת<sup style="color: gray;">30</sup>. ויש שכתבו, לפי שקיומן של הסעודות הוא זכר למן, לסוברים כן<sup style="color: gray;">31</sup>, ומן המן שירד ביום שישי היו בני ישראל מכינים לשבת שלש סעודות<sup style="color: gray;">32</sup>. ובזוהר אמרו, וכן כתבו אחרונים, ששלושת הסעודות הן כנגד שלושת אבות<sup style="color: gray;">33</sup>.
<h4>קיום מצות עונג שבת בסעודה שלישית</h4>
סעודה שלישית, יש מן האחרונים שכתבו שאין חיוב בקיומה משום מצות עונג שבת, אלא משום המצוה הנלמדת מן הכתוב: אכלוהו היום וגו'<sup style="color: gray;">34</sup>, שלדעתם מצוה בפני עצמה היא ואינה מכלל מצות עונג שבת<sup style="color: gray;">35</sup>, ולדעתם מטעם זה, אף על פי ששתי הסעודות הראשונות צריך לתקן בהם תבשיל שמן ביותר ומשקה מבושם וכיוצא בזה, משום עונג שבת<sup style="color: gray;">36</sup>, מכל מקום בסעודה שלישית די באכילה רגילה<sup style="color: gray;">37</sup>. ויש סוברים, שאף סעודה שלישית יש בה חיוב משום עונג שבת<sup style="color: gray;">38</sup>.
<h4>הטעם שאין מברכים על המצוה</h4>
מצות שלש סעודות אין מברכים עליה<sup style="color: gray;">39</sup>, ובטעם הדבר כתבו ראשונים, שפעמים האדם אינו חייב בקיום המצוה, כגון אם היה שבע, או שאינו רגיל לאכול אלא פעם אחת ביום<sup style="color: gray;">40</sup>, או לפי שאין מברכים אלא מצוה שעשייתה בבת אחת<sup style="color: gray;">41</sup>, ואת הסעודות אין מקיימים בבת אחת<sup style="color: gray;">42</sup>. ויש מן האחרונים שכתבו בטעם הדבר, שלא נתקנה ברכת המצוות אלא במצוות שניכר מעצם קיומם שעשייתן היא לשם מצוה, ובאכילת סעודה לא ניכר שהאכילה נעשית לשם מצוה<sup style="color: gray;">43</sup>. ויש שכתבו, שנכללת הברכה על מצות שלש סעודות בברכת מקדש השבת הנאמרת בליל שבת, שמצות הסעודות היא בכלל המצוה לקדש השבת<sup style="color: gray;">44</sup>.
<h4>מצוה אחת</h4>
המצווה לקיים שלש סעודות בשבת, יש מן האחרונים שכתבו שמצוה אחת היא, ומי שחיסר סעודה אחת לא קיים מצוה באכילת הסעודות האחרות<sup style="color: gray;">45</sup>.
<h4>חומר החיוב</h4>
קיום הסעודות בשבת, נחלקו ראשונים ואחרונים אם חיובן מן התורה או מדברי חכמים: א) יש מן האחרונים שכתבו שהחיוב הוא מן התורה<sup style="color: gray;">46</sup>, וכן נראה מדברי ראשונים שמנו את חיוב הסעודות בשבת במנין-המצוות*<sup style="color: gray;">47</sup>, וכן מנאוהו בכלל מצוות עשה מן התורה התלויות בוושט<sup style="color: gray;">48</sup>, ולדעתם אותה ששנינו שלמדים כן מן הכתוב<sup style="color: gray;">49</sup>, דרשה גמורה היא<sup style="color: gray;">50</sup>. ב) ויש מן הראשונים והאחרונים שכתבו שהחיוב אינו אלא מדרבנן<sup style="color: gray;">51</sup>, וכן יש מן הראשונים שלא מנו את החיוב לקיים סעודות בשבת, בכלל מנין המצוות<sup style="color: gray;">52</sup>, ולדעתם אותה ששנינו שלמדים כן מן הכתוב, אין זו דרשה גמורה אלא אסמכתא*<sup style="color: gray;">53</sup>. ג) ויש מן האחרונים שכתב, שהלכה-למשה-מסיני* היא<sup style="color: gray;">54</sup>.
<h4>שכר המקיימן</h4>
המקיים שלש סעודות בשבת, אמר בר קפרא שניצול משלש פורענויות: מחבלו של משיח, מדינה של גיהנם וממלחמת גוג ומגוג<sup style="color: gray;">55</sup>, שנאמרה תיבת "יום" בכתוב לענין שלש סעודות<sup style="color: gray;">56</sup>, ונאמרה תיבת "יום" לענין ימות המשיח בכתוב: הנה אנוכי שולח לכם את אליה הנביא לפני בוא יום וגו'<sup style="color: gray;">57</sup>, וכן לענין גיהנם בכתוב: יום עברה היום ההוא<sup style="color: gray;">58</sup>, וכן לענין מלחמת גוג ומגוג בכתוב: ביום בוא גוג<sup style="color: gray;">59</sup>.
<h4>חשיבותן ביחס לסעודה רביעית</h4>
מצות שלש סעודות גדולה היא משל מצות סעודה רביעית<sup style="color: gray;">60</sup>, ואף על פי שאין מצות שלש סעודות אלא מדברי חכמים, לסוברים כן<sup style="color: gray;">61</sup>, וסעודה רביעית אף היא מדברי חכמים<sup style="color: gray;">62</sup>, מכל מקום מצות שלש סעודות הסמיכוה חכמים על דברי הכתוב<sup style="color: gray;">63</sup>, ומטעם זה כתבו אחרונים שמי שאין לו אלא מזון שלש סעודות יקיים את שלש הסעודות ולא סעודה רביעית<sup style="color: gray;">64</sup>, וכן מי שיש לו בשר ודגים בצמצום מוטב שייפה בהם את שלש הסעודות ולא את הסעודה הרביעית<sup style="color: gray;">65</sup>, וכן מי שיש לו בסעודה שלישית כיכר שלם ופרוסה, מוטב שיבצע על הכיכר השלם בסעודה שלישית ואת הפרוסה יניח לסעודה רביעית<sup style="color: gray;">66</sup>.
<h4>סעודה אחת הנחלקת לשתיים</h4>
סעודה אחת הנחלקת לשתיים – על החשובה חלוקה לשתיים, עי' להלן<sup style="color: gray;">67</sup> - נחלקו ראשונים, אם חשובה כשתי סעודות: א) יש סוברים שחשובה כשתי סעודות<sup style="color: gray;">68</sup>. ונחלקו על החלוקה שעל ידה חשובה הסעודה כשתיים: יש סוברים שאין חשובה כשתיים אלא אם באמצעה של הסעודה בירכו ברכת המזון וחזרו הסועדים ונטלו ידיהם על הפת<sup style="color: gray;">69</sup>, וכתבו שאף על פי שבחול אסור לאדם לברך ברכת המזון כשבדעתו להמשיך ולאכול לאחר מכן משום ברכה-שאינה-צריכה*<sup style="color: gray;">70</sup>, מכל מקום כשההפסקה היא לצורך קיום סעודה נוספת מסעודות השבת – שעתה הוא יכול לקיים סעודה נוספת, שהאיטצומכא שלו פתוחה, ואם ימתין לאחר זמן תהיה אכילתו אכילה גסה, שאין יוצאים בה ידי חובה<sup style="color: gray;">71</sup> - מותר הדבר מפני כבוד השבת<sup style="color: gray;">72</sup>. על הסוברים שאף לצורך קיום סעודה שלישית אסורה החלוקה של הסעודה על ידי ברכת המזון משום ברכה שאינה צריכה, ע"ע<sup style="color: gray;">73</sup>. ויש סוברים שאכילת קינוח בסעודה - שאין רגילים לאכלו בחול<sup style="color: gray;">74</sup>, כגון דגים ופירות<sup style="color: gray;">75</sup> – חשובה כסעודה נוספת<sup style="color: gray;">76</sup> - על כך שיש סעודות שאין יוצאים בהן אלא בפת, ויש סעודות שיוצאים בהם אפילו שלא בפת, לסוברים כן, עי' להלן<sup style="color: gray;">77</sup> - ומהם שכתבו, שדוקא באכילת קינוח מתקיימת סעודה נוספת, אבל המברך ברכת המזון בגמר הסעודה ומיד נוטל את ידיו לסעודה, הרי היא מכלל הסעודה הראשונה<sup style="color: gray;">78</sup>. ב) ויש סוברים, שסעודה אחת אפילו שחילקוה לשתיים אינה חשובה כשתי סעודות<sup style="color: gray;">79</sup>, שלדעתם אין היכר בחלוקת הסעודה לכך שסעודה נוספת היא<sup style="color: gray;">80</sup>. לדעה זו כתבו ראשונים, שהמקיים סעודה אחת ורוצה בסמוך לה לקיים סעודה נוספת, שצריך לאחר גמר הסעודה לזמן ולקום וללכת ולהמתין מעט כדי שיחשבו הסעודות כשתי סעודות שונות<sup style="color: gray;">81</sup>.
<h4>חיוב נשים</h4>
נשים, כתבו ראשונים שאף הן חייבות במצות שלש סעודות<sup style="color: gray;">82</sup> - אף על פי ששלש סעודות מצות-עשה-שהזמן-גרמא-היא*<sup style="color: gray;">83</sup> - לפי שהמצוה היא זכר לנס המן, לסוברים כן<sup style="color: gray;">84</sup>, ואף הן היו בנס המן<sup style="color: gray;">85</sup>, או לפי שדברי משה האמורים בכתוב: ויאמר משה אכלוהו היום כי שבת היום לה' היום לא תמצאוהו בשדה<sup style="color: gray;">86</sup> – ממנו למדים חיוב שלש סעודות<sup style="color: gray;">87</sup> – נאמרו בין לאנשים ובין לנשים<sup style="color: gray;">88</sup>, או לפי שמצות שלש סעודות אינה אלא מדרבנן, לסוברים כן<sup style="color: gray;">89</sup>, ובמצוות דרבנן איש ואשה שוים, לסוברים כן<sup style="color: gray;">90</sup>, או לפי שבכל מעשה שבת איש ואשה שוים<sup style="color: gray;">91</sup>, כפי שלמדנו מהיקש "זכור"<sup style="color: gray;">92</sup> ל"שמור"<sup style="color: gray;">93</sup>, שכל שישנו בשמירה ישנו בזכירה<sup style="color: gray;">94</sup>. ויש מן הראשונים והאחרונים שתמהו על כמה מטעמים אלו<sup style="color: gray;">95</sup>, וכן יש מן האחרונים מצדדים בדעת ראשונים, שאין נשים חייבות בשלש סעודות<sup style="color: gray;">96</sup>, שלדעתם הכלל של "אף הן היו באותו הנס" לא נאמר אלא בנס הנעשה על ידי אשה<sup style="color: gray;">97</sup>.
<h4>המצטער מחמת הסעודה</h4>
סעודה שיש בקיומה צער לאדם האוכל – שריבוי האכילה גורם לו חולי<sup style="color: gray;">98</sup>, או לפי שהוא שבע<sup style="color: gray;">99</sup> - כתבו ראשונים שאין אדם מצווה בה<sup style="color: gray;">100</sup>, והחכם עיניו בראשו שלא ימלא בטנו בסעודת הבוקר, כדי לתת מקום לסעודה שלישית<sup style="color: gray;">101</sup>, לפי שהסעודה ניתנה לעונג ולא לצער<sup style="color: gray;">102</sup>. ויש מן הראשונים שכתבו, שאף מי שאינו מתענג באכילתו חייב באכילה<sup style="color: gray;">103</sup>, מהם שכתבו שחייב בשלש סעודות<sup style="color: gray;">104</sup>, ומהם שכתבו שאינו חייב אלא בסעודה אחת<sup style="color: gray;">105</sup>.
<h4>ביש לו מזון שתי סעודות בלבד</h4>
מי שאין לו אלא מזון בשיעור שתי סעודות מצומצמות – על שיעור המזון לסעודה, עי' לעיל<sup style="color: gray;">106</sup> - כתבו ראשונים שמוטב שיקיים שתי סעודות בלבד בשיעור הסעודות משיקיים שלש סעודות בפחות מן השיעור<sup style="color: gray;">107</sup>. ויש שכתבו, שמוטב שיחלק את המזון לשלש סעודות<sup style="color: gray;">108</sup>.
<h4>בלא הנאת מעיים</h4>
אכילה שיש בה הנאת גרון ואין בה הנאת מעיים – כגון על ידי הקאת האוכל<sup style="color: gray;">109</sup>, או כגון אכילת שיעור סעודה מצומצם שחלקו נשאר בין החניכיים ואינו נבלע<sup style="color: gray;">110</sup> - נחלקו אחרונים אם יוצאים בה ידי חובת סעודה בשבת: יש שכתבו, שאף לאמוראים הסוברים – וכן הלכה - לענין איסורי אכילה שאכילה שיש בה הנאת גרון ואין בה הנאת מעיים חייבים עליה<sup style="color: gray;">111</sup>, מודים הם שאין יוצאים ידי חובת סעודת שבת ויום טוב באכילה שיש בה הנאת גרון ואין בה הנאת מעיים, שסעודת שבת חיובה מחמת מצות עונג<sup style="color: gray;">112</sup>, וכן סעודת יום טוב חיובה היא מחמת מצות שמחה<sup style="color: gray;">113</sup>, ובלא הנאת מעיים אין עונג ושמחה<sup style="color: gray;">114</sup>. ויש שכתבו שדין סעודת שבת ויום טוב כדין איסורי אכילה, שאכילה שיש בה הנאת גרון ואין בה הנאת מעיים אף היא חשובה אכילה, לסוברים כן<sup style="color: gray;">115</sup>.
<h4>אכילת פשטידא</h4>
סעודת ליל שבת יש שנהגו לאכול בה פשטידא – היינו בשר המכוסה בין שני דפי עיסה<sup style="color: gray;">116</sup> – זכר למן, שהיה מכוסה למעלה ולמטה<sup style="color: gray;">117</sup>.
<h4>אכילת ביצים</h4>
סעודה שניה, יש מן האחרונים, שכתבו שנהגו לאכול בה ביצים מבושלות ושלמות – שהם מאכל אבלים<sup style="color: gray;">118</sup> – והמהדרין נהגו כן אף בסעודה שלישית, משום האבלות על משה שמת בשבת, לסוברים כן<sup style="color: gray;">119</sup>. ויש שכתבו, שהאבלות אינה אלא טעם האכילה בסעודה שלישית, שמשה מת בשעת מנחה<sup style="color: gray;">120</sup>, וטעם אכילת הביצים בשחרית אינה אלא משום עונג שבת<sup style="color: gray;">121</sup>.
<h4>מיעוט אכילה בסעודה שלישית</h4>
סעודה שלישית, לסוברים שמתקיימת לאחר מנחה, יש מן האחרונים שכתבו, שיש להימנע מעט מהאכילה בה, מפני האבל על משה שמת בשבת בין מנחה לערבית, לסוברים כן<sup style="color: gray;">122</sup>.
<h3><b>זמני הסעודות</b></h3>
<h4>קיומן בזמנים מסוימים</h4>
מצות שלש סעודות, יש מן הראשונים שכתבו, שאין זמן הקבוע לכל סעודה וסעודה, אלא שצריך לאכול שלש סעודות במהלך כל השבת<sup style="color: gray;">123</sup>. אבל הרבה ראשונים סוברים שיש זמן הקבוע לכל סעודה וסעודה<sup style="color: gray;">124</sup>, אחת בערבית, אחת בשחרית ואחת במנחה<sup style="color: gray;">125</sup> - על פרטי הדינים בזה, עי' להלן<sup style="color: gray;">126</sup> - ולדעתם זו היא ששנינו: נפלה דליקה בלילי שבת מצילים מזון שלש סעודות, בשחרית מצילים מזון שתי סעודות, במנחה מזון סעודה אחת<sup style="color: gray;">127</sup>, שהתירו חכמים להציל את הנצרך לצורך קיום מצות שלש סעודות, המתקיימות בליל שבת, בשחרית ובמנחה<sup style="color: gray;">128</sup>. בטעם הדבר יש מן הראשונים שכתבו, לפי שמצות שלש סעודות למדים מן הכתוב: אכלוהו היום כי שבת היום לה' היום לא תמצאוהו בשדה<sup style="color: gray;">129</sup>, מה הימים מחולקים זה מזה כך צריכות להיות השעות של שלש סעודות מחולקות זו מזו<sup style="color: gray;">130</sup>, ויש מן האחרונים שכתבו, שמן הכתוב עצמו משמע שכל שלושת הסעודות צריכות להתקיים ביום, שהרי דברי משה אל בני ישראל: אכלוהו היום וגו', על יום השבת נאמרו, אחרי שהניחו את המן עד הבוקר ורימה לא היתה בו, ומכל מקום חכמים פירשוהו על סעודות שדרך בני אדם לאכול, דהיינו סעודה אחת בלילה ושתים ביום<sup style="color: gray;">131</sup>.
<h4>הזמנים</h4>
זמני הסעודות, לסוברים שלכל סעודה זמן הקבוע לה<sup style="color: gray;">132</sup>, הם: סעודה ראשונה של שבת בליל שבת<sup style="color: gray;">133</sup>, כל הלילה<sup style="color: gray;">134</sup>. סעודה שניה זמנה הוא בשחרית<sup style="color: gray;">135</sup>, עד שש שעות<sup style="color: gray;">136</sup>, או עד שש שעות ומחצה<sup style="color: gray;">137</sup>. סעודה שלישית זמנה הוא משש שעות ומחצה<sup style="color: gray;">138</sup> - ויש מן האחרונים שכתבו שמעיקר הדין זמנה של סעודה שלישית הוא מחצות, אלא לפי שאין בקיאים בחצות קבעוה לאחר שש שעות ומחצה<sup style="color: gray;">139</sup> - עד שיגיע הערב<sup style="color: gray;">140</sup>. על מי שעבר ולא קיים את הסעודות בזמנה, אם יכול להשלימה לאחר זמנה, עי' להלן<sup style="color: gray;">141</sup>.
הסעודה הרביעית, לסוברים שצריך לאכול ארבע סעודות<sup style="color: gray;">142</sup>, יש מן הראשונים שכתבו שאין לה זמן קבוע ואפשר לקיימה בכל זמן<sup style="color: gray;">143</sup>.
<h4>במתחיל קודם זמנה ומסיים לאחר זמנה</h4>
סעודה שתחילת קיומה הוא בזמנה של הסעודה הקודמת, ומתמשכת עד לאחר זמנה, יש מן האחרונים שכתבו, שאין יוצאים בה ידי חובה, שהכל הולך אחר תחילת הסעודה, ותחילת הסעודה היתה שלא בזמנה<sup style="color: gray;">144</sup>. ויש מן האחרונים שכתבו שיוצאים בה ידי חובה<sup style="color: gray;">145</sup>, בדיעבד<sup style="color: gray;">146</sup>.
<h4>קיומה שלא בזמנה</h4>
קיום סעודה מסעודות השבת שלא בזמנה, לסוברים שלכל סעודה זמן הקבוע לה<sup style="color: gray;">147</sup>, נחלקו בה אחרונים בדעת ראשונים אם יוצאים בה ידי חובה: א) יש סוברים, שאין יוצאים בה ידי חובה, שלדעתם זמני הסעודה מעכבים אפילו בדיעבד<sup style="color: gray;">148</sup>. ב) ויש מחלקים בדבר, שסעודה שקיימה קודם זמנה אין יוצאים בה ידי חובה, אבל סעודה שקיימה – בשבת - לאחר זמנה יוצאים בה ידי חובה<sup style="color: gray;">149</sup>. בטעם החילוק מהם שכתבו, שזמני הסעודות מעכבים אפילו בדיעבד, ומכל מקום סעודה שקיימה לאחר זמנה יוצאים בה ידי חובה, מדין תשלומין<sup style="color: gray;">150</sup>, ומהם שכתבו, שזמני הסעודות אינם אלא לכתחילה, ומכל מקום סעודה שקיימה קודם זמנה אין יוצאים בה ידי חובה, לפי שיש לה תקנה לקיימה בזמנה, ואין קיומה קודם זמנה חשוב כ"דיעבד"<sup style="color: gray;">151</sup>. ג) ויש מצדדים שאין זמני הסעודות אלא מצוה לכתחילה, ובדיעבד כל שקיים שלש סעודות בשבת יוצא ידי חובה אפילו קיימן שלא בזמנן<sup style="color: gray;">152</sup>.
<h4>קיומן לאחר התפילות</h4>
הסעודות, לסוברים שסעודה ראשונה זמנה בערבית, ושניה בשחרית, ושלישית במנחה<sup style="color: gray;">153</sup>, יש סוברים, שניתקנו כסדר התפילות, ויש לקיים כל סעודה לאחר התפילה השייכת לאותה סעודה<sup style="color: gray;">154</sup>, ומהם שהוסיפו שאין להשתהות בין התפילה לסעודה ויש לקיימה מיד<sup style="color: gray;">155</sup>. ויש מן הראשונים שנראה מדבריהם, שלא ניתקנו הסעודות בדוקא לאחר התפילות<sup style="color: gray;">156</sup>, על כך שמהם סוברים שמכל מקום סעודה שלישית יש לקיימה לאחר מנחה, מטעמים שונים, עי' להלן<sup style="color: gray;">157</sup>.
<h4>בסעודה שלישית</h4>
סעודה שלישית, לסוברים שאין חובה לקיים את הסעודות לאחר התפילות<sup style="color: gray;">158</sup>, נחלקו ראשונים ואחרונים בדעתם, על זמן קיומה ביחס לתפילה: א) יש מן הראשונים שכתבו שיש לקיימה דוקא קודם תפילת מנחה<sup style="color: gray;">159</sup> - לפני הזמן הסמוך למנחה קטנה, שסמוך למנחה קטנה אסור לאכול אפילו סעודה קטנה, לסוברים כן<sup style="color: gray;">160</sup>, או אפילו בזמן הסמוך למנחה קטנה, שסעודה קטנה מותרת סמוך למנחה קטנה, לסוברים כן<sup style="color: gray;">161</sup>, על החשוב סעודה קטנה, ע"ע מנחה - לפי ששתיית מים בשבת בין תפילת מנחה לתפילת ערבית אסורה, לסוברים כן<sup style="color: gray;">162</sup> - שהנשמות הנמצאות בגיהנם ויוצאות משם בשבת, קודם חזרתן שותות מים, והשותה מים כאילו גוזלן<sup style="color: gray;">163</sup> – ואם יקיימו את הסעודה בין תפילת מנחה לתפילת ערבית יש חשש שיבואו לידי שתיית מים<sup style="color: gray;">164</sup>, או משום שיש להימנע מעצם קיום הסעודה לאחר תפילת המנחה, משום האבלות על משה רבינו שנפטר בשבת בין תפילת מנחה לערבית, לסוברים כן<sup style="color: gray;">165</sup>, ויש שנראה מדבריהם שסעודה שלישית נתקנה קודם תפילת מנחה כדי שיתפללו לאחריה, שישראל – שלא כשאר אומות העולם – לאחר ששותים ומשתכרים אינם הולכים לטייל בשדה אלא מזכירים את שם הקב"ה<sup style="color: gray;">166</sup>. ב) ויש סוברים שיש להתפלל קודם מנחה ואחר כך לקיים סעודה שלישית<sup style="color: gray;">167</sup>, שלדעתם אסור לאכול סמוך למנחה אפילו סעודה קטנה<sup style="color: gray;">168</sup>, ולדעתם שתיית מים בשבת בין תפילת מנחה לערבית, מותרת<sup style="color: gray;">169</sup>, או שאף לדעתם אסורה השתייה בשבת, ומכל מקום לדעתם לא אסורה שתיית כל משקה אלא מים<sup style="color: gray;">170</sup> ובסעודה ניתן לשתות שאר משקים<sup style="color: gray;">171</sup>. ג) ויש סוברים, שאפשר לקיימה קודם מנחה ואפשר לקיימה לאחר מנחה<sup style="color: gray;">172</sup>.
<h4>בתוספת שבת</h4>
המקבל על עצמו שבת מפלג-המנחה*, לסוברים שמועילה קבלתו<sup style="color: gray;">173</sup>, ולאחר מכן קיים סעודה בזמן שקודם הלילה, נחלקו ראשונים אם יוצא בה ידי חובת סעודה ראשונה: א) יש סוברים, שיוצא בה<sup style="color: gray;">174</sup>, ומהם שכתבו, שאף על פי שסעודת שבת חיובה מן התורה, לסוברים כן<sup style="color: gray;">175</sup>, מכל מקום אף תוספת שבת חשובה כשבת מדאורייתא, לסוברים כן<sup style="color: gray;">176</sup>. ב) ויש סוברים, שאין יוצא בה ידי חובה<sup style="color: gray;">177</sup>, שאף על פי שתוספת שבת כשבת לכל דיניה, לסוברים כן<sup style="color: gray;">178</sup>, מכל מקום סעודות שבת שחיובן נלמד מן התיבה: היום<sup style="color: gray;">179</sup>, חיובן הוא ביום השבת ממש ולא בתוספת על יום השבת<sup style="color: gray;">180</sup>, או שכיון שלכל סעודה זמן משלה, לסוברים כן<sup style="color: gray;">181</sup>, והסעודה הראשונה צריכה להתקיים בלילה<sup style="color: gray;">182</sup>, אין יוצאים בסעודה המתקיימת קודם הלילה<sup style="color: gray;">183</sup>, או שלדעתם תוספת שבת אינה כשבת לכל דיניה אלא לענין איסור מלאכה<sup style="color: gray;">184</sup>, או שלדעתם תוספת שבת אינה חשובה כשבת אלא מדרבנן<sup style="color: gray;">185</sup>, וסעודת שבת היא מן התורה, לסוברים כן<sup style="color: gray;">186</sup>, ואין הדרבנן מועיל לדאורייתא<sup style="color: gray;">187</sup>. לדעה זו יש שכתבו, שמכל מקום עיקר הסעודה – שבה מקיימים את דין עונג שבת, באכילת תבשיל שמן וכיוצא בזה<sup style="color: gray;">188</sup> – יכולה להתקיים בערב שבת, ובלבד שסיום הסעודה יתקיים בלילה, ואף בלא עונג<sup style="color: gray;">189</sup>, שאף לדעתם חיוב הסעודה הנובע מחמת עונג שבת מתקיים בתוספת שבת, שתוספת שבת חשובה כשבת לכל דיניה, לסוברים כן<sup style="color: gray;">190</sup>, ומכל מקום צריך לסיים את הסעודה בלילה, שלדעתם חיוב הסעודה הנלמד מן התיבה "היום" הוא חיוב נוסף, שאינו נובע מחמת דין עונג<sup style="color: gray;">191</sup>, וחיוב זה, כאמור, אינו מתקיים אלא ביום השבת ממש ולא בתוספת<sup style="color: gray;">192</sup>, ויש שכתבו שכל הסעודה צריכה להתקיים בלילה<sup style="color: gray;">193</sup>.
<h3><b>שבהם מתקיימת המצוה</b></h3>
<h4>קיומה בפת</h4>
הסעודות – הראשונה והשניה<sup style="color: gray;">194</sup>, או אף השלישית<sup style="color: gray;">195</sup> - כתבו ראשונים, שיש לקיימן בפת<sup style="color: gray;">196</sup>. בטעם הדבר כתבו ראשונים, שלמדים מצות שלש סעודות מן הכתוב האמור באכילת מן: ויאמר משה אכלוהו היום כי שבת היום לה' היום לא תמצאוהו בשדה<sup style="color: gray;">197</sup>, והמן מכונה "לחם*", כאמור בו: הוא הלחם אשר נתן ה' לכם לאכלה<sup style="color: gray;">198</sup>, ואין לומר שכל סעודה קרויה לחם אף אם אינה מפת, שהרי אף לענין ברכת המזון נאמר "לחם" בכתוב: ארץ אשר לא במסכנות תאכל בה לחם וגו' ואכלת ושבעת וברכת<sup style="color: gray;">199</sup>, וברכת המזון היא על פת בלבד, לסוברים כן, וכן הלכה<sup style="color: gray;">200</sup>, או לפי שחיוב הסעודות הוא משום עונג<sup style="color: gray;">201</sup>, ואין עונג בלא פת<sup style="color: gray;">202</sup>. ויש מן האחרונים שכתבו בטעם הדבר, שהרגילות היא לאכול בחול שתי סעודות אחד ביום ואחד בלילה, ושתיהן בפת, ואין לגרוע בשבת מהרגילות בחול<sup style="color: gray;">203</sup>, על כך שלדעתם בסעודה שלישית שאין הדרך לאכלה בחול, אין צריך לאכול פת, עי' להלן<sup style="color: gray;">204</sup>, או לפי שעיקר הסעודה הוא הלחם שעליו חי האדם<sup style="color: gray;">205</sup>. על כך שיש סוברים שקיום הסעודה בפת הוא משום כבוד-שבת*, ע"ע<sup style="color: gray;">206</sup>. ויש מן הראשונים חולקים בכל זה וסוברים, שאין הסעודות צריכות להתקיים בפת דוקא, ואפשר לקיימן במיני תרגימה<sup style="color: gray;">207</sup>, על החשוב מיני תרגימה, עי' להלן<sup style="color: gray;">208</sup>. על כך שיש סוברים שצריך לקיים את הסעודה בפת, משום קדוש* במקום סעודה, ע"ע קדוש.
<h4>בסעודה שלישית</h4>
סעודה שלישית – לסוברים שאת שתי הסעודות הראשונות יש לקיים בפת<sup style="color: gray;">209</sup> - נחלקו בה ראשונים אם יוצאים בה שלא בפת: א) יש סוברים, שאף המקיימה שלא בפת אלא במיני תרגימה יוצא – בדיעבד<sup style="color: gray;">210</sup>, או אפילו לכתחילה<sup style="color: gray;">211</sup> - ידי חובה<sup style="color: gray;">212</sup> - על החשוב מיני תרגימה, עי' להלן<sup style="color: gray;">213</sup> - שלדעתם חיוב הפת בשתי הסעודות הראשונות הוא משום שחיובן משום עונג, ואין עונג בלא פת<sup style="color: gray;">214</sup>, אבל סעודה שלישית שאין חיובה משום עונג, לסוברים כן<sup style="color: gray;">215</sup>, יוצאים בה אף שלא בפת<sup style="color: gray;">216</sup>, או לפי שלדעתם טעם חיוב הפת בשתי הסעודות הראשונות הוא משום שאין לגרוע מהרגילות בחול<sup style="color: gray;">217</sup>, אבל סעודה שלישית שאין אדם רגיל בה ותוספת היא על הרגילות די במיני תרגימה<sup style="color: gray;">218</sup>, או לפי שאין דרך לאכול סעודה שלישית לתאבון<sup style="color: gray;">219</sup>. ויש שהביאו סמך לדבר מן התיבה "היום" השלישית בפסוק: אכלוהו היום וגו' - ממנה למדים חיוב סעודה שלישית<sup style="color: gray;">220</sup> - שלאחריה נאמר: לא תמצאוהו, ומשמע שאף אם לא תמצאו את המן שהוא הלחם<sup style="color: gray;">221</sup>, מכל מקום אכלו דברים אחרים<sup style="color: gray;">222</sup>. ב) ויש סוברים, שאף סעודה שלישית אינה מתקיימת אלא בפת<sup style="color: gray;">223</sup>, שלדעתם הטעם ששתי הסעודות הראשונות מתקיימות דוקא בפת הוא משום שחיובן נלמד מן הכתוב במן, הקרוי לחם<sup style="color: gray;">224</sup>, וחיוב הסעודה השלישית נלמד אף הוא מן המן<sup style="color: gray;">225</sup>.
<h4>החשוב מיני תרגימה</h4>
מיני תרגימה, שמתקיימות בהם סעודות שבת, כולן, לסוברים כן<sup style="color: gray;">226</sup>, או מקצתן, לסוברים כן<sup style="color: gray;">227</sup>, יש סוברים שהם מאכל העשוי מחמשת מיני דגן*<sup style="color: gray;">228</sup>, שהם סועדים<sup style="color: gray;">229</sup>. לדעה זו כתבו אחרונים שהיינו דוקא מאכל שברכתו בורא מיני מזונות<sup style="color: gray;">230</sup>. ויש סוברים, שהם דברים המלפתים בהם את הפת, כגון בשר ודגים<sup style="color: gray;">231</sup>, אבל לא פירות<sup style="color: gray;">232</sup>. ויש סוברים שהם מיני פירות<sup style="color: gray;">233</sup>, ומן הראשונים יש שהקפידו שיהיו הפירות משבעת-המינים*<sup style="color: gray;">234</sup>, שיש בהם ברכה מעין שלש<sup style="color: gray;">235</sup>.
<h4>במקיים סעודה שניה במיני תרגימה ושלישית בפת</h4>
המקיים סעודה שניה במיני תרגימה וראשונה ושלישית בפת, לסוברים שסעודה שלישית מתקיימת אף במיני תרגימה, ושתי הסעודות הראשונות אין יוצאים בהם אלא בפת<sup style="color: gray;">236</sup>, יש מן האחרונים מצדדים, שבשעת הדחק חשוב הוא כמקיים בהם מצות ג' סעודות, שטעם הדבר שבסעודה שלישית די במיני תרגימה הוא משום שהיא כתוספת על שתי הסעודות שרגילים לאכול בחול, וכיון שקיים את הראשונה והשלישית בפת, הרי חשובה הסעודה השניה כתוספת שיוצאים בה במיני תרגימה<sup style="color: gray;">237</sup>.
<h4>בפת הבאה בכיסנין</h4>
פת הבאה בכיסנין – על מהותה, ע"ע לחם<sup style="color: gray;">238</sup> – נחלקו ראשונים ואחרונים אם יוצאים בה בסעודות הטעונות פת, לסוברים כן<sup style="color: gray;">239</sup>: א) יש סוברים, שבפחות משיעור קביעות סעודה אין יוצאים בה<sup style="color: gray;">240</sup> – על כך שמהם סוברים שאין הדברים אמורים אלא בשתי הסעודות הראשונות, עי' להלן<sup style="color: gray;">241</sup>, על השיעור של קביעות סעודה בפת הבאה בכיסנין, ע"ע ברכת הפת<sup style="color: gray;">242</sup> - בטעם הדבר יש שכתבו, לפי שפת הבאה בכיסנין אינה חשוב לחם גמור אלא כשקובעים עליה סעודה, לסוברים כן<sup style="color: gray;">243</sup>, ויש שכתבו, שפת הבאה בכיסנין חשובה לחם אפילו בשיעור של פחות מקביעות סעודה, לסוברים כן<sup style="color: gray;">244</sup>, ומכל מקום לדעתם חיוב הפת – בשתי הסעודות הראשונות - הוא משום שיש בהם חיוב עונג ואין עונג בלא פת<sup style="color: gray;">245</sup>, ופת הבאה בכסינין, אין בה עונג<sup style="color: gray;">246</sup>, ומהם שהוסיפו לטעם זה, שאין הדברים אמורים אלא בשתי הסעודות הראשונות, אבל בסעודה שלישית שאין בהם חיוב עונג, לסוברים כן<sup style="color: gray;">247</sup>, יוצאים בפת הבאה בכסינין אפילו בשיעור של פחות מקביעות סעודה<sup style="color: gray;">248</sup>. ב) ויש סוברים שיוצאים ידי חובה בפת הבאה בכיסנין אפילו אין בה שיעור קביעות סעודה<sup style="color: gray;">249</sup>, שלדעתם פת הבאה בכיסנין חשובה לחם ודינה כפת<sup style="color: gray;">250</sup>, ואף על פי שאין מברכים ברכת המזון על פת הבאה בכיסנין, לדעתם אין חיוב לקיים סעודה בדבר המביא לברכת המזון<sup style="color: gray;">251</sup>. ואף לדעתם כתבו אחרונים, שהמקדש ואוכל לאחר מכן פת הבאה בכיסנין, אין יוצא ידי חובה אלא כשהיתה כוונתו לצאת בה ידי חובת סעודת שבת, אבל כשאין כוונתו אלא לצאת ידי קידוש במקום סעודה, אין יוצא ידי חובת סעודת שבת<sup style="color: gray;">252</sup>.
<h4>שיעור האכילה</h4>
בשיעור האכילה שבה מתקיימת מצות הסעודה, נחלקו אחרונים בדעת ראשונים: א) יש סוברים, שיש לקיימה בשיעור אכילת קבע – ששיעורה הוא בכביצה, לסוברים כן<sup style="color: gray;">253</sup>, או בכביצה ומעט, לסוברים כן<sup style="color: gray;">254</sup>, או ביותר מכביצה ומעט, לסוברים כן<sup style="color: gray;">255</sup>, על כך שיש סוברים ששיעור סעודת קבע לענין שבת שונה משיעור סתם סעודה, עי' להלן - שאכילת עראי אינה חשובה סעודה<sup style="color: gray;">256</sup>, ומהם שכתבו שאין הדברים אמורים אלא לכתחילה, אבל בדיעבד יוצאים ידי חובה אף בשיעור אכילת עראי<sup style="color: gray;">257</sup>, ואותה שאמרו: לעולם יסדר אדם שלחנו בערב שבת אפילו אינו צריך אלא לכזית<sup style="color: gray;">258</sup>, היינו בדיעבד<sup style="color: gray;">259</sup>. מהעומדים בדעה זו יש שכתבו, שאף על פי שסתם סעודה אינה חשובה סעודת קבע אלא בשיעור כביצה ויותר, לסוברים כן<sup style="color: gray;">260</sup>, מכל מקום לענין שבת חשובה הסעודה סעודת קבע אפילו בפחות משיעור זה, משום חשיבות הסעודה בשבת<sup style="color: gray;">261</sup>, ומכל מקום אף לדעתם אכילת שיעור הפחות מכביצה אינה חשובה סעודת קבע אפילו בשבת<sup style="color: gray;">262</sup>. ב) ויש סוברים שאפילו לכתחילה יוצאים ידי חובה בשיעור אכילת עראי, ומכל מקום צריך לאכול שיעור שביעה, דהיינו כביצה<sup style="color: gray;">263</sup>. ג) ויש סוברים שאפילו לכתחילה אין צריך שיעור שביעה, ודי באכילת כזית בלבד<sup style="color: gray;">264</sup>, שחיוב שלש סעודות נלמד מן הכתוב: אכלוהו היום וגו'<sup style="color: gray;">265</sup>, ושיעור אכילה האמור בכל מקום הוא שיעור כזית<sup style="color: gray;">266</sup>, ולדעתם זו היא ששנינו: לעולם יסדר אדם שלחנו בערב שבת אפילו אינו צריך אלא לכזית<sup style="color: gray;">267</sup>. ד) ויש סוברים, ששיעור הסעודה הוא כשיעור האכילה המחייב בברכת-המזון* - על השיעור המחייב בברכת המזון, ע"ע<sup style="color: gray;">268</sup> – כדי שיאכלו ויברכו ברכת המזון לכבוד השבת, ויזכירו בה את השבת<sup style="color: gray;">269</sup>.
<h4>המשלים לשיעור</h4>
שיעור האכילה שבו מתקיימת מצות הסעודה, לסוברים שהוא יותר מכזית<sup style="color: gray;">270</sup>, יש מן האחרונים שכתבו, שאף על פי שהסעודה צריכה להתקיים בפת<sup style="color: gray;">271</sup>, אין השיעור כולו צריך להיות מפת, ודי באכילת כזית מן הפת, ושאר השיעור משאר דברים<sup style="color: gray;">272</sup>, ולדעתם זו היא שאמרו: לעולם יסדר אדם שלחנו בערב שבת אפילו אינו צריך אלא לכזית<sup style="color: gray;">273</sup>, והיינו בפת, שבה די בכזית בלבד<sup style="color: gray;">274</sup>. ויש מן האחרונים שנראה מדבריהם ששיעור הסעודה כולו צריך להיות בפת<sup style="color: gray;">275</sup>.
<h3><b>ביום טוב</b></h3>
<h4>חיוב סעודות ביום טוב</h4>
חייב אדם לקיים סעודות ביום טוב<sup style="color: gray;">276</sup> – על מנין הסעודות עי' להלן<sup style="color: gray;">277</sup> - וכן שנינו: ר' יהושע אומר: חלקהו, חציו לאכילה ושתיה, וחציו לבית המדרש<sup style="color: gray;">278</sup>, שנאמר בשביעי של פסח: עצרת לה' אלוקיך<sup style="color: gray;">279</sup>, ונאמר בשמיני עצרת: עצרת תהיה לכם<sup style="color: gray;">280</sup>, וכוונת הכתוב היא, חלקהו, חציו לה' וחציו לכם<sup style="color: gray;">281</sup>. אף בדעת ר' אליעזר הסובר שאין לו לאדם ביום טוב אלא או אוכל ושותה או יושב ושונה<sup style="color: gray;">282</sup>, שלדעתו או כולו לה' או כולו לכם<sup style="color: gray;">283</sup>, יש מן הראשונים הסוברים, שאם אינו מקיים כולו לה', היינו כשאינו שונה, הרי הוא חייב בקיום סעודה<sup style="color: gray;">284</sup>. ובמדרש למדו כן מן הכתוב האמור בימים טובים: מקרא קודש, קדשהו, ובמה אתה מקדשו, במאכל ומשתה וכסות נקיה<sup style="color: gray;">285</sup>. ====
<h4>גדר החיוב</h4>
בגדר חיוב הסעודות ביום טוב, נחלקו ראשונים ואחרונים: יש סוברים שחיובם הוא משום מצות שמחת יום טוב<sup style="color: gray;">286</sup>. ויש סוברים שחיובם הוא משום עונג<sup style="color: gray;">287</sup>, ולדעתם אף ביום טוב מצווים על עונג<sup style="color: gray;">288</sup>.
<h4>מנין הסעודות ביום טוב</h4>
במנין הסעודות ביום טוב, נחלקו ראשונים ואחרונים: א) יש סוברים שאין המצוה אלא לאכול שתי סעודות<sup style="color: gray;">289</sup> - אחת בלילה ואחת ביום<sup style="color: gray;">290</sup> - שמנין שלש סעודות נלמד מכפילות התיבה "היום" שלש פעמים בפסוק: אכלוהו היום כי שבת היום לה' וגו'<sup style="color: gray;">291</sup>, ולדעתם "שבת" שנזכרה בכתוב, שבת דוקא ולא יום טוב<sup style="color: gray;">292</sup>. ב) ויש סוברים שהמצוה לאכול ביום טוב שלש סעודות כבשבת<sup style="color: gray;">293</sup>, שלדעתם המצוה לאכול בשבת שלש סעודות היא משום עונג שבת, ודין העונג ביום טוב שווה לדין העונג בשבת<sup style="color: gray;">294</sup>.
<h4>קיומן בפת</h4>
הסעודות ביום טוב, נחלקו ראשונים אם הן טעונות פת: יש סוברים שיש לקיימן בפת<sup style="color: gray;">295</sup>. בטעם הדבר יש שכתבו, שחיוב הסעודות יסודו משום שמחת יום טוב, לסוברים כן<sup style="color: gray;">296</sup>, ואין שמחה בלא פת, שהיא עיקר האכילה<sup style="color: gray;">297</sup>. ויש שכתבו, שמן התורה חיוב האכילה הנובע מחמת שמחת יום טוב מתקיים באכילה בלא פת, ומכל מקום מדרבנן יש חיוב אכילת פת<sup style="color: gray;">298</sup>. ומן האחרונים יש שכתבו, לפי שחיוב הסעודות ביום טוב יסודו הוא משום מצות עונג, הנוהגת אף ביום טוב לסוברים כן<sup style="color: gray;">299</sup>, ואין עונג בלא פת<sup style="color: gray;">300</sup>. ויש שכתבו, שחיוב הפת הוא זכר לנס המן שלא היה יורד ביום טוב, לסוברים כן<sup style="color: gray;">301</sup>. ויש סוברים שאין הסעודות טעונות פת<sup style="color: gray;">302</sup>, ואפשר לקיימן בבשר ופירות<sup style="color: gray;">303</sup>, שלדעתם חיוב הפת בסעודות שבת אינו אלא משום עונג שבת, שאין עונג בלא פת<sup style="color: gray;">304</sup>, ולדעתם ביום טוב לא נוהגת מצות עונג<sup style="color: gray;">305</sup>. על כך שאף לדעתם בליל יום טוב ראשון של פסח* וליל יום טוב ראשון של סוכות* יש חיוב אכילת פת, עי' ערכיהם.
<h4>חיוב נשים בפת</h4>
לסוברים שהסעודות טעונות פת<sup style="color: gray;">306</sup>, נחלקו אחרונים אם הנשים חייבות באכילת פת: יש סוברים, שאינן חייבות, שלדעתם חיוב אכילת הפת הוא מכלל מצות עונג יום טוב<sup style="color: gray;">307</sup>, ונשים אינן חייבות בעונג יום טוב, לסוברים כן<sup style="color: gray;">308</sup>. ויש סוברים שנשים אף הן חייבות באכילת פת<sup style="color: gray;">309</sup>, שלדעתם חיוב הפת הוא משום נס המן<sup style="color: gray;">310</sup>, ונשים אף הן היו באותו הנס<sup style="color: gray;">311</sup>, או שאף לדעתם חיוב הפת הוא מכלל מצות עונג יום טוב, ולדעתם אף הנשים חייבות במצות עונג יום טוב<sup style="color: gray;">312</sup>, או שלדעתם חיוב הפת הוא מכלל מצות שמחת יום טוב, ונשים אף הם חייבות בשמחת יום טוב לסוברים כן<sup style="color: gray;">313</sup>.
<h4>אופן קיום הסעודה השלישית ביום טוב</h4>
הסעודה השלישית, לסוברים שביום טוב צריך לאכול שלש סעודות<sup style="color: gray;">314</sup>, יש מן הראשונים שכתבו שאין צריך לקיימה כסעודה בפני עצמה, ודי בהוספת תבשיל בסעודה השניה שהוא יחשב לסעודה השלישית<sup style="color: gray;">315</sup>, ואף על פי שהסעודה השלישית שבשבת אינה מתקיימת בהוספת תבשיל אלא כסעודה בפני עצמה, לסוברים כן<sup style="color: gray;">316</sup>, מכל מקום חכמים – שמצות שלש סעודות היא מתקנתם, לסוברים כן<sup style="color: gray;">317</sup> - לא החמירו ביום טוב לקיים הסעודה בפני עצמה כבשבת<sup style="color: gray;">318</sup>, לפי שקדושתו של יום טוב פחותה משל שבת, שמותרות בו המלאכות הנעשות לצורך היום<sup style="color: gray;">319</sup>, או לפי שפעמים יש טורח בקיום סעודה שלישית בפני עצמה, ולא הטריחו חכמים משום שמחת-יום-טוב*<sup style="color: gray;">320</sup>.
<h4>כשלא קיים סעודה בלילה</h4>
סעודת יום טוב שלא נתקיימה בלילה, כתבו אחרונים שיש להשלימה ביום בקיום סעודה נוספת<sup style="color: gray;">321</sup>. ויש שתמהו עליהם, שרק לענין שבת שהקפידה התורה על מנין שלש סעודות בכתוב, אכלוהו היום וגו'<sup style="color: gray;">322</sup>, המחסר את סעודת הלילה צריך להשלימה ביום כדי שלא יפחות ממנין שלש סעודות, אבל ביום טוב לא הקפידה התורה על מנין מסוים של סעודות אלא על סעודה בלילה וסעודה בבוקר, והעובר ואינו אוכל בלילה הרי הוא מעוות שלא יוכל לתקון<sup style="color: gray;">323</sup>.
על כך שיש מן הראשונים סוברים שבסוכות אין חיוב קיום סעודות כבשאר ימים טובים, ואין בו אלא חיוב אכילת כזית בליל יום טוב, ע"ע סוכות<sup style="color: gray;">324</sup>.
<h4>בתוספת יום טוב</h4>
המקבל על עצמו יום טוב, לסוברים שמועילה קבלתו<sup style="color: gray;">325</sup>, ולאחר מכן קיים סעודה בזמן שקודם הלילה, יש מן האחרונים שכתבו, שאף לסוברים שלענין סעודת שבת לא מועילה האכילה שמבעוד יום<sup style="color: gray;">326</sup>, מכל מקום לענין סעודת יום טוב מועילה האכילה שמבעוד יום, שלדעתם הטעם שאין יוצאים ידי חובת סעודת שבת בסעודה המתקיימת בתוספת שבת הוא משום שחיובה נלמד מן התיבה: היום<sup style="color: gray;">327</sup>, והיינו ביום השבת ממש ולא בתוספת על יום השבת<sup style="color: gray;">328</sup>, אבל סעודת יום טובה שחיובה נלמד ממקום אחר<sup style="color: gray;">329</sup>, אפשר לקיימה אף בתוספת יום טוב שדינה כיום טוב, לסוברים כן<sup style="color: gray;">330</sup>, או לפי שלדעתם הטעם שאין יוצאים ידי חובת סעודת שבת בסעודה המתקיימת בזמן תוספת שבת הוא משום שתוספת שבת אינה חשובה כשבת אלא מדרבנן, לסוברים כן<sup style="color: gray;">331</sup>, ואין יכולים לקיים בה סעודת שבת שחיובה מן התורה, לסוברים כן<sup style="color: gray;">332</sup>, אבל סעודת יום טוב שלדעתם חיובה מדרבנן, לדברי הכל<sup style="color: gray;">333</sup>, יוצאים ידי חובה בקיומה בתוספת יום טוב<sup style="color: gray;">334</sup>. ויש מן אחרונים שכתבו, שאף לענין יום טוב אין יוצאים ידי חובה בסעודה המתקיימת בתוספת שבת<sup style="color: gray;">335</sup>.
<h2>שלש רגלים</h2>
<b>הגדרת הערך</b> - דינים הנוהגים בפסח שבועות וסוכות.
<h3>הכלל</h3>
שלש רגלים נצטווינו לחוג בשנה, שנאמר: שלש רגלים תחג לי בשנה<sup style="color: gray;">1</sup>, והם פסח שבועות וסוכות, שנאמר: את חג המצות וחג השבועות וחג הסכות<sup style="color: gray;">2</sup>. וראש השנה ויום הכיפורים אינם קרוים רגלים<sup style="color: gray;">3</sup>, שקרא הכתוב רגלים רק לשלשה<sup style="color: gray;">4</sup>. יש מן הראשונים שכתבו בטעם הדבר שאין עושים שנה של שנים עשר חודשים וכמה ימים, אלא מחודשים שלמים<sup style="color: gray;">5</sup>, לפי שהיה מביא לקלקול בקביעות המועדים, שלא היה מתקיים בהם הכתוב: שלש רגלים תחג לי בשנה<sup style="color: gray;">6</sup>.
שלש מצוות שנינו שנצטוו ישראל בכל רגל משלש רגלים: ראיה*, וחגיגה*, ושמחה<sup style="color: gray;">7</sup>.
<h3>ראיה</h3>
ראיה* ברגלים היא מצות עשה<sup style="color: gray;">8</sup>, שנצטוינו להראות ביום טוב הראשון של הרגל בעזרה, ולהביא קרבן עולה, שנאמר: שלש פעמים בשנה יראה כל זכורך<sup style="color: gray;">9</sup>, ומי שבא לעזרה ביום ראשון ולא הביא עולה מלבד שביטל העשה אף עובר על לא תעשה שנאמר: ולא יראו פני ריקם<sup style="color: gray;">10</sup>, על שיעורה וזמנה והחייבים בה ושאר דיניה, ע"ע ראיה. על הדין בזמן הזה, ע"ע הנ"ל, וע' כתל המערבי<sup style="color: gray;">11</sup>. על זמן הרגלים שכולם מתאספים בירושלים וכל ישראל חשובים חברים ואף טומאת עם הארץ כטהורה, ע"ע חבר: חברות ברגלים. על הכותים* שנחלקו ראשונים אם טהורים ברגל, ע"ע כותים<sup style="color: gray;">12</sup>. על הדין שאין משכירים בתים בירושלים לעולי רגלים, ע"ע ירושלים<sup style="color: gray;">13</sup>. על המוצא אבידה שמכריז על האבידה שלש רגלים ואחר הרגל האחרון שבעה ימים לסוברים כן כדי שישמעו ישראל כשעולים לרגלים, ע"ע השבת אבדה<sup style="color: gray;">14</sup>, וע' הכרזה ב<sup style="color: gray;">15</sup>.
<h3>חגיגה</h3>
חגיגה* ברגלים היא מצות עשה<sup style="color: gray;">16</sup>, שנצטוינו לעלות לרגל למקדש<sup style="color: gray;">17</sup>, ולהקריב שלמים* ביום טוב הראשון של הרגל, שנאמר: שלש רגלים תחוג לי בשנה<sup style="color: gray;">18</sup>, על שיעורה וזמנה והחייבים בה ושאר דיניה, ע"ע חגיגה.
<h3>שמחה</h3>
שמחה ברגלים היא מצות עשה<sup style="color: gray;">19</sup>, שנצטוינו להקריב שלמים - ולאכול הבשר<sup style="color: gray;">20</sup> - שנאמר: ושמחת בחגך<sup style="color: gray;">21</sup>, על דיני המצוה ועל שאר אופני השמחה, ע"ע שמחת יום טוב<sup style="color: gray;">22</sup>. על כך שאין מערבין שמחה בשמחה, ע"ע אין מערבין שמחה בשמחה. על אבלות* שאין נוהגת ברגלים, ועל אבלות בצנעה שיש סוברים שנוהגת, ע"ע אבלות<sup style="color: gray;">23</sup>, וע' דברים שבצנעה<sup style="color: gray;">24</sup>. על רגלים שמפסיקים האבלות, ע"ע הנ"ל<sup style="color: gray;">25</sup>. על מי שמתה אשתו וכבר קיים פריה-ורביה* ויש לו מי שישמשנו, שיש סוברים שלא ישא אשה אחרת עד אחר ג' רגלים ויש מתירים ברגל שלישי, ועל אשה שמת בעלה שאין צריכה להמתין, ע"ע הנ"ל<sup style="color: gray;">26</sup>.
<h3>השהיית בהמה דקה</h3>
בהמה-דקה*, אף על פי שאסור לגדלה בארץ ישראל<sup style="color: gray;">27</sup>, מותר להשהותה שלשים יום קודם לרגל<sup style="color: gray;">28</sup>, למי שצריך ורוצה להרבות בסעודות הרגל<sup style="color: gray;">29</sup>, ובלבד שתהא קשורה לכרעי המטה ולא תהא יוצאת ורועה בשוק<sup style="color: gray;">30</sup>.
<h3>הבאת קרבנות נדרים</h3>
מי שנדר או נדב קרבנות - או קדשי בדק הבית, כדמים וערכין, וכן מעשרות ומתנות עניים<sup style="color: gray;">31</sup> - מצות עשה שיביאם ברגל הראשון שפגע בו תחילה<sup style="color: gray;">32</sup>, שנאמר: ובאת שמה והבאתם שמה<sup style="color: gray;">33</sup>, כלומר: בעת שתבוא לחוג תביא כל מה שאתה חייב בו ותתן כל חוב שעליך לשם<sup style="color: gray;">34</sup>, אם החיוב דוקא בהפריש את הקרבן או אפילו רק בנדר, ושעובר על כל רגל ורגל שעובר, ע"ע בל תאחר: עבירת עשה באיחור. על המשהה נדריו ונדבותיו שעובר בלאו הכתוב: כי תדר נדר לה' אלהיך לא תאחר לשלמו<sup style="color: gray;">35</sup>, שתלה הכתוב הזמן ברגלים<sup style="color: gray;">36</sup>, ושנחלקו תנאים באיזה מן הרגלים עובר, ועל איזה מן הנדרים עובר, ע"ע בל תאחר: זמן בל תאחר.
<h3>לינה</h3>
הבא למקדש ברגלים, יש סוברים שטעון לינה* בירושלים<sup style="color: gray;">37</sup>, על זמנו ודינו, ועל החולקים וסוברים שרק בפסח טעונים לינה, ע"ע לינה: בשלש רגלים.
<h3>תקיעה בחצוצרות</h3>
ברגלים היו הכהנים תוקעים בחצוצרות* בשעת הקרבן, שנאמר: וביום שמחתכם ובמועדיכם ובראשי חדשיכם ותקעתם בחצצרות<sup style="color: gray;">38</sup>, ואמרו בספרי, 'ובמועדיכם' אלו שלש רגלים<sup style="color: gray;">39</sup>. על סוגי ומנין התקיעות, ושאר דינם, ע"ע חצוצרות: בקרבנות ציבור<sup style="color: gray;">40</sup>.
<h3>בלחם הפנים</h3>
ברגלים, היו מגביהים את השלחן* שבמקדש – במקומו, או שהיו מוצאים מההיכל<sup style="color: gray;">41</sup> - ומראים לעולי רגלים את לחם הפנים, ואומרים להם: ראו חיבתכם לפני המקום, שסילוקו כסידורו<sup style="color: gray;">42</sup>, דהיינו שבזמן שמסלקים אותו עדיין הוא חם כביום סידורו<sup style="color: gray;">43</sup>, או שעדיין רך הוא כשמסלקים אותו<sup style="color: gray;">44</sup>. על אופן חלוקת לחם-הפנים* לכהנים ברגלים, ע"ע לחם הפנים<sup style="color: gray;">45</sup>, על כהן גדול אם נוטל חלקו כבשאר השנה, ע"ע הנ"ל<sup style="color: gray;">46</sup>.
על הסוברים שברגלים לא היו מדשנים את המזבח הפנימי, ע"ע דשון-מזבח-הפנימי*<sup style="color: gray;">47</sup>.
<h3>ברכת הזמן</h3>
מברכים ברכת-הזמן* על הרגלים<sup style="color: gray;">48</sup>, לפי שתרגום של 'רגלים' הוא 'זמנין'<sup style="color: gray;">49</sup>, או לפי שמברכים ברכת הזמן על דבר שיש בו שמחה, וברגלים יש חובת שמחה<sup style="color: gray;">50</sup>, או לפי שרגלים נקראים בכתוב 'מקראי קדש'<sup style="color: gray;">51</sup>, וכל שנקרא מקרא קודש מברכים בו זמן<sup style="color: gray;">52</sup>, אם חובת הברכה מן התורה או מדרבנן, ע"ע ברכת הזמן<sup style="color: gray;">53</sup>. על שביעי של פסח שאינו רגל בפני עצמו ואין מברכים בו זמן בפני עצמו, ועל שמיני עצרת שהוא רגל בפני עצמו ומברכים בו זמן, ע"ע הנ"ל<sup style="color: gray;">54</sup>.
<h3>הקבלת רבו</h3>
חייב אדם להקביל את פני רבו ברגל<sup style="color: gray;">55</sup>, שנאמר באשה השונמית ששאלה את בעלה קודם שהלכה לאלישע הנביא: מדוע את הולכת אליו היום לא חדש ולא שבת<sup style="color: gray;">56</sup>, מכלל שבחדש ובשבת חייב אדם להקביל את פני רבו<sup style="color: gray;">57</sup>, ששבת שהזכיר הכתוב היינו יום טוב<sup style="color: gray;">58</sup>, או שהכתוב מדבר בשבת, אלא שמשבת וראש חודש הנזכרים בכתוב, שאף בהם חייב אדם להקביל את פני רבו, לסוברים כן<sup style="color: gray;">59</sup>, למדים לרגל שחייב אדם להקביל את פני רבו אף בו<sup style="color: gray;">60</sup>. על הסוברים שהחיוב מן התורה, ועל זמנו ושאר דיניו, ע"ע כבוד רבו; מורא רבו: הקבלת פני רבו.
<h3>איסור להיטמא</h3>
ברגלים שנינו שאסור לאדם לטמא את עצמו, שנאמר: ובנבלתם לא תגעו<sup style="color: gray;">61</sup>, מזהיר הכתוב לכל ישראל שלא ליגע בנבילה ברגל<sup style="color: gray;">62</sup>, וכמה דעות בדבר: א) יש מן הראשונים שכתבו שאין איסור תורה בדבר, ואין הלימוד אלא אסמכתא<sup style="color: gray;">63</sup>, או שלא אמר הכתוב אלא שלא תטמאו בשעה שאתם חפצים להיות טהורים ולעלות לרגל<sup style="color: gray;">64</sup>. ב) ויש מן הראשונים סוברים שהוא איסור תורה<sup style="color: gray;">65</sup>. על המוזהרים ועל שאר דיניו וטעמיו, ע"ע טהרה: טהרה ברגל<sup style="color: gray;">66</sup>. ג) ויש מן האחרונים שכתבו שיש מן התנאים שחולקים וסוברים שהכתוב: ובנבלתם לא תגעו אינו חובה אלא רשות<sup style="color: gray;">67</sup>.
<h3>טהרה</h3>
אדם טמא, אמר ר' יצחק שחייב לטהר את עצמו ברגל שנאמר: ובנבלתם לא תגעו<sup style="color: gray;">68</sup>, שאף על פי שכתוב זה הוא אזהרה שלא לטמא את עצמו ברגל<sup style="color: gray;">69</sup>, יש בכללו שאם הוא טמא מקודם, שחייב הוא לטהר את עצמו<sup style="color: gray;">70</sup>. ויש מן הראשונים שכתבו שלמדים מהכתוב: והתקדשתם<sup style="color: gray;">71</sup>, שחייב האדם לטהר את עצמו ברגל<sup style="color: gray;">72</sup>. ומן האחרונים יש שכתבו שהדין לטהר ברגל אינו חיוב גמור<sup style="color: gray;">73</sup>. על זמן חיוב הטהרה, וטעמי הדין, והדין בזמן הזה, ושאר פרטי הדין, ע"ע טהרה: טהרה ברגל<sup style="color: gray;">74</sup>.
<h3>שאלה ודרישה בעניני החג</h3>
משה רבנו תיקן לישראל ברגלים שיהיו שואלים ודורשים בעניינו של יום, הלכות פסח בפסח, הלכות עצרת בעצרת, והלכות חג בחג<sup style="color: gray;">75</sup>, שנאמר: וידבר משה את מעדי ה' אל בני ישראל<sup style="color: gray;">76</sup>, וכי כל המצוות כולן לא אמרן משה לישראל, אלא שהיה מדבר עמהם הלכות כל מועד ומועד בזמנו<sup style="color: gray;">77</sup>, על הדברים שדורשים, ועל זמנו ושאר דיניו, ע"ע יום טוב. הדין שלמדים מהכתובים בפסח ששואלים ודורשים בהלכות החג שלושים יום קודם לחג לסוברים כן<sup style="color: gray;">78</sup>, וכן הלכה<sup style="color: gray;">79</sup>, כתבו אחרונים שכן הוא בכל יום טוב, שדורשים קודם החג<sup style="color: gray;">80</sup>, שלא לחלק בין שאר המועדים לפסח<sup style="color: gray;">81</sup>, או שיש איזה לימוד מפסח<sup style="color: gray;">82</sup>.
<h3>העמדת שוטרים</h3>
ברגלים חייבים בית דין להעמיד שוטרים שיהיו מסבבים ומחפשים בגנות ובפרדסים ועל הנהרות כדי שלא יתקבצו לאכול ולשתות שם אנשים ונשים ויבואו לידי עברה, וכן יזהירו בדבר זה לכל העם כדי שלא יתערבו אנשים ונשים בבתיהם לשמחה ולא ימשכו ביין שמא יבואו לידי עבירה<sup style="color: gray;">83</sup>.
על דיני יום טוב ומצוותיו ותפילותיו וקריאת התורה בו, ע"ע יום טוב, וע' יום טוב שני של גלויות. על אמירת הלל ברגלים ע"ע הלל<sup style="color: gray;">84</sup>. על אמירת י"ג מידות ועל תפילה שאומרים בשעת הוצאת ספר תורה, ע' הוצאה והכנסה<sup style="color: gray;">85</sup>. על הזכרת נשמות ברגלים, וזמנה, ע"ע הזכרת נשמות<sup style="color: gray;">86</sup>. על קרבנות שהיו צבור שהי מקריבים ברגלים ע"ע קרבן מוסף. על תפילת מוסף ברגלים שיש סוברים שטוב לסומכה לתפילת השחר, ע"ע מוסף<sup style="color: gray;">87</sup>. על המנהג ברוב מדינות חו"ל שאין נושאים כפים אלא ביום טוב בתפלת מוסף, ע"ע נשיאת כפים<sup style="color: gray;">88</sup>. על דיני אסרו חג, ע"ע אסרו חג.
על המדיר את אשתו שלא תלך לבית אביה יותר מרגל אחת שיש אופנים, שכופים אותו להוציא ולתת כתובה, ע"ע בעל<sup style="color: gray;">89</sup>.
<h2>שלשים של עבד</h2>
<b>הגדרת הערך</b> - תשלום שנותן מי שממונו הרג עבד לבעל העבד.
<h3>גדר החיוב</h3>
<h4>החיוב</h4>
שור - או שאר בעלי חיים<sup style="color: gray;">1</sup> - מועד<sup style="color: gray;">2</sup>, שהמית עבד-כנעני* או שפחה-כנענית* של אדם, חייב בעל השור לשלם שלשים שקלים לאדון העבד, שנאמר: אם עבד יגח השור או אמה, כסף שלשים שקלים יתן לאדניו<sup style="color: gray;">3</sup>.
<h4>העבד האמור בכתוב</h4>
עבד ואמה האמורים בכתוב, הן עבדים ואמהות כנענים<sup style="color: gray;">4</sup>. וכך אמרו במכילתא: בכנעני הכתוב מדבר, או אינו אלא בעברי, כשהוא אומר, כסף שלשים שקלים יתן לאדוניו<sup style="color: gray;">5</sup>, הוי בכנעני הכתוב מדבר<sup style="color: gray;">6</sup>. שאילו העבריים, דינם כישראל בכפר* ולא בשלשים<sup style="color: gray;">7</sup>. ויש שפירשו הדרשה מן התיבות, יתן לאדוניו, ועבד עברי אינו קנוי לאדוניו, וליורשיו היה צריך לשלם<sup style="color: gray;">8</sup>, שאפילו החבלות של עבד עברי אינם לאדון אלא לעצמו<sup style="color: gray;">9</sup>. ויש מן התנאים שלמדוהו בגזרה שווה: נאמר כאן עבד ואמה ונאמר להלן עבד ואמה<sup style="color: gray;">10</sup>, מה להלן בעבד ואמה כנעניים, אף עבד ואמה האמור כאן, בעבד ואמה כנעניים<sup style="color: gray;">11</sup>. ובמדרש אמרו: תלמוד לומר, עבד ואמה<sup style="color: gray;">12</sup>, עבד ואמה שתורתן שווה זה לזה, יצאו עבד ואמה העברים, שאין תורתן שווה זה לזה<sup style="color: gray;">13</sup>. ודוקא עבד ואמה שטבלו לשם עבדות וחייבים במצות הקפידה תורה על הריגתם, שהאדם ההורגם חייב מיתה<sup style="color: gray;">14</sup>, אבל עבד ואמה שלא טבלו, הם כגויים שפטורים על מיתתם, ואין חייבים עליהם בשלשים שקלים<sup style="color: gray;">15</sup>.
<h4>שווי העבד</h4>
אחד שהמית עבד ששווה אלף מנה ואחד שהמית עבד שאינו שווה אלא דינר, לעולם נותן שלשים שקלים<sup style="color: gray;">16</sup>. עבד שאינו שווה כלום, יש שכתבו שחייבים עליו בשלשים שקלים<sup style="color: gray;">17</sup>. ויש שכתבו שעבד שאינו שווה כלום, דינו כעבד המעוכב גט שחרור, שהוא ספק אם יש לו קנס<sup style="color: gray;">18</sup>. ויש שכתבו שבאינו שווה כלום אין לו קנס<sup style="color: gray;">19</sup>, אלא שלסוברים שרבו יכול למכרו לקנס<sup style="color: gray;">20</sup>, לעולם יש בו שווי מועט שיכול למוכרו לקנס<sup style="color: gray;">21</sup>, או שאף לסוברים שאין יכול למוכרו לקנס, שווה הוא לבעליו לקבל עליו קנס, ועל כן חייבים עליו קנס, ורק עבד שהוא טריפה ועומד למות מיתת עצמו ואין שווה אפילו לקנס, אין בו קנס<sup style="color: gray;">22</sup>.
<h4>טעם הקצבה</h4>
בטעם שקצבה תורה סכום קבוע בדמי עבד, שלא כבן חורין, שעל הריגתו משלמים כפר* לפי דמי המזיק או דמי הניזק<sup style="color: gray;">23</sup>, יש מן הראשונים שכתבו, שהריגת בן חורין על ידי בהמה אינה מצויה, אבל העבד רגיל בין הבהמות לשמרן, והריגתו על ידם מצויה, לפיכך נתנה תורה קצבה לדבר, שלא יבואו בעל השור והעבד למריבה כמה היה שוויו של העבד<sup style="color: gray;">24</sup>.
<h4>טעם שיעור שלשים</h4>
טעם הקצבה של שלשים שקלים, יש מן הראשונים שכתבו שכך היה מחירו הממוצע של עבד בימים ההם<sup style="color: gray;">25</sup>. ויש שכתבו שעבד הוקש לאשה<sup style="color: gray;">26</sup>, ולפיכך ערכו כערך נקיבה האמור בתורה לגבי ערכין<sup style="color: gray;">27</sup>. ויש שכתבו שהוא כעין תשלום חצי-נזק*, ששלשים הוא חצי הערך הגבוה בערכין של בן חורין<sup style="color: gray;">28</sup>. ויש שכתבו שזמן עבודת העבד הוא בעיקר מבן עשרים עד חמישים, ככתוב בתורה ביוצאי הצבא<sup style="color: gray;">29</sup>, וקצבה תורה שקל לכל שנת עבודה<sup style="color: gray;">30</sup>. ויש שכתבו שהעבדים רועי צאן הם, ושכר רועה הצאן הוא שלשים שקלים, שנאמר: וישקלו את שכרי שלשים כסף<sup style="color: gray;">31</sup>.
<h4>בתורת קנס</h4>
דמי עבד אלו אינם באים בתורת חיוב ממון אלא בתורת חיוב קנס*, שכל חיוב שנתנה לו תורה קצבה, הינו קנס<sup style="color: gray;">32</sup>. לפיכך האומר בבית דין, המית שורי את עבדו של פלוני, אינו חייב בדמי עבד, שאין מתחייב קנס על פי עצמו<sup style="color: gray;">33</sup>. דמים שכנגד שווי העבד, אמרו בירושלמי שאף הן קנס, והמודה ששורו המית עבד אינו חייב על פי עצמו כלום<sup style="color: gray;">34</sup>, וכן כתבו ראשונים ואחרונים אף בדעת הבבלי<sup style="color: gray;">35</sup>. ויש מן האחרונים שכתבו שלדעת הבבלי, הדמים שכנגד שווי העבד אינן קנס, ואם הודה חייב לתת דמים כנגד שוויו<sup style="color: gray;">36</sup>. על מחלוקת הראשונים אם במקום שאין קנס חייב בדמים כשאר שור המזיק, ע"ע שור הנסקל.
<h4>בתורת כפרה</h4>
בגדר חיוב שלשים שקלים, יש מן האחרונים שכתבו בדעת ראשונים שעניינו כחיוב כפר* הניתן על הריגת בן חורין<sup style="color: gray;">37</sup>, ששורש החיוב אינו מחמת הנזק שנעשה לאדון בהריגת עבדו, אלא הצורך בכפרה לבעלי השור על ששורם הרג אדם, אלא שקבעה תורה שינתן התשלום לאדון העבד<sup style="color: gray;">38</sup>. ולטעם זה יש שכתבו שאין חלה חובת תשלום שלשים שקלים אלא לאחר מיתה, כמו הכופר לסוברים כן<sup style="color: gray;">39</sup>. ויש שכתבו שעל כן יש חיוב שלשים שקלים אף בשן* ורגל* לסוברים כן<sup style="color: gray;">40</sup>. ויש שכתבו שלדעה זו שור של שותפים שהמית עבד, אין דינם כשור של שותפים שהזיק<sup style="color: gray;">41</sup>, אלא כשור של שותפים שהרג בן חורין שנחלקו בתשלום הכופר שלו<sup style="color: gray;">42</sup>, וכן שאין האדון יכול למחול על החיוב<sup style="color: gray;">43</sup>, ואין עדים-זוממים* מתחייבים בשלשים שקלים<sup style="color: gray;">44</sup>, ושור של חרש-שוטה-וקטן* שהרג, אין מעמידים לו אפוטרופוס לגבות מהם שאינם בני כפרה<sup style="color: gray;">45</sup>. ויש שכתבו שלדעה זו במקום ספק אם זכות הקנס שייכת לאדון או ללוקח, נחשב האדון מוחזק, שאף אם מכר את זכותו שבעבד, עיקר החיוב חל למי שנחשב אדוני העבד לכל דבר ולא למי שהוא הבעלים על זכות הקנס<sup style="color: gray;">46</sup>. ויש שצדדו שגדר חיוב שלשים שקלים הוא כקנס של חצי-נזק*, ואינו ככופר שהוא כפרה על החטא<sup style="color: gray;">47</sup>, או שעיקרו קנס אלא שהוא גם מכפר<sup style="color: gray;">48</sup>.
<h4>בתורת תשלום</h4>
תשלום שלשים שקלים, יש מן האחרונים שכתבו שאינם דמים לעבד, שהרי חייבים לשלמם אפילו אין העבד שווה כך, ועל כן נשבעים על חיוב זה אף לסוברים שאין נשבעים על דמי קרקע<sup style="color: gray;">49</sup>. ויש שכתבו שאף לסוברים שחיוב שלשים שקלים הטילה התורה מחמת הריגת העבד ולא משום הנזק לאדון, חובתו היא לשלם את דמי העבד, ועל כן תשלום שלשים שקלים פוטרו מלשלם דמי העבד כשאר שור שהזיק<sup style="color: gray;">50</sup>.
<h4>החיוב בבית דין</h4>
אין שלשים של עבד משתלמים אלא על ידי בית דין<sup style="color: gray;">51</sup>, שכן הקנס אינו נגבה אלא על ידי שיחייבוהו בית דין<sup style="color: gray;">52</sup>. ובמכילתא למדוהו מהפסוק: והשור יסקל<sup style="color: gray;">53</sup>, מה סקילתו בבית דין אף נתינתו בבית דין<sup style="color: gray;">54</sup>.
<h4>זמן החיוב</h4>
חיוב שלשים שקלים, יש מן הראשונים והאחרונים שכתבו שהוא חל רק בשעת מיתת העבד ולא בשעת הנגיחה<sup style="color: gray;">55</sup>, משום שנאמר: שלשים שקלים יתן לאדניו והשור יסקל<sup style="color: gray;">56</sup>, הרי שלא חייבה תורה שלשים שקלים אלא במקום שהשור נסקל, והשור שעשה טריפה אינו נסקל עד שימית<sup style="color: gray;">57</sup>, או משום שהשלשים שקלים הם ככופר העבדים, והכופר אינו משתלם אלא לאחר מיתה לסוברים כן<sup style="color: gray;">58</sup>. ויש שכתבו בדעת ראשונים, שהחיוב חל בשעת הנגיחה<sup style="color: gray;">59</sup>, שבהריגת העבד לא נזכרה מיתה בתורה אלא נגיחה<sup style="color: gray;">60</sup>, אלא שלסוברים שבאופנים מסוימים אין חיוב שלשים שקלים אלא במקום שהשור בסקילה<sup style="color: gray;">61</sup>, אף כאן אינו חייב לשלם עד שימות העבד<sup style="color: gray;">62</sup>, או שאף לסוברים כן, זהו רק במקום שאין השור בסקילה כלל, אבל במקום שעתיד השור להיסקל, חייב בשלשים שקלים אף קודם שאפשר לסוקלו<sup style="color: gray;">63</sup>. על עשאו טריפה ועדיין לא מת, עי' להלן: אופני החיוב<sup style="color: gray;">64</sup>. על שחרר העבד אחר הנגיחה, עי' להלן: אופני החיוב<sup style="color: gray;">65</sup>.
על הספק אם יכול למכור עבד לקנס, שאם ימית השור את העבד, יזכה הקונה בשלשים שקלים, ע"ע דבר שלא בא לעולם<sup style="color: gray;">66</sup>.
<h3>אופני החיוב</h3>
<h4>שור תם</h4>
שור תם שהמית עבד, דרש רבי עקיבא - או רבן גמליאל<sup style="color: gray;">67</sup> - שבעליו פטור מלשלם שלשים שקלים - או חציים<sup style="color: gray;">68</sup> - לאדוניו<sup style="color: gray;">69</sup>, שנאמר: ובעל השור נקי<sup style="color: gray;">70</sup>, נקי מדמי עבד<sup style="color: gray;">71</sup>. ואף שתם אינו משלם אלא מגופו<sup style="color: gray;">72</sup>, וכיון שהשור נסקל ואסור בהנאה<sup style="color: gray;">73</sup> אין מהיכן לשלם, הוצרך הכתוב, שלא תאמר הואיל והחמירה תורה בעבד לחייבו שלשים שקלים אף במקום שאין שווה העבד אלא דינר<sup style="color: gray;">74</sup>, נחמיר בו לשלם מן העלייה, לפיכך בא הכתוב ללמד שהוא פטור משלשים שקלים<sup style="color: gray;">75</sup>. בגדר הפטור יש שכתבו, שהוא משום שהשור בסקילה ואין ממה לשלם, שהכתוב מלמד שאף בתם לא היו ראויים שלשים השקלים להשתלם אלא מגופו<sup style="color: gray;">76</sup>. בירושלמי אמרו שרבי עקיבא ממעט תם מחיוב שלשים שקלים, במקום ששחטו את השור קודם שנגמר דינו לסקילה שעדיין לא נאסר בהנאה והיה אפשר לגבות מגופו<sup style="color: gray;">77</sup>, או במקום שאין השור בסקילה, כגון שהמית שלא בכוונה<sup style="color: gray;">78</sup>.
בדעת רבי אליעזר שדרש 'נקי' לדרשה אחרת<sup style="color: gray;">79</sup>, יש מן הראשונים שכתבו שאף הוא סובר שפטור מלשלם, אלא שלדעתו אין הדין צריך לימוד, שלא היינו סוברים מעצמנו שישלם מן העליה, וכיון שאינו משלם אלא מגופו אין ממה לשלם<sup style="color: gray;">80</sup>. ואף כששחט השור קודם שנגמר דינו לסקילה ועדיין לא נאסר בהנאה<sup style="color: gray;">81</sup>, משעה שהמית כבר עומד השור להריגה<sup style="color: gray;">82</sup>, והלכך מלכתחילה לא חל עליו חיוב שלשים שקלים כיון שלא יהיה מהיכן לשלמו<sup style="color: gray;">83</sup>, או שמאחר ודינו לסקילה, אין חיוב שלשים שקלים חל עליו עד שיסקל<sup style="color: gray;">84</sup>. ואף אין צריך ללמד שאין שלשים שקלים במקום שאין השור בסקילה, וכגון שלא בכוונה<sup style="color: gray;">85</sup>, שכן לדעתו כשאין השור בסקילה אין הבעלים משלמים שלשים שקלים<sup style="color: gray;">86</sup>, או שאף אם סובר שרבתה תורה גם שלא בכוונה אף שאין השור בסקילה<sup style="color: gray;">87</sup>, לא התרבה אלא מקום שאם היתה הנגיחה בכוונה היה חייב, אך בתם שבנגיחה בכוונה אינו חייב, אף שלא בכוונה אינו חייב<sup style="color: gray;">88</sup>. בירושלמי אמרו שרבי אליעזר דורש בגזרה שווה: נאמר בנגיחת בן חורין, השור יסקל<sup style="color: gray;">89</sup>, ונאמר בנגיחת העבד, השור יסקל<sup style="color: gray;">90</sup>, מה שור שנאמר בבן חורין במועד הכתוב מדבר, אף השור יסקל שנאמר בנגיחת עבד במועד הכתוב מדבר<sup style="color: gray;">91</sup>. ויש מן הראשונים שכתבו בדעת רבי אליעזר, שהתם שהמית, בעליו משלמים הקנס מן העליה<sup style="color: gray;">92</sup>. על מחלוקת הראשונים אם חייבים הבעלים לשלם חצי מדמי העבד בתורת דמים, ככל שור שהזיק, ע"ע נזק וע' קרן וע' תם.
<h4>ברגל</h4>
שור שהמית ברגל*, כגון שדרס על עבד תינוק דרך הילוכו והמיתו, כתבו אחרונים שלסוברים שיש בו חיוב כופר<sup style="color: gray;">93</sup>, יש בו אף חיוב שלשים שקלים<sup style="color: gray;">94</sup>, שחיוב שלשים שקלים הוא כופר העבדים<sup style="color: gray;">95</sup> ודינם שווה<sup style="color: gray;">96</sup>. ויש שכתבו שאין בו שלשים שקלים, שנאמר: אם עבד יגח השור<sup style="color: gray;">97</sup>, הרי שהכתוב המחייב שלשים שקלים מדבר בקרן<sup style="color: gray;">98</sup>. על חיוב דמים באופן זה, ע"ע נזק וע' רגל.
<h4>עשאו מסוכן או טריפה</h4>
נגח השור את העבד ולא המיתו אלא עשאו טריפה - או מסוכן ונוטה למות<sup style="color: gray;">99</sup> - לדעת הסוברים שאין חל חיוב שלשים שקלים אלא לאחר מיתה<sup style="color: gray;">100</sup>, אינו חייב שלשים שקלים עד שימות<sup style="color: gray;">101</sup>. לדעת הסוברים שחיוב שלשים שקלים חל בשעת נגיחה<sup style="color: gray;">102</sup>, חל עליו חיוב שלשים שקלים מיד<sup style="color: gray;">103</sup>.
<h4>שחרר העבד קודם מיתה</h4>
שחרר האדון את העבד אחר שנגחו אותו קודם שמת, יש מן האחרונים שכתבו שלסוברים שהחיוב חל בשעת נגיחה, זכה האדון בשלשים שקלים, אך לסוברים שאין חיוב שלשים שקלים חל עד שימות, אין האדון זכאי בשלשים שקלים, שבשעה שחל החיוב כבר אין הוא אדונו של העבד<sup style="color: gray;">104</sup>. ויש שכתבו שאף לסוברים שהחיוב חל בשעת מיתה, די בכך שהיה בעליו של העבד בשעת נגיחה בשביל לזכות בקנס<sup style="color: gray;">105</sup>.
<h4>כשאין השור בסקילה</h4>
במקום שאין השור נסקל, כגון שהמית שלא בכוונה<sup style="color: gray;">106</sup>, נחלקו בדינו: ריש לקיש - וכן רבה<sup style="color: gray;">107</sup> - דרש שבעליו פטור משלשים שקלים, שנאמר: כסף שלשים שקלים יתן לאדניו והשור יסקל<sup style="color: gray;">108</sup>, בזמן שהשור בסקילה, בעלים משלמים שלשים שקלים, אין השור בסקילה, אין בעלים משלמים שלשים שקלים<sup style="color: gray;">109</sup>. ויש מן הראשונים שכתבו כן בדעת רבי עקיבא<sup style="color: gray;">110</sup> ורבי אליעזר<sup style="color: gray;">111</sup>. לדעת רבי יוחנן שור שהמית שלא בכוונה, בעליו חייב בשלשים שקלים, שהיה יכול הכתוב לומר, עבד יגח השור, מה תלמוד לומר, אם עבד, לרבות שור שנגח שלא בכוונה<sup style="color: gray;">112</sup>. הלכה כרבי יוחנן<sup style="color: gray;">113</sup>. לדעה זו נחלקו ראשונים, יש מהם שכתבו שאף בשאר אופנים שאין השור בסקילה יש בו תשלומים<sup style="color: gray;">114</sup>, ויש מהם שכתבו שהפסוק מרבה המית שלא בכוונה, אך עדיין נותר ההיקש באופנים אחרים<sup style="color: gray;">115</sup>.
<h4>שור של שותפים</h4>
שור של שותפים שהרג עבד, יש מן האחרונים שכתבו שאינם מתחייבים יחד אלא שלשים שקלים כשור של שותפים שהזיק<sup style="color: gray;">116</sup>, ויש שכתבו לסוברים שחיוב שלשים שקלים גדרו כופר<sup style="color: gray;">117</sup>, דינם כדין שור של שני שותפים שהמית בן חורין, שנחלקו בחיוב כופר שלהם אם הם פטורים לגמרי מכופר או חייבים כל אחד בכופר שלם או שחייבים כל אחד בחצי כופר<sup style="color: gray;">118</sup>.
<h4>שור של חש"ו</h4>
שור של חרש שוטה וקטן שהמית, כתבו אחרונים שבעליהם חייבים בשלשים שקלים, ומעמידים להם אפוטרופוס* לגבות מהם<sup style="color: gray;">119</sup>, לסוברים שמעמידים אפוטרופוס לגבות קנס*<sup style="color: gray;">120</sup>. ויש שכתבו שלסוברים שחיוב שלשים שקלים גדרו כופר<sup style="color: gray;">121</sup>, אין מעמידים להם אפוטרפוס שאינם בני כפרה<sup style="color: gray;">122</sup>.
<h4>אדוני העבד</h4>
אדוני העבד, אחד אנשים ואחד נשים, זכתה להם תורה שלשים שקלים<sup style="color: gray;">123</sup>. וכן אם היו קטנים<sup style="color: gray;">124</sup>.
<h4>עבד קטן</h4>
המית עבד קטן, חייב בשלשים שקלים<sup style="color: gray;">125</sup>. ויש מן הראשונים שכתבו שפטור עליו<sup style="color: gray;">126</sup>.
<h4>עבד טריפה</h4>
המית עבד טרפה*, כתבו ראשונים שאינו חייב בשלשים שקלים<sup style="color: gray;">127</sup>, ואפילו לסוברים שאף במקום שאין השור בסקילה יש חיוב שלשים שקלים, שאין הריגת טריפה נחשבת רציחה כלל<sup style="color: gray;">128</sup>. ויש מן האחרונים שכתבו בדעת ראשונים, שהוא חייב בשלשים שקלים<sup style="color: gray;">129</sup>, לסוברים שחייבים בכך גם כשאין השור בסקילה<sup style="color: gray;">130</sup>.
<h4>מעוכב גט שחרור</h4>
עבד שאין לבעליו עליו זכות ממון, אך עדיין לא קבל העבד מרבו גט שחרור, הסתפקו בתלמוד אם יש לרבו שלשים של עבד, שעדיין שם אדון עליו, או שמאחר ואינו חייב לעבוד את רבו, אינו נקרא אדון ואין לו שלשים שקלים<sup style="color: gray;">131</sup>. להלכה כתבו ראשונים שפטורים משלשים של עבד<sup style="color: gray;">132</sup>, שאי אפשר לבעל העבד להוציא ממון מספק<sup style="color: gray;">133</sup>. ויש שכתבו שאף אם תפס האדון מוציאין מידו, כיון שאין לו הפסד ממון מהריגת העבד<sup style="color: gray;">134</sup>. ויש שכתבו שתפיסתו מועילה<sup style="color: gray;">135</sup>. ויש שצדדו שהוא פטור בוודאי משלשים שקלים ולא מספק<sup style="color: gray;">136</sup>.
<h4>חציה שפחה וחציה בת חורין</h4>
שור שהמית חציה שפחה וחציה בת חורין - או חציו עבד של קטן וחציו בן חורין<sup style="color: gray;">137</sup> - חייב חצי קנס של שלשים שקלים לאדון<sup style="color: gray;">138</sup>. על תשלום כפר באופן זה ע"ע<sup style="color: gray;">139</sup>.
<h4>חציו עבד וחציו בן חורין</h4>
המית השור מי שהוא חציו-עבד-וחציו-בן-חורין*, שחייבו חכמים את אדוניו לשחררו<sup style="color: gray;">140</sup>, דינו כמעוכב גט שחרור<sup style="color: gray;">141</sup>. ויש מן הראשונים שכתבו שנותן חצי הקנס לרבו וחצי הקנס לעבד<sup style="color: gray;">142</sup>.
<h2>שם המפורש</h2>
<b>הגדרת הערך</b> - שמו העיקרי של השם יתברך ותנאי הזכרתו.
<h3>מהותו ודיניו</h3>
<h4>שם של ד' אותיות</h4>
שם המפורש, הוא שם בן ארבע אותיות<sup style="color: gray;">1</sup>, שהן יו"ד ה"א וא"ו ה"א<sup style="color: gray;">2</sup>, והוא השם ככתיבתו<sup style="color: gray;">3</sup>. והוא שמו העצמי של ה' יתברך<sup style="color: gray;">4</sup>, ועליו נאמר, זה שמי לעלם<sup style="color: gray;">5</sup>, מה שאין כן שאר השמות מורות על פעולותיו<sup style="color: gray;">6</sup>. ושם זה הוא מקור כל השמות, וכולן נאצלים ממנו<sup style="color: gray;">7</sup>. ויש שכתבו שאף שאר שמות, של י"ב<sup style="color: gray;">8</sup> ושל כ"ב ושל מ"ב<sup style="color: gray;">9</sup> ושל ע"ב<sup style="color: gray;">10</sup>, נקראים שם המפורש<sup style="color: gray;">11</sup>, שכולן פירוש, קצר או ארוך, לשם של ד' אותיות<sup style="color: gray;">12</sup>. ויש ראשונים שנראה מדבריהם ששם בן ד' אותיות אינו שם המפורש<sup style="color: gray;">13</sup>.
<h4>שם המיוחד</h4>
שם של ד' אותיות אלו, נקרא גם שם המיוחד<sup style="color: gray;">14</sup>. ויש מן הראשונים הסוברים שאף שם של אל"ף דל"ת נקרא שם המיוחד<sup style="color: gray;">15</sup>.
<h4>קריאתו</h4>
שם של ד' אותיות, אף על פי שהוא נכתב כצורתו, ביו"ד ה"א וכו', אינו נקרא – בגבולים<sup style="color: gray;">16</sup> - אלא באל"ף דל"ת, שכן דרשו חכמים, נאמר, זה שמי לעלם וזה זכרי לדור דור<sup style="color: gray;">17</sup>, אמר הקדוש ברוך הוא לא כשאני נכתב אני נקרא, אני נכתב ביו"ד ה"א ונקרא באל"ף דל"ת<sup style="color: gray;">18</sup>, שממה שנאמר זה שמי וזה זכרי, יש ללמוד שהן שני שמות, האחד הוא שמו המיוחד - והוא בהעלמה, שנאמר לעלם, חסר וא"ו<sup style="color: gray;">19</sup> - ובשני הוא נקרא<sup style="color: gray;">20</sup>. וזהו בעולם הזה, אבל לעולם הבא - כלומר, בימות המשיח<sup style="color: gray;">21</sup> - יהיה השם נזכר כשם שהוא נכתב, שנאמר, ביום ההוא יהיה ה' אחד ושמו אחד<sup style="color: gray;">22</sup>.
<h4>במקדש</h4>
שם של ד' אותיות, אף שבגבולים אינו נקרא ככתיבתו, במקדש מזכירים אותו ככתיבתו<sup style="color: gray;">23</sup>, בברכת כהנים<sup style="color: gray;">24</sup>, ובווידוים של כהן גדול ביום הכפורים<sup style="color: gray;">25</sup>, ובהקדשת השעיר לה'<sup style="color: gray;">26</sup>. ויש מן הראשונים שסוברים שאף בשאר ברכות היו מזכירים את השם ככתיבתו<sup style="color: gray;">27</sup>. המקום במקדש בו מזכירים השם ככתיבתו, יש מן הראשונים שכתבו שהוא רק העזרה<sup style="color: gray;">28</sup>, ויש סוברים שאף הר הבית בכלל<sup style="color: gray;">29</sup>. על פרטי הזכרת השם במקדש, ע"ע בית המקדש<sup style="color: gray;">30</sup> וע' נשיאת כפים.
<h4>ניקודו</h4>
אופן הגיית שם הוי"ה ביו"ד ה"א, נעלם מאיתנו, והוא סוד שם המפורש<sup style="color: gray;">31</sup>. וכתבו ראשונים שאף בזמן המקדש לא היה נודע לכל אדם, אלא כאשר היו מוסרים החכמים שם זה לתלמידיהם, היו מוסרים להם אופן הגייתו<sup style="color: gray;">32</sup>. ויש מן האחרונים שכתבו שהכהנים במקדש, כשהיו מזכירים את השם בברכת כהנים<sup style="color: gray;">33</sup>, היו מזכירים אותו בנקוד, שווא חולם קמץ, כניקוד שם אדנות, והכהן הגדול כשהיה מזכירו ביום הכיפורים<sup style="color: gray;">34</sup>, הזכירו בניקוד, חולם סגל קמץ סגול<sup style="color: gray;">35</sup>. ויש מן האחרונים שכתבו, שאיסור הוגה את השם באותיותיו, לסוברים שהוא איסור להזכיר את שם המפורש<sup style="color: gray;">36</sup>, וכן חיובו של המברך את השם<sup style="color: gray;">37</sup>, הם במזכירו בכל אחד מאופני הניקוד<sup style="color: gray;">38</sup>.
<h4>אופן קריאתו</h4>
באופן קריאת השם, הכתוב ביו"ד ה"א ונקרא באל"ף דל"ת, באותיותיו עם נקודותיו, כתבו אחרונים שהאל"ף נקרא כאילו נקוד חטף פתח, ולא פתח לבד או שווא לבד<sup style="color: gray;">39</sup>, שכן השם נקרא כאלו היה כתוב שם אדני ונקוד אדני, ורק בכוונה יכוון לשם הוי"ה<sup style="color: gray;">40</sup>. ויש אומרים שיקרא באופן שלא תהיה הברת הפתח ניכרת, וכאילו הוא נקוד שווא<sup style="color: gray;">41</sup>, שאף שהשם נקרא שלא כפי שהוא נכתב, נקודתו אינה משתנה, וסדר נקודתו הוא שווא, חולם קמץ<sup style="color: gray;">42</sup>, ורמוז נקוד זה בתיבת לעלם<sup style="color: gray;">43</sup>, שנקודה כסדר הזה<sup style="color: gray;">44</sup>. ויש אומרים שהאל"ף נקרא כאילו הברתו נוטה לצירי<sup style="color: gray;">45</sup>. והדל"ת נקרא כאילו נקוד חולם, והנו"ן כאילו נקוד קמץ<sup style="color: gray;">46</sup>, ולא בחיריק, שאז נשמע כאילו הוא ח"ו אדון לו לבדו<sup style="color: gray;">47</sup>. וידגיש היו"ד<sup style="color: gray;">48</sup> שתהא ניכרת יפה<sup style="color: gray;">49</sup>. וטעם הנגינה הוא מלרע<sup style="color: gray;">50</sup>.
<h4>שינויים בקריאתו</h4>
כששם של ד' אותיות נקוד בניקוד שם אלוקים, משתנה קריאתו לשם אלוקים, שנקודות השמות קבלה למשה מסיני<sup style="color: gray;">51</sup>. ובכל מקום שכתוב שם אדנות ואחריו שם הוי"ה, או שם הוי"ה ואחריו שם אדנות, קוראים את שם הוי"ה בשם אלהים<sup style="color: gray;">52</sup>.
<h4>הכוונה בקריאתו</h4>
בהזכירו את השם – הנכתב ביו"ד ה"א<sup style="color: gray;">53</sup> - יכוון – קודם שמזכיר את השם<sup style="color: gray;">54</sup> - פירוש קריאתו באל"ף דל"ת, שהוא לשון אדנות, שהוא אדון הכל<sup style="color: gray;">55</sup>, וגם יכוון את פירוש כתיבתו ביו"ד ה"א, שהוא לשון הוי"ה, שהבורא יתברך הוא היה, הווה ויהיה<sup style="color: gray;">56</sup>. ויש אומרים שאין צריך לכוון אלא פירוש קריאתו<sup style="color: gray;">57</sup>, ועוד אומרים שאם רוצה לכוון גם פירוש כתיבתו, יכוון, נמצא, קיים<sup style="color: gray;">58</sup>.
<h4>השומעו</h4>
השומע שם המפורש יש לו לנהוג בו כבוד<sup style="color: gray;">59</sup>, והכהנים והעם העומדים בעזרה ביום הכיפורים, כשהיו שומעים שם המפורש יוצא מפי כהן גדול, היו כורעים ומשתחוים ונופלים על פניהם, ואומרים ברוך שם כבוד מלכותו לעולם ועד<sup style="color: gray;">60</sup>, כדי לתת גדולה וכבוד לשמע השם המפורש, כאלו אינם יכולים לעמוד על עומדם מפני רעד ורתת<sup style="color: gray;">61</sup>. יש מן הראשונים סוברים שאף כששמעו את השם בשאר ברכות שבמקדש עשו כן<sup style="color: gray;">62</sup>. ויש שכתבו בדעת הסוברים שהשם המפורש שאמר כהן גדול הוא שם מ"ב<sup style="color: gray;">63</sup>, שרק לכבוד שם זה היו כורעים, אבל לשמע שם של ד' אותיות אין צריכים לכרוע<sup style="color: gray;">64</sup>. ויש שכתבו שרק בשם שהיו שומעים בעבודת יום הכיפורים היו כורעים ולא בשמות של ברכת כהנים<sup style="color: gray;">65</sup>. בירושלמי אמרו, שהקרובים היו כורעים על פניהם, והרחוקים היו עונים ברוך שם וגו'<sup style="color: gray;">66</sup>, ופירשו ראשונים, שהקרובים מלבד ענייתם היו כורעים, והרחוקים היה די להם בעניה<sup style="color: gray;">67</sup>, ויש שכתבו שהרחוקים לא היו שומעים את השם, ועל כן לא היו צריכים לכרוע, אלא כשהיו הקרובים כורעים, היו יודעים שאמר את השם והיו עונים<sup style="color: gray;">68</sup>. וכן צוה רבי נחוניא בן הקנה לתלמידיו בשעה שהיה מוסר להם את השם, שיהיו כורעים ונופלים על פניהם<sup style="color: gray;">69</sup>. אף הדיינים השומעים את השם מפי העד שמעיד על המגדף שבירך את השם, עומדים על רגליהם<sup style="color: gray;">70</sup>. ולמדו חכמים חיוב העמידה מהכתוב, ויאמר אהוד דבר אלקים לי אליך ויקם מעל הכסא<sup style="color: gray;">71</sup>, והלא דברים קל וחומר, ומה עגלון מלך מואב שהוא נכרי ולא ידע אלא בכינוי – שכן הזכיר לו שם אלוקים הנחשב כינוי<sup style="color: gray;">72</sup>, או שהזכיר לו את שם אלוקים בלשון לע"ז<sup style="color: gray;">73</sup> – עמד לכבוד השם, ישראל ושם המפורש על אחת כמה וכמה<sup style="color: gray;">74</sup>. ומן הראשונים יש שכתבו שלמדנו שכל שמזכירים לפניו את השם, ראוי לאותו שהוזכר השם בשבילו שיעמוד<sup style="color: gray;">75</sup>. ויש שכתבו שדוקא בעגלון מלך מואב, שבאו אליו בשליחות ה', או בעדות על ברכת ה', אבל השומע את השם מחברו אין צריך לעמוד<sup style="color: gray;">76</sup>.
<h4>האיסור להזכירו ככתיבתו</h4>
שם בן ד' אותיות, אסור בגבולין לקרותו ככתיבתו<sup style="color: gray;">77</sup>, על פרטי הדין ועל האופנים בהם אסור להזכיר את השם המפורש, ועל הסוברים שהוגה את השם הוא מי שמשתמש בשם, ע"ע הוגה את השם באותיותיו.
<h4>אופן מסירתו</h4>
שם בן ארבע אותיות, אמר רבי יוחנן שחכמים מוסרים את השם לתלמידיהם – עם כתיבתו<sup style="color: gray;">78</sup> וקריאתו<sup style="color: gray;">79</sup> ופירושו<sup style="color: gray;">80</sup> - פעם אחת בשבע שנים, ויש שמוסרים אותו פעמים בשבע שנים, ואמר רב נחמן בר יצחק שכן מסתבר לנהוג, שנאמר, זה שמי לעולם<sup style="color: gray;">81</sup>, לשון העלמה<sup style="color: gray;">82</sup>.
<h4>איסור השימוש בו</h4>
שם המפורש אסור להשתמש בו – אלא לצורך דבר גדול<sup style="color: gray;">83</sup> - והמשתמש, אין לו חלק לעולם הבא<sup style="color: gray;">84</sup>, וכן חזקה ומסורת שכל שאינו ראוי ומתעסק בשם המפורש, מיתתו קרובה, ואפילו הוא צדיק גמור טהור ונקי<sup style="color: gray;">85</sup>, ועל זה שנינו ודאשתמש בתגא חלף<sup style="color: gray;">86</sup>, ולמדו כן חכמים מקל וחומר, ומה בלשצר שהשתמש בכלי בית המקדש, שיש להם חילופין ויש להם דמים, טרף נפשו מחיי העולם הזה ומחיי העולם הבא, המשמש בכתרו של מלך מלכי המלכים הקדוש ברוך הוא, על אחת כמה וכמה<sup style="color: gray;">87</sup>.
<h3>בדינים שונים</h3>
<h4>במגדף את השם</h4>
המגדף*, לדעת חכמים אינו חייב מיתה אלא כשמברך שם המיוחד<sup style="color: gray;">88</sup>, וכן הלכה<sup style="color: gray;">89</sup>. ונחלקו ראשונים לדעתם, יש מן הראשונים סוברים שאינו חייב אלא על השם ככתבו<sup style="color: gray;">90</sup>, ויש סוברים שאף על שם אל"ף דל"ת הוא במיתה<sup style="color: gray;">91</sup>. ומן האחרונים יש שפירשו טעמם, שאין אל"ף דל"ת עצמו חשוב שם המיוחד, אלא כיון שהוא צורת הקריאה של שם המפורש, על כן כשמברך שם זה הרי הוא כמברך את השם המפורש<sup style="color: gray;">92</sup>. על פרטי הדין וטעמו, ועל הדעות הסוברים שאף המברך בשאר כינויים הוא במיתה, ע"ע מגדף<sup style="color: gray;">93</sup>. על מברך שם מ"ב וי"ב, עיין להלן<sup style="color: gray;">94</sup>.
<h4>בשם שמגדף עמו</h4>
המגדף, לסוברים שאינו חייב אלא כשמברך שם בשם<sup style="color: gray;">95</sup>, יש מן הראשונים סוברים שלדעת חכמים שאין חייב אלא במברך את השם המיוחד<sup style="color: gray;">96</sup>, אף שם שמברך עמו אינו חייב עד שיהיה שם המיוחד<sup style="color: gray;">97</sup>. על דעת החולקים, ע"ע מגדף<sup style="color: gray;">98</sup>.
<h4>במקלל אביו ואמו.</h4>
המקלל-אביו-ואמו*, אמרו במכילתא שאינו חייב אלא כשקללם בשם המפורש<sup style="color: gray;">99</sup>, וכן כתבו כמה מן ראשונים, שאין חייב אלא בשם המיוחד<sup style="color: gray;">100</sup>, שהוא יו"ד ה"א<sup style="color: gray;">101</sup>, או אף אל"ף דל"ת<sup style="color: gray;">102</sup>. על דעת החולקים ועל שאר פרטי דין זה, ע"ע מקלל אביו ואמו.
<h4>במגילת סוטה</h4>
השם הנכתב במגלת סוטה*, הוא השם ככתיבתו<sup style="color: gray;">103</sup>.
<h4>מחיקת שם י"ה</h4>
שם י"ה, כתבו ראשונים שאינו נמחק, משום שהוא מקצת משם המפורש<sup style="color: gray;">104</sup>, ופירשו אחרונים דבריהם, שאף על פי ששם י"ה עצמו אינו אחד משבעת השמות שאינם נמחקים, אף על פי כן אסור למוחקו, שיש בו קדושה מיוחדת מצד מה שהוא מקצת מן השם המפורש<sup style="color: gray;">105</sup>. על עיקר איסור מחיקת השם או איבודו, שהוא אף בשאר השמות, ע"ע מחיקת השם<sup style="color: gray;">106</sup>.
על חיוב קידוש השם בשעת כתיבתו בספרים, ועל הדעות הסוברים שקידוש זה אינו אלא בשם הנכתב ביו"ד ה"א, ע"ע אזכרות: קידוש האזכרות<sup style="color: gray;">107</sup>. על איסור מחיקת השם, שכולל אף שאר שמות שאינם נמחקים, ע"ע מחיקת השם: השמות. על שבועה בשם, שהיא אינה רק בשם ככתיבתו אלא אף בשאר שמות, ע"ע שבועה. על איסור הזכרת שם שמים לבטלה, שהוא בכל השמות שאינם נמחקים, ע"ע אזכרות: איסור הזכרת שם שמים לבטלה<sup style="color: gray;">108</sup>. על איסור ביזוי השמות, ע"ע הנ"ל: איסור בזיונן.
<h3>שמות מרובי אותיות</h3>
<h4>שם של י"ב אותיות</h4>
שם של י"ב אותיות, היו הצנועים שבכהונה מזכירים אותו בברכת-כהנים* בבית המקדש - שצריכים לברכה בשם המפורש<sup style="color: gray;">109</sup> - ומבליעים אותו בנעימת אחיהם<sup style="color: gray;">110</sup>. שהכהנים שלא היו בקיאים בשם י"ב, היו מברכין בשם בן ד' אותיות, וכשהיו אלו הכהנים מושכים קולם בנעימה, היו הכהנים המזכירים שם י"ב, ממהרים להבליע אותו בלא שנשמע קולם<sup style="color: gray;">111</sup>. ויש מן הראשונים שכתבו שהמברך שם זה חייב משום מגדף*, אף לסוברים שאין חייב משום מגדף אלא על השם המיוחד<sup style="color: gray;">112</sup>. ויש שכתבו ששם זה היה מזכיר כהן גדול בוידוי של יום הכיפורים<sup style="color: gray;">113</sup>. וכתבו אחרונים שאף שם זה נקרא שם המפורש<sup style="color: gray;">114</sup>. וכתבו ראשונים ששם זה לא התפרש לנו מהו<sup style="color: gray;">115</sup>.
<h4>אופן מסירתו</h4>
שם של י"ב אותיות, בראשונה היו מוסרים אותו לכל אדם, משרבו הפריצים היו מוסרים אותו לצנועים שבכהונה<sup style="color: gray;">116</sup>. ויש מן האחרונים שפירשו שאף בשם זה נאמר הדין שצריך להעלימו כמו בשם בין ד' אותיות<sup style="color: gray;">117</sup>, ומה שאמרו שהיו מוסרים אותו לכל אדם, היינו שהיו מוסרים רק את כתיבתו, אבל לא פירוש קריאתו וכתיבתו, או שאף קריאתו היו מוסרים אבל רק לכהנים הצריכים להזכירו בברכת כהנים<sup style="color: gray;">118</sup>.
<h4>שם של כ"ב</h4>
שם של כ"ב אותיות, יש מן הגאונים שכתבו שהוא השם שהיה מזכיר כהן גדול בבית המקדש ביום הכיפורים<sup style="color: gray;">119</sup>.
<h4>שם של מ"ב אותיות</h4>
שם של מ"ב אותיות, יש מן הראשונים שכתבו שאף הוא נקרא שם המפורש<sup style="color: gray;">120</sup>, ונקרא בתלמוד 'שמא רבא', כלומר השם הגדול<sup style="color: gray;">121</sup>, והמברך את השם בשם זה חייב, אף לסוברים שאין חייב משום מגדף אלא על השם המיוחד <sup style="color: gray;">122</sup>. ויש מן הראשונים שכתבו שהוא עיקר שם המיוחד<sup style="color: gray;">123</sup>. ויש מן הגאונים סוברים, ששם המפורש אותו הזכיר כהן גדול בוידוי* של יום הכפורים בבית המקדש, היה שם מ"ב<sup style="color: gray;">124</sup>. ויש מן הראשונים שכתבו ששם זה אינו שם המפורש, ונראה מדבריהם שקדושתו פחותה משם בן ד' אותיות<sup style="color: gray;">125</sup>. לדעה זו כתבו אחרונים, שהמברך את השם, לסוברים שאינו חייב אלא בשם המיוחד, אינו חייב על של מ"ב<sup style="color: gray;">126</sup>.
<h4>מהותו</h4>
שם זה יש שכתבו שלא התפרש לנו מהו<sup style="color: gray;">127</sup>, ויש שכתבו שנמסר בקבלה<sup style="color: gray;">128</sup>, והוא של מ"ב אותיות היוצאות משני פסוקים ראשונים של בראשית<sup style="color: gray;">129</sup>, מב' של בראשית עד ב' של ובהו<sup style="color: gray;">130</sup>, על ידי חילופי אלפא ביתות<sup style="color: gray;">131</sup>, אלא שנחלקו באופן חלוקת האותיות לתיבות, שיש קוראים את השם בארבע עשר תיבות, שלוש אותיות בכל תיבה<sup style="color: gray;">132</sup>, ויש קוראים אותו בשבע תיבות, שש אותיות בכל תיבה<sup style="color: gray;">133</sup>. ויש מן הגאונים שכתבו שאף על פי שאותיותיו ידועות, כוונתן וסדר קריאתן אינה ידועה<sup style="color: gray;">134</sup>.
<h4>אופן מסירתו</h4>
שם בן ארבעים ושתים אותיות, אמר רב יהודה אמר רב שאין מוסרין אותו אלא למי שצנוע ועניו, ועומד בחצי ימיו, ואינו כועס, ואינו משתכר, ואינו מעמיד על מדותיו<sup style="color: gray;">135</sup>. וכל היודעו והזהיר בו והמשמרו בטהרה, הרי הוא אהוב למעלה ונחמד למטה, ואימתו מוטלת על הבריות, ונוחל שני עולמים, העולם הזה והעולם הבא<sup style="color: gray;">136</sup>. ודבר זה אינו אמור ביודע קריאתו לבדה, אלא במי שיודע סודו ויודע לכוין אל הקדש פנימה שהוא רומז אליו<sup style="color: gray;">137</sup>.
<h4>שם ע"ב</h4>
שם ע"ב, יש מן הראשונים שכתבו שאף הוא נקרא שם המפורש<sup style="color: gray;">138</sup>. ושם זה הוא של שבעים ושתים שמות היוצאים מן שלושת הכתובים, ויסע וגו' ויבא וגו' ויט וגו'<sup style="color: gray;">139</sup>, שכל אחד מהם בן שבעים ושתים אותיות<sup style="color: gray;">140</sup>. ויש מן הגאונים שכתבו שאין אותיותיו ידועות<sup style="color: gray;">141</sup>. ויש שכתבו שאותיות השמות יוצאות בסדר הזה, צירוף של אות ראשונה של פסוק ראשון, ואחרונה של אמצעי, וראשונה של אחרון, עולה שם אחד, והאותיות שאחריהן בסדר זה, עולות שם שני, וכן בזה הסדר כל ע"ב השמות<sup style="color: gray;">142</sup>.
על השמות שהיו נתונים בין קפלי החושן, לדעת רוב הראשונים, ע"ע אורים ותמים: שמם ומהותם<sup style="color: gray;">143</sup>.
<h2>שמונה עשר דבר</h2>
<b>הגדרת הערך</b> - שמונה עשרה גזירות שנגזרו בהתכנסות אחת של תלמידי שמאי והלל.
<h3><b>מהותם ודיניהם</b></h3>
<h4>מהותם</h4>
שמונה עשר דבר הם שמונה עשרה גזירות, בענינים שונים, שגזרו אותן ביום אחד ובמקום אחד, בהתכנסות של בית שמאי ובית הלל בעליית חנניה בן חזקיה בן גרון - שהיה מבעלי החכמה, מופלא שבדורו, והיה מתבודד בעליה<sup style="color: gray;">1</sup> – כשעלו לבקרו<sup style="color: gray;">2</sup>.
על הלכות נוספות, שיש סוברים שנאמרו על ידי בית שמאי ובית הלל באותו יום ובאותו מקום, עי' להלן<sup style="color: gray;">3</sup>.
<h4>מנין הגזירות</h4>
מספר הגזירות שנגזרו באותו היום, במשנה אמרו שהוא שמונה עשר<sup style="color: gray;">4</sup>, וכן בבבלי מנו שמונה עשר גזירות<sup style="color: gray;">5</sup>, וכן דעת אמוראים בירושלמי, שהיו שמונה עשרה גזירות<sup style="color: gray;">6</sup>. ורבנן דקיסרין אמרו בירושלמי ששלושים ושש גזירות נגזרו באותו היום, שמונה עשרה מתוכן הסכימו עליהן בית שמאי ובית הלל, ושמונה עשרה אחרות נחלקו בהן, אלא שנמנו, ורבו בית שמאי על בית הלל, והוחלט לגוזרן<sup style="color: gray;">7</sup>.
על הלכות נוספות, שיש סוברים שנאמרו באותו היום ובאותו מקום על ידי בית שמאי ובית הלל עי' להלן<sup style="color: gray;">8</sup>.
<h4>הגוזרים</h4>
שמונה עשרה הגזירות, נראה במשנה ובגמרא, וכן כתבו ראשונים, שבית שמאי הם שגזרו אותן, ובית הלל חלקו וסברו שאין לגזור, אלא שבית שמאי רבו על בית הלל, ולפיכך החליטו לגזור<sup style="color: gray;">9</sup>, ולמחר חזרו בית הלל והודו לבית שמאי<sup style="color: gray;">10</sup>. ויש מן הראשונים שכתבו שלא היתה מחלוקת בגזירות, ובית שמאי ובית הלל הסכימו לגזור, ולא נחלקו אלא בענינים אחרים<sup style="color: gray;">11</sup>. ולדעת רבנן דקיסרין, ששלושים ושש גזירות נגזרו באותו היום<sup style="color: gray;">12</sup>, בשמונה עשרה מתוכן נחלקו בית שמאי ובית הלל, ומתוך שרבו בית שמאי החליטו לגזרן, ובשמונה עשרה אחרות הסכימו בית הלל עם בית שמאי<sup style="color: gray;">13</sup>.
<h4>הנוכחים</h4>
ביום שגזרו את שמונה עשר הגזירות, היה בעלית חנניה בן חזקיה בן גרון קיבוץ גדול של תלמידי הלל ותלמידי שמאי<sup style="color: gray;">14</sup>, וכתבו ראשונים שכל הראוים באותו הדור להוראה נמצאו שם<sup style="color: gray;">15</sup>.
<h4>העמידה למנין</h4>
על מנת להכריע במחלוקת שנחלקו תלמידי שמאי והלל בעלית חנניה בן חזקיה בן גרון, עמדו למנין כדי לברר מי מהם הרוב, ולשם כך אמרו: הנכנס יכנס והיוצא אל יצא<sup style="color: gray;">16</sup>, ותלמידי שמאי עמדו מלמטה על תלמידי הלל בחרבות וברמחים<sup style="color: gray;">17</sup>, כדי שלא ישמטו ויצאו, ובכך יתבטל המנין<sup style="color: gray;">18</sup>, או כדי שלא יעלו תלמידי הלל נוספים, וירבו על תלמידי שמאי<sup style="color: gray;">19</sup>. ותלמידי שמאי היו הורגים בתלמידי הלל<sup style="color: gray;">20</sup>, יש מפרשים שהרגו בהם ממש<sup style="color: gray;">21</sup>, ויש מפרשים שלא הרגו בהם, אלא שהיו הורגים בהם אם היו רוצים לעלות<sup style="color: gray;">22</sup>. וששה תלמידים עלו<sup style="color: gray;">23</sup>, כלומר ששה מתלמידי הלל עלו, והשאר, תלמידי שמאי לא הניחום לעלות<sup style="color: gray;">24</sup>, או שששה מתלמידי שמאי עלו, והשאר מהם עמדו למטה על תלמידי הלל בחרבות וברמחים<sup style="color: gray;">25</sup>. עמדו למנין, ונמצא שבית שמאי רבו על בית הלל<sup style="color: gray;">26</sup>.
באותו היום נעצו חרב בבית המדרש<sup style="color: gray;">27</sup>, כדי להודיע שבירור הלכה, אפילו של גזירות חכמים, חמור הוא כחייבי מיתות, אלא שהתורה חסה ופטרה מחיוב מיתה, ועל ידי כך נתעוררו כל החכמים שהיו שם לעלות ולהישאר עד שיעיינו כולם, ולהחליט כל אחד לפי דעתו וחכמתו<sup style="color: gray;">28</sup>.
<h4>הלכה כבית שמאי</h4>
אף על פי שבמחלוקות בין בית שמאי ובית הלל, בדרך כלל ההלכה כבית הלל<sup style="color: gray;">29</sup>, בדברים שנחלקו באותו היום, ורבו בהם בית שמאי על בית הלל<sup style="color: gray;">30</sup>, ההלכה כבית שמאי<sup style="color: gray;">31</sup>.
<h4>יום הגזירות</h4>
היום שגזרו בו את שמונה עשר הגזירות, יש מן הגאונים והראשונים שכתבו שהוא היום שבו העבירו את רבן גמליאל מנשיאותו, והעמידו תחתיו את רבי אלעזר בן עזריה<sup style="color: gray;">32</sup>, שבאותו היום שנו את מסכת עדויות<sup style="color: gray;">33</sup>, ובאותו היום הסכימו לצאת למנין ולתקן הרבה דברים<sup style="color: gray;">34</sup>.
<h4>קושי יום הגזירות</h4>
אותו היום, שגזרו בו את שמונה עשר הגזירות, היה קשה לישראל כיום שנעשה בו העגל<sup style="color: gray;">35</sup>, שכשם שבמעשה העגל טעו במשה, שהיה ענוותן<sup style="color: gray;">36</sup>, כך באותו היום, הלל, שהיה נשיא וענוותן, היה כפוף ויושב לפני שמאי כאחד מן התלמידים<sup style="color: gray;">37</sup>, וכן משום שבית שמאי היו הורגים בתלמידי בית הלל<sup style="color: gray;">38</sup>.
<h4>ביטול הגזירות</h4>
אף על פי שכל גזירה שבית דין גזר, בית דין אחר יכול לבטל, בתנאים מסוימים<sup style="color: gray;">39</sup>, שמונה עשר דבר – מלבד אחד מהם, עי' להלן - אפילו אליהו ובית דינו, שהם גדולים מתלמידי שמאי והלל שגזרו, אינם יכולים לבטלם<sup style="color: gray;">40</sup>. בטעם הדבר אמרו בבבלי, שפשט איסורם ברוב ישראל<sup style="color: gray;">41</sup>, ולפיכך, גזירת שמן של גוים, אף על פי שהיא משמונה עשר דבר, מאחר ולא פשט איסורה ברוב ישראל, ביטלוה<sup style="color: gray;">42</sup>. ובירושלמי אמרו בטעם שאי אפשר לבטל את שמונה עשרה הגזירות, שעמדה להם בנפשותיהם<sup style="color: gray;">43</sup>, כלומר שמאחר ונתנו נפשם על גזירות אלו<sup style="color: gray;">44</sup>, שנעצו חרב בבית המדרש<sup style="color: gray;">45</sup>, ובית שמאי עמדו על בית הלל בחרבות וברמחים<sup style="color: gray;">46</sup>, והיו הורגים בהם<sup style="color: gray;">47</sup>, קבלו עליהם שלא יתבטלו לעולם<sup style="color: gray;">48</sup>.
על גזירות אחרות שפשט איסורן ברוב ישראל, אם דינן כשמונה עשר דבר, שאי אפשר לבטלן, ע"ע אין בית דין יכול לבטל דברי בית דין חברו<sup style="color: gray;">49</sup>.
<h4>הלכות נוספות שנאמרו באותו מקום באותו היום</h4>
בנוסף לשמונה עשר הגזירות, אמרו בירושלמי, וכן יש מן הראשונים שכתבו בדעת הבבלי, שבאותו היום נחלקו בית שמאי ובית הלל באותו מקום בשמונה עשרה הלכות נוספות, בהלכות שבת, ועליהן לא עמדו למנין, אלא עדיין הם חלוקים בהן<sup style="color: gray;">50</sup>, ואלו הן: א) – ג) בית שמאי אומרים אין שורים דיו, וסממנים, וכרשינים, אלא כדי שישורו מבעוד יום ובית הלל מתירים<sup style="color: gray;">51</sup>, על פרטי הדין וטעמיו ע"ע שביתת כלים. ד) – ה) בית שמאי אומרים אין נותנים אונין של פשתן לתוך התנור אלא כדי שיהבילו מבעוד יום, ולא את הצמר ליורה אלא כדי שיקלוט העין, ובית הלל מתירים<sup style="color: gray;">52</sup>, על פרטי הדין וטעמיו ע"ע שביתת כלים. ו) – ח) בית שמאי אומרים אין פורשין מצודות חיה, ועופות, ודגים, אלא כדי שיצודו מבעוד יום, ובית הלל מתירים<sup style="color: gray;">53</sup>, על פרטי הדין וטעמיו ע"ע שביתת כלים. ט) – יא) בית שמאי אומרים אין מוכרים לעובד כוכבים, ואין טוענים עמו, ואין מגביהים עליו, אלא כדי שיגיע למקום קרוב, ובית הלל מתירים<sup style="color: gray;">54</sup>, על פרטי הדין וטעמיו ע"ע מלאכת שבת וע' מראית העין. יב) - יג) בית שמאי אומרים אין נותנים עורות לעבדן, ולא כלים לכובס עובד כוכבים, אלא כדי שיעשו מבעוד יום, ובכולם בית הלל מתירין עם השמש<sup style="color: gray;">55</sup>, על פרטי הדין וטעמיו ע"ע חשד; מראית העין<sup style="color: gray;">56</sup>. יד) – יז) בית שמאי אומרים לא ימכור אדם חפצו לנכרי, ולא ישאילנו, ולא ילונו, ולא יתן לו במתנה, אלא כדי שיגיע לביתו, ובית הלל אומרים, כדי שיגיע לבית הסמוך לחומה<sup style="color: gray;">57</sup>, על פרטי הדין וטעמיו ע"ע חשד; מראית העין<sup style="color: gray;">58</sup>. יח) אין משלחים איגרת ביד נכרי ערב שבת, אלא אם כן קוצץ לו דמים, בית שמאי אומרים, כדי שיגיע לביתו, ובית הלל אומרים, כדי שיגיע לבית הסמוך לחומה<sup style="color: gray;">59</sup>, על פרטי הדין וטעמיו ע"ע חשד; מראית העין<sup style="color: gray;">60</sup>.
ויש מן הראשונים שכתבו בדעת הבבלי, שבנוסף לשמונה עשרה הגזירות, ושמונה עשרה המחלוקות, נאמרו באותו מקום באותו היום עוד שמונה עשרה הלכות, שעליהן הסכימו בית שמאי ובית הלל<sup style="color: gray;">61</sup>, והן השנויות בתחילת מסכת שבת: א) – ח) שמונה הלכות בהוצאה* והכנסה בשבת, ואלו הן: פשט העני את ידו לפנים ונתן לתוך ידו של בעל הבית, או שנטל מתוכה והוציא, העני חייב ובעל הבית פטור. פשט בעל הבית את ידו לחוץ ונתן לתוך ידו של עני, או שנטל מתוכה והכניס, בעל הבית חייב והעני פטור. פשט העני את ידו לפנים ונטל בעל הבית מתוכה, או שנתן לתוכה והוציא, שניהם פטורים. פשט בעל הבית את ידו לחוץ ונטל העני מתוכה, או שנתן לתוכה והכניס, שניהם פטורים<sup style="color: gray;">62</sup>. על פרטי ההלכות וטעמיהם, ע"ע מוציא. ט) – יג) לא ישב אדם לפני הספר סמוך למנחה עד שיתפלל, וכן לא יכנס למרחץ, ולא לבורסקי, ולא לאכול, ולא לדין<sup style="color: gray;">63</sup>, על פרטי הדין וטעמו ע"ע מנחה. יד) – טו) לא יצא החייט במחטו, ולא הלבלר בקולמוסו, סמוך לחשכה, שמא ישכח ויצא<sup style="color: gray;">64</sup>, על פרטי הדין וטעמו ע"ע גזרה<sup style="color: gray;">65</sup> וע' מוציא<sup style="color: gray;">66</sup>. טז) – יז) לא יפלה את כליו ולא יקרא לאור הנר<sup style="color: gray;">67</sup>, על פרטי הדין וטעמו עי' להלן<sup style="color: gray;">68</sup>, וע"ע שבות. יח) לא יאכל הזב עם הזבה מפני הרגל עבירה<sup style="color: gray;">69</sup>. על פרטי הדין וטעמיו עי' להלן<sup style="color: gray;">70</sup>, וע"ע זבה<sup style="color: gray;">71</sup>.
<h3><b>הגזירות</b></h3>
שמונה עשר הגזירות, יש מהן שנתפרשו בתוספתא ובגמרא ובירושלמי, ומהן שנחלקו בהן תנאים, ויש שלא נתפרשו, ונחלקו בהן ראשונים:
<h4>שמא יטה</h4>
שתי גזירות בענין שימוש בנר בשבת, נראה בברייתא ובתלמוד הבבלי, וכן כתבו ראשונים, שהם בכלל שמונה עשר דבר<sup style="color: gray;">72</sup>, ואלו הן: א) לא יפלה אדם את כליו בשבת<sup style="color: gray;">73</sup>, היינו שלא יוציא מהם כינים<sup style="color: gray;">74</sup>, לאור הנר<sup style="color: gray;">75</sup>, שמא יטה<sup style="color: gray;">76</sup> הנר להביא השמן לפי הפתילה שידלק יפה, ונמצא מבעיר בשבת<sup style="color: gray;">77</sup>. ב) לא יקרא אדם לאור הנר בשבת<sup style="color: gray;">78</sup>, שמא יטה<sup style="color: gray;">79</sup> הנר להביא השמן לפי הפתילה שידלק יפה, ונמצא מבעיר בשבת<sup style="color: gray;">80</sup>. בירושלמי גזירות אלו לא נמנו בכלל שמונה עשרה דבר<sup style="color: gray;">81</sup>, וכן בדעת הבבלי יש מן הראשונים חולקים וסוברים שאינן בכלל שמונה עשרה דבר<sup style="color: gray;">82</sup>.
על פרטי הגזירות, ואופנים שלא גזרו, ע"ע מבעיר<sup style="color: gray;">83</sup> וע' שבות.
<h4>אכילה עם זבה</h4>
הגזירה שלא יאכל הזב* עם הזבה*<sup style="color: gray;">84</sup>, וכל שכן שלא יאכל טהור עם הזבה<sup style="color: gray;">85</sup>, מפני הרגל עבירה<sup style="color: gray;">86</sup>, שמתוך שמתיחדים, יבא לבעול זבה, שהיא בכרת<sup style="color: gray;">87</sup>, יש מן הראשונים שכתבו שהיא בכלל שמונה עשר הגזירות<sup style="color: gray;">88</sup>. ואף רבנן דקיסרין בירושלמי סוברים שגזירת אכילה עם זבה היא בכלל שמונה עשר הגזירות שנחלקו בהן בית שמאי ובית הלל, ורבו בית שמאי על בית הלל<sup style="color: gray;">89</sup>. ויש חולקים בירושלמי וסוברים שאיסור זה אינו בכלל שמונה עשרה דבר<sup style="color: gray;">90</sup>, וכן יש מן הראשונים סוברים בדעת הבבלי, שאינו בכלל שמונה עשרה דבר<sup style="color: gray;">91</sup>.
על פרטי הגזירה ע"ע זבה<sup style="color: gray;">92</sup> וע' נדה.
<h4>פוסלי תרומה</h4>
בכלל שמונה עשר דבר, נמנים הדברים שגזרו עליהם חכמים טומאה*, לענין שיהיו פוסלים את התרומה*<sup style="color: gray;">93</sup>, ובמשנה נשנו עשרה דברים הפוסלים את התרומה<sup style="color: gray;">94</sup>, ואלו הם: א) ב) האוכל אוכל שהוא ראשון לטומאה, או אוכל שהוא שני לטומאה, שגזרו שהאוכלם פוסל תרומה במגעו<sup style="color: gray;">95</sup>, כלומר שיהא גופו כשני לטומאה<sup style="color: gray;">96</sup>, וטעם הגזירה הוא שחששו שמא בשעה שאוכל את האוכל הטמא, ישתה עמו משקים של תרומה ויפסלם<sup style="color: gray;">97</sup>. על פרטי הגזרה, ועל מחלוקת התנאים באוכל אוכל ראשון ושלישי, אם נעשה שני, ע"ע טמאה<sup style="color: gray;">98</sup>. האוכל אוכל ראשון והאוכל אוכל שני נמנות כשתי גזירות מתוך השמונה עשר<sup style="color: gray;">99</sup>. ויש מן הראשונים שכתבו שנמנות כגזירה אחת<sup style="color: gray;">100</sup>. ג) השותה משקים טמאים<sup style="color: gray;">101</sup>, שגזרו שהוא פוסל תרומה במגעו, כלומר שיהא גופו כשני לטומאה<sup style="color: gray;">102</sup>, משום שחששו שמא בשעה ששותה את המשקים הטמאים, יאכל עמהם אוכל של תרומה, ויפסלנה<sup style="color: gray;">103</sup>. על פרטי הגזירה ע"ע טמאה<sup style="color: gray;">104</sup>. ד) הבא ראשו ורובו במים שאובים*<sup style="color: gray;">105</sup>, שגזרו שפוסל תרומה במגעו, לפי שבזמנם היו טובלים במי מערות מכונסים וסרוחים, ולאחר מכן היו נותנין עליהן מים שאובים, להעביר הסרחון, והתחילו ועשאום קבע, שהיו אומרים לא המקוה מטהר, אלא השאובים, וחששו שיבואו לבטל תורת מקוה ולטבול בשאובים, לפיכך תקנו שהעושה כן יחזור ויטמא<sup style="color: gray;">106</sup>. על פרטי הגזירה ע"ע טמאה<sup style="color: gray;">107</sup> וע' שאובים. יש מן הראשונים שהחשיבו גזירה זו גזירה אחת עם הטהור שנפלו על ראשו ועל רובו שלש לוגים מים שאובים<sup style="color: gray;">108</sup>. ה) טהור שנפלו על ראשו ועל רובו שלשה לוגים מים שאובים<sup style="color: gray;">109</sup>, שגזרו שיפסול תרומה במגעו, כדרך שגזרו על הבא ראשו ורובו במים שאובים, שאם לא היו גוזרים אף בטהור שנפלו עליו, לא היתה עומדת הגזירה בבא במים שאובים, לפי שיאמרו במה שונה זה מזה<sup style="color: gray;">110</sup>. על פרטי הגזירה ע"ע טמאה<sup style="color: gray;">111</sup> וע' שאובים. יש מן הראשונים שהחשיבו גזירה זו לגזירה אחת עם הבא ראשו ורובו מים שאובים<sup style="color: gray;">112</sup>. ו) הספר<sup style="color: gray;">113</sup>, כלומר כתבי-הקדש*, תורה נביאים וכתובים, שגזרו עליהם שיפסלו תרומה במגעם<sup style="color: gray;">114</sup>, לפי שבתחלה בני אדם היו מצניעים אוכלי תרומה אצל ספרי תורה, שהיו אומרים: זה קודש וזה קודש, והיו הספרים באים לידי הפסד מחמת עכברים המצוים אצל האוכלים, שהיו מפסידים את הספרים<sup style="color: gray;">115</sup>. על פרטי הגזרה ע"ע טמאה<sup style="color: gray;">116</sup> וע' כתבי הקדש<sup style="color: gray;">117</sup>. ז) הידים<sup style="color: gray;">118</sup>, שגזרו על סתם ידים קודם נטילה, שיפסלו את התרומה<sup style="color: gray;">119</sup>, לפי שהידים, עסקניות הן, ונוגעות בבשרו ובמקום טינופת, וגנאי לתרומה בכך<sup style="color: gray;">120</sup>. על פרטי הגזירה, ועל גזירות הידים שגזרו שלמה המלך, ושגזרו הלל ושמאי, ע"ע טמאה<sup style="color: gray;">121</sup> וע' ידים<sup style="color: gray;">122</sup>. ח) האוכלים שנטמאו במשקים<sup style="color: gray;">123</sup>, כלומר שגזרו על משקים הטמאים מחמת ידים<sup style="color: gray;">124</sup>, או מחמת שאר פוסלי התרומה הנזכרים<sup style="color: gray;">125</sup>, שיהיו ראשונים לטומאה, ויטמאו אוכלים, לפסול תרומה<sup style="color: gray;">126</sup>, וטעם הדבר הוא גזירה משום משקים הבאים מחמת שרץ, שהם ראשונים<sup style="color: gray;">127</sup>. על פרטי הגזירה ע"ע טמאה<sup style="color: gray;">128</sup> וע' משקים. לדעת רבי מאיר, גזירה זו נחשבת גזירה אחת עם הכלים שנטמאו במשקים<sup style="color: gray;">129</sup>, עי' להלן. ט) הכלים שנטמאו במשקים<sup style="color: gray;">130</sup>, כלומר שגזרו על משקים הבאים מחמת שרץ<sup style="color: gray;">131</sup>, שיהיו כאב הטומאה, ויטמאו את הכלים, לפסול תרומה, וטעם הדבר הוא גזירה משום משקים של זב*, כלומר רוקו ומי רגליו, שהם אבות-הטומאה*, ומטמאים כלים<sup style="color: gray;">132</sup>. על פרטי הגזירה ע"ע טמאה<sup style="color: gray;">133</sup> וע' משקים. יש שהחשיבו גזירה זו לגזירה אחת עם האוכלים שנטמאו במשקים, עי' לעיל<sup style="color: gray;">134</sup>. י) במשנה נמנה טבול-יום* בין פוסלי התרומה<sup style="color: gray;">135</sup>, ובבבלי אמרו שאינו בכלל שמונה עשר דבר, שהרי אינו גזירה, אלא מן התורה פוסל<sup style="color: gray;">136</sup>, אבל בירושלמי מנו אף טבול יום בכלל שמונה עשר דבר<sup style="color: gray;">137</sup>, ובארו אחרונים שהכוונה לטבול יום מטומאה דרבנן, שגזרו עליו שיפסול תרומה דאורייתא<sup style="color: gray;">138</sup>.
לדעת רבנן דקיסרין בירושלמי, הסוברים ששלשים ושש גזירות היו, שמונה עשרה מתוכן הסכימו עליהן בית שמאי ובית הלל, ושמונה עשרה אחרות נחלקו בהן ורבו בית שמאי<sup style="color: gray;">139</sup>, גזירות פוסלי התרומה הן מאותן שהסכימו עליהן בית שמאי ובית הלל<sup style="color: gray;">140</sup>.
<h4>מנין פוסלי התרומה</h4>
במנין גזירות פוסלי התרומה נחלקו תנאים ותלמודים וראשונים: א) לדעת הירושלמי, שהחשיב אף טבול יום לגזירה<sup style="color: gray;">141</sup>, כל פוסלי התרומה נמנים, ולפיכך הם נחשבים עשר גזירות<sup style="color: gray;">142</sup>. ב) ולדעת הבבלי, שלא החשיב טבול יום<sup style="color: gray;">143</sup>, כתבו ראשונים שהם תשע גזירות<sup style="color: gray;">144</sup>, ולתנאים הסוברים שהאוכלים והכלים שנטמאו במשקים נחשבים גזירה אחת<sup style="color: gray;">145</sup>, הם שמונה גזירות<sup style="color: gray;">146</sup>. ויש ראשונים שכתבו בדעת הבבלי שפוסלי התרומה אינם אלא שמונה גזירות לכל היותר, לפי שהאוכל אוכל ראשון והאוכל אוכל שני, גזירה אחת הן<sup style="color: gray;">147</sup>, או שהבא ראשו ורובו במים שאובים, וטהור שנפלו על ראשו שלשה לוגים מים שאובים, גזירה אחת הן<sup style="color: gray;">148</sup>, ולדעתם לסוברים שאף האוכלים והכלים שנטמאו במשקים נחשבים גזירה אחת<sup style="color: gray;">149</sup>, מונים בפוסלי התרומה שבע גזירות בלבד<sup style="color: gray;">150</sup>.
<h4>כלים שנתמלאו מצינור</h4>
בכלל שמונה עשר דבר, מנו בתלמוד הבבלי לדעת רבי מאיר את הגזירה במניח כלים תחת הצינור לקבל בהם מי גשמים<sup style="color: gray;">151</sup>, שכשהניחם בשעת קישור עבים, ודעתו שירדו גשמים ויתמלאו הכלים, ולאחר מכן נתפזרו העבים, וחזרו ונתקשרו, וירדו גשמים ומלאו את הכלים<sup style="color: gray;">152</sup>, בתחלה נחלקו בית שמאי ובית הלל בדבר, בית הלל סברו שמחשבתו הראשונה בטלה, ולפיכך אינו חשוב מניח את הכלים אלא שוכח, ומטעם זה המים שבתוכם אינם חשובים שאובים<sup style="color: gray;">153</sup>, ששאיבה בלא כוונה אינה חשובה שאיבה<sup style="color: gray;">154</sup>, ובית שמאי סוברים שגוזרים שוכח משום מניח<sup style="color: gray;">155</sup>, ולפיכך אומרים שמחשבתו הראשונה לא בטלה, וחשוב מניח, והמים חשובים שאובים<sup style="color: gray;">156</sup>, ואמר רבי מאיר שבית שמאי ובית הלל עמדו למנין, ורבו בית שמאי<sup style="color: gray;">157</sup>, והחליטו לגזור כבית שמאי<sup style="color: gray;">158</sup>, וגזירה זו היא משמונה עשר דבר<sup style="color: gray;">159</sup>. ואמר ר' נחמן בר יצחק שאף רבי טרפון סובר כרבי מאיר, ודעתו שגזירה זו היא בכלל שמונה עשר דבר<sup style="color: gray;">160</sup>. ואף רבנן דקיסרין בירושלמי סוברים שהגזירה בכלים שנתמלאו מצינור היא בכלל שמונה עשר הגזירות שנחלקו בהן בית שמאי ובית הלל, ורבו בית שמאי על בית הלל<sup style="color: gray;">161</sup>. על פרטי הגזירה ודיניה ע"ע שאובים.
ורבי יוסי חולק על רבי מאיר, וסובר שעדיין היא מחלוקת בית שמאי ובית הלל, ולא נמנו ורבו בית שמאי<sup style="color: gray;">162</sup>, ולדעתו הלכה כבית הלל, שהמים אינם חשובים שאובים<sup style="color: gray;">163</sup>, והלכה זו אינה בכלל שמונה עשר דבר<sup style="color: gray;">164</sup>. וכן יש סוברים בירושלמי שהלכה זו אינה בכלל שמונה עשר דבר<sup style="color: gray;">165</sup>.
<h4>בנות כותים</h4>
גזירת בנות כותים*, שגזרו עליהן שהן נידות מעריסתן<sup style="color: gray;">166</sup>, יש גורסים בתלמוד הבבלי שהיא בכלל שמונה עשר דבר<sup style="color: gray;">167</sup>, וטעם הגזירה הוא שחוששים למיעוט קטנות שרואות דם נדות<sup style="color: gray;">168</sup>, ובישראל אין לחשוש לזה, שבישראל אילו היתה רואה היו מפרישים אותה מן הקדשים, אבל הכותים אינם מודים בטומאת נדות בקטנה, ואינם מפרישים, ולכן גזרו עליהם חכמים<sup style="color: gray;">169</sup>. ויש מן הראשונים סוברים שאין לגרוס כן בתלמוד, וגזירת בנות כותים אינה בכלל שמונה עשר דבר<sup style="color: gray;">170</sup>, וכן בירושלמי לא נמנתה<sup style="color: gray;">171</sup>.
על גדר הגזירה, ואם היא תלויה במחלוקת אם חוששים למיעוט, ובמחלוקת אם כותים גרי אריות הם, ופרטי דין בנות כותים, ע"ע כותים<sup style="color: gray;">172</sup>; על דין טומאת נדה בקטנה ע"ע נדה.
<h4>טומאה בעובי המרדע</h4>
בכלל שמונה עשר דבר, מנו בתלמוד הבבלי את גזירת הבאת טומאה במטלטלים שעוביים כעובי המרדע<sup style="color: gray;">173</sup>, שהנושא כלי שהיקפו טפח, ועוביו כשליש טפח, והכלי מאהיל על המת, אף על פי שמן הדין הנושאו אינו נטמא טומאת שבעה מחמת האהל, שהרי הכלי, כל שאין בעוביו טפח, אינו מביא את הטומאה, גזרו שהנושא יטמא טומאת שבעה<sup style="color: gray;">174</sup>, וטעם הגזירה הוא, שמאחר ופעמים שמן התורה האדם הנושא נטמא טומאת ערב מחמת מגעו בכלי, חכמים חששו שהרואים יטעו לומר שמשום אוהל טימאוהו טומאת ערב, שיטעו לומר שכלי שיש בהיקפו טפח הוא מביא את הטומאה, ויאמרו שאף הנטמא באוהל גמור אינו טמא אלא טומאת ערב, לפיכך גזרו חכמים שיהא הכלי מביא על האדם הנושאו טומאת שבעה<sup style="color: gray;">175</sup>. ואף רבנן דקיסרין בירושלמי סוברים שגזירת טומאה בעובי המרדע היא בכלל שמונה עשר הגזירות שנחלקו בהן בית שמאי ובית הלל, ורבו בית שמאי על בית הלל<sup style="color: gray;">176</sup>.
ורבי טרפון חולק וסובר שכלי שאין בעוביו טפח לעולם אינו מביא את הטומאה<sup style="color: gray;">177</sup>, שלדעתו לא גזרו בכלל שמונה עשר דבר על הבאת טומאה בעובי המרדע<sup style="color: gray;">178</sup>. וכן יש בירושלמי שלא מנו גזירה זו<sup style="color: gray;">179</sup>.
על פרטי הגזירה ומחלוקת התנאים, ע"ע טמאת אהל<sup style="color: gray;">180</sup>.
<h4>הבוצר לגת</h4>
בכלל שמונה עשרה דבר מנו בתלמוד הבבלי את הגזירה בבוצר ענבים לגת<sup style="color: gray;">181</sup> – היינו לדורכם בגת<sup style="color: gray;">182</sup> - ומניחם בסלים מנוקבים<sup style="color: gray;">183</sup>, שאף על פי שהיין הדולף מהענבים הולך לאיבוד, והבוצר אינו מעונין בו<sup style="color: gray;">184</sup>, שמאי גזר שהענבים הוכשרו בו לקבל טומאה, והלל נחלק וסבר שלא הוכשרו<sup style="color: gray;">185</sup>, אלא שהלל לא עמד במחלוקתו, ושתק לו לשמאי, והסכימו שניהם לגזור<sup style="color: gray;">186</sup>, וגזירתם לא נתקבלה, ובאו תלמידיהם וגזרו, וגזירתם נתקבלה<sup style="color: gray;">187</sup>. בטעם הגזירה נחלקו אמוראים: ר' חנינא אמר שמא יבצור בקופות טמאות<sup style="color: gray;">188</sup>, וטומאת הכלי מחשיבה את המשקה שבתוכה, הואיל וטומאתו והכשרו באים כאחת<sup style="color: gray;">189</sup>, אלא שהדבר תלוי במחלוקת, אם כלי טמא מחשיב משקים, ולסוברים שאינו מחשיב, לא יתכן טעם זה<sup style="color: gray;">190</sup>. ר' חנינא אמר שמא יבצור בקופות מזופפות<sup style="color: gray;">191</sup>, שמאחר והמשקה היוצא אינו הולך לאיבוד, נוח לו בו, וחשוב משקה להכשיר<sup style="color: gray;">192</sup>. רבא אמר גזירה משום הנושכות<sup style="color: gray;">193</sup>, כלומר אשכולות הנושכות זו את זו, וכשבא להפרידן נסחט המשקה עליהן, וכיון שעושה בידים, ואי אפשר בלא סחיטה, היוצא חשוב משקה להכשיר<sup style="color: gray;">194</sup>. רב נחמן אמר בשם רבה בר אבוה, שפעמים שאדם הולך לכרמו לידע אם הגיעו ענבים לבצירה או לא, ונוטל אשכול ענבים לסוחטו, ומזלף על גבי ענבים, ובשעת בצירה עדיין משקה טופח עליהם<sup style="color: gray;">195</sup>. ואף רבנן דקיסרין בירושלמי סוברים שגזירת הבוצר לגת היא בכלל שמונה עשר הגזירות שנחלקו בהן בית שמאי ובית הלל, ורבו בית שמאי על בית הלל<sup style="color: gray;">196</sup>. ויש חולקים בירושלמי וסוברים שגזירה זו אינה בכלל שמונה עשר דבר<sup style="color: gray;">197</sup>.
על פרטי הגזירה, ואם היא דוקא בבוצר לגת, ע"ע הכשר<sup style="color: gray;">198</sup>.
<h4>גדולי תרומה</h4>
בכלל שמונה עשר דבר מנו בתלמוד הבבלי את גזירת גזירת גדולי תרומה*<sup style="color: gray;">199</sup>, שאף על פי שמן התורה התרומה בטלה בזריעתה, וגדוליה חולין, גזרו שהגדולים יהיו תרומה כבראשונה<sup style="color: gray;">200</sup>. בטעם הגזירה נחלקו אמוראים: ר' חנינא אמר משום תרומה טהורה ביד ישראל<sup style="color: gray;">201</sup>, ועינו צרה ליתנה לכהן, וזורעה לבטלה מתורת תרומה<sup style="color: gray;">202</sup>, ורבא אמר שמשום כך אין לגזור, שאילו היתה עינו צרה לא היה מפריש אלא חטה אחת - שמן התורה חטה אחת פוטרת את הכרי<sup style="color: gray;">203</sup> - וכיון שהפריש כשיעור, הרי שאינו חשוד על כך<sup style="color: gray;">204</sup>, אלא טעם הגזירה הוא משום תרומה טמאה ביד כהן, שמאחר והיא אסורה באכילה, יש לחוש שמא ישהנה אצלו כדי לזורעה, שיהיו גדוליה חולין, ועד זמן הזריעה יבא בה לידי תקלה<sup style="color: gray;">205</sup>, לפיכך תקנו שאף הגדולים יהיו כשמה הראשון, תרומה טמאה<sup style="color: gray;">206</sup>. וכן אמר ר' יוסי ב"ר בון בירושלמי, שגזירה זו היא בכלל שמונה עשר דבר<sup style="color: gray;">207</sup>. ויש חולקים בירושלמי וסוברים שאינה בכלל שמונה עשר דבר<sup style="color: gray;">208</sup>.
על פרטי הגזירה ועל דיני הגדולים, ע"ע גדולין<sup style="color: gray;">209</sup>.
<h4>מי שהחשיך</h4>
בכלל שמונה עשר דבר, מנו בתלמוד הבבלי את הגזירה במי שהחשיך בדרך בשבת, ובידו כיס<sup style="color: gray;">210</sup>, ונחלקו ראשונים באיזו גזירה מדובר: א) יש מפרשים שהגזירה היא שאף על פי שמאחר ואין-אדם-מעמיד-עצמו-על-ממונו*, התירו לו להעביר את הכיס ברשות-הרבים* ולהכניסו לרשות-היחיד* באופנים שונים, על ידי גוי ועל ידי בהמה<sup style="color: gray;">211</sup>, להעביר פחות פחות מארבע אמות, כשיש נכרי, אסרו עליו<sup style="color: gray;">212</sup>, גזירה שמא יבא להעביר ארבע אמות<sup style="color: gray;">213</sup>. ב) ויש מפרשים שהגזירה היא שאף על פי שמחמת ההפסד היה מן הדין להתיר לו להעביר ולהכניס את הכיס בשינוי, כגון בפיו וברגליו ובמרפקו ובאזנו ובשערו - שאין בכך אלא איסור מדרבנן<sup style="color: gray;">214</sup> - לא התירו לעשות כן<sup style="color: gray;">215</sup>. ג) ויש שנראה מדבריהם שהגזירה היא שכשיש עמו נכרי ובהמה, לא יניח את הכיס על גבי הבהמה, אלא יתננו לנכרי<sup style="color: gray;">216</sup>. ד) ויש שכתבו שהגזירה היא מה שהתירו לתת כיסו לנכרי, שהתרת איסור קל, כדי למנוע איסור חמור, חשובה גזירה, וכאן התירו לו לתת כיסו לנכרי, כדי שלא יבא מחמת בהילותו על ממונו, להעביר ארבע אמות ברשות הרבים<sup style="color: gray;">217</sup>. ואף רבנן דקיסרין בירושלמי סוברים שהגזירה במי שהחשיך היא בכלל שמונה עשר הגזירות שנחלקו בהן בית שמאי ובית הלל, ורבו בית שמאי על בית הלל<sup style="color: gray;">218</sup>. ויש חולקים בירושלמי וסוברים שגזירה זו אינה בכלל שמונה עשר דבר<sup style="color: gray;">219</sup>.
על הגזירה במי שהחשיך, אמר רבי אליעזר: בו ביום גדשו סאה<sup style="color: gray;">220</sup>, כלומר הרבו סייג לתורה במדה גדושה ויפה מדדו להרבות גדר בישראל<sup style="color: gray;">221</sup>. ורבי יהושע אמר: בו ביום מחקו סאה<sup style="color: gray;">222</sup>, כלומר שבכך שאסרו להוליך את הכיס פחות פחות מארבע אמות, ולא התירו אלא ליתנו לנכרי, לסוברים כן<sup style="color: gray;">223</sup>, הרבו לגזור יותר מדאי, שאין יכולים לעמוד בגזירתם, ומתוך כך עוברים על דברי תורה<sup style="color: gray;">224</sup>, ששמא לא יאמין את הנכרי, וכיון שאין אדם מעמיד עצמו על ממונו, יבא להעביר ארבע אמות ברשות הרבים<sup style="color: gray;">225</sup>.
על פרטי הדין במי שהחשיך, והאופנים שמותר לו להכניס את הכיס, ע"ע מעביר.
<h4>גזירות על גוים</h4>
בכלל שמונה עשר דבר, כמה גזירות שגזרו על עובדי כוכבים<sup style="color: gray;">226</sup>, אלא שנחלקו אמוראים בבבלי והירושלמי, וראשונים בדעתם, באלו גזירות מדובר, וכיצד מונים אותן:
בבבלי אמרו שבכלל שמונה עשר דבר, ארבע גזירות להרחקה מגוים: פת-גוים*<sup style="color: gray;">227</sup>, שמן-של-גוים*<sup style="color: gray;">228</sup>, יין-של-גוים*<sup style="color: gray;">229</sup>, וכן הגזירה על בנות הגוים<sup style="color: gray;">230</sup>, שהן נידות מעריסתן<sup style="color: gray;">231</sup> כדי שלא יהיו בני ישראל מצויים אצלן<sup style="color: gray;">232</sup>, או הגזירה על חיתון עם בנות גוים שאינם משבע-אומות*<sup style="color: gray;">233</sup>, או הגזירה על יחוד* עם בנות גוים<sup style="color: gray;">234</sup>. במנין הגזירות הללו, יש מן הראשונים שכתבו שכולן נחשבות גזירה אחת<sup style="color: gray;">235</sup>. ויש שכתבו שנחשבות ארבע גזירות: פת גוים, ושמנם, ויינם, ובנותיהם<sup style="color: gray;">236</sup>. בטעם הגזירות אמרו בגמרא: גזרו על פתם ושמנם משום יינם, ועל יינם משום בנותיהם<sup style="color: gray;">237</sup>, שהיין בוער בו ומביאו לידי בנותיהם<sup style="color: gray;">238</sup>, ועל בנותיהם משום דבר אחר<sup style="color: gray;">239</sup>, כלומר משום חשש עבודה-זרה*<sup style="color: gray;">240</sup>. על פרטי הגזירות וטעמיהן עיין הערכים המיוחדים להן, וע' גוי<sup style="color: gray;">241</sup> וע' חתנות.
ובירושלמי יש שמנו בכלל שמונה עשר דבר שש גזירות על גוים, והחשיבום לגזירות נפרדות, ואלו הן: א) פת-גוים<sup style="color: gray;">242</sup>. ב) גבינת-גוים*<sup style="color: gray;">243</sup>. ג) שמן-של-גוים<sup style="color: gray;">244</sup>. ד) בנות הגוים<sup style="color: gray;">245</sup>, היינו חיתון אף עם אותן שאינן משבע-אומות*<sup style="color: gray;">246</sup>. ה) טומאת מי-רגלים* של גוים<sup style="color: gray;">247</sup>. ו) טומאת שכבת-זרע* של גוים<sup style="color: gray;">248</sup>. ואף רבנן דקיסרין בירושלמי מנו גזירות אלו בכלל שמונה עשר הגזירות שנחלקו בהן בית שמאי ובית הלל, ורבו בית שמאי על בית הלל<sup style="color: gray;">249</sup>, אלא שלדעתם הן נחשבות חמש בלבד<sup style="color: gray;">250</sup>, שמימי רגליהם ושכבת זרעם חשובות גזירה אחת, לפי שלא גזרו על שכבת זרעם אלא מתוך שאי אפשר לשכבת זרע לצאת בלא מימי רגלים<sup style="color: gray;">251</sup>.
ורבי שמעון בן יוחי אמר בירושלמי שגזירות רבות גזרו באותו היום על גוים<sup style="color: gray;">252</sup>, ואלו הן: פיתם וגבינתם ויינם<sup style="color: gray;">253</sup>, וכן חומצם וצירם ומורייסם<sup style="color: gray;">254</sup>, שאסרום משום חשש סתם יינם<sup style="color: gray;">255</sup>, וכן כבושיהם ושלוקיהם ומלוחיהם<sup style="color: gray;">256</sup>, שאסרום משום בשולי-גוים*, שהכבוש* כמובשל, והמליח כרותח<sup style="color: gray;">257</sup>, וכן גזרו על לשונם<sup style="color: gray;">258</sup>, שלא ירגיל עצמו ובניו לדבר בלשון גוים<sup style="color: gray;">259</sup>, וכן על עדותם<sup style="color: gray;">260</sup>, שאין מקבלים עדות* מהם אפילו במסיח לפי תומו, אלא בעדות אשה<sup style="color: gray;">261</sup>, ויש שפרשו שלשונם ועדותם ענין אחד הם, שאין סומכים על לשונם ואין מקבלים את עדותם<sup style="color: gray;">262</sup>, וכן גזרו על מתנותיהם<sup style="color: gray;">263</sup>, שלא לקבל מהם מתנות, כדי שלא יהא נגרר אחריהם<sup style="color: gray;">264</sup>, וכן על בניהם ועל בנותיהם<sup style="color: gray;">265</sup>, שלא יתיחדו עמהם<sup style="color: gray;">266</sup>, וכן על בכוריהם<sup style="color: gray;">267</sup>, שהמוכר קרקע לגוי, יביא ממנה בכורים*, כדי שיטרח לחזור ולקנותה<sup style="color: gray;">268</sup>.
<h4>תינוק נכרי</h4>
בכלל שמונה עשר דבר, מנו בתלמוד הבבלי את הגזירה על תינוק נכרי, שיטמא בזיבה<sup style="color: gray;">269</sup>, כלומר שאחר שכבר גזרו קודם לכן שגוי מטמא בזיבה<sup style="color: gray;">270</sup>, חזרו באותו היום וגזרו שגוי, אפילו הוא קטן מבן תשע שנים, ואפילו שלא ראה זיבה, מטמא כזב<sup style="color: gray;">271</sup>, כדי שלא יהא תינוק ישראל רגיל אצלו במשכב זכור<sup style="color: gray;">272</sup>. ובירושלמי לא מנו גזירה זו<sup style="color: gray;">273</sup>. ויש שכתבו בדעת תנאים בירושלמי שמנו גזירה זו<sup style="color: gray;">274</sup>.
על פרטי הגזירה ע"ע גוי<sup style="color: gray;">275</sup> וע' גר תושב<sup style="color: gray;">276</sup>.
<h4>בעל קרי</h4>
גזירת בעל-קרי*, שאסור בדברי תורה<sup style="color: gray;">277</sup>, או שאסור בתפילה<sup style="color: gray;">278</sup>, אמרו בירושלמי שאף היא בכלל שמונה עשר דבר<sup style="color: gray;">279</sup>. ואף רבנן דקיסרין בירושלמי סוברים שגזירת בעל-קרי היא בכלל שמונה עשר הגזירות שנחלקו בהן בית שמאי ובית הלל, ורבו בית שמאי על בית הלל<sup style="color: gray;">280</sup>. והבבלי חולק וסובר שגזירה זו אינה בכלל שמונה עשר דבר<sup style="color: gray;">281</sup>.
על פרטי הגזירה ע"ע בעל קרי.
<h4>ארץ העמים</h4>
גזירת טומאת ארץ-העמים*, אמרו בירושלמי שאף היא בכלל שמונה עשר דבר<sup style="color: gray;">282</sup>, ואף על פי שכבר נגזרה קודם לכן, שיוסף בן יועזר איש צרידה ויוסי בן יוחנן איש ירושלים גזרו טומאה על ארץ העמים<sup style="color: gray;">283</sup>, שכחוה, וחזרו תלמידי שמאי והלל ותקנוה<sup style="color: gray;">284</sup>. ואף רבנן דקיסרין בירושלמי סוברים שגזירת ארץ העמים היא בכלל שמונה עשר הגזירות שנחלקו בהן בית שמאי ובית הלל, ורבו בית שמאי על בית הלל<sup style="color: gray;">285</sup>. והבבלי חולק וסובר שגזירה זו אינה בכלל שמונה עשר דבר<sup style="color: gray;">286</sup>.
על פרטי הגזירה ע"ע ארץ העמים.
<h4>ששה ספיקות ששורפים עליהם תרומה</h4>
ששה ספיקות שגזרו ששורפים עליהם את התרומה<sup style="color: gray;">287</sup>, רבנן דקיסרין בירושלמי סוברים שהם בכלל שמונה עשר דבר שנחלקו בהם בית שמאי ובית הלל, ורבו בית שמאי על בית הלל<sup style="color: gray;">288</sup>, וכל אחד מששת הגזירות נמנה בנפרד<sup style="color: gray;">289</sup>, ואלו הם ששת הספיקות: א) ספק בית-הפרס*<sup style="color: gray;">290</sup>, כלומר ספקו של בית הפרס, שהוא שדה שאבד בה קבר*, כגון שנכנסה אליו תרומה, ואין יודעים אם האהילה על הקבר אם לאו<sup style="color: gray;">291</sup>, על פרטי הדין ע"ע בית הפרס<sup style="color: gray;">292</sup> וע' ספק טומאה. ב) ספק עפר הבא מארץ-העמים*<sup style="color: gray;">293</sup>, כלומר שכל עפר ארץ העמים, מסתפקים בו אם הוא מקבר של מת<sup style="color: gray;">294</sup>, על פרטי הדין ע"ע ארץ העמים וע' ספק טומאה. ג) ספק בגדי עם-הארץ*<sup style="color: gray;">295</sup>, כלומר שכל בגדי עם הארץ מסתפקים בהם, שמא ישבה עליהם אשתו נדה<sup style="color: gray;">296</sup>, על פרטי הדין ע"ע עם הארץ וע' ספק טומאה. ד) ספק כלים הנמצאים<sup style="color: gray;">297</sup>, שאין יודעים אם הם טמאים או טהורים<sup style="color: gray;">298</sup>, על פרטי הדין ע"ע ספק טומאה. ה) ספק רוקים הנמצאים<sup style="color: gray;">299</sup>, שמסתפקים בהם שמא הם משל זב*<sup style="color: gray;">300</sup>, על פרטי הדין ע"ע מעינות וע' ספק טומאה. ו) ספק מי רגלי אדם שהם כנגד מי רגלי בהמה<sup style="color: gray;">301</sup>, כלומר על סתם מי רגלים שנמצאו, אפילו נמצאו כנגד מי רגלי בהמה, שאף על פי שהיה מקום לומר שכשם שאלה של בהמה, כך אלה של בהמה, ואף אם הם משל אדם, ספק אם הוא טמא או טהור, חוששים שהם של אדם טמא<sup style="color: gray;">302</sup>, על פרטי הדין ע"ע מעינות וע' ספק טומאה. ולדעת הבבלי, וכן יש סוברים בירושלמי, הגזירות בששת הספיקות אינן בכלל שמונה עשר דבר<sup style="color: gray;">303</sup>.
<h4>החילקה והשחיקה והטיסני</h4>
ר' שמעון בן יוחי בירושלמי אמר שבו ביום גזרו אף על החילקה והשחיקה והטיסני<sup style="color: gray;">304</sup>, ובארו אחרונים ששלשתם ענין אחד, שחילקה היא חיטה שנחלקה לשנים, ושחיקה היא חיטה שנחלקה לשלש, וטיסני היא חיטה שנחלקה לארבע<sup style="color: gray;">305</sup>, וגזרו עליהם שהם טמאים בכל מקום, אף על פי שלא ידוע שבאו עליהם מים ושנגעו בהם בטומאה, לפי שהכל מזלפים עליהם מים, כדי שיהיה נח לחלקם<sup style="color: gray;">306</sup>, והכל ממשמשים בהם בידים<sup style="color: gray;">307</sup>. ולדעת הבבלי, וכן יש סוברים בירושלמי, שגזירות אלו אינן בכלל שמונה עשר דבר<sup style="color: gray;">308</sup>.
<h3><b>המנין</b></h3>
באופן חישוב שמונה עשר הגזירות, נחלקו ראשונים בדעת תנאים:
<h4>המנין לדעת הבבלי</h4>
בבבלי אמרו שרבי יוסי ורבי מאיר נחלקו באופן החישוב<sup style="color: gray;">309</sup>, וזה הוא מנין שמונה עשר דבר לדעת הבבלי: א) – ט) ר' יוסי מנה תשע גזירות בפוסלי התרומה<sup style="color: gray;">310</sup>. ורבי מאיר, הסובר שפוסלי התרומה נמנים לשמונה גזירות – לפי שהאוכלים והכלים שנטמאו במשקים נחשבים גזירה אחת<sup style="color: gray;">311</sup> - מוסיף את גזירת המניח כלים תחת הצינור<sup style="color: gray;">312</sup>. י) טומאה בעובי המרדע<sup style="color: gray;">313</sup>. יא) הבוצר לגת<sup style="color: gray;">314</sup>. יב) גדולי תרומה<sup style="color: gray;">315</sup>. יג) מי שהחשיך<sup style="color: gray;">316</sup>. יד) תינוק נכרי<sup style="color: gray;">317</sup>. טו) – יח) בארבע גזירות נחלקו ראשונים: יש סוברים שהן: פת גוים, ושמנם, ויינם, ובנותיהם<sup style="color: gray;">318</sup>, שנמנות לארבע גזירות שונות<sup style="color: gray;">319</sup>. ויש חולקים וסוברים שארבעת אלה נחשבות גזירה אחת<sup style="color: gray;">320</sup>, ומוסיפים עוד שלש: בנות כותים<sup style="color: gray;">321</sup>, אין קוראים לאור הנר<sup style="color: gray;">322</sup>, ואין פולים לאור הנר<sup style="color: gray;">323</sup>.
ויש ראשונים שהוסיפו לשמונה עשר דבר את גזירת אכילה עם זבה<sup style="color: gray;">324</sup>, ותחתיה החסירו מפוסלי התרומה אחד, שהאוכל אוכל ראשון והאוכל אוכל שני, גזירה אחת הן<sup style="color: gray;">325</sup>, או שהבא ראשו ורובו במים שאובים, וטהור שנפלו על ראשו שלשה לוגים מים שאובים, גזירה אחת הן<sup style="color: gray;">326</sup>.
<h4>המנין לדעת הירושלמי</h4>
בירושלמי יש סוברים ששמונה עשר הגזירות הן: א) – ו) שש גזירות על גוים: פיתם, גבינתם, שמנם, בנותיהם, שכבת זרעם ומימי רגליהם<sup style="color: gray;">327</sup>. ז) בעל קרי<sup style="color: gray;">328</sup>. ח) ארץ העמים<sup style="color: gray;">329</sup>. ט) – יח) עשרת פוסלי התרומה<sup style="color: gray;">330</sup>.
ור' שמעון בן יוחי בירושלמי מנה מנין אחר של שמונה עשר הדברים שגזרו באותו היום<sup style="color: gray;">331</sup>, ואלו הם: א) – ו) פת גוים, גבינתם, יינם, חומצם, צירם ומורייסם<sup style="color: gray;">332</sup>. ז) – ט) כבושיהם ושלוקיהם ומלוחיהם<sup style="color: gray;">333</sup>. י) – יב) החילקה והשחיקה והטיסני<sup style="color: gray;">334</sup>. יג) – יד) לשונם ועדותם של גוים<sup style="color: gray;">335</sup>. טו) מתנותיהם<sup style="color: gray;">336</sup>. טז) – יז) בניהם ובנותיהם<sup style="color: gray;">337</sup>. יח) בכוריהם<sup style="color: gray;">338</sup>.
ולדעת רבנן דקיסרין, הסוברים ששלושים ושש גזירות הן, שמונה עשר שהסכימו עליהן תלמידי הלל ושמאי, ושמונה עשר אחרות שנחלקו בהן, ונמנו ורבו בית שמאי<sup style="color: gray;">339</sup>, אלו הן הגזירות שנחלקו בהן: א) – ה) חמש גזירות על גוים: פיתם, וגבינתם, ושמנם, ובנותיהם, וגזירה אחת על שכבת זרעם ומימי רגליהם<sup style="color: gray;">340</sup>. ו) בעל קרי<sup style="color: gray;">341</sup>. ז) ארץ העמים<sup style="color: gray;">342</sup>. ח) מי שהחשיך<sup style="color: gray;">343</sup>. ט) אכילה עם זבה<sup style="color: gray;">344</sup>. י) טומאה בעובי המרדע<sup style="color: gray;">345</sup>. יא) הבוצר לגת<sup style="color: gray;">346</sup>. יב) כלים שנתמלאו מצינור<sup style="color: gray;">347</sup>, ולחולקים על גזירה זו, גדולי תרומה<sup style="color: gray;">348</sup>. יג) – יח) ששה ספיקות ששורפים עליהם את התרומה<sup style="color: gray;">349</sup>. ואלו הן הגזירות שהסכימו עליהן תלמידי שמאי והלל: א) - י) עשרת פוסלי התרומה<sup style="color: gray;">350</sup>. יא) - יח) שמונה מתוך שמונה עשר הגזירות שאמר ר' שמעון בין יוחי שנגזרו באותו היום<sup style="color: gray;">351</sup>, וכתבו אחרונים שאלו הן<sup style="color: gray;">352</sup>: יא) גבינת גוים<sup style="color: gray;">353</sup>. יב) יינם חומצם צירם ומורייסם של גוים, כולם גזירה אחת הם<sup style="color: gray;">354</sup>. יג) כבושיהם ושלוקיהם ומלוחיהם, כולם גזירה אחת הם<sup style="color: gray;">355</sup>. יד) החילקה והשחיקה והטיסני, כולם גזירה אחת הם<sup style="color: gray;">356</sup>. טו) לשונם ועדותם של גוים<sup style="color: gray;">357</sup>, גזירה אחת הם<sup style="color: gray;">358</sup>. טז) מתנותיהם של גוים<sup style="color: gray;">359</sup>. יז) בניהם ובנותיהם של גוים, גזירה אחת הם<sup style="color: gray;">360</sup>. יח) בכוריהם של גוים<sup style="color: gray;">361</sup>.
<h2>שמונה עשרה</h2>
<b>הגדרת הערך</b> - תפלה שמתפללים שלש פעמים בכל יום מימות החול.
<h3><b>מהותה</b></h3>
<h4>מהותה</h4>
שמונה עשרה היא תפלה* שתקנו חכמים<sup style="color: gray;">1</sup>, שמתפללים אותה שלש פעמים בכל יום מימות החול, בשחרית, במנחה ובערבית<sup style="color: gray;">2</sup>, ובה מקיימים את מצות התפלה<sup style="color: gray;">3</sup>.
<h4>התקנה והמתקנים</h4>
בתחלה לא היה נוסח קבוע לתפלה, אלא כל אחד היה מתפלל כפי יכלתו, אם היה רגיל, היה מרבה בתחנה ובקשה, ואם היה ערל שפתים, היה מדבר כפי יכלתו<sup style="color: gray;">4</sup>, ואנשי כנסת הגדולה, שהם מאה ועשרים זקנים, ובהם כמה נביאים, הם שתקנו את נוסח תפלת שמונה עשרה<sup style="color: gray;">5</sup>, וכללו בו שבח לה', ושאלת כל הדברים, שהם כמו אבות לכל חפצי איש ואיש ולצרכי הצבור, וכן הודאה לה'<sup style="color: gray;">6</sup>. לאחר זמן נשכח נוסח התפלה, ושמעון הפקולי חזר וסדרה לפני רבן גמליאל ביבנה<sup style="color: gray;">7</sup>.
יש מהגאונים שכתבו שבתקופת בית ראשון היו מתפללים חמש ברכות מתוך שמונה עשרה, ואלו הן, שלשת הברכות הראשונות: אבות, גבורות, וקדושת ה', ושתים מהברכות האחרונות: עבודה וברכת כהנים, ושאר הברכות נתקנו על ידי אנשי כנסת הגדולה בתקופת בית שני<sup style="color: gray;">8</sup>.
במדרש אמרו ששמונה עשרה הברכות נאמרו על ידי מלאכי השרת במשך הדורות, החל מדורות קדמונים, בזמנים שונים, ואנשי כנסת הגדולה תקנום על הסדר, כלומר לפי סדר המאורעות שעליהם נאמרו, זו אחר זו<sup style="color: gray;">9</sup>, ועי' להלן על כל ברכה וברכה, אימתי נאמרה על ידי מלאכי השרת<sup style="color: gray;">10</sup>. עוד אמרו במדרש ששמונה עשרה הברכות רמוזות בתפלת חנה<sup style="color: gray;">11</sup>, וכן יש ראשונים שכתבו שהברכות האמצעיות רמוזות בנבואת הושע<sup style="color: gray;">12</sup>, ועי' להלן על כל ברכה וברכה, היכן נרמזה<sup style="color: gray;">13</sup>.
<h4>טעם התקנה</h4>
בטעם שתקנו נוסח קבוע לתפלה, כתבו ראשונים שמאחר וישראל גלו ונתערבו באומות, בניהם לא ידעו להתפלל בלשון הקדש בלא תערובת לשונות אחרות, לפיכך תקנו נוסח קבוע לתפלה, כדי שתהיה תפלת העלגים שלמה כתפלת בעלי הלשון הצחה<sup style="color: gray;">14</sup>.
<h4>מנין הברכות</h4>
בתפלת שמונה עשרה היו בתחלה שמונה עשרה ברכות<sup style="color: gray;">15</sup>, ולאחר זמן מרובה<sup style="color: gray;">16</sup>, שמואל הקטן התקין ביבנה ברכה נוספת, היא ברכת-המינים*<sup style="color: gray;">17</sup>. ובתוספתא ובירושלמי אמרו שנהגו לכלול את ברכת צמח דוד עם ברכת בונה ירושלים<sup style="color: gray;">18</sup>, ולמנהגם בתחלה היו שבע עשרה ברכות, והיום, עם ברכת המינים, הן שמונה עשרה<sup style="color: gray;">19</sup>.
<h4>שמה</h4>
אף על פי שהיום יש בתפלת שמונה עשרה תשע עשרה ברכות, שהרי בדורות מאוחרים הוסיפו לה את ברכת המינים<sup style="color: gray;">20</sup>, עדיין שמה שמונה עשרה, לפי שהשם נשאר לפי התקנה הראשונה<sup style="color: gray;">21</sup>.
תפלת שמונה עשרה נקראת במסכת סופרים ובלשון גאונים וראשונים תפלת עמידה<sup style="color: gray;">22</sup>.
<h4>רמזים במנין הברכות</h4>
כנגד מה תקנו שמונה עשרה ברכות, יש אמוראים שאמרו כנגד שמונה עשרה אזכרות שאמר דוד במזמור הבו לה' בני אלים<sup style="color: gray;">23</sup>, ולדעתם את ברכת המינים – שנתקנה לאחר מכן<sup style="color: gray;">24</sup> - תקנו כנגד אל הכבוד הרעים<sup style="color: gray;">25</sup>. ויש סוברים כנגד כנגד שמונה עשרה אזכרות שבקריאת-שמע*<sup style="color: gray;">26</sup>, וברכת המינים היא כנגד תיבת "אחד" שבקריאת שמע<sup style="color: gray;">27</sup>. ויש סוברים כנגד שמונה עשרה חוליות שבשדרה<sup style="color: gray;">28</sup>, וברכת המינים היא כנגד חוליא קטנה שבשדרה<sup style="color: gray;">29</sup>. ובירושלמי יש שכתבו כנגד י"ח מזמורים שבתהלים מתחלה עד: יענך ה' ביום צרה<sup style="color: gray;">30</sup>, או כנגד י"ח פעמים שהאבות כתובים בתורה יחד: אברהם יצחק ויעקב<sup style="color: gray;">31</sup>, או כנגד י"ח ציווים שכתובים בפרשת משכן שני<sup style="color: gray;">32</sup>, כלומר י"ח פעמים שכתוב: צוה ה'<sup style="color: gray;">33</sup> בפרשת פקודי, החל מן הכתוב: ואתו אהליאב וגו' ואילך<sup style="color: gray;">34</sup>, ורמז יש בדבר, שהאדם, שהוא כמשכן שני, צריך לברך י"ח ברכות<sup style="color: gray;">35</sup>.
במדרש אמרו ששמונה עשרה הברכות רמוזות בתפלת חנה<sup style="color: gray;">36</sup>, וכן יש ראשונים שכתבו שהברכות האמצעיות, וסדרן, רמוזים בנבואת הושע<sup style="color: gray;">37</sup>, ועי' להלן על כל ברכה וברכה, היכן נרמזה<sup style="color: gray;">38</sup>.
יש מן הראשונים שכתבו בשם מדרש, ששמונה עשרה הברכות הן כנגד שמונה עשרה ברכות שכתובות לעתיד לבא, כלומר כנגד שמונה עשרה נבואות טובות לישראל<sup style="color: gray;">39</sup>, ויש שכתבו שהמתפלל י"ח ברכות אלו, יהיה לו שכר לעתיד לבא בברכות שכנגדם<sup style="color: gray;">40</sup>, ועי' להלן על כל ברכה וברכה כנגד איזו נבואה היא<sup style="color: gray;">41</sup>.
<h4>דקדוק הנוסח ומנין התיבות</h4>
נוסח ברכות התפלה, ומנין תיבותיהן, כתבו אחרונים שנתקנו ברוח הקדש ונבואה על ידי אנשי כנסת הגדולה, וכל תיבה ותיבה נצרכת מאד לתיקון עולמות וכוחות עליונים וסידור המרכבה<sup style="color: gray;">42</sup>, וכן מצינו שראשונים מנו את מספר התיבות בכל ברכה, ואמרו רמזים בהן<sup style="color: gray;">43</sup>, ויש שכתבו שאין בכתיבת מנין התיבות יסוד ולא שורש, לפי שלא תמצא מקום בעולם שאומר שמונה עשרה בענין אחד תיבה בתיבה, אלא יש מוסיפים תיבות ויש גורעים, והמנין אינו מועיל אלא למי שעשאהו ולא לזולתו<sup style="color: gray;">44</sup>.
<h4>בזמן שבית המקדש היה קיים</h4>
בזמן שבית המקדש היה קיים, לא התפללו בנוסח שאנו מתפללים היום, אלא היו כמה שינויים, שאנו מתפללים שתחזור מלכות בית דוד למקומה, ושיבנה בית המקדש, ושיתקבצו נפוצותינו, והם היו מתפללים שמלכות בית דוד תתקיים, ושלא יחרב בית המקדש, ושלא יגלו ישראל מארצם<sup style="color: gray;">45</sup>.
<h3><b>דיניה</b></h3>
<h4>כריעות</h4>
בתפלת שמונה עשרה צריך לכרוע ארבע פעמים, באבות תחלה וסוף, ובהודאה תחלה וסוף<sup style="color: gray;">46</sup>, וכן פעם נוספת בפסיעות שבסוף התפלה<sup style="color: gray;">47</sup>. על מקום הכריעות, צורתן, ודיניהן, ע"ע אבות וע' הודאה וע' כריעה.
<h4>למפרע</h4>
המתפלל למפרע לא יצא<sup style="color: gray;">48</sup>, לפי שתקנו את שמונה עשרה הברכות על הסדר דוקא<sup style="color: gray;">49</sup>. ויש ראשונים שנראה מדבריהם בדעת אמוראים שיצא<sup style="color: gray;">50</sup>.
<h4>מקום חזרת הטועה</h4>
הטועה בתפלתו, כגון שדלג ברכה, או שחתם בברכה אחת בחתימת ברכה אחרת, או שלא הזכיר בברכה תוספת שמעכבת בה<sup style="color: gray;">51</sup>, אם טעה בשלשת הברכות הראשונות, חוזר לראש<sup style="color: gray;">52</sup>, שכולן שבח הן, וחשובות ברכה אחת<sup style="color: gray;">53</sup>. טעה באחת משלשת האחרונות, חוזר לעבודה<sup style="color: gray;">54</sup>, שאף שלשת האחרונות חשובות ברכה אחת<sup style="color: gray;">55</sup>. טעה באמצעיות, נחלקו אמוראים: רב הונא אמר שחוזר לאתה חונן<sup style="color: gray;">56</sup>, לפי שכל הברכות האמצעיות חשובות ברכה אחת<sup style="color: gray;">57</sup>. ורב אסי אמר שאמצעיות אין להן סדר<sup style="color: gray;">58</sup>, כלומר שחוזר לתחילת הברכה שטעה בה, וממשיך משם והלאה כסדר<sup style="color: gray;">59</sup>, ויש מפרשים שאמצעיות אין להן סדר כלל, ואם דלג ברכה והמשיך בברכות שלאחריה, אומר את הברכה אף שלא במקומה, וממשיך במקום שעמד<sup style="color: gray;">60</sup>.
טעה – בברכות האמצעיות – ואינו יודע היכן טעה, חוזר למקום הברור לו<sup style="color: gray;">61</sup>, כלומר למקום שיודע בודאי שאמר, ומשם ואילך ימשיך<sup style="color: gray;">62</sup>.
<h4>שהה כדי לגמור כולה</h4>
פסק בברכות האמצעיות ושהה כדי לגמור כולה – היינו מתחלתה ועד סופה<sup style="color: gray;">63</sup> - מחמת שהיה דחוי מלהתפלל, כגון שמי-רגלים* שותתים לו על ברכיו, חוזר לראש<sup style="color: gray;">64</sup>. הפסיק שלא מחמת דחיה, ושהה כדי לגמור כולה נחלקו ראשונים: יש סוברים שאף בזה חוזר לראש<sup style="color: gray;">65</sup>, ויש סוברים שחוזר לברכה שהפסיק בה<sup style="color: gray;">66</sup>.
<h4>מקום שאלת צרכים</h4>
שאלת צרכים, אם מקומה לפני תפלת שמונה עשרה או לאחריה או בתוכה, נחלקו תנאים: א) רבי אליעזר אומר שואל אדם צרכיו, ואחר כך יתפלל שמונה עשרה, שנאמר: תפלה לעני כי יעטוף ולפני ה' ישפוך שיחו<sup style="color: gray;">67</sup>, ואין שיחה אלא תפלה, שנאמר: ויצא יצחק לשוח בשדה<sup style="color: gray;">68</sup>, וכוונת הכתוב שבתחלה תהא עטיפת נפשו ודאגת לבו, כלומר ישאל צרכיו, ולאחר מכן ישפוך שיחו, היינו יתפלל שמונה עשרה<sup style="color: gray;">69</sup>, ובירושלמי דרשו מן הכתוב: לשמוע אל הרנה ואל התפלה<sup style="color: gray;">70</sup>, תחלה רנה, היינו מה שכל אחד ואחד מרנן ומבקש צרכיו, ואחר כך אל התפלה, היא סתם תפלה השוה לכל<sup style="color: gray;">71</sup>. לסוברים כן אין צריך להסדיר תחלה שבחו של מקום ואחר כך להתפלל<sup style="color: gray;">72</sup>, אלא ניתן להתפלל אף קודם השבח<sup style="color: gray;">73</sup>. ב) ר' יהושע אומר יתפלל ואח"כ ישאל צרכיו, שנאמר: אשפוך לפניו שיחי צרתי לפניו אגיד<sup style="color: gray;">74</sup>, וטעם נוסף יש, שלדעתו צריך אדם להסדיר תחלה שבחו של מקום, ואחר כך להתפלל<sup style="color: gray;">75</sup>, לפיכך מתפלל תחלה שמונה עשרה, שיש שבח בתחלתו, ולאחר מכן שואל צרכיו<sup style="color: gray;">76</sup>, ובירושלמי אמרו טעם נוסף, שלדעתו כן נראה מן הכתוב: תפלה לעני כי יעטוף ולפני ה' ישפוך שיחו<sup style="color: gray;">77</sup>, שבתחלה יעטוף, היינו יתפלל את התפלה הקבועה<sup style="color: gray;">78</sup>, ואחר כך ישפוך שיחו, היינו בקשה על דברים שהוא צריך בפרטות<sup style="color: gray;">79</sup>. ג) נחום המדי וחכמים סוברים שלא כדברי זה ולא כדברי זה, אלא שואל אדם צרכיו בשומע תפלה<sup style="color: gray;">80</sup>, שהיא כוללת כל הצרכים, ולכך נתקנה<sup style="color: gray;">81</sup>, וכן הלכה<sup style="color: gray;">82</sup>.
<h4>בסוף כל ברכה</h4>
לסוברים – וכן הלכה - שמקום שאלת הצרכים הוא בשומע תפלה<sup style="color: gray;">83</sup>, אף אם בא לומר בסוף כל ברכה וברכה מעין כל ברכה וברכה, אומר<sup style="color: gray;">84</sup>, שאם יש לו חולה בתוך ביתו, אומר בברכת חולים, ואם צריך לפרנסה, אומר בברכת השנים<sup style="color: gray;">85</sup>.
יש מן הראשונים שכתבו שכמה חילוקי דינים יש במוסיף מעין הברכה, שאם שואל צרכיו ממש, כגון שיש לו חולה בתוך ביתו, ושואל שיתרפא, יכול לומר בלשון יחיד, ויכול לומר אפילו באמצע הברכה, אבל אם אינו לצרכו ממש, אסור לשאול בלשון יחיד, אלא צריך לשאול דוקא בלשון רבים, ולפיכך אסור לשאול באמצע הברכה, שהשואל בלשון רבים באמצע הברכה נראה כמוסיף על המטבע שתקנו חכמים, לפיכך שואל דוקא בלשון רבים ודוקא בסוף הברכה<sup style="color: gray;">86</sup>, וכתבו אחרונים שטוב לחוש לדבריהם<sup style="color: gray;">87</sup>. וראשונים חולקים וסוברים שמותר לשאול צרכיו בין באמצע הברכה ובין בסופה, בין בלשון רבים ובין בלשון יחיד<sup style="color: gray;">88</sup>, אלא שקודם ההוספות צריך להתחיל מעין הברכה, ולא לפתוח מיד בהן<sup style="color: gray;">89</sup>.
הוספות שבכל ברכה וברכה, כתבו ראשונים שכשהן צרכי יחיד אין להאריך בהן, וכשהן צרכי ציבור, מותר להאריך בהם<sup style="color: gray;">90</sup>.
<h4>בסוף התפלה</h4>
לסוברים – וכן הלכה – שמקום שאלת הצרכים הוא בשומע תפלה<sup style="color: gray;">91</sup>, אף אם בא לומר אחר תפלתו, אפילו כסדר יוה"כ, אומר<sup style="color: gray;">92</sup>, בין בלשון יחיד ובין בלשון רבים, בין צרכיו ממש ובין צרכי רבים<sup style="color: gray;">93</sup>.
שאלת צרכים שבסוף התפלה, יש ראשונים שכתבו שמקומה הוא בין קודם יהיו לרצון ובין אחר יהיו לרצון<sup style="color: gray;">94</sup>, ויש שכתבו שאף לסוברים שאת התחנונים הקבועים אומרים קודם יהיו לרצון<sup style="color: gray;">95</sup>, שאלת צרכים היא דוקא אחר יהיו לרצון<sup style="color: gray;">96</sup>.
<h4>בברכות הראשונות והאחרונות</h4>
לעולם אל ישאל אדם צרכיו לא בשלש ברכות ראשונות, ולא בשלש אחרונות, אלא באמצעיות<sup style="color: gray;">97</sup>, שבראשונות הוא דומה לעבד שמסדר שבח לפני רבו, ובאמצעיות דומה לעבד שמבקש פרס מרבו, ובאחרונות דומה לעבד שקבל פרס מרבו ונפטר והולך לו<sup style="color: gray;">98</sup>.
צרכי רבים, כתבו גאונים וראשונים, וכן כתבו אחרונים להלכה, שמותר לשאול בברכות הראשונות והאחרונות<sup style="color: gray;">99</sup>, לפי ששבח וכבוד הוא לרב, שרבים צריכים לו, ולפיכך עם מה שהעבד מסדר שבחו של רבו, יכול לשאול צרכי צבור<sup style="color: gray;">100</sup>, וכן מצינו שהברכות האחרונות עצמן, כולן צרכי רבים הן<sup style="color: gray;">101</sup>, וכן מצינו שאומרים יעלה-ויבא* בעבודה, שהיא משלש הברכות אחרונות<sup style="color: gray;">102</sup>, ומטעם זה נהגו לומר קרוב"ץ – פיוטים, ראשי תיבות: קול רנה וישועה באהלי צדיקים<sup style="color: gray;">103</sup> - בשלש ראשונות<sup style="color: gray;">104</sup>, ומטעם זה מוסיפים בימים נוראים זכרנו וגו' בברכת אבות<sup style="color: gray;">105</sup>, ומי כמוך וגו' בברכת גבורות<sup style="color: gray;">106</sup>, ובכן תן פחדך בקדושה, וכתוב לחיים בהודאה, ובספר חיים בשים שלום<sup style="color: gray;">107</sup>, וכן בחנוכה ופורים אומרים: כן יעשה לנו נסים ופלא<sup style="color: gray;">108</sup>, וכן מטעם זה יש נוהגים לומר "נחם" בתשעה באב בעבודה<sup style="color: gray;">109</sup>. ויש מן הגאונים שכתבו שאפילו צרכי רבים אסור לשאול בברכות הראשונות והאחרונות<sup style="color: gray;">110</sup>, ולדעתם אין אומרים זכרנו וגו' ואבינו מלכנו זכור רחמיך וגו' בימים הנוראים<sup style="color: gray;">111</sup>.
<h4>כוונה</h4>
המתפלל צריך שיכוין לבו בכל הברכות, ואם אינו יכול לכוין בכולן, יכוין את לבו באחת מהן<sup style="color: gray;">112</sup>, ובאיזו ברכה, באבות<sup style="color: gray;">113</sup>, ויש גורסים בדעת רב חסדא בהודאה<sup style="color: gray;">114</sup>. וע"ע אבות<sup style="color: gray;">115</sup> וע' הודאה<sup style="color: gray;">116</sup> וע' תפלה.
<h4>פתיחה וחתימה בברוך</h4>
אף על פי שכל ברכה שאינה פותחת בברוך אינה ברכה<sup style="color: gray;">117</sup>, בתפלת שמונה עשרה, הברכה הראשונה לבדה פותחת בברוך, אבל הברכות האחרות, מאחר שכל אחת מהן סמוכה לחברתה, אינן פותחות בברוך<sup style="color: gray;">118</sup>, שכל ברכה הסמוכה לחברתה אינה פותחת בברוך<sup style="color: gray;">119</sup>.
<h4>הזכרת מלכות</h4>
אף על פי שכל ברכה שאין בה מלכות אינה ברכה<sup style="color: gray;">120</sup>, ברכות תפלת שמונה עשרה – מלבד השיבה שפטינו, עי' עליה להלן<sup style="color: gray;">121</sup> - אין מזכירים בהן מלכות, לפי שאינן פותחות בברוך<sup style="color: gray;">122</sup>, וכל ברכה שאין בה פתיחה וחתימה אין מזכירים בה מלכות<sup style="color: gray;">123</sup>, והברכה הראשונה, שפותחת בברוך, אמירת מלך עוזר וגו' שבה היא במקום מלכות<sup style="color: gray;">124</sup>, או שאמירת אלהי אברהם שבה היא במקום מלכות, לפי שאברהם המליך את הקב"ה על כל העולם<sup style="color: gray;">125</sup>, ויש שכתבו שאמירת האל הגדול הגבור והנורא שבה היא במקום מלכות<sup style="color: gray;">126</sup>, וע"ע אבות<sup style="color: gray;">127</sup> וע' ברכות<sup style="color: gray;">128</sup>.
<h3><b>התוכן והסדר</b></h3>
<h4>המבנה</h4>
מאחר והתפלה, צריך שתהא לפי סדר מסוים: שבח בקשה והודאה<sup style="color: gray;">129</sup>, אף את תפלת שמונה עשרה תקנו לפי סדר זה<sup style="color: gray;">130</sup>, ששלשת הברכות הראשונות הן שבח לה', ושלשת אחרונות הן הודיה, והאמצעיות יש בהן שאלת כל הדברים, שהן כמו אבות לכל חפצי איש ואיש, ולצרכי הצבור כולם<sup style="color: gray;">131</sup>. ואמרו שבשלש הברכות הראשונות אדם דומה לעבד שמסדר שבח לפני רבו, ובאמצעיות דומה לעבד שמבקש פרס מרבו, ובאחרונות דומה לעבד שקבל פרס מרבו ונפטר והולך לו<sup style="color: gray;">132</sup>.
<h4>ה' שפתי תפתח</h4>
בתחלת תפלת שמונה עשרה, אומרים את הפסוק: ה' שפתי תפתח ופי יגיד תהלתך<sup style="color: gray;">133</sup>. בטעם שקבעוהו קודם התפלה, כתבו ראשונים שהתפלות כנגד תמידים תקנום<sup style="color: gray;">134</sup>, ופסוק זה, מוזכר אחריו זבח, שנאמר: כי לא תחפוץ זבח ואתנה<sup style="color: gray;">135</sup>. ובאלו תפלות אומרים אותו, נחלקו אמוראים: רבי אלעזר אמר שאין אומרים אותו אלא בתפלת המנחה, אבל בערבית ושחרית, מאחר וצריך לסמוך גאולה לתפלה, אי אפשר לאמרו, שהרי הוא מפסיק<sup style="color: gray;">136</sup>. ורב אשי אמר שאומרים אותו בכל התפלות, שמאחר וקבעוהו חכמים בתפלה, הרי זה כתפלה ארוכה, ואינו מפסיק בין גאולה לתפלה<sup style="color: gray;">137</sup>, וכן הלכה<sup style="color: gray;">138</sup>.
יש שנהגו לומר פסוקים נוספים קודם שמונה עשרה, כגון: שומע תפלה עדיך כל בשר וגו'<sup style="color: gray;">139</sup>, כי שם ה' אקרא וגו'<sup style="color: gray;">140</sup>, וכתבו ראשונים שאין לאמרם אלא במנחה ובמוסף, אבל לא בשחרית ובערבית, משום שהם מפסיקים בין גאולה לתפלה<sup style="color: gray;">141</sup>.
בירושלמי יש סוברים שאומרים לפני התפלה אף את הפסוק: יהיו לרצון אמרי פי וגו'<sup style="color: gray;">142</sup>.
<h4>אבות</h4>
הברכה הראשונה בשמונה עשרה היא ברכת אבות*<sup style="color: gray;">143</sup>, ומנין שאומרים אבות, שנאמר הבו לה' בני אלים<sup style="color: gray;">144</sup>, כלומר הזכירו לפניו את אילי הארץ, שהם האבות<sup style="color: gray;">145</sup>.
ברכת אבות היא היחידה בשמונה עשרה שפותחת בברוך<sup style="color: gray;">146</sup>, וכורעים בה תחלה וסוף<sup style="color: gray;">147</sup>, והכונה בה מעכבת<sup style="color: gray;">148</sup>, על פרטי ודיני ברכת אבות, וביאורים בנוסחה, ע"ע אבות.
על הוספת זכרנו לחיים וגו' בעשרת-ימי-תשובה*, ע"ע; על נוסח ברכת אבות של גר* ע"ע גר<sup style="color: gray;">149</sup>.
באגדה אמרו, שכשניצול אברהם מאור כשדים, פתחו מלאכי השרת ואמרו: ברוך אתה ה' מגן אברהם, והיא הברכה הראשונה שנאמרה על ידם, ואחריה נאמרו שאר הברכות בזמנים שונים, ועל פיהם סדרו אנשי כנסת הגדולה את ברכת אבות בראש תפלת שמונה עשרה<sup style="color: gray;">150</sup>. ברכת מגן אברהם רמוזה בתפלת חנה – שיש בה מעין שמונה עשרה ברכות<sup style="color: gray;">151</sup> - בתיבות: רמה קרני בה'<sup style="color: gray;">152</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">153</sup>, ברכת מגן אברהם היא כנגד הנבואה: כצפרים עפות כן יגן וגו'<sup style="color: gray;">154</sup>.
<h4>גבורות</h4>
הברכה השניה בשמונה עשרה היא ברכת גבורות*<sup style="color: gray;">155</sup>, הנקראת גם תחית המתים<sup style="color: gray;">156</sup>, ומנין שאומרים גבורות, שנאמר הבו לה' כבוד ועז<sup style="color: gray;">157</sup>. על נוסחתה ודיניה, ע"ע גבורות.
מזכירים גבורות גשמים בתחית המתים<sup style="color: gray;">158</sup>, על נוסח ההזכרה, הימים שאומרים אותה, ודין השוכחה, ע"ע גבורות. על הזכרת טל*, ע"ע טל.
על הוספת מי כמוך וגו' בעשרת-ימי-תשובה, ע"ע.
באגדה אמרו שכשנעקד יצחק אבינו על גבי המזבח ונעשה דשן, והיה אפרו מושלך על הר המוריה, הביא עליו הקדוש ברוך הוא טל והחיה אותו, ומיד פתחו מלאכי השרת ואמרו: ברוך אתה ה' מחיה המתים, ועל פיהם תקנו וסדרו אנשי כנסת הגדולה את ברכת גבורות<sup style="color: gray;">159</sup>. ברכת גבורות רמוזה בתפלת חנה – שיש בה מעין שמונה עשרה ברכות<sup style="color: gray;">160</sup> - בתיבות: ה' ממית ומחיה<sup style="color: gray;">161</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">162</sup>, ברכת מחיה המתים היא כנגד הנבואה: יחיו מתיך נבלתי וגו'<sup style="color: gray;">163</sup>.
על המתפלל שמונה עשרה קודם שברך אלהי נשמה, שיש סוברים שאינו מברך אלהי נשמה, לפי שיצא ידי חובה בברכת מחיה המתים, ע"ע ברכות השחר<sup style="color: gray;">164</sup>.
<h4>קדושת ה'</h4>
הברכה השלישית היא ברכת אתה קדוש, הנקראת קדושת-השם*<sup style="color: gray;">165</sup>, או קדושה, או קדושות<sup style="color: gray;">166</sup>, ומנין שאומרים קדושות, שנאמר הבו לה' כבוד שמו השתחוו לה' בהדרת קדש<sup style="color: gray;">167</sup>.
בסיום הברכה, בכל ימות השנה אומרים: האל הקדוש, ובעשרה ימים שבין ראש-השנה* ליום-הכפורים* אומרים: המלך הקדוש<sup style="color: gray;">168</sup>, על פרטי הדין, ודין הטועה ע"ע קדושת השם וע' עשרת ימי תשובה; על אמירת: ובכן תן פחדך וגו', ע"ע עשרת ימי תשובה.
על אמירת קדושה* קודם ברכת קדושת ה' ע"ע קדושה.
באגדה אמרו שכשבא יעקב אבינו ופגע בשערי שמים, והקדיש שמו של הקדוש ברוך הוא, מיד פתחו מלאכי השרת ואמרו: ברוך אתה ה' האל הקדוש, ועל פיהם תקנו וסדרו אנשי כנסת הגדולה את ברכת קדושת ה'<sup style="color: gray;">169</sup>. ברכת קדושת ה' רמוזה בתפלת חנה – שיש בה מעין שמונה עשרה ברכות<sup style="color: gray;">170</sup> - בתיבות: אין קדוש כה'<sup style="color: gray;">171</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">172</sup>, ברכת האל הקדוש היא כנגד הנבואה: כי בראותו ילדיו וגו' יקדישו שמי<sup style="color: gray;">173</sup>, וכן הנבואה: והיה הנשאר בציון וגו' קדוש יאמר לו<sup style="color: gray;">174</sup>.
<h4>סדר הברכות האמצעיות</h4>
שלש עשרה הברכות האמצעיות של שמונה עשרה, מאתה חונן ועד שומע תפלה, כתבו ראשונים שיש להן סדר מיוחד, תחלה ששה באדם עצמו, ולאחר מכן כנגדן ששה בצרכי הרבים, ולאחר מכן שומע תפלה כנגד כולם<sup style="color: gray;">175</sup>.
<h4>חונן הדעת</h4>
הברכה הרביעית היא ברכת חונן הדעת<sup style="color: gray;">176</sup>, הנקראת בינה<sup style="color: gray;">177</sup>, ומה ראו לומר בינה אחר קדושה, שנאמר: והקדישו את קדוש יעקב ואת אלהי ישראל יעריצו<sup style="color: gray;">178</sup>, רמז לברכת קדושה, ובסמוך נאמר: וידעו תעי רוח בינה<sup style="color: gray;">179</sup>, רמז לברכת הדעת<sup style="color: gray;">180</sup>. וכתבו ראשונים שמשום שמותר האדם מן הבהמה היא הבינה והשכל, ואם אין בינה אין תפלה, קבעוה ראש לברכות האמצעיות<sup style="color: gray;">181</sup>.
באגדה אמרו שכשבא פרעה להמליך את יוסף על מצרים, בדקו אם היה יודע בשבעים לשון, בא גבריאל ולמדו שבעים לשון, מיד פתחו מלאכי השרת פיהם ואמרו: ברוך אתה ה' חונן הדעת, ועל פיהם תקנו וסדרו אנשי כנסת הגדולה את ברכת חונן הדעת<sup style="color: gray;">182</sup>. ברכת חונן הדעת רמוזה בתפלת חנה – שיש בה מעין שמונה עשרה ברכות<sup style="color: gray;">183</sup> - בתיבות: כי אל דעות ה'<sup style="color: gray;">184</sup>. ולסוברים שהברכות האמצעיות שבשמונה עשרה, וסדרן, רמוזים בפרשת שובה ישראל שבספר הושע<sup style="color: gray;">185</sup>, ברכת חונן הדעת רמוזה במילים: קחו עמכם דברים<sup style="color: gray;">186</sup>, שנאמר: קחו מוסרי ואל כסף ודעת מחרוץ נבחר<sup style="color: gray;">187</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">188</sup>, ברכת חונן הדעת היא כנגד הנבואה: כי מלאה הארץ דעה וגו'<sup style="color: gray;">189</sup>.
<h4>הבדלה</h4>
הבדלה* במוצאי שבתות וימים טובים, יש תנאים סוברים שאומרים אותה בברכת הדעת, ויש סוברים שאומרה ברכה רביעית בפני עצמה<sup style="color: gray;">190</sup>, על פרטי השיטות, וכל דיני הבדלה, ע"ע הבדלה; על שאין אומרים "הביננו" במוצאי שבת, משום שצריך לומר הבדלה בחונן הדעת, ע"ע הביננו.
<h4>תשובה</h4>
הברכה החמישית היא ברכת השיבנו<sup style="color: gray;">191</sup>, ומה ראו לומר תשובה אחר בינה, שנאמר: ולבבו יבין ושב ורפא לו<sup style="color: gray;">192</sup>, הרי שהבינה מביאה לידי תשובה<sup style="color: gray;">193</sup>.
בטעם שתקנו לומר תיבת "אבינו" בברכת השיבנו, כתבו ראשונים שאנו מזכירים לפני ה' שהאב חייב ללמד את בנו, ולפיכך מבקשים: השיבנו אבינו לתורתך<sup style="color: gray;">194</sup>.
באגדה אמרו שכשעשה ראובן מעשה בלהה פילגש אביו נקנסה עליו מיתה, מיד חזר בתשובה, וחיה, מיד פתחו מלאכי השרת פיהם ואמרו: ברוך את ה' הרוצה בתשובה, ועל פיהם תקנו וסדרו אנשי כנסת הגדולה את ברכת הרוצה בתשובה<sup style="color: gray;">195</sup>. ברכת השיבנו רמוזה בתפלת חנה – שיש בה מעין שמונה עשרה ברכות<sup style="color: gray;">196</sup> - בתיבות: ונכשלים אזרו חיל<sup style="color: gray;">197</sup>. ולסוברים שהברכות האמצעיות שבשמונה עשרה, וסדרן, רמוזים בפרשת שובה ישראל שבספר הושע<sup style="color: gray;">198</sup>, ברכת השיבנו רמוזה במילים: ושובו אל ה'<sup style="color: gray;">199</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">200</sup>, ברכת הרוצה בתשובה היא כנגד הנבואה: הנני שב שבות אהלי יעקוב וגו'<sup style="color: gray;">201</sup>.
<h4>סליחה</h4>
הברכה השישית היא ברכת סלח לנו<sup style="color: gray;">202</sup>, ותקנוה אחר ברכת התשובה, לפי שנאמר: וישב אל ה' וירחמהו ואל אלהינו כי ירבה לסלוח<sup style="color: gray;">203</sup>. בטעם שתקנו לומר תיבת "אבינו" בברכת סלח לנו, כתבו ראשונים שהסליחה צריכה רחמים, כמו שנאמר: וישב אל ה' וירחמנו ואל אלהינו כי ירבה לסלוח, ואנו מזכירים רחמי האב, כמו שנאמר: כרחם אב על בנים<sup style="color: gray;">204</sup>, שירחם עלינו ויסלח לנו<sup style="color: gray;">205</sup>.
על המנהג לומר סליחות* בברכת סלח לנו בתענית-צבור*<sup style="color: gray;">206</sup> ע"ע סליחות וע' פיוטים וע' תענית צבור.
באגדה אמרו שכשעשה יהודה מעשה תמר ואמר הוציאוה ותשרף<sup style="color: gray;">207</sup>, שלחה לו הכר נא, מיד הודה ואמר צדקה ממני ונסלח לו על אותו עון, מיד פתחו מלאכי השרת ואמרו: ברוך אתה ה' חנון המרבה לסלוח, ועל פיהם תקנו וסדרו אנשי כנסת הגדולה את ברכת סלח לנו<sup style="color: gray;">208</sup>. ברכת סלח לנו רמוזה בתפלת חנה – שיש בה מעין שמונה עשרה ברכות<sup style="color: gray;">209</sup> - בתיבות: מוריד שאול ויעל<sup style="color: gray;">210</sup>. ולסוברים שהברכות האמצעיות שבשמונה עשרה, וסדרן, רמוזים בפרשת שובה ישראל שבספר הושע<sup style="color: gray;">211</sup>, ברכת סלח לנו רמוזה במילים: אמרו אליו כל תשא עון<sup style="color: gray;">212</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">213</sup>, ברכת סלח לנו היא כנגד הנבואה: בימים ההם ובעת ההיא נאם ה' יבוקש את עון ישראל ואיננו וגו'<sup style="color: gray;">214</sup>.
<h4>גאולה</h4>
הברכה השביעית היא ברכת ראה נא בענינו, הנקראת ברכת גאולה*<sup style="color: gray;">215</sup>, ותקנוה אחר ברכת סלח לנו, לפי שנאמר: הסלח לכל עונכי הרופא לכל תחלואיכי הגואל משחת חייכי<sup style="color: gray;">216</sup>, ואף על פי שבכתוב רפואה מפסקת בין סליחה לגאולה, קבעו בתפלה גאולה מיד אחר סליחה, כדי שגאולה תהיה הברכה השביעית, שלפי שעתידים להיגאל בשביעית – שבשנה השביעית לשמיטה יהיו מלחמות, ובמוצאי שביעית בן דוד בא, והמלחמה היא התחלת הגאולה – לפיכך קבעו את ברכת הגאולה בשביעית<sup style="color: gray;">217</sup>, ועוד, שנכון לומר גאולה אחר סליחה<sup style="color: gray;">218</sup>, שלאחר סליחה ומחילה ינצל מצרותיו ומשונאיו, לפי שברצות ה' דרכי איש גם אויביו ישלים איתו, ועוונותיו הם שגורמים להשניאו בעיני הבריות<sup style="color: gray;">219</sup>. חתימת הברכה היא: גואל ישראל, ולא גאל ישראל<sup style="color: gray;">220</sup>, לפי שהיא תפלה על העתיד<sup style="color: gray;">221</sup>.
לביאור הברכה והנוסח, ועל איזו גאולה מדובר, אם גאולה מהצרות הבאות תמיד, או מהגלות, ע"ע גאולה.
באגדה אמרו שכשמררו המצרים את חיי אבותינו, אמר הקדוש ברוך הוא לישראל: וגאלתי אתכם<sup style="color: gray;">222</sup>, מיד פתחו מלאכי השרת את פיהם ואמרו: ברוך אתה ה' גואל ישראל, ועל פיהם תקנו וסדרו אנשי כנסת הגדולה את ברכת הגאולה<sup style="color: gray;">223</sup>. ברכת גואל ישראל רמוזה בתפלת חנה – שיש בה מעין שמונה עשרה ברכות<sup style="color: gray;">224</sup> - בתיבות: שמחתי בישועתך<sup style="color: gray;">225</sup>. ולסוברים שהברכות האמצעיות שבשמונה עשרה, וסדרן, רמוזים בפרשת שובה ישראל שבספר הושע<sup style="color: gray;">226</sup>, ברכת ראה בענינו רמוזה במילים: אשור לא יושיענו וגו' אשר בך ירוחם יתום<sup style="color: gray;">227</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">228</sup>, ברכת גואל ישראל היא כנגד הנבואה: כי פדה ה' את יעקב וגאלו וגו'<sup style="color: gray;">229</sup>.
<h4>ברכות תענית</h4>
בתענית צבור מוסיפים ברכה בין גואל לרופא<sup style="color: gray;">230</sup>, על דיני ההוספה והנוסח, ואם אף היחיד מוסיף אותה, או שליח הצבור לבדו, ובאילו תפילות מוסיפים, ע"ע תענית צבור. בתעניות שעל הגשמים מאריכים בברכת גאולה, ומוסיפים ממנה והלאה שש ברכות נוספות<sup style="color: gray;">231</sup>, דיני הברכות ותוכנן, ע"ע תעניות גשמים.
<h4>רפואה</h4>
הברכה השמינית היא ברכת רפאנו<sup style="color: gray;">232</sup>, ומה ראו לומר רפואה בשמינית, מתוך שניתנה מילה* בשמינית, כלומר שמילה נעשית ביום השמיני ללידה, ומילה צריכה רפואה, לפיכך קבעוה בשמינית<sup style="color: gray;">233</sup>, וכן משום שמקומה של רפואה הוא אחר סליחה, אלא שהקדימו לה את ברכת הגאולה, שמקומה בשביעית<sup style="color: gray;">234</sup>.
התיבות: רפאנו ה' ונרפא הושיענו ונושעה כי תהלתנו אתה, שבתחלת הברכה, מקורן מן הכתוב: רפאני ה' וארפא הושיעני ואושעה כי תהלתי אתה<sup style="color: gray;">235</sup>, ואף על פי שכל הכתוב ליחיד אין מכנים אותו לרבים<sup style="color: gray;">236</sup>, כשאין הכוונה לקרא הפסוק אלא להתחנן דרך בקשה, הרי זה כשאר תפלות, ומותר לשנות לפי הצורך וענין התחנה והבקשה<sup style="color: gray;">237</sup>, או שכשקוראים פסוקים בודדים, ולא את כל המזמור או הענין, רשאים לשנות מיחיד לרבים<sup style="color: gray;">238</sup>.
באגדה אמרו שכשנצטער אברהם צער מילה, בא רפאל ורפאו, מיד פתחו מלאכי השרת ואמרו: ברוך אתה ה' רופא חולים, ועל פיהם תקנו וסדרו אנשי כנסת הגדולה את ברכת הרפואה<sup style="color: gray;">239</sup>. ברכת רפאנו רמוזה בתפלת חנה – שיש בה מעין שמונה עשרה ברכות<sup style="color: gray;">240</sup> - בתיבות: מקים מעפר דל<sup style="color: gray;">241</sup>. ולסוברים שהברכות האמצעיות שבשמונה עשרה, וסדרן, רמוזים בפרשת שובה ישראל שבספר הושע<sup style="color: gray;">242</sup>, ברכת רפאנו רמוזה במילים: ארפא משובתם<sup style="color: gray;">243</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">244</sup>, ברכת רופא חולי עמו ישראל היא כנגד הנבואה: כי אעלה ארוכה לך וממכותיך ארפאך וגו'<sup style="color: gray;">245</sup>.
<h4>ברכת השנים</h4>
הברכה התשיעית היא ברכת השנים<sup style="color: gray;">246</sup>, ומה ראו לאמרה בתשיעית, כנגד מפקיעי שערים, לפי שבמזמור התשיעי<sup style="color: gray;">247</sup> בתהלים נאמר: שבר זרוע רשע<sup style="color: gray;">248</sup>, והכוונה למפקיעי שערים<sup style="color: gray;">249</sup>, ובירושלמי אמרו כנגד קול ה' שובר ארזים<sup style="color: gray;">250</sup>, שהוא השם התשיעי שבמזמור הבו לה' בני אלים – שי"ח האזכרות שבו מרמזות לברכות שמונה עשרה<sup style="color: gray;">251</sup> – שהוא רומז על מפקיעי שערים<sup style="color: gray;">252</sup>.
ברכת השנים, שואלים בה את הגשמים בימות הגשמים<sup style="color: gray;">253</sup>. על נוסח השאלה, ואם משנים את כל נוסח הברכה, והזמנים שאומרים אותה בארץ-ישראל* ובחוץ-לארץ*, ודין הטועה בה, ע"ע שאלה; על שאין אומרים "הביננו" בימות הגשמים מחמת הצורך לשאול גשמים בברכת השנים ע"ע הביננו.
באגדה אמרו שכשזרע יצחק אבינו ומצא מאה שערים<sup style="color: gray;">254</sup>, מיד פתחו מלאכי השרת ואמרו: ברוך אתה ה' מברך השנים<sup style="color: gray;">255</sup>, ועל פיהם תקנו וסדרו אנשי כנסת הגדולה את ברכת השנים<sup style="color: gray;">256</sup>. ברכת השנים רמוזה בתפלת חנה – שיש בה מעין שמונה עשרה ברכות<sup style="color: gray;">257</sup> - בתיבות: שבעים בלחם<sup style="color: gray;">258</sup>. ולסוברים שהברכות האמצעיות שבשמונה עשרה, וסדרן, רמוזים בפרשת שובה ישראל שבספר הושע<sup style="color: gray;">259</sup>, ברכת השנים רמוזה במילים: אהיה כטל לישראל<sup style="color: gray;">260</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">261</sup>, ברכת השנים היא כנגד הנבואה: ואתם הרי ישראל ענפכם תתנו ופריכם תשאו לעמי וגו'<sup style="color: gray;">262</sup>.
<h4>קיבוץ גלויות</h4>
הברכה העשירית היא תקע בשופר, הנקראת קיבוץ גלויות<sup style="color: gray;">263</sup>, ומה ראו לאמרה לאחר ברכת השנים, שנאמר: ואתם הרי ישראל ענפכם תתנו ופריכם תשאו לעמי ישראל כי קרבו לבוא<sup style="color: gray;">264</sup>, הרי שקיבוץ גלויות, בעת ברכת השנים הוא<sup style="color: gray;">265</sup>. ומזכירים בה תקיעת שופר, לפי שקבוץ גלויות הוא על ידי תקיעת שופר, שנאמר: והיה ביום ההוא יתקע בשופר גדול ובאו האבדים וגו' והשתחוו לה' בהר הקודש בירושלים<sup style="color: gray;">266</sup>, וכן לפי שקיבוץ הגליות הוא כדי להקריב קרבנות, ובקרבנות יש תקיעה שנאמר: וביום שמחתכם ובמועדיכם ובראשי חדשיכם ותקעתם בחצוצרות וגו'<sup style="color: gray;">267</sup>.
באגדה אמרו שכשבא יעקב אבינו למצרים, וראה יוסף ושמעון, ונתקבצו הוא ובניו כלם כאחד, מיד פתחו מלאכי השרת ואמרו: ברוך אתה ה' מקבץ נדחי עמו ישראל, ועל פיהם תקנו וסדרו אנשי כנסת הגדולה את ברכת קיבוץ גלויות<sup style="color: gray;">268</sup>. ברכת קבוץ גלויות רמוזה בתפלת חנה – שיש בה מעין שמונה עשרה ברכות<sup style="color: gray;">269</sup> - בתיבות: רגלי חסידיו ישמר<sup style="color: gray;">270</sup>. ולסוברים שהברכות האמצעיות שבשמונה עשרה, וסדרן, רמוזים בפרשת שובה ישראל שבספר הושע<sup style="color: gray;">271</sup>, ברכת קבוץ גלויות רמוזה במילים: ילכו יונקותיו<sup style="color: gray;">272</sup>, שנאמר: ויעל כיונק לפניו<sup style="color: gray;">273</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">274</sup>, ברכת תקע בשופר היא כנגד הנבואה: והיה ביום ההוא יתקע בשופר גדול וגו'<sup style="color: gray;">275</sup>.
בזמן שבית המקדש היה קיים, נוסח הברכה היה שונה, שלא התפללו על קיבוץ גלויות, אלא שלא יגלו ישראל מארצם<sup style="color: gray;">276</sup>.
<h4>השיבה שופטינו</h4>
הברכה האחת עשרה היא השיבה שופטינו<sup style="color: gray;">277</sup>, ומה ראו לאמרה אחר קבוץ גלויות, לפי שכיון שנתקבצו גלויות נעשה דין ברשעים, ושבים השופטים כבראשונה והיועצים כבתחלה, שנאמר: ואשיבה ידי עליך ואצרף כבר סיגיך וגו' ואשיבה שפטיך כבראשנה<sup style="color: gray;">278</sup>. בחתימתה בכל ימות השנה אומרים: ברוך אתה ה' מלך אוהב צדקה ומשפט, ובעשרה ימים שבין ראש השנה ליום הכפורים אומרים: המלך המשפט<sup style="color: gray;">279</sup>, על פרטי הדין בעשרת-ימי-תשובה*, ודין הטועה, ע"ע עשרת ימי תשובה. בטעם שמזכירים בחתימתה מלכות, בשונה משאר הברכות שבשמונה עשרה<sup style="color: gray;">280</sup>, כתבו ראשונים שלגבי משפט שייך לומר מלכות יותר משאר ברכות, שנאמר: מלך במשפט יעמיד ארץ<sup style="color: gray;">281</sup>. וכתבו ראשונים שיש מקומות שנהגו שלא לומר מלכות אף בברכה זו<sup style="color: gray;">282</sup>.
באגדה אמרו שכשנתנה תורה לישראל, ואמר לו הקדוש ברוך הוא למשה ואלה המשפטים אשר תשים לפניהם<sup style="color: gray;">283</sup>, מיד פתחו מלאכי השרת ואמרו ברוך אתה ה' אוהב צדקה ומשפט, ועל פיהם תקנו וסדרו אנשי כנסת הגדולה את ברכת השיבה שופטינו<sup style="color: gray;">284</sup>. ברכת השיבה שופטינו רמוזה בתפלת חנה – שיש בה מעין שמונה עשרה ברכות<sup style="color: gray;">285</sup> - בתיבות: ה' ידין אפסי ארץ<sup style="color: gray;">286</sup>. ולסוברים שהברכות האמצעיות שבשמונה עשרה, וסדרן, רמוזים בפרשת שובה ישראל שבספר הושע<sup style="color: gray;">287</sup>, ברכת השיבה שופטינו רמוזה במילים: ויהי כזית הודו<sup style="color: gray;">288</sup>, שנאמר: ונתת מהודך עליו<sup style="color: gray;">289</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">290</sup>, ברכת השיבה שופטינו היא כנגד הנבואה: ואשיבה שופטיך כבראשונה וגו'<sup style="color: gray;">291</sup>.
<h4>ברכת המינים</h4>
הברכה השתים עשרה היא ברכת-המינים*<sup style="color: gray;">292</sup>, שהוסיפוה בתקופה מאוחרת, אחר תקנת שאר הברכות<sup style="color: gray;">293</sup>, וקבעוה אחר השיבה שופטינו, לפי שכיון שנעשה דין מן הרשעים, כלו המינים<sup style="color: gray;">294</sup>. וכללו בה אף את הזדים, שנאמר: ושבר פשעים וחטאים יחדו ועזבי ה' יכלו<sup style="color: gray;">295</sup>, שעזבי ה' אלו המינים, והפושעים אלו הזדים<sup style="color: gray;">296</sup>. על דקדוקי נוסחאותיה, ודין הטועה בה, ע"ע ברכת המינים.
באגדה אמרו שכשטבעו המצרים בים פתחו מלאכי השרת ואמרו ברוך אתה ה' מכניע זדים, ועל פיהם תקנו וסדרו אנשי כנסת הגדולה את ברכת המינים<sup style="color: gray;">297</sup>. ברכת המינים רמוזה בתפלת חנה – שיש בה מעין שמונה עשרה ברכות<sup style="color: gray;">298</sup> - בתיבות: ורשעים בחושך ידמו<sup style="color: gray;">299</sup>. ולסוברים שהברכות האמצעיות שבשמונה עשרה, וסדרן, רמוזים בפרשת שובה ישראל שבספר הושע<sup style="color: gray;">300</sup>, ברכת המינים רמוזה במילים: וריח לו כלבנון<sup style="color: gray;">301</sup>, ולא כמינים המבאישים ריחם<sup style="color: gray;">302</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">303</sup>, ברכת המינים היא כנגד הנבואה: ושבר פושעים וחטאים יחדו וגו'<sup style="color: gray;">304</sup>.
<h4>על הצדיקים</h4>
הברכה השלש עשרה היא ברכת על הצדיקים<sup style="color: gray;">305</sup>, וסדרוה אחר ברכת המינים, לפי שכיון שכלו המינים, מתרוממת קרן צדיקים, שנאמר: וכל קרני רשעים אגדע תרוממנה קרנות צדיק<sup style="color: gray;">306</sup>, וכולל גירי הצדק עם הצדיקים, שנאמר מפני שיבה תקום והדרת פני זקן<sup style="color: gray;">307</sup>, ובסמוך נאמר: וכי יגור אתך גר<sup style="color: gray;">308</sup>.
באגדה אמרו שכשאמר לו הקדוש ברוך הוא ליעקב אבינו ויוסף ישית ידו על עיניך<sup style="color: gray;">309</sup>, שמח ובטח על דברו של מקום, ובשעה שנפטר יעקב אבינו מן העולם ובא יוסף ונתן שתי ידיו על עיניו ונשקו ובכה עליו, מיד פתחו מלאכי השרת ואמרו: ברוך אתה ה' משען ומבטח לצדיקים, ועל פיהם תקנו וסדרו אנשי כנסת הגדולה את ברכת על הצדיקים<sup style="color: gray;">310</sup>. ברכת על הצדיקים רמוזה בתפלת חנה – שיש בה מעין שמונה עשרה ברכות<sup style="color: gray;">311</sup> - בתיבות: קשת גבורים חתים<sup style="color: gray;">312</sup>. ולסוברים שהברכות האמצעיות שבשמונה עשרה, וסדרן, רמוזים בפרשת שובה ישראל שבספר הושע<sup style="color: gray;">313</sup>, ברכת על הצדיקים רמוזה במילים: ישובו יושבי בצלו<sup style="color: gray;">314</sup>, שנאמר: יושב בסתר עליון בצל שדי<sup style="color: gray;">315</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">316</sup>, ברכת על הצדיקים היא כנגד הנבואה: ועמך כולם צדיקים וגו'<sup style="color: gray;">317</sup>.
<h4>ירושלים</h4>
הברכה הארבע עשרה היא בונה ירושלים<sup style="color: gray;">318</sup>, וסדרוה אחר ברכת הצדיקים, לפי שעיקר התרוממות קרנם היא בירושלים, שנאמר: שאלו שלום ירושלים ישליו אהביך<sup style="color: gray;">319</sup>.
בתשעה-באב* מוסיפים בה: נחם ה' וגו'<sup style="color: gray;">320</sup>, על דיני נחם, ועל המחלוקת אם אומרים אותו בבונה ירושלים או בהודאה, ע"ע תשעה באב.
בתוספתא ובירושלמי אמרו שנהגו לכלול את ברכת צמח דוד בתוך ברכת בונה ירושלים<sup style="color: gray;">321</sup>, והבבלי אינו סובר כן<sup style="color: gray;">322</sup>.
באגדה אמרו שכשבנה שלמה את בית המקדש, מיד פתחו מלאכי השרת ואמרו ברוך אתה ה' בונה ירושלים, ועל פיהם תקנו וסדרו אנשי כנסת הגדולה את ברכת בונה ירושלים<sup style="color: gray;">323</sup>. ברכת בונה ירושלים רמוזה בתפלת חנה – שיש בה מעין שמונה עשרה ברכות<sup style="color: gray;">324</sup> - בתיבות: ויתן עוז למלכו<sup style="color: gray;">325</sup>. ולסוברים שהברכות האמצעיות שבשמונה עשרה, וסדרן, רמוזים בפרשת שובה ישראל שבספר הושע<sup style="color: gray;">326</sup>, ברכת בונה ירושלים רמוזה במילים: יחיו דגן<sup style="color: gray;">327</sup>, שנאמר: בטנך ערמת חטים<sup style="color: gray;">328</sup>, ונאמר: השם גבולך שלום חלב חטים ישביעך<sup style="color: gray;">329</sup>, ודימה ירושלים ללחם, לפי שנאמר: ומלכי צדק מלך שלם הוציא לחם<sup style="color: gray;">330</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא, ברכת בונה ירושלים היא כנגד דברי המשורר: בונה ירושלים ה' נדחי ישראל וגו'<sup style="color: gray;">331</sup>.
בזמן שבית המקדש היה קיים, נראה שנוסח הברכה היה שונה, שלא התפללו שתיבנה ירושלים, אלא שלא תחרב<sup style="color: gray;">332</sup>.
<h4>צמח דוד</h4>
הברכה החמש עשרה היא ברכת צמח דוד<sup style="color: gray;">333</sup>, וסדרוה אחר ברכת בונה ירושלים, לפי שכיון שנבנית ירושלים בא דוד, שנאמר: אחר ישבו בני ישראל ובקשו את ה' אלהיהם ואת דוד מלכם<sup style="color: gray;">334</sup>. ובתוספתא ובירושלמי אמרו שנהגו לכלול את ברכת צמח דוד בתוך ברכת בונה ירושלים<sup style="color: gray;">335</sup>, והבבלי אינו סובר כן<sup style="color: gray;">336</sup>. חתימת הברכה היא: מצמיח קרן ישועה<sup style="color: gray;">337</sup>.
באגדה אמרו שכשנושעו ישראל ועברו בים סוף ואמרו שירה, פתחוו מלאכי השרת ואמרו ברוך אתה ה' מצמיח קרן ישועה<sup style="color: gray;">338</sup>, ועל פיהם תקנו וסדרו אנשי כנסת הגדולה את ברכת צמח דוד<sup style="color: gray;">339</sup>. ברכת צמח דוד רמוזה בתפלת חנה – שיש בה מעין שמונה עשרה ברכות<sup style="color: gray;">340</sup> - בתיבות: וירם קרן משיחו<sup style="color: gray;">341</sup>. ולסוברים שהברכות האמצעיות שבשמונה עשרה, וסדרן, רמוזים בפרשת שובה ישראל שבספר הושע<sup style="color: gray;">342</sup>, ברכת צמח דוד רמוזה במילים: ויפרחו כגפן<sup style="color: gray;">343</sup>, שנאמר בדוד: אסרי לגפן עירה<sup style="color: gray;">344</sup>, ונאמר: גפן ממצרים תסיע<sup style="color: gray;">345</sup>, ודימה ירושלים ודוד ללחם ויין<sup style="color: gray;">346</sup>, לפי שנאמר: ומלכי צדק מלך שלם הוציא לחם ויין<sup style="color: gray;">347</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">348</sup>, ברכת צמח דוד היא כנגד דברי המשורר: שם אצמיח קרן לדוד וגו'<sup style="color: gray;">349</sup>, וכן כנגד הנבואה: הנה ימים באים נאם ה' והקמתי לדוד צמח וגו'<sup style="color: gray;">350</sup>.
בזמן שבית המקדש היה קיים נוסח הברכה היה שונה, שלא התפללו שתחזור מלכות בית דוד למקומה, אלא שתתקיים מלכות בית דוד<sup style="color: gray;">351</sup>.
<h4>שמע קולנו</h4>
הברכה השש עשרה היא ברכת שמע קולנו<sup style="color: gray;">352</sup>, וסדרוה אחר ברכת צמח דוד, לפי שכיון שבא דוד באתה תפלה, שנאמר והביאותים אל הר קדשי ושמחתים בבית תפלתי<sup style="color: gray;">353</sup>. ובירושלמי אמרו בטעם ששמע קולנו היא הברכה החמש עשרה – קודם שתקנו את ברכת המינים – שהיא כנגד הכתוב: ה' למבול ישב וגו'<sup style="color: gray;">354</sup>, שהוא השם החמשה עשר מתוך י"ח השמות שבמזמור הבו לה' בני אלים, הרומזים על ברכות שמונה עשרה<sup style="color: gray;">355</sup>, ויש בו רמז לתפלה, שהקדוש ברוך הוא שומע תפלה ומעכב את הפורענות מלבא לעולם כמו שנשבע מלהביא עוד מבול<sup style="color: gray;">356</sup>.
בברכת שמע קולנו יכול אדם לשאול את צרכיו<sup style="color: gray;">357</sup>. ויחיד מוסיף בה בה עננו וגו' בתעניות* ומעמדות*<sup style="color: gray;">358</sup>, על פרטי הדין, ובאלו תפילות אומר, ודין השוכח, ע"ע תעניות וע' מעמדות.
באגדה אמרו שכשנאנחו ישראל וזעקו לאל ושמע זעקתם, כמו שנאמר: ויאנחו בני ישראל מן העבודה ויזעקו ותעל שועתם אל האלהים מן העבודה<sup style="color: gray;">359</sup>, מיד פתחו מלאכי השרת ואמרו: ברוך אתה ה' שומע תפלה, ועל פיהם תקנו וסדרו אנשי כנסת הגדולה את ברכת שומע תפלה<sup style="color: gray;">360</sup>. ברכת שמע קולנו רמוזה בתפלת חנה – שיש בה מעין שמונה עשרה ברכות<sup style="color: gray;">361</sup> - בתיבות: ואין צור כאלהינו<sup style="color: gray;">362</sup>. ולסוברים שהברכות האמצעיות שבשמונה עשרה, וסדרן, רמוזים בפרשת שובה ישראל שבספר הושע<sup style="color: gray;">363</sup>, ברכת שומע תפלה רמוזה במילים: ממני פריך נמצא<sup style="color: gray;">364</sup>, ותפלת עננו – שבתוך שומע תפלה<sup style="color: gray;">365</sup> – רמוזה במלים: אני עניתי ואשורנו<sup style="color: gray;">366</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">367</sup>, ברכת שמע קולנו היא כנגד הנבואה: והביאותים אל הר קדשי ושמחתים בבית תפלתי וגו'<sup style="color: gray;">368</sup>.
<h4>עבודה</h4>
הברכה השבע עשרה היא ברכת רצה ה' וגו'<sup style="color: gray;">369</sup>, הנקראת עבודה<sup style="color: gray;">370</sup>, וסדרוה אחר ברכת שומע תפלה, לפי שכיון שבאת תפלה באת עבודה, שנאמר: ושמחתים בבית תפלתי עולתיהם וזבחיהם לרצון על מזבחי<sup style="color: gray;">371</sup>. בראש-חודש* וחול-המועד* מוסיפים בה יעלה-ויבא*<sup style="color: gray;">372</sup>, על דיני הזכרתו ושכחתו ע"ע יעלה ויבא.
יש מן הראשונים שכתבו שנוהגים שבתפלות מנחה וערבית, שאין אומרים בהן ברכת כהנים – ע"ע נשיאת כפים, אימתי אומרים ברכת כהנים - אין אומרים רצה ה' וגו', אלא פותחים את הברכה: ואשי ישראל וגו'<sup style="color: gray;">373</sup>. ואחרים כתבו שאומרים רצה בכל התפלות<sup style="color: gray;">374</sup>, וכן הלכה<sup style="color: gray;">375</sup>.
ואשי ישראל ותפלתם וגו' תקבל וגו', בבאור התפלה על אשי ישראל בזמן בזה, שאין קרבנות, כתבו ראשונים שהבקשה היא שיתקבלו התפלות, שהן כנגד התמידים<sup style="color: gray;">376</sup>. ויש שבארו על פי מה שאמרו שמיכאל שר ישראל מקריב – את נשמותיהם של הצדיקים, או כבשים של אש<sup style="color: gray;">377</sup> - במזבח הבנוי למעלה כנגד מזבח שלמטה<sup style="color: gray;">378</sup>, שעל קרבנות אלו מבקשים שיתקבלו באהבה וברצון<sup style="color: gray;">379</sup>. ויש מפרשים שהוא נסוב על שלמעלה ממנו, והשב העבודה לדביר ביתך ואשי ישראל, ואחר כך ענין חדש: ותפלתם תקבל ברצון וגו'<sup style="color: gray;">380</sup>.
באגדה אמרו שכשעשו ישראל המשכן וירדה שכינה, ושכנה בין שני הכרובים, מיד פתחו מלאכי השרת ואמרו ברוך אתה ה' המחזיר ברחמיו מהרה שכינתו לציון, ועל פיהם תקנו וסדרו אנשי כנסת הגדולה את ברכת עבודה<sup style="color: gray;">381</sup>. ברכת עבודה רמוזה בתפלת חנה – שיש בה מעין שמונה עשרה ברכות<sup style="color: gray;">382</sup> - בתיבות: אל תרבו תדברו גבוהה<sup style="color: gray;">383</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">384</sup>, ברכת רצה היא כנגד הנבואה: והביאותים אל הר קדשי וגו' עולותיהם וזבחיהם לרצון וגו'<sup style="color: gray;">385</sup>.
ברכת רצה היא אחת משלשת הברכות שנאמרו בבית המקדש בכל בוקר<sup style="color: gray;">386</sup>, ושהכהן הגדול היה מברך במקדש ביום הכפורים<sup style="color: gray;">387</sup>, והמלך היה מברך אותה בהקהל אחר קריאתו בתורה<sup style="color: gray;">388</sup>. ונראה מדברי ראשונים שבזמן שבית המקדש היה קיים, נוסח ברכת עבודה היה: רצה ה' אלהינו עבודת עמך ישראל ואשי ישראל ותפלתם תקבל ברצון, ברוך המקבל עבודת עמו ישראל ברצון, או שאותך לבדך ביראה נעבוד<sup style="color: gray;">389</sup>, או ברוך אתה ה' שוכן בציון<sup style="color: gray;">390</sup>.
<h4>הודאה</h4>
הברכה השמונה עשרה היא ברכת מודים אנחנו לך<sup style="color: gray;">391</sup>, הנקראת הודאה<sup style="color: gray;">392</sup>, וסדרוה אחר ברכת עבודה, שכיון שבאת עבודה באתה תודה, שנאמר זבח תודה יכבדנני<sup style="color: gray;">393</sup>, וכן מסתבר, שעבודה והודאה, דבר אחד הן<sup style="color: gray;">394</sup>, שאף הודאה, עבודה של מקום היא<sup style="color: gray;">395</sup>. ברכת הודאה היתה נאמרת על ידי הכהן הגדול ביום הכפורים בבית המקדש<sup style="color: gray;">396</sup>, ועל ידי המלך בהקהל לאחר קריאתו בתורה<sup style="color: gray;">397</sup>.
כוונה בברכת הודאה, יש ראשונים שכתבו בדעת אמוראים שהיא מעכבת<sup style="color: gray;">398</sup>, וע"ע הודאה<sup style="color: gray;">399</sup>. בהודאה שוחים תחלה וסוף<sup style="color: gray;">400</sup>, על פרטי דיני הכריעות ע"ע הודאה וע' כריעה. על ביאור נוסח הברכה, ודקדוקים בו, ע"ע הודאה.
האומר מודים מודים משתקים אותו<sup style="color: gray;">401</sup>, לפי שנראה כמודה לשתי רשויות<sup style="color: gray;">402</sup>, על פרטי הדין ע"ע הודאה.
בחנוכה* ופורים* מוסיפים בהודאה על הניסים וגו', על פרטי הדין, ודין השוכח, ע"ע חנוכה וע' פורים; על הוספת וכתוב לחיים וגו' בעשרת-ימי-תשובה*, ע"ע; על הסוברים שמבדילים במוצאי שבת בברכת הודאה ע"ע הודאה וע' הבדלה; על הסוברים שבתשעה באב אומרים את תפלת "נחם" בהודאה, ע"ע תשעה באב.
באגדה אמרו שכשהכניס שלמה הארון לפני ולפנים ואמר ה' אלהים אל תשב פני משיחך וגו'<sup style="color: gray;">403</sup>, ונתן הודאה ושבח למקום, ואמר ברוך ה' אשר נתן מנוחה לעמו ישראל וגו'<sup style="color: gray;">404</sup>, מיד פתחו מלאכי השרת ואמרו ברוך אתה ה' הטוב שמך ולך נאה להודות, ועל פיהם תקנו וסדרו אנשי כנסת הגדולה את ברכת הודאה<sup style="color: gray;">405</sup>. ברכת הודאה רמוזה בתפלת חנה – שיש בה מעין שמונה עשרה ברכות<sup style="color: gray;">406</sup> - בתיבות: יצא עתק מפיכם<sup style="color: gray;">407</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">408</sup>, ברכת מודים היא כנגד הנבואה: קול אומרים הודו וגו'<sup style="color: gray;">409</sup>.
<h4>ברכת כהנים</h4>
על ברכת כהנים, פרטי ודיניה, ואם היחיד אומר אותה, או שנאמרת דוקא בחזרת-הש"ץ*, ע"ע נשיאת כפים.
<h4>שלום</h4>
הברכה התשע עשרה היא שים שלום<sup style="color: gray;">410</sup>, ויש מן הראשונים שכתבו שנקראת ברכת כהנים<sup style="color: gray;">411</sup>, ומה ראו לאמרה אחר ברכת כהנים, שנאמר בתורה אחר ברכת כהנים: ושמו את שמי על בני ישראל ואני אברכם<sup style="color: gray;">412</sup>, וברכתו של הקדוש ברוך הוא היא שלום, שנאמר: ה' יברך את עמו בשלום<sup style="color: gray;">413</sup>. בירושלמי אמרו בטעם שחותמים בשלום, שכל הברכות חותמיהם שלום<sup style="color: gray;">414</sup>.
בנוסח הברכה כתוב גאונים שאומרים: ברכנו וגו' כולנו כאחד, ולא כאחת, שהכוונה כאברהם אבינו, שכתוב בו: כי אחד קראתיו ואברכהו וארבהו<sup style="color: gray;">415</sup>. וכתבו ראשונים שיש לומר: כי באור פניך וגו', ולא מאור פניך, שנאמר: באור פני מלך חיים<sup style="color: gray;">416</sup>, ונאמר: באור פניך יהלכון<sup style="color: gray;">417</sup>.
יש מן הראשונים והאחרונים שכתבו ששתי נוסחאות יש לברכת שים שלום, הנוסח הרגיל, המתחיל: שים שלום וגו', שאומרים אותו בזמן הראוי לברכת כהנים, כלומר בשחרית ובמוסף – ע"ע נשיאת כפים - ונוסח אחר, המתחיל: שלום רב, שאומרים אותו במחה ובערבית, שאין אומרים בהן ברכת כהנים<sup style="color: gray;">418</sup>.
יש מקומות שנהגו לקצר את ברכת שים שלום, ולומר: עושה שלום ברכנו כולנו ברב עוז ושלום ברוך אתה ה' המברך את עמו בשלום, וכתבו ראשונים שמאחר וחכמים תקנו מטבע ארוך לברכה, כלשאר ברכות שמונה עשרה, המקצרו הרי הוא משנה ממטבע שטבעו חכמים בברכות, ולא יצא ידי חובתו<sup style="color: gray;">419</sup>.
חתימת הברכה: המברך את עמו ישראל בשלום<sup style="color: gray;">420</sup>. ויש גורסים: עושה השלום<sup style="color: gray;">421</sup>. על המנהג לסיים עושה השלום בעשרת ימי תשובה, ע"ע<sup style="color: gray;">422</sup>.
על הוספת: בספר חיים וגו', בין ראש השנה ליום הכפורים ע"ע עשרת ימי תשובה.
באגדה אמרו שכשנכנסו ישראל לארץ ונתקיים עליהם המקרא שנאמר ונתתי שלום בארץ<sup style="color: gray;">423</sup>, מיד פתחו מלאכי השרת ואמרו ברוך עושה השלום, ועל פיהם תקנו וסדרו אנשי כנסת הגדולה את ברכת שלום<sup style="color: gray;">424</sup>. ברכת שלום רמוזה בתפלת חנה – שיש בה מעין שמונה עשרה ברכות<sup style="color: gray;">425</sup> - בתיבות: ויתן עוז למלכו<sup style="color: gray;">426</sup>. ולפי המדרש הסובר שברכות שמונה עשרה נתקנו כנגד י"ח ברכות שבנבואות לעתיד לבא<sup style="color: gray;">427</sup>, ברכת שים שלום היא כנגד הנבואה: וישב עמי בנוה שלום וגו'<sup style="color: gray;">428</sup>, וכנגד הנבואה: וכל בניך למודי ה' ורב שלום בניך<sup style="color: gray;">429</sup>.
<h4>יהיו לרצון</h4>
בסוף תפלת שמונה עשרה אומרים את הפסוק: יהיו לרצון אמרי פי והגיון לבי לפניך ה' צורי וגאלי<sup style="color: gray;">430</sup>. ובטעם שתקנו לאמרו אחר התפלה ולא לפניה, אמרו, שדוד אמרו בתהלים לאחר שמונה עשרה פרשיות<sup style="color: gray;">431</sup>. ובירושלמי יש סוברים שאומרים אותו לפני התפלה<sup style="color: gray;">432</sup>.
אם אומרים יהיו לרצון אחר התחנונים או לפניהם עי' להלן<sup style="color: gray;">433</sup>.
<h4>תחנונים</h4>
אחר התפלה נוהגים לומר: אלהי נצור לשוני וגו'<sup style="color: gray;">434</sup>. וכן נוהגים לומר: עשה למען שמך, עשה למען ימינך<sup style="color: gray;">435</sup>, עשה למען תורתך, עשה למען קדושתך<sup style="color: gray;">436</sup>, ויש שהוסיפו: עשה למען מלאכי מרומים, עשה למען צדקתך<sup style="color: gray;">437</sup>, עשה למען כבודך, עשה למען מלכותך, עשה למען קדושת שמך, עשה למען גדלך ותפארתך, עשה למען מקדשך והיכלך<sup style="color: gray;">438</sup>, עשה למען משיח צדקך<sup style="color: gray;">439</sup>, עשה למענך אם לא למעננו<sup style="color: gray;">440</sup>, שכל האומר דברים אלו אחר התפלה, תפלתו אינה חוזרת ריקם<sup style="color: gray;">441</sup>, והרגיל בהם זוכה ומקבל פני שכינה<sup style="color: gray;">442</sup>. ויש שהוסיפו: הרחמן יזכנו לשני המשיח ולחיי העולם הבא<sup style="color: gray;">443</sup>. ויש שהוסיפו: למען יחלצון ידידיך הושיעה ימינך ועננו<sup style="color: gray;">444</sup>. ויש שהוסיפו שחכמים תקנו לומר<sup style="color: gray;">445</sup>: מלכינו אלהינו יחד שמך בעולמך<sup style="color: gray;">446</sup>, יחד מלכותך בעולמך, ויחד זכרך בעולמך<sup style="color: gray;">447</sup>, בנה עירך<sup style="color: gray;">448</sup>, בנה ביתך, שכלל היכלך, קרב קץ ביאת משיחך<sup style="color: gray;">449</sup> פדה עמך שמח עדתך<sup style="color: gray;">450</sup>. ויש שהוסיפו: אלהי עד שלא נוצרתי וגו'<sup style="color: gray;">451</sup>. ויש שהוסיפו: ופתח לי שערי חכמה שערי תורה שערי תפלה ותחנונים שערי פרנסה וכלכלה<sup style="color: gray;">452</sup>.
התחנונים, יש מן הראשונים שכתבו שאומרים אותם קודם יהיו לרצון<sup style="color: gray;">453</sup>, ויש שכתבו אחר יהיו לרצון, שהרי מקומו של יהיו לרצון הוא מיד לאחר שמונה עשרה ברכות<sup style="color: gray;">454</sup>, ואם ירצה אחר תחנונים לחזור ולומר יהיו לרצון, הרשות בידו<sup style="color: gray;">455</sup>.
אחר שסיים תפלתו, קודם אמירת התחנונים, או תוך כדי אמירתם, כתבו ראשונים שיכול לענות לקדיש* וקדושה* וברכו*<sup style="color: gray;">456</sup>, ויש שכתבו שקודם שאמר יהיו לרצון לא יענה, ואחר יהיו לרצון יענה<sup style="color: gray;">457</sup>, אף באמצע התחנונים<sup style="color: gray;">458</sup>, אלא שעדיף שיקצרם ויסיים קודם שיענה<sup style="color: gray;">459</sup>.
<h4>פסיעות ונתינת שלום</h4>
בסוף תפלתו, צריך המתפלל לפסוע שלש פסיעות לאחוריו<sup style="color: gray;">460</sup>, בכריעה*<sup style="color: gray;">461</sup>, ויעקור רגל שמאל תחלה<sup style="color: gray;">462</sup>, ויש שכתבו שיעקור ימין תחלה<sup style="color: gray;">463</sup>. ושיעור הפסיעה לכל הפחות כדי שיתן עקב בצד גודל, ולכתחלה לא יפסע פסיעות גסות יותר מזה<sup style="color: gray;">464</sup>, וכן לא יוסיף על שלש פסיעות<sup style="color: gray;">465</sup>.
אחר שפסע שלש פסיעות לאחוריו, בעודו כורע<sup style="color: gray;">466</sup>, יתן שלום<sup style="color: gray;">467</sup>, כלומר יטה בראשו כמי שבא להפטר מרבו<sup style="color: gray;">468</sup>, ויתן שלום לימין ואחר כך לשמאל<sup style="color: gray;">469</sup>, שנאמר: מימינו אש דת למו<sup style="color: gray;">470</sup>, הרי שהימין עדיף, וכן נאמר יפל מצדך אלף ורבבה מימינך<sup style="color: gray;">471</sup>, הרי שהימין סובלת יותר מזיקים<sup style="color: gray;">472</sup>, וימין שאמרו, לא ימין המתפלל, אלא ימין השכינה שכנגדו, שהוא שמאל שלו<sup style="color: gray;">473</sup>, שהמפלל רואה עצמו כאילו השכינה כנגדו<sup style="color: gray;">474</sup>. ואחר כך נוהגים שמשתחוה לפניו כעבד הנפטר מרבו<sup style="color: gray;">475</sup>.
המתפלל ולא פסע לאחוריו ונתן שלום, ראוי לו שלא התפלל<sup style="color: gray;">476</sup>, לפי שנראה שלא נתן רשות להיפטר<sup style="color: gray;">477</sup>.
בעת נתינת השלום אומרים: עושה שלום במרומיו, הוא יעשה שלום עלינו, ועל כל ישראל, ואמרו אמן, ובעת שיאמר עושה שלום במרומיו, ישתחוה לשמאלו, וכשיאמר הוא יעשה שלום עלינו, ישתחוה לימינו, ואחר כך מסיים על כל ישראל<sup style="color: gray;">478</sup>.
אחר הפסיעות נהגו לומר יהי רצון שיבנה בית המקדש וגו', כי התפלה היא במקום העבודה, ולכן מבקשים על המקדש, כדי שנוכל לעבוד עבודה ממש<sup style="color: gray;">479</sup>.
צריך לעמוד במקום שבו כלו הפסיעות, ולא לחזור למקומו לאלתר<sup style="color: gray;">480</sup>, ואם שב לאלתר, הוא דומה לכלב השב על קיאו<sup style="color: gray;">481</sup>, שסופו הוכיח על תחלתו שלא פסע לאחוריו כדי להפטר מרבו, שהרי חוזר אליו מיד<sup style="color: gray;">482</sup>, ויעמוד במקומו עד שיתחיל שליח הצבור בחזרת התפלה<sup style="color: gray;">483</sup>, ויש שכתבו עד שיגיע שליח הצבור לקדושה<sup style="color: gray;">484</sup>. יחיד המתפלל, יש שכתבו שאין צריך לשהות אחר פסיעותיו אלא מעט<sup style="color: gray;">485</sup>, כדי הילוך ארבע אמות<sup style="color: gray;">486</sup>, ויש שכתבו שאף הוא צריך לשהות כשיעור שיגיע שליח צבור לקדושה<sup style="color: gray;">487</sup>, או ילך למקום אחר<sup style="color: gray;">488</sup>.
<h3><b>תפלות קצרות</b></h3>
<h4>התפלות הקצרות</h4>
במקרים מסוימים, במקום תפלת שמונה עשרה מתפללים תפלה אחרת, קצרה יותר, ומצינו כמה תפלות כאלו:
א) תפלת הביננו*, שהיא ברכה אחת הכוללת קיצור של כל הברכות האמצעיות של שמונה עשרה<sup style="color: gray;">489</sup>, ולפניה מתפללים את שלשת הברכות הראשונות של שמונה עשרה, ולאחריה את שלשת הברכות האחרונות<sup style="color: gray;">490</sup>. אימתי מתפללים הביננו, עי' להלן. על דיני תפלת הביננו, תוכנה והזמנים שאין מתפללים אותה, ע"ע הביננו וע' הבדלה וע' שאלה.
ב) תפלה קצרה, שהיא נוסח קצר של תפלה שאינו כולל תוכן מתפלת שמונה עשרה, ומתפללים אותה במקום סכנה, על תוכן התפלה ודיניה עי' להלן<sup style="color: gray;">491</sup>.
ג) יש אמוראים סוברים שלפעמים מתפללים תפלה נוספת, מעין כל ברכה וברכה, כלומר שאומר כל ברכה מתפלת שמונה עשרה בקיצור, ומברך על כל אחת ואחת, אימתי מתפללים תפלה זו עי' להלן<sup style="color: gray;">492</sup>.
<h4>בכל יום ויום</h4>
בכל יום ויום, נחלקו תנאים אם מתפללים שמונה עשרה או מעין שמונה עשרה: רבי יהושע אומר מתפלל מעין שמונה עשרה<sup style="color: gray;">493</sup>, כלומר שאם הוא טרוד, הקלו עליו להתפלל תפלה מעין שמונה עשרה, שכל שמונה עשרה הברכות כלולות בה<sup style="color: gray;">494</sup>. ורבן גמליאל חולק וסובר שמתפלל שמונה עשרה דוקא<sup style="color: gray;">495</sup>, ואינו רשאי לפטור עצמו בברכה מעין שמונה עשרה<sup style="color: gray;">496</sup>. ורבי עקיבא סובר שאם תפלתו שגורה בפיו, כלומר שהוא בקי בשמנה עשר הברכות, ויכול לכוין בהם, אף על פי שהוא טרוד<sup style="color: gray;">497</sup>, מתפלל שמונה עשרה, ואם לאו מתפלל מעין שמונה עשרה<sup style="color: gray;">498</sup>, שמוטב שיקצר ויכוין, משיאריך ולא יכוין<sup style="color: gray;">499</sup>, וכן הלכה<sup style="color: gray;">500</sup>.
ומהי תפלה מעין שמונה עשרה, נחלקו אמוראים: רב אמר, מעין כל ברכה וברכה<sup style="color: gray;">501</sup>, כלומר, שאומר כל ברכה בקיצור, ומברך על כל אחת ואחת<sup style="color: gray;">502</sup>. ושמואל אמר הביננו*<sup style="color: gray;">503</sup>, וכן הלכה<sup style="color: gray;">504</sup>.
<h4>פועלים</h4>
הפועלים שהיו עושים מלאכה אצל בעל הבית, אם היו עושים בסעודתם, כלומר בשביל האכילה לבדה, ואינם מקבלים שכר נוסף, מאחר ואינם צריכים להזדרז כל כך, דינם ככל אדם, שמתפלל בכל יום ויום שמונה עשרה שלמות<sup style="color: gray;">505</sup>, לסוברים כן<sup style="color: gray;">506</sup>. אבל אם היו עושים בשכרם, כלומר שנוטלים שכר פעולה מלבד סעודתם, מאחר וצריכים למהר מלאכתם, הכל מודים שמתפללים מעין שמונה עשרה<sup style="color: gray;">507</sup> - כלומר מעין כל ברכה וברכה, או "הביננו"<sup style="color: gray;">508</sup> - ולהלכה מתפללים "הביננו"<sup style="color: gray;">509</sup>.
היום, מאחר ואין דרך להקפיד על תפלת הפועלים, והם נשכרים על דעת שיתפללו תפלה שלמה, כתבו ראשונים שהפועלים מתפללים כרגיל שמונה עשרה ברכות שלמות<sup style="color: gray;">510</sup>.
<h4>בשעת הדחק</h4>
המהלך בדרך, וחושש שעוברי דרכים יפריעוהו בתפלתו, מתפלל תפלה קצרה<sup style="color: gray;">511</sup>, כלומר הביננו<sup style="color: gray;">512</sup>, וכן בשאר שעת הדחק, כגון המהלך במדבר, או הירא שיפסיקוהו בתפלתו, אפילו הוא בעיר<sup style="color: gray;">513</sup>, מתפלל הביננו<sup style="color: gray;">514</sup>.
<h4>ערבית במוצאי יום הכפורים</h4>
ערבית במוצאי יום הכפורים, תנא קמא סובר שמתפלל שבע מעין שמונה עשרה<sup style="color: gray;">515</sup>, כלומר הביננו<sup style="color: gray;">516</sup>, שמפני הטורח לא הצריכוהו להתפלל שמונה עשרה ברכות<sup style="color: gray;">517</sup>. ורבי חנינא בן גמליאל אומר משום אבותיו שמתפלל שמונה עשרה שלמות, מפני שצריך לומר הבדלה בחונן הדעת<sup style="color: gray;">518</sup>, לסוברים כן<sup style="color: gray;">519</sup>, ובתפלת הביננו חסרה אמירה זו<sup style="color: gray;">520</sup>, וכן הלכה<sup style="color: gray;">521</sup>.
<h4>במקום סכנה</h4>
ההולך במקום סכנה מתפלל תפלה קצרה<sup style="color: gray;">522</sup>, ונחלקו תנאים בנוסחה: א) רבי יהושע במשנה<sup style="color: gray;">523</sup> אומר: הושע ה' את עמך את שארית ישראל, בכל פרשת העבור יהיו צרכיהם לפניך – כלומר אפילו בשעה שאתה מתמלא עליהם עברה כאשה עוברה, יהיו כל צרכיהם לפניך<sup style="color: gray;">524</sup>, או אפילו בשעה שהם עוברים על דברי תורה, יהיו כל צרכיהם לפניך<sup style="color: gray;">525</sup> או בכל מה שמפרש שליח צבור העובר לפני התיבה, ותובע צרכי עמך לפניך<sup style="color: gray;">526</sup> - ברוך אתה ה' שומע תפלה<sup style="color: gray;">527</sup>. ב) רבי אליעזר אומר: עשה רצונך בשמים ממעל, ותן נחת רוח ליראיך מתחת, והטוב בעיניך עשה, ברוך אתה ה' שומע תפלה<sup style="color: gray;">528</sup>. ג) רבי יהושע בברייתא<sup style="color: gray;">529</sup> אומר: שמע שועת עמך ישראל ועשה מהרה בקשתם, ברוך אתה ה' שומע תפלה<sup style="color: gray;">530</sup>. ד) רבי אלעזר ברבי צדוק אומר: שמע צעקת עמך ישראל ועשה מהרה בקשתם, ברוך אתה ה' שומע תפלה<sup style="color: gray;">531</sup>. ה) אחרים אומרים: צרכי עמך ישראל מרובין ודעתם קצרה, יהי רצון מלפניך ה' אלהינו שתתן לכל אחד ואחד כדי פרנסתו ולכל גויה וגויה די מחסורה, ברוך אתה ה' שומע תפלה<sup style="color: gray;">532</sup>. וכן הלכה<sup style="color: gray;">533</sup>.
תפלה קצרה שמתפללים במקום סכנה, אין אומרים לפניה ולאחריה ברכות מתפלת שמונה עשרה<sup style="color: gray;">534</sup>, ומתפללים אותה בין מעומד ובין מהלך<sup style="color: gray;">535</sup>, ואם יכול לעמוד, עומד<sup style="color: gray;">536</sup>, והמתפלל אותה, אחר שיצא מן הסכנה, חוזר ומתפלל תפלה שלמה<sup style="color: gray;">537</sup>. ור' חסדא בירושלמי חולק וסובר שאומר לפניה את שלשת הברכות הראשונות של שמונה עשרה, ולאחריה את שלשת הברכות האחרונות<sup style="color: gray;">538</sup>.
<h2>שמועה קרובה; שמועה רחוקה</h2>
<b>הגדרת הערך</b> - דיני אבלות בשמועה על מיתת קרוב בזמן קרוב למיתה או לקבורה, ובזמן רחוק מהם.
<h3><b>מהותם וזמנם</b></h3>
<h4>מהותם</h4>
השומע שמת אחד מקרוביו שחייב להתאבל עליו<sup style="color: gray;">1</sup>, חייב באבילות<sup style="color: gray;">2</sup>. על מעיד השמועה ונאמנותו, ע"ע אבלות: אבלות על פי עדות. שמיעה בזמן קרוב - למיתה או לקבורה<sup style="color: gray;">3</sup> - הרי זה "שמועה קרובה", ועל דינה עי' להלן: דיני שמועה קרובה. שמיעה בזמן רחוק - למיתה או לקבורה - הרי זה "שמועה רחוקה", ועל דינה עי' להלן: דיני שמועה רחוקה.
<h4>זמנם</h4>
הזמן הסמוך למיתה או לקבורה שנחשב שמועה קרובה, ושמאותו זמן ואילך נחשב שמועה רחוקה, נחלקו בו תנאים: ר' עקיבא<sup style="color: gray;">4</sup> - ויש אומרים רבי אליעזר<sup style="color: gray;">5</sup> - סובר ששמועה בתוך שלושים יום - למיתה<sup style="color: gray;">6</sup>, ויש סוברים לקבורה<sup style="color: gray;">7</sup> - הרי היא שמועה קרובה, ואחר שלושים יום הרי היא שמועה רחוקה<sup style="color: gray;">8</sup>. ויש מן התנאים<sup style="color: gray;">9</sup> - ויש אומרים ר' עקיבא<sup style="color: gray;">10</sup> - סוברים ששמועה בתוך י"ב חודש הרי זה שמועה קרובה, ואחר י"ב חודש הרי זה שמועה רחוקה<sup style="color: gray;">11</sup>. הלכה שלאחר שלושים הרי זה שמועה רחוקה<sup style="color: gray;">12</sup>, שהלכה כדברי המיקל באבל<sup style="color: gray;">13</sup>.
<h4>יום השלושים</h4>
שמועה ביום השלשים עצמו, לסוברים ששמועה אחר שלושים יום הרי זה שמועה רחוקה<sup style="color: gray;">14</sup>, נחלקו בה ראשונים: יש סוברים שהרי זה שמועה קרובה<sup style="color: gray;">15</sup>. ויש סוברים שהרי זה שמועה רחוקה<sup style="color: gray;">16</sup>. על דין השומע ביום אחרון לזמן שמועה קרובה, אחר שהתפלל ערבית מבעוד יום, ע"ע לילה<sup style="color: gray;">17</sup>.
<h4>יום אחרון בשבת או ברגל</h4>
שמועה בשבת או ברגל שהיא יום אחרון לזמן של שמועה קרובה<sup style="color: gray;">18</sup>, נוהג במוצאי שבת ובמוצאי החג אבילות של שמועה רחוקה<sup style="color: gray;">19</sup>, שכיון שבשבת ובחג אינו נוהג כל דיני אבלות<sup style="color: gray;">20</sup>, אין תורת אבל עליו, ולפיכך במוצאי שבת ובמוצאי הרגל נעשית לו שמועה רחוקה<sup style="color: gray;">21</sup>. ומכל מקום בשבת אסור בדברים-שבצנעא*<sup style="color: gray;">22</sup>. אף בשמועה ביום-טוב-שני-של-גליות*, והוא יום אחרון לזמן של שמועה קרובה, כתבו ראשונים שנוהג במוצאי יום טוב שני אבלות של שמועה רחוקה<sup style="color: gray;">23</sup>, ואף על פי שיום טוב שני מן התורה חול הוא<sup style="color: gray;">24</sup>, לפי שאף אבלות של יום שמועה קרובה אינו אלא מדרבנן<sup style="color: gray;">25</sup>.
על מי ששמע שמת אחד מקרוביו ואינו יודע אם עבר זמן רב משעת מיתה או קבורה שהיא שמועה רחוקה, או שהיא שמועה קרובה, ע"ע חזקת חיים<sup style="color: gray;">26</sup>.
<h4>הודעה</h4>
מי שמת אחד מקרוביו שחייב להתאבל עליו<sup style="color: gray;">27</sup>, ולא נודע לו, אין חובה לאחר להודיעו<sup style="color: gray;">28</sup>, ועל זה נאמר: ומוצא דבה הוא כסיל<sup style="color: gray;">29</sup>. והוא הדין בבן שמת אביו או אמו שאין חובה להודיעו<sup style="color: gray;">30</sup>. ומכל מקום בבן זכר נהגו להודיע לבן כדי שיתפלל<sup style="color: gray;">31</sup>, ויאמר קדיש<sup style="color: gray;">32</sup>, שיש למת נחת רוח מזה<sup style="color: gray;">33</sup>. על חולה שמת אחד מקרוביו שאסור להודיע לו שמא תטרף דעתו עליו, ע"ע חולה<sup style="color: gray;">34</sup>.
<h3><b>דיני שמועה קרובה</b></h3>
<h4>הדין</h4>
השומע שמת אחד מקרוביו שחייב להתאבל עליו<sup style="color: gray;">35</sup>, בתוך זמן של "שמועה קרובה" - על שיעור הזמן עי' לעיל: מהותם וזמנם - נוהג אבילות שבעה ושלשים<sup style="color: gray;">36</sup>, שכל שלשים יום נקרא ימי "אֵבֶל", שכן דרשו על הכתוב: ימי בכי אֵבֶל משה<sup style="color: gray;">37</sup>, אֵבֶל זה שלשים<sup style="color: gray;">38</sup>, ולפיכך כשנודע לו תוך שלשים - לסוברים שזמנו של שמועה קרובה היא שלשים<sup style="color: gray;">39</sup> - חל עליו אבלות<sup style="color: gray;">40</sup>, מדרבנן<sup style="color: gray;">41</sup>, ודינו כיום הקבורה<sup style="color: gray;">42</sup>.
<h4>אנינות</h4>
ביום שמועה קרובה, נוהגים אנינות*<sup style="color: gray;">43</sup>, לפיכך כהן ששמע שמועה קרובה אסור באכילת קדשים<sup style="color: gray;">44</sup>, ובעבודה<sup style="color: gray;">45</sup>. ואינו אונן אלא מדרבנן<sup style="color: gray;">46</sup>, לפיכך מותר לאכול בערב<sup style="color: gray;">47</sup>, ואפילו לסוברים שאונן אסור באכילת קדשים בערב<sup style="color: gray;">48</sup>, כיון שהאיסור באונן בערב אינו אלא מדרבנן לסוברים כן<sup style="color: gray;">49</sup>, ביום שמועה שאינו אונן אלא מדרבנן, לא אסרו<sup style="color: gray;">50</sup>. על אכילת פסח ביום השמועה, ע"ע אנינות<sup style="color: gray;">51</sup>.
<h4>הבראה</h4>
הבראה* - סעודה ראשונה שאוכל האבל משל אחרים ואסור משלו<sup style="color: gray;">52</sup> - נוהג בשמועה קרובה<sup style="color: gray;">53</sup>.
<h4>תפילין</h4>
ביום שמועה קרובה, אין האבל מניח תפילין<sup style="color: gray;">54</sup>, שהדין שאין כל אבל מניח תפילין<sup style="color: gray;">55</sup>, אינו תלוי בקבורה, אלא במרירות, וביום השמועה יש מרירות<sup style="color: gray;">56</sup>.
<h4>בשבת</h4>
השומע שמועה קרובה בשבת, נוהג בשבת אבלות של דברים-שצנעא*<sup style="color: gray;">57</sup>. והשבת עולה לו למנין שבעה<sup style="color: gray;">58</sup>, כיון שנוהג בו קצת אבלות אין להחשיבו כאילו לא שמע אלא למחר<sup style="color: gray;">59</sup>. ויש מן הראשונים שכתבו שאין השבת עולה לו למנין<sup style="color: gray;">60</sup>, כיון שנדחה בשבת האבלות, שאסור להתאבל בו בדברים שבפרהסיה<sup style="color: gray;">61</sup>.
על השומע שמועה קרובה ביום טוב שני של גלויות שנחלקו ראשונים אם נוהג ביום טוב שני אבלות, ע"ע יום טוב שני של גליות<sup style="color: gray;">62</sup>.
<h4>שלושים</h4>
דיני השלושים<sup style="color: gray;">63</sup>, בשמועה קרובה ממתי מונים, נחלקו ראשונים: יש סוברים שמונים מיום השמועה<sup style="color: gray;">64</sup>. ויש סוברים שמונים מיום הקבורה<sup style="color: gray;">65</sup>.
על ימים שאין מספידים בהם אלא תלמיד חכם בפניו<sup style="color: gray;">66</sup>, שמספידים בהם תלמיד חכם ביום השמועה שחשוב כבפניו, ע"ע הספד<sup style="color: gray;">67</sup>. על שלושים יום קודם לרגל שאסור להספיד בהם מי שמת קודם שלושים לרגל<sup style="color: gray;">68</sup>, וביום השמועה מותר אף במת קודם שלושים לרגל, ע"ע הנ"ל<sup style="color: gray;">69</sup>.
על קטן שמת אחד מקרוביו שמתאבלים עליהם, והגדיל בזמן של "שמועה קרובה", אם חייב באבילות כדין שמועה קרובה, ע"ע דחוי<sup style="color: gray;">70</sup>.
<h3><b>דיני שמועה רחוקה</b></h3>
בדין שמועה רחוקה, נחלקו תנאים: ר' עקיבא סובר - ור' אליעזר<sup style="color: gray;">71</sup> - שאין מתאבל אלא יום אחד בלבד<sup style="color: gray;">72</sup>, ולמדים כן- באסמכתא*<sup style="color: gray;">73</sup> - מהכתוב: והפכתי חגיכם לאבל<sup style="color: gray;">74</sup>, ומאחר וחג עצרת הוא יום אחד, על כן למדים שאף אבלות נוהג יום אחד<sup style="color: gray;">75</sup>. וחכמים סוברים שמתאבל עליו שבעה ושלשים, כבשמועה קרובה<sup style="color: gray;">76</sup>. ויש מחלקים בין בן שאבל על אביו ואמו שנוהג שבעה ושלושים, לבין מי שאבל על שאר קרובים שנוהג יום אחד<sup style="color: gray;">77</sup>. הלכה שמתאבל יום אחד<sup style="color: gray;">78</sup>, שבאבל הלכה כדברי המקל<sup style="color: gray;">79</sup>.
<h4>הזמן</h4>
יום אחד שאמרו שמתאבלים בשמועה רחוקה<sup style="color: gray;">80</sup>, אומרים בו מקצת-היום-ככולו*<sup style="color: gray;">81</sup>, ולפיכך אין צריך לנהוג אבלות כל היום אל דיו באבילות שעה אחת מהיום<sup style="color: gray;">82</sup>. שמע השמועה בלילה, כתבו ראשונים שאף בזה אומרים מקצת הלילה ככל היום<sup style="color: gray;">83</sup>, אף על פי שבמנין אבילות שבעה ושלשים אין אומרים מקצת הלילה ככל היום, לסוברים כן<sup style="color: gray;">84</sup>, לפי שכל דבר שאין צריך בו ספירת ימים אומרים אף בלילה מקצתו ככולו<sup style="color: gray;">85</sup>. ויש מן הראשונים סוברים שאף על פי שאף מקצת הלילה ככולו, מכל מקום אין מועיל לו אבילות של חליצת מנעלים, לפי שאינה ניכרה שהיא מחמת אבלות ולא מחמת שחולצה תמיד בלילה<sup style="color: gray;">86</sup>.
<h4>האבילות</h4>
אבילות של שעה אחת שנוהגים בשמועה רחוקה<sup style="color: gray;">87</sup>, כתבו ראשונים שאין צריך לנהוג כל דיני אבלות, אלא שצריך מעשה הניכר כאבילות, כגון חליצת מנעלים<sup style="color: gray;">88</sup>. ומכל מקום אם עוסק בתורה או במלאכה בשעה ששומע השמועה, צריך להפסיק ממנו עד שיעשה מעשה אבילות<sup style="color: gray;">89</sup>, שהעסק בהם הרי זה עקירה והיסח הדעת מן האבילות<sup style="color: gray;">90</sup>.
<h4>קריעה</h4>
קריעה בשמועה רחוקה, נחלקו ראשונים בדעת אמוראים: א) יש סוברים שקורעים<sup style="color: gray;">91</sup>. ב) ויש מחלקים, שבאבלות על אב ואם קורעים משום כבוד אב ואם, ובאבילות על שאר קרובים אין קורעים<sup style="color: gray;">92</sup>. ג) ויש סוברים שאין קורעים, ואפילו על אב ואם<sup style="color: gray;">93</sup>.
<h4>הבראה</h4>
הבראה* - סעודה ראשונה שאוכל האבל משל אחרים ואסור משלו<sup style="color: gray;">94</sup> - אינו נוהג בשמועה רחוקה<sup style="color: gray;">95</sup>.
<h4>תפילה אצל האבל</h4>
בערב של יום שמועה רחוקה, יש מקומות שהיו נוהגים להתפלל אצל האבל מנין אנשים<sup style="color: gray;">96</sup>.
<h4>שלשים</h4>
אבילות של שלשים<sup style="color: gray;">97</sup>, יש סוברים שאינו נוהג בשמועה רחוקה<sup style="color: gray;">98</sup>. ויש סוברים שנוהג בשמועה רחוקה<sup style="color: gray;">99</sup>.
<h4>י"ב חודש</h4>
אבלות שנים עשר חודש<sup style="color: gray;">100</sup>, כתבו ראשונים שנוהג בשומע שמועה רחוקה<sup style="color: gray;">101</sup>, ונוהג שנים עשר חודש מיום המיתה ולא מיום השמועה<sup style="color: gray;">102</sup>.
<h4>בשבת וברגל</h4>
השומע שמועה רחוקה בשבת או ברגל, אינו נוהג בשבת וברגל אבילות אפילו בדברים-שבצנעה*<sup style="color: gray;">103</sup>, ולמוצאי שבת והרגל נוהג אבילות שעה אחת<sup style="color: gray;">104</sup>.
<h2>שמות גיטין</h2>
<b>הגדרת הערך</b> - כתיבת שם המגרש והמתגרשת ושמות אבותיהם בגט*.
<h3>כתיבת שם המגרש והמתגרשת</h3>
<h4>מקור החיוב</h4>
במשנה ובתלמוד מצינו שכתבו שם המגרש ושם המתגרשת בגט*<sup style="color: gray;">1</sup>, ונחלקו ראשונים אם חיוב זה הוא מדאוריתא או מדרבנן:
א) יש הסוברים שחיוב זה הוא מדאוריתא<sup style="color: gray;">2</sup>. אם משום שנאמר: וכתב לה<sup style="color: gray;">3</sup>, לשמה<sup style="color: gray;">4</sup>, וזהו עיקר הגט מן התורה, שכותב שמו ושמה<sup style="color: gray;">5</sup>. או משום שנאמר שם: ספר כריתֻת<sup style="color: gray;">6</sup>, ספירת דברים הכורתים בינו לבינה<sup style="color: gray;">7</sup>, ואי אפשר לספר כריתות שבינו לבינה אלא אם כן כתב שמו ושמה<sup style="color: gray;">8</sup>, ובאין שמותיהם מפורשים בגט אין מוכיח מתוך הגט שיהא גט זה כורת בין ראובן זה ללאה אשתו זו<sup style="color: gray;">9</sup>. ולדעתם דבר זה מעכב, שצריכים לכתוב בגט שמו של המגרש ושמה של המתגרשת<sup style="color: gray;">10</sup>, שצריך שיהא מוכיח מתוכו מי המגרש ומי המתגרשת<sup style="color: gray;">11</sup>, וגופו של גט ועיקרו הוא<sup style="color: gray;">12</sup>, שכל שלא כתוב בו שמו, כלל אינו שטר<sup style="color: gray;">13</sup>, וכל שלא נכתב בו שם האיש ושם האישה פסול<sup style="color: gray;">14</sup>. ולדעתם כן הדין אפילו לסוברים - וכן הלכה<sup style="color: gray;">15</sup> - עדי-מסירה-כרתי*, שצריך שידעו מהשטר מי המגרש והמתגרשת<sup style="color: gray;">16</sup>, שאף על פי שעדי מסירה מעידים שזה הוא המגרש, מכל מקום צריך שיהיה מוכח ומבורר בגט שהוא המגרש<sup style="color: gray;">17</sup>.
ב) ויש מהראשונים הסוברים שאין חיוב זה אלא מדרבנן<sup style="color: gray;">18</sup>, שלדעתם אין חיוב זה אמור מן התורה אלא לסוברים עדי חתימה כרתי, אבל לסוברים - וכן הלכה<sup style="color: gray;">19</sup> - עדי מסירה כרתי, אינו אלא תקנת חכמים<sup style="color: gray;">20</sup>, שתיקנו לכתוב תוך הגט שם האיש ושם האישה כדי שיהא מבורר מתוך הגט ממש מי הוא המגרש והמגורשת<sup style="color: gray;">21</sup>, אבל מדין תורה אם כתב הגט סתם, ולא הוזכר בו לא שמו ולא שמה, אלא כתב לה: הרי את מגורשת ממני ומותרת לכל אדם, ונתנו לה בפני עדי מסירה, הרי היא מגורשת<sup style="color: gray;">22</sup>, ולדעתם אין כתיבת שם האיש והאישה בגט מעכב<sup style="color: gray;">23</sup>, שלא נאמר שהדבר מעכב, אלא לסוברים עדי חתימה כרתי<sup style="color: gray;">24</sup>, אבל לסוברים עדי מסירה כרתי, אף על פי שמלכתחילה צריך להיות מוכח מתוכו, מכל מקום בדיעבד אפילו אינו מוכח מתוכו כשר<sup style="color: gray;">25</sup>.
ג) ויש מהראשונים החולקים על כל זה וסוברים שלדעת הסוברים עדי מסירה כרתי, אין כלל צורך בדבר<sup style="color: gray;">26</sup>, ואפילו לא הזכיר שם האיש ואישה בגט, כשר<sup style="color: gray;">27</sup>.
להלכה פסקו ראשונים ואחרונים שכותבים שם האיש והאישה בגט<sup style="color: gray;">28</sup>, ואם לא כתב שם האיש והאישה בגט, הגט פסול<sup style="color: gray;">29</sup>, ונחלקו אם פסול זה הוא מדאוריתא או מדרבנן: יש פוסקים שפסול זה הוא מדאורייתא, ואם לא כתב שם האיש והאישה בגט הבנים - הנולדים מביאה על אישה זו לאחר גירושיה - ממזרים<sup style="color: gray;">30</sup>. ויש הפוסקים שפסול זה אינו אלא מדרבנן<sup style="color: gray;">31</sup>, ולמרות זו חיזקו חכמים תקנה זו, שהוא עיקר בירור הגט, שיהא הולד ממזר מדבריהם, אם לא כתבו השמות<sup style="color: gray;">32</sup>. ויש הפוסק שכיון שמחלוקת ראשונים בדבר, ספק הוא אם מגורשת מן התורה<sup style="color: gray;">33</sup>.
<h4>כתיבה בשני שיטין</h4>
אין פוסקים שם האיש ולא שם האישה בשני שיטין<sup style="color: gray;">34</sup>, שאם פסקם, אינו נקרא כתיבה, ובגט נאמר: וכתב לה<sup style="color: gray;">35</sup>, אבל בשיטה אחת אפשר שפוסקים קצת שמות שסובלים כן, כגון כדרלעומר<sup style="color: gray;">36</sup> וידידיה<sup style="color: gray;">37</sup> ועמנואל<sup style="color: gray;">38</sup>. ומכל מקום אם כתבם בתיבה אחת, לא הפסיד<sup style="color: gray;">39</sup>.
<h4>כשיש שני שמות</h4>
היו לאיש או לאישה שני שמות, שנינו עליו: בראשונה היה משנה שמו ושמה<sup style="color: gray;">40</sup>, דהיינו שכשהיו לו שני שמות, אחד כאן ואחד במדינת הים, היה מגרשה בשם הנוהג במקום כתיבת הגט ולא היה מקפיד לכתוב שניהם<sup style="color: gray;">41</sup>, שכל שהוחזק שמו בעיר שלושים יום אין חוששים לו<sup style="color: gray;">42</sup>. שלחו בני מדינת הים לרבן גמליאל הזקן: בני אדם הבאים משם לכאן, שמו יוסף וקוראים לו יוחנן, יוחנן וקוראים לו יוסף, היאך מגרשים נשותיהם<sup style="color: gray;">43</sup>, כשהיה המגרש חוזר לעירו הוא מקלקל את אשתו ואומר לה שלא כתב לה מעולם גט, שאין זה שמו ולא שם עירו<sup style="color: gray;">44</sup>, התקין רבן גמליאל הזקן, שיהא כותב: איש פלוני וכל שם שיש לו, אישה פלונית וכל שם שיש לה, מפני תיקון העולם<sup style="color: gray;">45</sup>, דהיינו שלא יוציאו לעז על בניה מן השני לאמר לא גירשה בעלה שאין זה שמו<sup style="color: gray;">46</sup>. בבבלי אמרו שכך הדין כשהוחזק בשני שמות<sup style="color: gray;">47</sup>. ובירושלמי אמרו שמלכתחילה צריך לכתוב כן, אף על פי שלא הוחזק, ובדיעבד כשר אם לא כתב כן, אם לא הוחזק בשני שמות<sup style="color: gray;">48</sup>.
בפירוש תקנת רבן גמליאל הזקן נחלקו גאונים וראשונים: יש מהגאונים וראשונים סוברים שכותבים שם שהם רגילים בו ויודעים בו ביותר, וכותבים: איש פלוני וכל שום וחניכה דאית ליה<sup style="color: gray;">49</sup>, או: וכל שום דאית לי ולאבהתי - שהרי מזכירים שם האב בגט<sup style="color: gray;">50</sup> - ולאתרי<sup style="color: gray;">51</sup>, אבל אין כותבים שם הטפל וכל שום וחניכה דאית ליה<sup style="color: gray;">52</sup>. ויש מהראשונים סוברים שאין לכתוב "וכל שום וחניכה דאית ליה"<sup style="color: gray;">53</sup>, אלא צריך לכתוב כל השמות<sup style="color: gray;">54</sup>, וכותבים: אני פלוני דמיתקרי כך וכך<sup style="color: gray;">55</sup>.
אף הפוסקים נחלקו להלכה: יש פוסקים שכותבים "וכל שם שיש לו"<sup style="color: gray;">56</sup>, וכתבו שעכשיו נהגו שבכל הגיטין כותבים: "וכל שום דאית לי ולאבהתי ולאתרי"<sup style="color: gray;">57</sup>. ויש פוסקים שכותבים: פלוני דמיתקריא - או דמיתקרי<sup style="color: gray;">58</sup> - פלוני, וכתבו שכן נוהגים ואין לשנות<sup style="color: gray;">59</sup>, ושאין נוהגים לכתוב "וכל שום דאית לי ולאבהתי ולאתרי"<sup style="color: gray;">60</sup>, ואפילו נכתב הגט אין לגרש בו, אף על פי שכתב: וכל שם, עד שיכתוב שני השמות<sup style="color: gray;">61</sup>, וכל ששני השמות בלשון הקודש, כותבים: דמיתקרי<sup style="color: gray;">62</sup>.
עוד נחלקו ראשונים אם תקנה זו אמורה אף כשיש לו שתי שמות במקום אחד<sup style="color: gray;">63</sup>. וכן הלכה<sup style="color: gray;">64</sup>. או שתקנה זו אמורה דוקא כשיש לו שתי שמות, אחד כאן ואחד במדינת הים<sup style="color: gray;">65</sup>, אבל הוחזק בשני שמות במקום אחד, מגרש לכתחילה באחד מהם ואינו חושש<sup style="color: gray;">66</sup>.
היו שני השמות כתובים בפירוש בגט, אין הפרש בין שכותב זה ראשון או זה<sup style="color: gray;">67</sup>.
<h4>טעה וכתב שלא כהלכה</h4>
לסוברים - וכן הלכה<sup style="color: gray;">68</sup> - שכשיש לאדם שני שמות, כותבים "וכל שם שיש לו" - לסוברים כן<sup style="color: gray;">69</sup> - או שני השמות בפירוש - לסוברים כן<sup style="color: gray;">70</sup> - אף כשהוחזק בהם במקום אחד<sup style="color: gray;">71</sup>, אם טעה וכתב שם אחד, בדיעבד הגט כשר<sup style="color: gray;">72</sup>.
לסוברים שכשיש לאדם שני שמות כותבים "וכל שם שיש לו"<sup style="color: gray;">73</sup>, אם כתב שתי השמות בפירוש, הרי זה כשר<sup style="color: gray;">74</sup>.
לסוברים, שכשיש לאדם שני שמות, כותבים שני השמות בפירוש<sup style="color: gray;">75</sup>, טעה ובמקום "ראובן דמיתקרי שמעון", כתב "ראובן שמעון", הגט פסול<sup style="color: gray;">76</sup>, לפי שנראה מתוך הגט שקוראים אותו "ראובן שמעון", ואינו כן<sup style="color: gray;">77</sup>.
טעה וכתב בגט השם שאין ידועים בו ביותר, וכתב: "וכל שם שיש לו", פסול<sup style="color: gray;">78</sup>, שעושה שם העיקר טפל ושם הטפל עיקר<sup style="color: gray;">79</sup>.
טעה וכתב בגט השם הטפל בלבד, ולא כתב "וכל שם שיש לו", נחלקו ראשונים: יש מכשירים<sup style="color: gray;">80</sup>, שעדיף הוא כשכתבו לבדו, מכשתבו וכתב עימו "וכל שום וחניכה" - שאז פסול<sup style="color: gray;">81</sup> - ששם עושה שם העיקר טפל ושם הטפל עיקר, אבל כשכתבו לבדו בלא שום וחניכה אינו גרוע מאילו כתב שם הכינוי לבדו, שכשר<sup style="color: gray;">82</sup>. ויש פוסלים<sup style="color: gray;">83</sup>. אף להלכה נחלקו הפוסקים: יש המכשירים<sup style="color: gray;">84</sup>. ויש הפוסקים שלכתחילה יש להחמיר אפילו בדיעבד לחזור ולכתוב שניהם<sup style="color: gray;">85</sup>.
לסוברים שכשיש שתי שמות כותבים "וכל שם שיש לו"<sup style="color: gray;">86</sup>, אם היה לו שם אחד, וכתב "וכל שום וחניכה דאית ליה", נחלקו בו ראשונים: יש סוברים שהגט כשר<sup style="color: gray;">87</sup>. ויש סוברים שהגט פסול, שכשכותב "וכל שום וחניכה דאית ליה", נראה זה הגט של אדם אחר שיש לו שם וחניכה<sup style="color: gray;">88</sup>.
<h4>שינה השם</h4>
שינה שמו או שמה, או שם עירו או שם עירה, אף על פי שכתב: "כל שם שיש לו וכל שם שיש לה", אינו גט<sup style="color: gray;">89</sup>.
<h4>הנקרא בשני שמות יחד</h4>
הנקרא בשני השמות ביחד כגון שנקרא "שם טוב", או שעולה כן לספר תורה, כותבים: "שם טוב"<sup style="color: gray;">90</sup>, ואם כתב "שם דמיתקרי טוב", פסול<sup style="color: gray;">91</sup>.
<h4>נשתנה שמו</h4>
מי שנקרא משעת לידה בשם אחד, כגון שנקרא "יעקב", ואחר כך נשתנה שמו על ידי חולי לשם שני, כגון ל"משה", כותבים בגט "משה דמיתקרי יעקב"<sup style="color: gray;">92</sup>, אף על פי שקוראים אותו תמיד בשם הראשון, מכל מקום אותו השם שני לשינוי הוא עיקר וכותבים אותו קודם<sup style="color: gray;">93</sup>, ואפילו אם השם שנשתנה הוא לעז ושם ראשון עברי<sup style="color: gray;">94</sup>. ודוקא כשקוראים אותו לפעמים בשם שני<sup style="color: gray;">95</sup>, אבל אם אין קוראים אותו בשם שני כלל, נחלקו ראשונים: יש סוברים שאינו כותב אלא שם ראשון בלבד<sup style="color: gray;">96</sup>. ויש סוברים, שמי שנשתנה שמו מחמת חולי ואין קוראים אותו כלל בשם השני, צריך שני גיטין בשני שמות<sup style="color: gray;">97</sup>, שכיון שאין קוראים אותו כלל בשם שני, אי אפשר לכתוב שם שני עם שם אחד בגט אחד, ואפילו לטפל, ומכל מקום משום ששם שני עיקר, אפילו שאין קוראים לו בו כלל, הצריכו גט אחר לחוש לשם שני<sup style="color: gray;">98</sup>, ומכל מקום בדיעבד, אם לא כתב אלא גט אחד בשם הראשון, כשר, כיון שאינו נקרא בשם שני כלל<sup style="color: gray;">99</sup>.
היה לו שם מובהק, שבו עולה לספר תורה וחותם כתביו ושטרותיו, אותו שם הוא עיקר<sup style="color: gray;">100</sup>.
נשתנה שמו מחמת חולי, ויש לו כינוי מחמת השם השני, כותבים השם עם כינויו קודם שם הראשון, ואם יש לו גם כן כינוי מחמת שם הראשון, כותבים אותו גם כן לבסוף<sup style="color: gray;">101</sup>.
נשתנה שם האדם שני פעמים, כותבים שם השלישי תחילה, ואחר כך השני, ואחר כך הראשון, וכותבים כל שם עם הכינוי שלו<sup style="color: gray;">102</sup>.
<h4>נקרא בפי ישראל וגוים בשמות אחרים</h4>
מי שנקרא בפי ישראל בשם אחד, ובפי גוים בשם אחר, כותבים בתחילה שם ישראל ועל שם הגוי כותבים "דמיתקרי"<sup style="color: gray;">103</sup>, ובדיעבד אם כתב שם ישראל בלבד, כשר<sup style="color: gray;">104</sup>. היה ענין השמות כמעט אחד, אין כותבים רק שם ישראל<sup style="color: gray;">105</sup>.
<h4>כשהשם השני יוצא מהשם הראשון</h4>
מי שיש לו שני שמות, והשם השני יוצא מהשם הראשון בשם הנערות - שהוא קיצור של השם<sup style="color: gray;">106</sup> - כגון יצחק חקין, אין צריך לכתוב שם הנערות כלל<sup style="color: gray;">107</sup>, שאין זה לא כינוי ולא שינוי<sup style="color: gray;">108</sup>, ולכן אין צריך לכתוב "יצחק דמיתקרי חקין"<sup style="color: gray;">109</sup>, ולא "יצחק המכונה חקין"<sup style="color: gray;">110</sup>, אלא אם כן יש אחר בעיר ששמו יצחק, ושם אביו כשם אבי המגרש, שאם אין אחד מהם כהן או לוי, ויש לאחד מהם כינוי, יכתבו בגיטו "יצחק המכונה חקין"<sup style="color: gray;">111</sup>. ומכל מקום אם ירצה לכתוב השם נערות, אינו מזיק<sup style="color: gray;">112</sup>.
קיצור שם, שהוא שם בפני עצמו, כגון אלחנן חנן, כותבים בגט<sup style="color: gray;">113</sup>.
היה השם השני בלשון לעז ויוצא ממשמעות העברי, כגון יהודה ליאו"ן - שפירושו אריה, ונקרא כך על שם: גור אריה יהודה<sup style="color: gray;">114</sup> - יש מהראשונים ואחרונים הסוברים שכותבים: יהודה דמיתקרי ליאו"ן<sup style="color: gray;">115</sup>, ואם היה בלשון לעז, והכל אחד, כגון חיים ביבנ"ט - שביבנ"ט הוא לעז של חיים<sup style="color: gray;">116</sup> - כותבים: חיים דמיתקרי ביבנ"ט<sup style="color: gray;">117</sup>. ויש מהראשונים ואחרונים הסוברים שלעולם כשהשם השני בלשון לעז, כותבים: המכונה<sup style="color: gray;">118</sup>, ואין חילוק בין אם הוא יוצא מן השם או לא<sup style="color: gray;">119</sup>. ויש מהראשונים הסוברים שכשהוא לעז ממש של השם העברי, אין כותבים אותו כלל<sup style="color: gray;">120</sup>.
<h4>משומד</h4>
משומד*, אינו מגרש בשם שקוראים לו הגוים, אלא בשם שישראל קוראים להם<sup style="color: gray;">121</sup>, ששם יהדות שלו לא גרע משם חניכה, שכשר, אפילו לא הזכיר שמו ממש<sup style="color: gray;">122</sup>, וחלילה להזכיר בתורת משה וישראל שם גויות של משומד<sup style="color: gray;">123</sup>. ולכתחילה כותבים שם ישראל "וכל שום וחניכה דאית ליה"<sup style="color: gray;">124</sup>, כדי לכלול שם של גויות עם שם של יהדות<sup style="color: gray;">125</sup>, כי אין יכול להזכיר שם גויות בפירוש<sup style="color: gray;">126</sup>, אף על פי שכשיש שני שמות של יהדות, אין כותבים "וכל שום" אלא כותבים - לסוברים כן<sup style="color: gray;">127</sup> - "פלוני דמיתקרי כך וכך"<sup style="color: gray;">128</sup>.
גירש בשם גוי, אף על פי שכתב "וכל שם שיש לו", פסול<sup style="color: gray;">129</sup>. כתב שם גויות עיקר ושם ישראל בלשון "דמיתקרי" כשר<sup style="color: gray;">130</sup>.
נשתקע שם ישראל ממנו, נחלקו ראשונים: יש סוברים שכותבים שם גויות<sup style="color: gray;">131</sup>. וכן הלכה<sup style="color: gray;">132</sup>. ויש סוברים שכותבים שם ישראל<sup style="color: gray;">133</sup>.
היה לו כינוי כשהיה יהודי, כותבים לו שם ישראל, ומוסיפים: "המכונה פלוני וכל שום וחניכה דאית ליה"<sup style="color: gray;">134</sup>.
משומד שעשה תשובה שבא לגרש, אין לכתוב בו כלל "כל שום וחניכה"<sup style="color: gray;">135</sup>, כמו שכותבים לשאר משומדים<sup style="color: gray;">136</sup>, שהוא כאילו אומרים לו: זכור מעשיך הראשונים<sup style="color: gray;">137</sup>, וכל כינוי שהוא גנאי למגרש, אין כותבים אותו בגט<sup style="color: gray;">138</sup>.
<h4>שמות במקומות שונים</h4>
היו לו שתי נשים, אחד ביהודה ואחת בגליל, ולו שני שמות, אחד ביהודה ואחד בגליל, גירש אשתו שביהודה בשמו שבגליל ואשתו שבגליל בשמו שביהודה, פסול<sup style="color: gray;">139</sup>, אם אין מכירים ביהודה בשם של גליל ולא בגליל שם של יהודה<sup style="color: gray;">140</sup>, שמוחזק בשני שמות בשני המקומות<sup style="color: gray;">141</sup>, שאז יאמרו שלא גירש את אשתו<sup style="color: gray;">142</sup>, אבל אם היה מיהודה וכתב לגרש ביהודה, מגליל וכתב לגרש בגליל, הרי זו מגורשת<sup style="color: gray;">143</sup>.
כתב הגט שלא במקום הנתינה, והיו לו שני שמות בשני המקומות, אחד במקום הכתיבה ואחד במקום הנתינה, צריך לכתוב שניהם, שאותם שבגליל לא יכירו שם של יהודה ויאמרו של גירש, ויוציאו לעז על בניה מן השני<sup style="color: gray;">144</sup>, ואם כתב אחד מהשמות, נחלקו הדעות: לדעת הברייתא שבבבלי ושבירושלמי, מקום הנתינה עיקר, ואם כתב השם שבמקום הכתיבה, הגט פסול<sup style="color: gray;">145</sup>. ולדעת התוספתא, מקום הכתיבה עיקר, ואם כתב השם שבמקום הנתינה, הגט פסול<sup style="color: gray;">146</sup>.
להלכה כתבו ראשונים שמקום הנתינה עיקר<sup style="color: gray;">147</sup>, ויכתוב שמו במקום הנתינה, ועל שם מקום הכתיבה יכתוב: דמיתקרי<sup style="color: gray;">148</sup>, ואם כתב שם מקום הנתינה, וכולל שם מקום הכתיבה ב"וכל שום", כשר<sup style="color: gray;">149</sup>, אבל אם עשה שם מקום הכתיבה עיקר וכתב על שם מקום הנתינה דמיתקרי או כל שום, פסול<sup style="color: gray;">150</sup>.
היה לו שם במקום אחד, ובמקום הכתיבה והנתינה יש לו שם אחר, וכתב בגט שם שיש לו במקום אחר, והוסיף: "וכל שם שיש לו", בשביל השם שיש לו במקום הכתיבה ונתינה, הגט פסול<sup style="color: gray;">151</sup>.
<h3>כתיבת שם האב</h3>
המגרש אישה, כתבו ראשונים, שטוב הוא להזכיר שם אביה, כדי לברר הדבר, אם יש שני יוסף בן שמעון בעיר<sup style="color: gray;">152</sup>, ומצד עיקר הדין אין בזה צורך<sup style="color: gray;">153</sup>, ואם לא הזכיר שם אבי האישה כלל, כשר<sup style="color: gray;">154</sup>. וכן האיש עצמו, אם לא כתב שם אביו בגט כשר<sup style="color: gray;">155</sup>, כפי שבשתוקי* ואסופי* - לסוברים כן<sup style="color: gray;">156</sup> - ובגר* - לסוברים כן<sup style="color: gray;">157</sup> - אין כותבים שם האב<sup style="color: gray;">158</sup>. ויש מהראשונים הסוברים שאם לא הזכיר שם אבי הבעל, פסול<sup style="color: gray;">159</sup>, שמא יטעו בבעל שהוא אחר, ששמו כשמו<sup style="color: gray;">160</sup>, אבל האישה, מוכח מתוכו שהוא שלה, שתמיד הגט אצלה<sup style="color: gray;">161</sup>.
להלכה כתבו הפוסקים שאם לא הזכיר שם אבי האיש או שם אבי האישה, כשר<sup style="color: gray;">162</sup>.
בצורת כתיבת היחס שבין המגרש לאביו, נחלקו ראשונים: יש סוברים שכותבים "פלוני בר פלוני"<sup style="color: gray;">163</sup>, שכן נוהגים לקרוא בשעת העלייה לתורה<sup style="color: gray;">164</sup>. ויש סוברים שכותבים: "פלוני בן פלוני"<sup style="color: gray;">165</sup>, ש"בר" הוא לשון "חוץ" בלשון תרגום<sup style="color: gray;">166</sup>, ובגיטין כותבים לשון ברור<sup style="color: gray;">167</sup>.
להלכה כתבו הפוסקים שכותבים "בן"<sup style="color: gray;">168</sup>, ואם כתב "בר" הגט כשר<sup style="color: gray;">169</sup>.
על כינויי האב, שנחלקו ראשונים אם כותבים אותם בגט, עי' להלן: כתיבת כינויים<sup style="color: gray;">170</sup>.
<h4>שינה שם האב</h4>
יוסף בן שמעון ששינה וכתב בגט: יוסף בן שמואל - אף על פי שמעיקר הדין אין צריך לכתוב שם האב<sup style="color: gray;">171</sup> - פסול<sup style="color: gray;">172</sup>, שהרואה אומר אחר מגרשה כי שם בעלה יוסף בן שמעון וכתב בגט יוסף בן שמואל<sup style="color: gray;">173</sup>, ואפילו החזיק עצמו כן בעיר שלושים יום, שאינו יכול לשנות שם אביו<sup style="color: gray;">174</sup>, ואפילו עשה כן מפני שהמיר אביו לדת הישמעאלים<sup style="color: gray;">175</sup>, ולא רצה להזכירו בשמו משום שהיה משומד<sup style="color: gray;">176</sup>, והחליף שם אביו לשם אבי אביו<sup style="color: gray;">177</sup>, ואפשר שייחס עצמו לו, שהרי בני בנים הרי הם כבנים, ואין זה נראה שינוי כל כך<sup style="color: gray;">178</sup>, אין אומרים בני בנים הרי הם כבנים<sup style="color: gray;">179</sup>, מפני הטעות<sup style="color: gray;">180</sup>.
היה שמו יוסף בן שמעון ושינה וכתב בגט: יוסף בן שמואל, אף על פי שהגט פסול<sup style="color: gray;">181</sup>, אם נישאת אשתו, לא תצא<sup style="color: gray;">182</sup>, כיון שאם לא היה מזכיר שם האב כלל, היה כשר<sup style="color: gray;">183</sup>.
<h4>בן משומד</h4>
היה אבי המגרש משומד, כותבים לו על שם אביו: פלוני בן פלוני<sup style="color: gray;">184</sup>, בשם היהדות של אביו<sup style="color: gray;">185</sup> - כפי הדין במשומד שכותבים בגט שם היהדות<sup style="color: gray;">186</sup> - אף על פי שכשעולה לתורה קוראים לו בשם אבי אביו<sup style="color: gray;">187</sup>, וכשחותם בשטרות חותם על שם אבי אביו<sup style="color: gray;">188</sup>.
<h4>גר</h4>
למנהג שכותבים שם האב בגט<sup style="color: gray;">189</sup>, בכתיבת שם גר, נחלקו ראשונים: א) יש הסוברים שכותבים "פלוני בן אברהם"<sup style="color: gray;">190</sup>, שהרי הכתוב קראו לאברהם אב המון גוים<sup style="color: gray;">191</sup>, ואם כן כל האומות מתיחסים אליו<sup style="color: gray;">192</sup>, ואין צריך לכתוב "הגר"<sup style="color: gray;">193</sup>. ב) ויש הסוברים שכותבים "פלוני בן אברהם אבינו"<sup style="color: gray;">194</sup>, שצריך שיכתוב בלשון שישתמע ממנה שהוא גר, אבל אם כתב "בן אברהם" סתם, וגם לא הזכיר גר, נחזה כשקר ומזוייף מתוכו<sup style="color: gray;">195</sup>, ואין כותבים "הגר" משום הסכנה<sup style="color: gray;">196</sup>. ג) ויש הסוברים שכותבים בכל לשון שנשמע שהוא גר, "פלוני הגר" או "פלוני בן אברהם אבינו"<sup style="color: gray;">197</sup>. ד) ויש הסוברים שצריך לכתוב דוקא "פלוני הגר", ולא "פלוני בן אברהם אבינו"<sup style="color: gray;">198</sup>. ה) ויש מהראשונים הסוברים שאין כותבים אלא "פלוני" בלבד<sup style="color: gray;">199</sup>.
להלכה כתבו הפוסקים שבגט גר כותב: פלוני בן אברהם אבינו<sup style="color: gray;">200</sup>. ואם לא כתב אברהם אבינו אלא סתם פלוני או בן אברהם סתם צריך שיכתוב הגר<sup style="color: gray;">201</sup>, שיהא ניכר מתוכו שהוא גר, אבל אם כתב בן אברהם סתם ולא כתב לא הגר ולא אבינו, הרי הוא כמזוייף מתוכו ונחזה כשקר<sup style="color: gray;">202</sup>, שמשמע ששם אביו אברהם<sup style="color: gray;">203</sup>, ופסול<sup style="color: gray;">204</sup>.
להלכה שכותבים לגר: בן אברהם אבינו<sup style="color: gray;">205</sup>, כותבים לגיורת: בת אברהם אבינו<sup style="color: gray;">206</sup>.
גר שחזר לסורו, אין כותבים עליו "בן אברהם אבינו"<sup style="color: gray;">207</sup>.
גר שכתב שם גיותו, כשר<sup style="color: gray;">208</sup>, אפילו אם נשתקע ממנו<sup style="color: gray;">209</sup>.
<h4>שתוקי ואסופי</h4>
למנהג שכותבים שם האב בגט<sup style="color: gray;">210</sup>, שתוקי* או אסופי*, יש מהראשונים ואחרונים שכתבו שאין מזכירים שם אביהם בגט<sup style="color: gray;">211</sup>. ויש מהאחרונים שכתבו שכך הוא מעיקר הדין<sup style="color: gray;">212</sup>, אבל נוהגים שכותבים - כמו בגר, לסוברים כן<sup style="color: gray;">213</sup>, וכן הלכה<sup style="color: gray;">214</sup> - "בן אברהם אבינו"<sup style="color: gray;">215</sup>. ויש שפקפקו על זה, שיש חשש של פסול, שיאמר הרואה שגט זה הוא של גר, וצידדו שאם יש כינוי לשתוקי ואסופי יכתוב שמו וכינויו ויעלה כינויו במקום שם האב<sup style="color: gray;">216</sup>. וצידדו עוד, שבשתוקי - שמכירים את אימו ואין מכירים את אביו<sup style="color: gray;">217</sup> - אם אין לו כינוי, יכול לכתוב שם השתוקי ושם אימו<sup style="color: gray;">218</sup>.
<h3>כתיבת כינויים</h3>
היה לו כינוי, כותבים בגט: פלוני המכונה פלוני<sup style="color: gray;">219</sup>, וכל כינוי שהוא גנאי למגרש, אין כותבים אותו בגט<sup style="color: gray;">220</sup>.
<h4>כתב הכינוי לבדו</h4>
כתב שם לווי של האיש עצמו<sup style="color: gray;">221</sup>, ולא הזכיר שמו ממש כשר<sup style="color: gray;">222</sup>, ויש מהראשונים מפרשים שעל זה שנינו: כתב חניכתו וחניכתה - שם לווי<sup style="color: gray;">223</sup>, שמכנים לו בני אדם<sup style="color: gray;">224</sup>, והיינו לאיש עצמו<sup style="color: gray;">225</sup> - כשר<sup style="color: gray;">226</sup>, וכך היו נקיי דעת - שבירושלים<sup style="color: gray;">227</sup> - כותבים חניכתו וחניכתה<sup style="color: gray;">228</sup>, והיינו דוקא כשרגיל באותה חניכה ביותר<sup style="color: gray;">229</sup>, שאם חניכתו ידוע וניכר בכל מקום והכל קוראים אותו בה, אלא כשחותם בשטר או עולה לתורה קוראים אותו בשם המובהק, אז די בחניכה לחוד אפילו לכתחילה<sup style="color: gray;">230</sup>.
<h4>חניכת אבות</h4>
כתב שם חניכת אבות - שם לווי של משפחה<sup style="color: gray;">231</sup> - כשר<sup style="color: gray;">232</sup>, שאם ידוע וניכר לכל בשם המשפחה של האבות, די בכך לכתחילה<sup style="color: gray;">233</sup>. ויש מהראשונים מפרשים שעל זה שנינו: כתב חניכתו וחניכתה - שם לווי של משפחה<sup style="color: gray;">234</sup> כולה<sup style="color: gray;">235</sup> - כשר<sup style="color: gray;">236</sup>.
שם חניכת אבות שכשר, עד היכן כותבים בגט, נחלקו תנאים: לדעת תנא קמא, חניכת אבות בגיטין עד עשרה דורות<sup style="color: gray;">237</sup>, שאם כתבה בגט, לא פסלה, ואינו כשינה שמו ושמה, שפסול<sup style="color: gray;">238</sup>. ולדעת ר' שמעון בן אלעזר - ור' חנינא<sup style="color: gray;">239</sup> - עד שלושה דורות כשר, מכאן ואילך פסול<sup style="color: gray;">240</sup>, שנאמר: כי תוליד בנים ובני בנים ונושנתם<sup style="color: gray;">241</sup>, בנים, היינו דור שני<sup style="color: gray;">242</sup>, ובני בנים, היינו דור שלישי, ומכאן ואילך קוראים לו: ונושנתם<sup style="color: gray;">243</sup>. וכן הלכה<sup style="color: gray;">244</sup>.
כשכותבים שם המשפחה בגט, יש לכתוב: "החינוך", ולא "המכונה", כי "מכונה" משמע לשון יחיד ו"חינוך" על כל המשפחה<sup style="color: gray;">245</sup>. ויש הסוברים שאין לכתוב השם, אלא כותבים "וכל שום וחניכה", אף במקום שלא נוהגים לכתוב כן<sup style="color: gray;">246</sup>. ולמעשה כתבו ראשונים ואחרונים שאין לכתוב שם משפחה בגט<sup style="color: gray;">247</sup>, ושלנוהגים שאין כותבים "וכל שום וחניכה" בשני שמות<sup style="color: gray;">248</sup>, אף כשיש שם משפחה אין כותבים כן<sup style="color: gray;">249</sup>.
<h4>כינויי האב</h4>
למנהג שכותבים שם האב בגט<sup style="color: gray;">250</sup>, אם כותבים אף כינוייו, נחלקו ראשונים: יש סוברים שכינוי אבי הבעל או האישה אין לכותבם כלל בגט<sup style="color: gray;">251</sup>. ויש סוברים שלכתחילה כותבים כינויי האב<sup style="color: gray;">252</sup>, וכותבים: פלוני בן פלוני המכונה פלוני<sup style="color: gray;">253</sup>. ומכל מקום אם הזכיר שמו ולא הזכיר שם כינוי שלו, כשר<sup style="color: gray;">254</sup>.
לסוברים שכותבים בגט כינויי האב<sup style="color: gray;">255</sup>, אם יש לאב ולבן כינוי אחד לכתחילה כותבים הכינוי אצל כל אחד<sup style="color: gray;">256</sup>, אבל אם לא כתבו רק לבסוף, פלוני בן פלוני המכונה פלוני, כשר<sup style="color: gray;">257</sup>. אבל אם הכינוי לבן לחוד, יכתוב הכינוי קודם שיזכיר שם האב, ואם כתבו לבסוף, פסול<sup style="color: gray;">258</sup>.
<h4>תארים</h4>
לכתחילה אין כותבים בגט* רב או חכם, אפילו הוא או אביו רב או חכם והוחזק בכך<sup style="color: gray;">259</sup>, אלא כותבים: "פלוני בן פלוני"<sup style="color: gray;">260</sup>. וכן אם נהרג אביו על קידוש השם, אין כותבים "בן הקדוש פלוני"<sup style="color: gray;">261</sup>, אף על פי שקוראים אותו כך לתורה<sup style="color: gray;">262</sup>. וכן בנשים, אין כותבים תארי גדולה, כמו "בולא" או "דוניא"<sup style="color: gray;">263</sup>. ואם כתב: פלוני החכם, או הרב, או הנשיא - או הנדיב, או הקצין, או הנגיד<sup style="color: gray;">264</sup> - אף על פי שאין קוראים אותו כן וגם אינו ראוי לזה, הגט כשר, כיון שהזכיר שמו בפירוש<sup style="color: gray;">265</sup>. והדברים אמורים במקום שיש ביניהם מנהג לקרוא לגדולי הקהל נשיאים, אבל במקומות שאין קוראים לשום אדם נשיא, אם כתב הנשיא, שינה, והגט פסול<sup style="color: gray;">266</sup>.
בעבר היו מקומות שבהם נהגו לכתוב בגיטין רב וחכם<sup style="color: gray;">267</sup>, וכתבו ראשונים - שבמקומות הללו<sup style="color: gray;">268</sup> - אם היה נקרא אביו "רב טוביה" וכתב "בן טוביה" חוששים בו לשינוי השם, שהאחד הוא טוביה ואחר הוא רב טוביה<sup style="color: gray;">269</sup>. וכן כתבו אחרונים שאם נהגו לכתוב "החכם", אין בזה הקפדה, והכל לפי המנהג<sup style="color: gray;">270</sup>.
<h4>כהן ולוי</h4>
היה המגרש כהן או לוי, נהגו שכותבים: פלוני בן פלוני הכהן או הלוי<sup style="color: gray;">271</sup>, ואם יש לאב כינוי, נחלקו ראשונים: א) יש סוברים שאם הוא קיצור השם, אין צריך לכתוב הכינוי, ואפילו יש בעיר אחר ששמו כשמו, כיון שאותו אחר אינו לא כהן ולא לוי<sup style="color: gray;">272</sup>, ואפילו אם אינו קיצור השם, אלא כינוי סתם<sup style="color: gray;">273</sup>. ב) ויש סוברים שאם יש כינוי לאב, כותבים<sup style="color: gray;">274</sup>: "שלמה הכהן המכונה שלמן"<sup style="color: gray;">275</sup>, וכן כתבו הפוסקים להלכה<sup style="color: gray;">276</sup>.
בטעם שכותבים - לסוברים כן<sup style="color: gray;">277</sup>, וכן הלכה<sup style="color: gray;">278</sup> - "שלמה הכהן המכונה שלמן", ולא "שלמה המכונה שלמן הכהן", כתבו ראשונים, שאם יכתוב "המכונה כך וכך הכהן", יחשבו שגם "הכהן" הוא כינוי<sup style="color: gray;">279</sup>, ואינו מזרע הכהונה<sup style="color: gray;">280</sup>, והריחוק אינו מזיק, וראיה מפסוק: ויקחו את לוט ואת רכֻשו בן אחי אברם<sup style="color: gray;">281</sup>, ולא חש לכתוב: לוט בן אחי אברם, מאחר שהוא מוכרח<sup style="color: gray;">282</sup>.
היו לכהן או ללוי ששני שמות, שכותבים - לסוברים כן<sup style="color: gray;">283</sup> - על השם הטפל: דמיתקרי, כותבים אחר כך: הכהן או הלוי<sup style="color: gray;">284</sup>, שכיון שבחתימת האדם ובקריאתו לספר תורה קוראים אותו "בן פלוני הכהן", אין לחוש שיחשבו ש"הכהן" הוא כינוי<sup style="color: gray;">285</sup>.
היה ספק אם המגרש כהן או לוי, יש ליתן שני גיטין<sup style="color: gray;">286</sup>.
היה המגרש כהן או לוי, וטעה ולא כתב בגט "הכהן" או "הלוי", נחלקו בו ראשונים ואחרונים: יש סוברים שהגט פסול<sup style="color: gray;">287</sup>, מאחר שנהגו לכתבו<sup style="color: gray;">288</sup>. ויש סוברים שהגט כשר<sup style="color: gray;">289</sup>. וכתבו הפוסקים שיש לסמוך להקל על זה במקום הדחק<sup style="color: gray;">290</sup>.
<h2>שמות הקודש</h2>
<b>הגדרת הערך</b> - השמות שנקרא בהם הקדוש ברוך הוא.
<h3>השמות</h3>
<h4>השמות שאינם נמחקים</h4>
לענין איסור מחיקת שמות הקודש<sup style="color: gray;">1</sup>, בכלל שמות הקודש: שם ההויה, הוא שם-המפורש*; שם אדנות; אל; אלוה; אלהים; שדי<sup style="color: gray;">2</sup>.
בשם צבאות, נחלקו תנאים: א) לדעת תנא קמא - וסתם ברייתא<sup style="color: gray;">3</sup> - אינו נמחק<sup style="color: gray;">4</sup>. וביארו אחרונים שלדעה זו, השורש צ"ב יורה על התאחדות והתחברות דברים פרטים יחד, כמו: שֹׁל תשֹׁלו לה מן הצבתים<sup style="color: gray;">5</sup>, והוא אגודת שיבולים<sup style="color: gray;">6</sup>, וכן יורה השורש צ"ב על חפץ ורצון, כמו: ונתתי צבי בארץ החיים<sup style="color: gray;">7</sup>, ופירושו שה' הוא בעל הרצון המתאחד<sup style="color: gray;">8</sup>, שבאדם הרצון הוא מחודש, שכן בעל הרצון משתנה מלא רוצה אל רוצה, שמתחילה לא היה רוצה בדבר ועכשיו בעת הזאת משנה רצונו ורוצה בו, אמנם אצלו יתברך הרצון הוא קודם, לא מצד התחדשות, ואין הבדל בין הלא רצון לרצון, כי הם מתאחדים ומתחברים זה עם זה בתכלית האחדות והתחברות גם יחד<sup style="color: gray;">9</sup>. ב) ולדעת ר' יוסי - וכן העיד ר' שמעון בן אלעזר על בית אגודה בירושלים שהיו עושים<sup style="color: gray;">10</sup> - צבאות נמחק<sup style="color: gray;">11</sup>, מפני שהוא חול<sup style="color: gray;">12</sup>, שלא נקרא צבאות אלא על שם ישראל, שנאמר: והוצאתי את צבאֹתַי את עמי בני ישראל מארץ מצרים<sup style="color: gray;">13</sup>, או שהוא על שם: ופקדו שרי צבאות בראש העם<sup style="color: gray;">14</sup>, וביארו אחרונים שלדעה זו, הוא כינוי שפירושו שה' מושל על החיילות, חיילות מעלה ומטה, והם לא יצליחו בכוחם כי אם בכוחו וברצונו<sup style="color: gray;">15</sup>.
להלכה פסקו בתלמוד שהשם צבאות אינו נמחק<sup style="color: gray;">16</sup>.
בשם אהיה, נחלקו הדעות: בברייתא שבירושלמי ומסכת סופרים שנינו - ויש הגורסים כן אף בברייתא שבבבלי<sup style="color: gray;">17</sup> - שבכלל השמות שאינם נמחקים, אף אהיה אשר אהיה<sup style="color: gray;">18</sup>, דהיינו ששם אהיה אסור למוחקו<sup style="color: gray;">19</sup>, ואף אשר אהיה אסור למוחקו, ואינו כאלהי האלהים, שהשם השני חול<sup style="color: gray;">20</sup>. ויש שאינם גורסים כן בברייתא שבבבלי<sup style="color: gray;">21</sup>.
אף להלכה נחלקו הדעות: יש הפוסקים שבכלל השמות שאינם נמחקים אף אהי"ה אשר אהי"ה<sup style="color: gray;">22</sup>.
ויש הפוסקים להלכה שהשם אהיה אינו בכלל השמות שאינם נמחקים<sup style="color: gray;">23</sup>.
על מנין השמות שאינם נמחקים, ע"ע אזכרות<sup style="color: gray;">24</sup>. על כך שיש שהשמות הללו נקראים "שמות המיוחדים" ויש שנקראים - השמות שאינם שם-המפורש*, אן אף שם אדנות - "כינויים", ע"ע הנ"ל<sup style="color: gray;">25</sup>.
<h4>הנטפל לשם</h4>
הנטפל לשם, שנכתב במילה אחת עם אחד משמות הקודש שאינם נמחקים<sup style="color: gray;">26</sup>, כגון, למ"ד מלה', הנטפל מלפניו<sup style="color: gray;">27</sup>, וכ"ף מ"ם של אלהיכם, הנטפל מלאחריו<sup style="color: gray;">28</sup>, נחלקו בו תנאים: לדעת תנא קמא, כל הטפל לשם בין מלפניו ובין מלאחריו, הרי זה נמחק<sup style="color: gray;">29</sup>. ולדעת אחרים - וסתם ברייתא בירושלמי<sup style="color: gray;">30</sup> - כל הטפל לשם מלפניו, נמחק<sup style="color: gray;">31</sup>, שאין בזה קדושה<sup style="color: gray;">32</sup>, שכן מצאנו בציץ*, שהוא מובדל ממנו, קודש למ"ד - כתוב - מלמטן והשם מלמעלן<sup style="color: gray;">33</sup>, אבל הטפל לשם לאחריו, אינו נמחק<sup style="color: gray;">34</sup>, והרי הן כשאר אותייות של שם<sup style="color: gray;">35</sup>, שכבר קידשו השם שנכתב לפניהם<sup style="color: gray;">36</sup>, והוא דומה לאיבוד עבודה-זרה*, שמצווים לאבד כל הנטפל אחריו<sup style="color: gray;">37</sup>, כן איסור האיבוד בשם יתברך כולל כל הנטפל אחריו מן השמות הללו<sup style="color: gray;">38</sup>. וכן הלכה<sup style="color: gray;">39</sup>.
<h4>מקצת השם</h4>
כתב אל"ף למ"ד מאלהים, יו"ד ה"א מה', אינו נמחק<sup style="color: gray;">40</sup>, שיש שמות כיוצא בהם<sup style="color: gray;">41</sup>, וכל<sup style="color: gray;">42</sup> שכיוצא בו שם מתקיים במקום אחר אינו נמחק<sup style="color: gray;">43</sup>, ואין צריך לומר - כשכתב שם<sup style="color: gray;">44</sup> - יה, שהוא שם בפני עצמו<sup style="color: gray;">45</sup>, מפני שזה השם, מקצת שם-המפורש* הוא<sup style="color: gray;">46</sup>. אבל הכותב שי"ן דל"ת משדי, צד"י בי"ת - אל"ף<sup style="color: gray;">47</sup> - מצבאות - לסוברים שהוא מהשמות שאינם נמחקים<sup style="color: gray;">48</sup>, וכן הלכה<sup style="color: gray;">49</sup>, וכן אל"ף ה"א מאהיה<sup style="color: gray;">50</sup>, לסוברים שהוא מהשמות שאינם נמחקים<sup style="color: gray;">51</sup> - הרי זה נמחק<sup style="color: gray;">52</sup>, מפני שאין שמות כיוצא בהן<sup style="color: gray;">53</sup>.
עוד הוזכרו בדברי חז"ל והראשונים, שמות נוספים של הקדוש ברוך הוא:
א) שם בן שתים עשרה אותיות<sup style="color: gray;">54</sup>, והוא נלמד מברכת כהנים, בו נזכר שם ה' שלוש פעמים<sup style="color: gray;">55</sup>, והוא בקדושה למטה מהשם-המפורש*<sup style="color: gray;">56</sup>, ולא נתפרש מהו<sup style="color: gray;">57</sup>, ויש שכתבו שלא היה שם אחד אלא שתי שמות או שלושה, שכלל אותיותיהם שתים עשרה<sup style="color: gray;">58</sup>. ויש שנראה מדבריהם, שהוא הוי"ה הוי"ה הוי"ה<sup style="color: gray;">59</sup>, בניקוד ה' מלך ה' מלך ה' ימלך<sup style="color: gray;">60</sup>.
בראשונה שם בן שתים עשרה אותיות היו מוסרים אותו לכל אדם, משרבו הפריצים - המשתמשים בו<sup style="color: gray;">61</sup> - היו מוסרים אותו לצנועים שבכהונה, והצנועים שבכהונה מבליעים אותו בנעימת אחיהם הכהנים<sup style="color: gray;">62</sup>, וכל היודעו והזהיר בו, כל תפילותיו מתקבלות<sup style="color: gray;">63</sup>.
ב) שם בן ארבעים ושתים אותיות<sup style="color: gray;">64</sup>, והוא היוצא מבראשית<sup style="color: gray;">65</sup> ומפסוק של אחריו<sup style="color: gray;">66</sup>, במ"ב האותיות שמבראשית<sup style="color: gray;">67</sup> עד ב' של ובהו<sup style="color: gray;">68</sup>, בתמורת אותיות<sup style="color: gray;">69</sup>. ויש חילוף קצת אותיות בין המקובל ביד חכמי ספרד<sup style="color: gray;">70</sup>, שנכלל בה השם חק"ב<sup style="color: gray;">71</sup>, למקובל ביד חכמי אשכנז<sup style="color: gray;">72</sup>, שנכלל בה השם חק"ד<sup style="color: gray;">73</sup>. יש - מחכמי ספרד - שכתבו שבקשה המקובלת בידינו - אנא בכח - שעשה ר' נחוניא בן הקנה, האותיות כמקובל ביד חכמי ספרד<sup style="color: gray;">74</sup>. ויש - מחכמי אשכנז - שכתבו שתפילתו של ר' נחוניה בן הקנה היא אלהים בישראל גדול יחודך<sup style="color: gray;">75</sup>, ובה נכלל השם חק"ד<sup style="color: gray;">76</sup>, וכללה ר' יהודה החסיד בסליחה שלו<sup style="color: gray;">77</sup>.
שם בן ארבעים ושתים אותיות אין מוסרים אותו אלא למי שצנוע ועניו ועומד בחצי ימיו ואינו כועס ואינו משתכר ואינו מעמיד על מידותיו, וכל היודעו והזהיר בו והמשמרו בטהרה אהוב למעלה ונחמד למטה ואימתו מוטלת על הבריות, ונוחל שני עולמים העולם הזה והעולם הבא<sup style="color: gray;">78</sup>.
ג) שבעים ושתים שמות של שלוש אותיות<sup style="color: gray;">79</sup>, היוצאים משלוש מקראות בפרשת ויהי בשלח: ויסע וגו', ויבא וגו', ויט משה וגו'<sup style="color: gray;">80</sup>, ושלושתם בני שבעים ושתים אותיות<sup style="color: gray;">81</sup>, ומהן שם המפורש: אות ראשונה של פסוק ראשון, ואחרונה של אמצעי, וראשונה של אחרון, וכן בזה הסדר כולן<sup style="color: gray;">82</sup>.
ד) יש מהראשונים שכתבו שיש שבעים ושתים שמות לקדוש ברוך הוא<sup style="color: gray;">83</sup>.
בחכמת הקבלה* נזכרו עוד שמות, שהם מילואים שונים לשם הוי"ה<sup style="color: gray;">84</sup>.
על השם-המפורש* שהיה נהגה במקדש בשעת נשיאת-כפים*, שנחלקו ראשונים אם הוא שם הוי"ה או שם י"ב או שם מ"ב, ע"ע נשיאת כפים.
<h4>שאר הכינויים</h4>
שאר הכינויים שמשבחים בהם הקדוש ברוך הוא<sup style="color: gray;">85</sup>, כגון חנון ורחום<sup style="color: gray;">86</sup>, הגדול הגיבור והנורא<sup style="color: gray;">87</sup>, הנאמן, קנא<sup style="color: gray;">88</sup> וחזק<sup style="color: gray;">89</sup>, וכיוצא בהן<sup style="color: gray;">90</sup>, הרי אלו חול<sup style="color: gray;">91</sup>, והן כשאר דברי הקודש<sup style="color: gray;">92</sup>, ומותר למוחקם<sup style="color: gray;">93</sup>, ועל כך ע"ע כינויי ה'<sup style="color: gray;">94</sup>.
<h4>שם הדיוט שהוא כשם קודש</h4>
כל השמות ההדיוטות שאותותיהן כאותיות השם, הרי אלו נמחקים<sup style="color: gray;">95</sup>. ובמספר מקומות דנו תנאים אם השמות קודש או חול:
א) כל השמות הכתובים בתורה באברהם אבינו קודש, חוץ מאחד שהוא חול<sup style="color: gray;">96</sup>. ונחלקו תנאים: א) יש הסוברים שהחול הוא בכתוב: ויאמר אדני אם נא מצאתי חן בעיניך<sup style="color: gray;">97</sup>, שלגדול שבמלאכים אמר כן<sup style="color: gray;">98</sup>. ואילו הכתוב: ויהי כאשר התעו אותי אלהים מבית אבי<sup style="color: gray;">99</sup>, הוא קודש<sup style="color: gray;">100</sup>, שפירושו: אילולי אלהים כבר התעו אותי<sup style="color: gray;">101</sup>. ב) ויש הסוברים שהכתוב: ויהי כאשר התעו אותי אלהים מבית אבי<sup style="color: gray;">102</sup>, הוא חול<sup style="color: gray;">103</sup>, שפירושו כאשר גירשוני נמורד וחביריו שופטי הארץ<sup style="color: gray;">104</sup>, ואילו הכתוב: ויאמר אדני אם נא מצאתי חן בעיניך<sup style="color: gray;">105</sup>, הוא קודש<sup style="color: gray;">106</sup>, שאמר לקדוש ברוך הוא להמתין לו עד שירוץ ויכניס את האורחים<sup style="color: gray;">107</sup>. ג) ויש מהתנאים שנראה שחולקים על כלל זה וסוברים שכל השמות הכתובים באברהם קודש, ללא יוצא מהכלל<sup style="color: gray;">108</sup>.
להלכה כתבו ראשונים ואחרונים שהשם האמור בויאמר אדני אם נא מצאתי חן בעיניך<sup style="color: gray;">109</sup>, הוא קודש<sup style="color: gray;">110</sup>, וכן השם האמור בויהי כאשר התעו אותי אלהים מבית אבי<sup style="color: gray;">111</sup>, הוא קודש<sup style="color: gray;">112</sup>.
ב) הנה נא אדני<sup style="color: gray;">113</sup>, הוא חול<sup style="color: gray;">114</sup>, שפירושו: הנה נא אתם אדונים<sup style="color: gray;">115</sup>, אתם רבותי<sup style="color: gray;">116</sup>.
ג) ויאמר לוט אלֵהם אל נא אדני<sup style="color: gray;">117</sup>, הוא קודש<sup style="color: gray;">118</sup>, שנאמר שם: הנה נא מצא עבדך חן בעיניך וגו' להחיות את נפשי<sup style="color: gray;">119</sup>, מי שיש בידו להמית ולהחיות<sup style="color: gray;">120</sup>, זה הקדוש ברוך הוא<sup style="color: gray;">121</sup>, ואף על פי שנאמר שם בלשון רבים: ויאמר לוט אלֵהם<sup style="color: gray;">122</sup>, היינו בפניהם<sup style="color: gray;">123</sup>. ויש שפירשו על פי הפשט שהוא לשון חול<sup style="color: gray;">124</sup>, שהרי נאמר שם בלשון רבים: ויאמר לוט אלֵהם<sup style="color: gray;">125</sup>, למלאכים שאמרו לו: ההרה המלט<sup style="color: gray;">126</sup>, אמר להם: אל תאמרו לי שאלך ההר<sup style="color: gray;">127</sup>, ואף על פי שנאמר לאחר מכן: להחיות את נפשי,<sup style="color: gray;">128</sup> המלאך גם כן יש בידו להמית ולהחיות בשליחות האל<sup style="color: gray;">129</sup>, או שקודם אמר להם, ואחר כך התפלל לקדוש ברוך הוא הממית ומחיה<sup style="color: gray;">130</sup>.
ד) אלהים לא תקלל<sup style="color: gray;">131</sup>, נחלקו בו תנאים: לדעת ר' עקיבא - ור' אליעזר בן יעקב<sup style="color: gray;">132</sup>, וסתם ברייתא<sup style="color: gray;">133</sup> - הוא קודש<sup style="color: gray;">134</sup>, שבו אזהרה למגדף*<sup style="color: gray;">135</sup>. ולדעת ר' ישמעאל הוא חול<sup style="color: gray;">136</sup>, בדיינים הכתוב מדבר - שאסור לקללם<sup style="color: gray;">137</sup> - שנאמר - לשון "אלהים" בדיינים - עד האלהים יבֹא דבר שניהם<sup style="color: gray;">138</sup>.
במסכת סופרים נחלקו תנאים באופן אחר: לדעת תנא קמא, אלהים לא תקלל<sup style="color: gray;">139</sup>, משמש קודש וחול<sup style="color: gray;">140</sup>, שהרי זו אזהרה לברכת ה' ואזהרה לקללת דיין<sup style="color: gray;">141</sup>. ולדעת ר' ישמעאל קודש<sup style="color: gray;">142</sup>.
למעשה כתבו אחרונים שהשם שבכתוב: אלהים לא תקלל<sup style="color: gray;">143</sup>, משמש קודש וחול<sup style="color: gray;">144</sup>.
ה) השמות הכתובים בנבות - ברך נבות אלהים ומלך<sup style="color: gray;">145</sup>, ברכת אלהים ומלך<sup style="color: gray;">146</sup>, אף על פי שהם כתובים באל"ף למ"ד<sup style="color: gray;">147</sup> - הרי אלו קודש<sup style="color: gray;">148</sup>.
ו) בשמות הכתובים בפרשת פסל מיכה<sup style="color: gray;">149</sup>, השם שבכתוב: כל ימי היות בית האלהים בשילה<sup style="color: gray;">150</sup>, הוא קודש<sup style="color: gray;">151</sup>. ובשאר השמות נחלקו תנאים: א) לדעת תנא קמא - וסתם ברייתא בירושלמי<sup style="color: gray;">152</sup> - כל השמות הכתובים במיכה - אף על פי שהם כתובים ביו"ד ובה"א<sup style="color: gray;">153</sup>, דהיינו בשם-המפורש* - הרי אלו חול<sup style="color: gray;">154</sup>. ב) ולדעת ר' אליעזר - ויש הגורסים: ר' יוסי<sup style="color: gray;">155</sup> - הכתובים ביו"ד ובה"א<sup style="color: gray;">156</sup> - כגון הקדש הקדשתי את הכסף לה'<sup style="color: gray;">157</sup>, הרי הוא אסור עלי כהקדש גמורים שהן לה' עד שאתננו מידי לבני לעשות פסל ומסכה<sup style="color: gray;">158</sup> - קודש<sup style="color: gray;">159</sup>, והכתובים באל"ף למ"ד<sup style="color: gray;">160</sup> - כגון: לו בית אלהים<sup style="color: gray;">161</sup> - חול<sup style="color: gray;">162</sup>.
בתרגום יונתן תירגם כל השמות הכתובים בפרשת פסל מיכה קודש<sup style="color: gray;">163</sup>, מלבד והאיש מיכה לו בית אלהים<sup style="color: gray;">164</sup>, ואת אלהי אשר עשיתי לקחתם<sup style="color: gray;">165</sup>, שאף כשאמרו: שאל נא באלהים<sup style="color: gray;">166</sup>, הם היו חושבים כי דבר ה' היה השאלה בתרפים ההם<sup style="color: gray;">167</sup>.
להלכה, יש מהראשונים שפסקו שכל השמות האמורים במיכה - מלבד כל ימי היות בית האלהים בשילה<sup style="color: gray;">168</sup> - הם חול<sup style="color: gray;">169</sup>. ויש שפסקו שיש להחמיר ולא למחוק אף השמות באל"ף למ"ד, מפני שיש הסוברים שהם חול<sup style="color: gray;">170</sup>. ויש מהאחרונים שפסקו שאין צורך להחמיר בשמות באל"ף למ"ד, אבל יש להחמיר ולא למחוק את השמות של יו"ד ה"א<sup style="color: gray;">171</sup>, שכן ההלכה כר' יוסי מחבירו, שנימוקו עימו<sup style="color: gray;">172</sup>.
ז) בשמות האמורים בפרשת גבע בנימין - כששאלו בני ישראל בה'<sup style="color: gray;">173</sup> - נחלקו תנאים: לדעת ר' אליעזר כל השמות חול<sup style="color: gray;">174</sup>, ולא שאלו בתחילה באורים-ובתומים*<sup style="color: gray;">175</sup>, שלא יתכן שהבטיח ה' שיצליחו ואינו עושה<sup style="color: gray;">176</sup>. ולדעת ר' יהושע - וסתם ברייתא<sup style="color: gray;">177</sup>, ותנא קמא ור' יהודה בברייתא שבירושלמי<sup style="color: gray;">178</sup> - כל השמות קודש<sup style="color: gray;">179</sup>, ששאלו באורים ותומים<sup style="color: gray;">180</sup>, שכן מה שהבטיח עשה<sup style="color: gray;">181</sup>, והם לא ביחנו אם לנצוח אם לנצח<sup style="color: gray;">182</sup>, שלא שאלו אם יתן ה' בידם את בני בנימין<sup style="color: gray;">183</sup>, אלא בסתם היו שואלים<sup style="color: gray;">184</sup>: האוסיף לגשת למלחמה עם בני בנימִן אחי<sup style="color: gray;">185</sup>, ולכן לא פירשו להם האורים והתומים בשני הימים הראשונים: עלו והצליחו<sup style="color: gray;">186</sup>, שבראשונה אמר: עלו אליו<sup style="color: gray;">187</sup>, ולא אמר: נתתיו<sup style="color: gray;">188</sup>, שהקדוש ברוך הוא היה רוצה במפלתם, לפי שאמר: על כבוד בשר מחיתם על כבודי לא מחיתם<sup style="color: gray;">189</sup>, על פסל מיכה, ולכן החזיר להם כמו כן בסתם<sup style="color: gray;">190</sup>. באחרונה שביחנו<sup style="color: gray;">191</sup> באורים ותומים<sup style="color: gray;">192</sup>, והסכימו לשאול כהוגן<sup style="color: gray;">193</sup>, ששאלו: האוסִף עוד לצאת למלחמה עם בני בנימִן אחי אם אחדל<sup style="color: gray;">194</sup>, כלומר: יש לי לחשוש שלא אפול לפניו<sup style="color: gray;">195</sup>, הסכימו על ידם<sup style="color: gray;">196</sup>, ופירשו להם האורים והתומים: כי מחר אתננו בידך<sup style="color: gray;">197</sup>. ויש הסוברים שלדעה זו האורים והתומים בידו להם, כיון שלא היו ישראל ישרים<sup style="color: gray;">198</sup>.
להלכה פסקו ראשונים ואחרונים שכל השמות האמורים בגבע בנימין קודש<sup style="color: gray;">199</sup>, שההלכה כר' יהושע נגד ר' אליעזר<sup style="color: gray;">200</sup>, ועוד שסתם ברייתא שנוי כמותו<sup style="color: gray;">201</sup>.
ח) כי יֹדע אלהים כי ביום אכלכם ממנו ונפקחו עיניכם והייתם כאלהים יֹדעי טוב ורע<sup style="color: gray;">202</sup>, אלהים הראשון קודש<sup style="color: gray;">203</sup>, והשני חול<sup style="color: gray;">204</sup>.
ט) נשיא אלהים אתה<sup style="color: gray;">205</sup>, קודש<sup style="color: gray;">206</sup>.
י) אלהי אברהם ואלהי נחור וגו' אלהי אביהם<sup style="color: gray;">207</sup>, אלהי אברהם<sup style="color: gray;">208</sup>, קודש, ואלהי נחור<sup style="color: gray;">209</sup>, חול<sup style="color: gray;">210</sup>, ששיתף לבן בין אל האמת, באומרו: אלהי אברהם, ובין עבודה זרה, באומרו: אלהי נחור<sup style="color: gray;">211</sup>. ובאלהי אביהם<sup style="color: gray;">212</sup>, נחלקו הדעות: יש סוברים שהוא חול<sup style="color: gray;">213</sup>, שלכאורה משמע שהוא קודש, שמוסב על אלהי אברהם - שהוא קודש<sup style="color: gray;">214</sup> - אבל באמת הוא חול, שמוסב על תרח אשר היה עובד עבודה זרה, והוא חול<sup style="color: gray;">215</sup>. ויש סוברים שמשמעו לפי האמת קודש וחול<sup style="color: gray;">216</sup>, שמשמש קודש ומשמש חול<sup style="color: gray;">217</sup>, כי תרח אבי אברהם מתחילה היה עובד עבודה זרה ולבסוף חזר למוטב<sup style="color: gray;">218</sup>.
למעשה כתבו אחרונים ששם זה משמש קודש וחול<sup style="color: gray;">219</sup>.
יא) מחנה אלהים<sup style="color: gray;">220</sup>, הרי זה קודש<sup style="color: gray;">221</sup>. ויש מהראשונים שפירש על דרך הפשט שהוא חול<sup style="color: gray;">222</sup>.
יב) כי על כן ראיתי פניך כראֹת פני אלהים<sup style="color: gray;">223</sup>, הרי זה חול<sup style="color: gray;">224</sup>. ויש מהראשונים שפירשו על דרך הפשט שהוא קודש<sup style="color: gray;">225</sup>.
יג) אלהי האלהים<sup style="color: gray;">226</sup>, הראשון קודש והשני חול<sup style="color: gray;">227</sup>.
יד) אדֹנֵי האדֹנים<sup style="color: gray;">228</sup>, הראשון קודש והשני חול<sup style="color: gray;">229</sup>.
טו) בקרב אלהים ישפֹּט<sup style="color: gray;">230</sup>, משמש קודש וחול<sup style="color: gray;">231</sup>.
טז) ואין אלהים עמדי<sup style="color: gray;">232</sup>, חול<sup style="color: gray;">233</sup>.
על המגדף*, שנחלקו תנאים על איזה שם מהשמות חייב מיתה, ע"ע מגדף<sup style="color: gray;">234</sup>.
<h3>איסור מחיקתם</h3>
אסור מן התורה לאבד שם מן השמות הקדושים והטהורים שנקרא בהם הקדוש ברוך הוא<sup style="color: gray;">235</sup>, שהרי הוא אומר בעבודה-זרה*: ואבדתם את שמם מן המקום ההוא, לא תעשון כן לה' אלהיכם<sup style="color: gray;">236</sup>, כלומר לה' אלהיכם לא תעשון כן לאבד אותו חס וחלילה מן המקום אשר הוא כתוב שם, דהיינו שלא למוחקו כלל<sup style="color: gray;">237</sup>. וכל המאבד אחד מן השמות הללו לוקה<sup style="color: gray;">238</sup>, בין אם מחקם<sup style="color: gray;">239</sup>, ובין אם איבדם באופן אחר<sup style="color: gray;">240</sup>, כגון קורע וחותך<sup style="color: gray;">241</sup>.
על המוחק אחד מן האותיות הנטפלות לאחר שמות הקודש, שמכים אותו מכת-מרדות*, עי' להלן<sup style="color: gray;">242</sup>.
<h4>המקום והזמן שנוהג</h4>
איסור מחיקת שמות הקודש נוהג בכל מקום ובכל זמן<sup style="color: gray;">243</sup>, בזכרים ונקבות<sup style="color: gray;">244</sup>.
<h4>מחיקת אות</h4>
בכלל איסור מחיקת השם<sup style="color: gray;">245</sup>, אפילו מחיקת אות אחת<sup style="color: gray;">246</sup>, וכל המוחק אפילו אות אחת משבעת שמות הקודש לוקה<sup style="color: gray;">247</sup>.
<h4>במנין המצוות</h4>
איסור איבוד אחד משמות הקודש הוא לא-תעשה*<sup style="color: gray;">248</sup>, ונמנה במנין המצוות<sup style="color: gray;">249</sup>, ונכלל בלא תעשה אחד<sup style="color: gray;">250</sup>, שלא נאבד ונמחה הדברים ששם הקדוש ברוך הוא נקרא עליהם, כגון בית-המקדש* - איסור נתיצת אבן מההיכל* או מבין-האולם-ולמזבח*<sup style="color: gray;">251</sup> - וספרי הקודש<sup style="color: gray;">252</sup>, ושמותיו היקרים ברוך הוא<sup style="color: gray;">253</sup>. ויש ממוני המצוות שמנה מצוות אלו כשלוש מצוות נפרדות<sup style="color: gray;">254</sup>. ויש ממוני המצוות שחלוקים על כל זה, ולא מנו כלל הלאו<sup style="color: gray;">255</sup>, וביארו אחרונים בדעתם, שהוא בכלל מצות-עשה* של את ה' אלהיך תירא<sup style="color: gray;">256</sup> - והוא החיוב על יראת-ה'*<sup style="color: gray;">257</sup> - ולא בא הלאו אלא כדי שהעובר יעבור בלא תעשה ועשה, ואחר שמנו העשה שוב לא הוצרכו למנות הלאו<sup style="color: gray;">258</sup>.
על איסור נתיצת אבן מההיכל* או מבין-האולם-ולמזבח*, ועל איסור זה ע"ע אבני היכל ועזרות: נתיצתן. על איסור איבוד ספרי הקודש, ע"ע ספר תורה.
<h4>טעם המצוה</h4>
בטעם האיסור למחוק את שמות הקודש כתבו ראשונים, כי בגשת בני ישראל אל הקדש באימה ברתת בזיע, מתוך כך יכניסו בלבם הפחד והיראה גדולה אל השם ברוך הוא<sup style="color: gray;">259</sup>.
<h4>המוחק הנטפל לשם</h4>
המוחק הנטפל לשם מאחריו, כגון כ"ף מ"ם של א"להיכם, שאסור - לסוברים כן<sup style="color: gray;">260</sup>, וכן הלכה<sup style="color: gray;">261</sup> - למוחקו, כתבו ראשונים שאינו לוקה אלא מכת-מרדות* בלבד<sup style="color: gray;">262</sup>, שאין קדושת האותיות הטפלות לפי שהם מעצם השם, רק שהשם שנכתב לפניהם קידשם<sup style="color: gray;">263</sup>, וכיון שאין הדבר מפורש בפירוש בכתוב אינו לוקה עליו<sup style="color: gray;">264</sup>.
<h4>שם המשמש לקודש וחול</h4>
כל מקום שיש שם המשמש הן לקודש והן לחול<sup style="color: gray;">265</sup>, טוב ליזהר שלא למוחקם<sup style="color: gray;">266</sup>.
על כך שבסידורים ובספרים נהגו לכתוב שלוש יודי"ן במקום שם הוי"ה, או שתי יודי"ן ווי"ו על גביהם, או שני יודי"ן ויו"ד על גביהם, או שתי יוד"ין בלבד, ואין בהם קדושה וןנמחקות כשיש צורך בדבר, ע"ע אזכרות<sup style="color: gray;">267</sup>. על יתר פרטי הדינים באיסור מחיקת שמות הקודש, ע"ע מחיקת השם.
<h3>כתיבתם</h3>
בשעת כתיבת-סת"ם*, בכל פעם שכותב שם מהשמות שאינם נמחקים<sup style="color: gray;">268</sup>, צריך לכתוב לשם קדושת השם<sup style="color: gray;">269</sup>, אף על פי שבתחילת הכתיבה אמר שכותב לשם קדושת ספר תורה תפילין ומזוזות<sup style="color: gray;">270</sup> - שצריכים כתיבה לשמה*, לסוברים כן<sup style="color: gray;">271</sup> - ואם לא עשה כן פסול<sup style="color: gray;">272</sup>, והפסול הוא מן התורה<sup style="color: gray;">273</sup>. ויש הסובר שאין הפסול אלא מדרבנן<sup style="color: gray;">274</sup>.
יש הסובר שאין צריך לקדש אלא את שם-המפורש* בלבד, ונדחו דבריו, ועל כך ע"ע אזכרות<sup style="color: gray;">275</sup>.
<h4>אמירה או מחשבה</h4>
הכתיבה לשם קדושת האזכרות, נחלקו בה ראשונים אם צריכה להיות באמירה, שיאמר בפיו שהוא כותב לשם קדושת האזכרות*<sup style="color: gray;">276</sup>. או שדי במחשבה<sup style="color: gray;">277</sup>. או שכיון שיש ספק בדבר, משום הספק צריך שיאמר בפיו בפירוש<sup style="color: gray;">278</sup>. ולהלכה כתבו הפוסקים שיש צורך באמירה<sup style="color: gray;">279</sup>.
הוציא מפיו בתחילת כתיבה שכותב לשם ספר תורה תפילין ומזוזות, נחלקו האחרונים אם נכלל בזה גם קדושת השם, ודי בשעת כתיבת האזכרות מחשבה, או שמחשבה אינה מועילה ויש צורך באמירה בפה, ועל כך ע"ע אזכרות<sup style="color: gray;">280</sup>.
<h4>כשיש ספק</h4>
כל מקום שיש ספק לסופר אם השם קודש או חול, יאמר קודם כתיבתם: לשם קדושת השם אם הוא קודש<sup style="color: gray;">281</sup>.
על יתר פרטי ודיני קידוש השם קודם כתיבתו בכתיבת-סתם*, ע"ע אזכרות: קידוש האזכרות.
<h2>שמחת בית השואבה</h2>
<b>הגדרת הערך</b> - המצוה לנהוג שמחה יתירה בבית-המקדש* בחג הסוכות*
<h3><b>המצוה, מהותה וחשיבותה</b></h3>
<h4>המצוה</h4>
חג הסוכות*, מצוה לנהוג בו שמחה - יתירה<sup style="color: gray;">1</sup> - בבית-המקדש*<sup style="color: gray;">2</sup>, ולמדו כן מן הכתוב: ושאבתם מים בששון<sup style="color: gray;">3</sup>, או מן הכתוב: ושמחתם לפני ה' אלהיכם שבעת ימים<sup style="color: gray;">4</sup>. ובדרש אמרו: ושמחת בחגך<sup style="color: gray;">5</sup>, זו שמחת בית השואבה<sup style="color: gray;">6</sup>. ונחלקו ראשונים: יש סוברים שמצוה דרבנן היא<sup style="color: gray;">7</sup>, אלא שיש לה סמך מן הכתובים<sup style="color: gray;">8</sup>. ויש סוברים שמצוה מן התורה היא<sup style="color: gray;">9</sup>.
<h4>מהותה וטעמה</h4>
מהות השמחה של בית השואבה, נחלקו בה ראשונים: א) יש סוברים - לשיטתם שלמדוה מן הכתוב: ושאבתם מים בששון<sup style="color: gray;">10</sup> - ששמחה על נסוך-המים* היא<sup style="color: gray;">11</sup>, ונעשית כדי לחבב את המצות<sup style="color: gray;">12</sup>, ומן האחרונים יש שהוסיפו, שכיון שעל ידי נסוך המים היו גשמי השנה מתברכים<sup style="color: gray;">13</sup>, היתה שמחה גדולה במצוה זו, שהרי כל הבריות תלויות בברכת המים, שאי אפשר לעולם בלא מים<sup style="color: gray;">14</sup>. ב) ויש סוברים - לשיטתם שמצות שמחת בית השואבה נלמדת מן הכתוב: ושמחתם לפני ה' אלהיכם שבעת ימים<sup style="color: gray;">15</sup>, או מן הכתוב: ושמחת בחגך<sup style="color: gray;">16</sup> - ששמחת בית השואבה אינה שמחה על נסוך המים, אלא מדיני שמחת-יום-טוב* של חג הסוכות* היא<sup style="color: gray;">17</sup>, שיש מצוה לשמוח בו שמחה גדולה יותר מן השמחה עליה נצטווינו בשאר מועדים<sup style="color: gray;">18</sup>. בטעם הדבר שנהגו לעשות שמחה זו במקום ניסוך המים דוקא<sup style="color: gray;">19</sup>, אף על פי שאינה נעשית מחמת ניסוך המים, לדעה זו, יש שכתבו שנהגו כן כדי להוציא מליבם של צדוקים*, שכפרו במצוה זו<sup style="color: gray;">20</sup>.
<h4>במנין המצות</h4>
מצות שמחת בית השואבה - לסוברים שמצוה מן התורה היא<sup style="color: gray;">21</sup> - יש ממוני המצוות שמנאוה במנין-המצוות* כמצוה בפני עצמה<sup style="color: gray;">22</sup>. ויש שלא מנאוה כמצוה בפני עצמה, אלא כללוה במצות שמחת-יום-טוב* הנלמדת מן הכתוב: ושמחת בחגך<sup style="color: gray;">23</sup>.
<h4>זמנה</h4>
שמחת בית השואבה היתה נוהגת בכל ימי חג הסוכות - חוץ משבת* ויום-טוב*, לסוברים כן<sup style="color: gray;">24</sup> - ממוצאי יום טוב הראשון ואילך<sup style="color: gray;">25</sup>. תחילת השמחה היתה לאחר הקרבת תמיד* של בין-הערבים*<sup style="color: gray;">26</sup>, והיתה נמשכת במשך כל הלילה שאחריו<sup style="color: gray;">27</sup>.
<h4>מקומה</h4>
שמחת בית השואבה היתה נעשית בבית-המקדש*<sup style="color: gray;">28</sup>, בעזרת-נשים*<sup style="color: gray;">29</sup>, והיה מקום זה נקרא "בית השואבה"<sup style="color: gray;">30</sup>, על שם הכתוב: ושאבתם מים בששון<sup style="color: gray;">31</sup>, או לפי שמשם שואבים רוח הקודש<sup style="color: gray;">32</sup>, שהרי השכינה שורה מתוך שמחה, שנאמר: והיה כנגן המנגן ותהי עליו יד ה'<sup style="color: gray;">33</sup>, וכפי שמצינו ביונה הנביא, שבשמחת בית השואבה היתה שורה עליו שכינה<sup style="color: gray;">34</sup>. ויש מן התנאים שקראו למקום בו היתה נעשית השמחה "בית החשובה"<sup style="color: gray;">35</sup>, שהרי ממקום זה יצאו לשאוב מים למצות נסוך-המים*<sup style="color: gray;">36</sup>, ומצות נסוך המים מצוה חשובה היא, שבאה מששת ימי בראשית<sup style="color: gray;">37</sup>, שהרי השיתין נבראו מששת ימי בראשית לקבל הנסכים<sup style="color: gray;">38</sup>.
<h4>זכר לשמחת בית השואבה</h4>
אף בזמן הזה, לאחר חורבן הבית, נהגו חסידים ואנשי מעשה לעשות זכר לשמחת בית השואבה שבמקדש, להיות נעורים בלילות חול המועד סוכות, ולהרבות בזמירות ושבחים<sup style="color: gray;">39</sup> - ובפיוטים ומזמורי תהלים<sup style="color: gray;">40</sup> - ורוקדים ומפזזים ומכרכרים, וכן מרבים בהדלקת נרות בבתי המדרשות<sup style="color: gray;">41</sup>, ובסוכות<sup style="color: gray;">42</sup>.
<h3><b>ההכנות לה</b></h3>
<h4>הכנת המאור</h4>
במוצאי יום טוב הראשון של חג, היו ממלאים שמן במנורות הזהב אשר בעזרת-נשים* - בשתיהן<sup style="color: gray;">43</sup>, או בארבעתן<sup style="color: gray;">44</sup> - בארבעת ספלי הזהב שהיו בראשיהן - היינו בראש כל אחת ואחת מהן<sup style="color: gray;">45</sup> - על ידי ארבעה סולמות שהיו לכל מנורה ומנורה - בארבע רוחות המנורה<sup style="color: gray;">46</sup>, סולם אחד לכל ספל<sup style="color: gray;">47</sup> - וארבעה ילדים מפרחי כהונה שהיו מחזיקים בידיהם כדים של שלושים לוג, והיו מטילים את השמן לכל ספל וספל<sup style="color: gray;">48</sup>, בכל שעה שהיה צורך בכך<sup style="color: gray;">49</sup>. ואמרו: לא היתה חצר בירושלים שלא האירה מאור בית השואבה<sup style="color: gray;">50</sup>, שהמנורות גבוהות היו<sup style="color: gray;">51</sup> - חמשים אמה<sup style="color: gray;">52</sup>, או מאה אמה<sup style="color: gray;">53</sup> - והר הבית גבוה<sup style="color: gray;">54</sup>, וכותל מזרחי שבסוף עזרת הנשים נמוך היה<sup style="color: gray;">55</sup>, והמנורות עולות למעלה הימנו<sup style="color: gray;">56</sup>. ועוד אמרו: אשה היתה בוררת חטים לאור של בית השואבה<sup style="color: gray;">57</sup>. וכתבו ראשונים, ששמחה יתירה היתה בכך שהיו המנורות דולקות ומאירות בכל ירושלים<sup style="color: gray;">58</sup>.
הדלקת המנורות לשמחת בית השואבה, יש שכתבו בדעת ראשונים שלא היתה אלא מנהג שהיו נוהגים בבית שני, אך אינה חובה, ועל כן אין צורך לנהוג בה אף לעתיד, שעיקר השמחה אינה אלא בניגונים ובדברי השירות והתשבחות<sup style="color: gray;">59</sup>.
<h4>הפתילות למנורות</h4>
את הפתילות למנורות שהיו דולקות בשמחת בית השואבה<sup style="color: gray;">60</sup>, היו עושים מבלאי מכנסי הכהנים - ההדיוטות<sup style="color: gray;">61</sup> - ומאבנטיהם, מהם היו מפקיעים - קורעים לעשות פתילות<sup style="color: gray;">62</sup> - ובהם היו מדליקים<sup style="color: gray;">63</sup>. על הטעם שאין בשימוש בבלאי מכנסי הכהנים ואבנטיהם לשמחת בית השואבה משום איסור מעילה* - שנוהג בבגדי-כהונה* לאחר שבלו<sup style="color: gray;">64</sup> - ע"ע בגדי כהונה<sup style="color: gray;">65</sup>.
בטעם הדבר שמותר להדליק בשמחת בית השואבה את האבנטים שבלו<sup style="color: gray;">66</sup>, אף על פי שפתילת הצמר - שממנו עשוי האבנט*<sup style="color: gray;">67</sup> - אינה דולקת יפה, והרי היא בכלל הפתילות שאסור להדליק בהן נרות במקדש<sup style="color: gray;">68</sup> - וכפי שדרשו מן הכתוב: להעלות נר תמיד<sup style="color: gray;">69</sup>, שתהא שלהבת עולה מאליה ולא שתהא צריכה תיקון והטייה<sup style="color: gray;">70</sup> - אמרו בגמרא שדין הדלקת הנרות לשמחת בית השואבה אינו כדין הדלקת-הנרות* שבמקדש<sup style="color: gray;">71</sup>, וביארו ראשונים שכיון ששמחת בית השואבה מצוה דרבנן היא, לסוברים כן<sup style="color: gray;">72</sup>, לא נאמר בה "להעלות נר תמיד"<sup style="color: gray;">73</sup>, ויש שביארו, שכיון ששמחת בית השואבה לא באה אלא להרבות שמחה בעלמא, לא היו מדקדקים בה שידלקו הנרות יפה<sup style="color: gray;">74</sup>, ויש שביארו, שכיון שהיו מרבים בשמחת בית השואבה בפתילות ושמנים<sup style="color: gray;">75</sup>, לא היה חשש שמא לא ידלקו יפה<sup style="color: gray;">76</sup>.
<h4>הפרדת האנשים והנשים</h4>
במוצאי יום טוב הראשון - או ערב יום טוב הראשון<sup style="color: gray;">77</sup> - של חג הסוכות*, היו יורדים לעזרת נשים ומתקנים שם תיקון גדול<sup style="color: gray;">78</sup>, שהיו מקיפים את עזרת הנשים גזוזטרא - היינו שלוש גזוזטראות בשלוש רוחות<sup style="color: gray;">79</sup>, שהיו נותנים לוחות עץ על גבי הזיזים שבכתלים<sup style="color: gray;">80</sup>, או שהיו מקיפים את עזרת הנשים עמודים ועושים עליהם מסביב תאים גבוהים<sup style="color: gray;">81</sup> - כדי שתהיינה הנשים יושבות מלמעלה - ורואות<sup style="color: gray;">82</sup> - והאנשים מלמטה<sup style="color: gray;">83</sup>, ולא יבואו לידי קלות ראש<sup style="color: gray;">84</sup>, דהיינו שלא יתערבו אלו עם אלו<sup style="color: gray;">85</sup>, או שלא יוכלו האנשים להביט בנשים<sup style="color: gray;">86</sup>, שהיו לגזוזטרא מחיצות העשויות כמין סריגי חלונות, שהנשים שבפנים רואות את הנעשה בחוץ, ואילו האנשים שבחוץ אינם יכולים לראות את הנעשה בפנים<sup style="color: gray;">87</sup>. וכן שנינו: בראשונה היו נשים מבפנים ואנשים מבחוץ - שהנשים היו בעזרת הנשים, והאנשים ברחבה של הר הבית ובחיל<sup style="color: gray;">88</sup>, שהאנשים היו רבים מן הנשים, וברחבת הר הבית ובחיל היה מקום גדול יותר<sup style="color: gray;">89</sup> - והיו באים לידי קלות ראש - שהאנשים היו מביטים לתוך עזרת הנשים כדי לראות את שמחת החסידים ואנשי המעשה שהיתה בעזרת הנשים, ואגב כך היו מסתכלים אף בנשים<sup style="color: gray;">90</sup> - התקינו שיהו הנשים יושבות מבחוץ והאנשים מבפנים, ועדיין היו באים לידי קלות ראש, התקינו שיהו הנשים יושבות מלמעלה והאנשים מלמטה<sup style="color: gray;">91</sup>. על איסור בניית עץ במקדש, ועל הטעם שהיה מותר לבנות גזוזטראות לשמחת בית השואבה, אם הוא משום שאיסור זה אינו נוהג בעזרת נשים, או שאינו נוהג בבנין לפי שעה, ע"ע בית המקדש<sup style="color: gray;">92</sup>.
<h3><b>השמחה</b></h3>
<h4>הריקודים</h4>
חסידים ואנשי מעשה היו מרקדים לפניהם באבוקות של אור<sup style="color: gray;">93</sup> - היינו לפני הלויים העומדים על חמש עשרה המעלות שבעזרת נשים<sup style="color: gray;">94</sup>, או לפני העם הבאים לראות את השמחה<sup style="color: gray;">95</sup>, או לפני המנורות, כדי שיראו אותם כל העם<sup style="color: gray;">96</sup> - והיו זורקים אותן כלפי מעלה ומקבלים אחת וזורקים אחת<sup style="color: gray;">97</sup>, ויש שהיו בקיאים לעשות כן בארבע אבוקות או בשמונה<sup style="color: gray;">98</sup>, ומספקים ומטפחים ומפזזים ומכרכרים, כל אחד ואחד כמו שיודע<sup style="color: gray;">99</sup>. ואמרו על רבן שמעון בן גמליאל, שכשהיה שמח בשמחת בית השואבה, היה נועץ את שני גודליו בארץ, ושוחה, ונושק את הרצפה וזוקף<sup style="color: gray;">100</sup>.
<h4>השירות והתשבחות</h4>
חסידים ואנשי מעשה היו אומרים לפניהם דברי שירות ותשבחות<sup style="color: gray;">101</sup> - היינו לפני הלויים העומדים על חמש עשרה המעלות שבעזרת נשים<sup style="color: gray;">102</sup>, או לפני העם הבאים לראות את השמחה<sup style="color: gray;">103</sup>, או לפני המנורות, כדי שיראו אותם כל העם<sup style="color: gray;">104</sup> - לשבח ולהלל לה' הגדול<sup style="color: gray;">105</sup>. מהם שהיו אומרים: אשרי ילדותנו שלא ביישה את זקנותנו - שלא עברנו עבירה בילדותינו, לבייש את זקנותנו<sup style="color: gray;">106</sup> - ומהם שהיו אומרים: אשרי זקנותנו שכיפרה את ילדותנו, אלו ואלו אומרים: אשרי מי שלא חטא, ומי שחטא ישוב וימחול לו<sup style="color: gray;">107</sup>, שראוי לצדיקים לעורר שמחתם על ענינים אלו, שתהא שמחתם שמחת מצוה ולא שמחת הדיוטות וקלות ראש<sup style="color: gray;">108</sup>. וכן אמרו על הלל הזקן, שכשהיה שמח בשמחת בית השואבה היה אומר: אם אני כאן הכל כאן, ואם איני כאן מי כאן<sup style="color: gray;">109</sup>, שדורש היה לרבים בשמו של הקב"ה שלא יחטאו - לרוב השמחה<sup style="color: gray;">110</sup> - ואמר: כל זמן שאני חפץ בבית הזה, ושכינתי שרויה בו, יהא כבודו קיים ויבאו הכל כאן, ואם תחטאו ואסלק שכינתי, מי יבא כאן<sup style="color: gray;">111</sup>, והיה מלהיב בכך לב השומעים ומחזק את ידם לבוא לבית המקדש<sup style="color: gray;">112</sup>.
<h4>אמירת פסוקי תהלים</h4>
הלויים היו אומרים פסוקי תהלים ידועים, כגון: שיר המעלות הנה ברכו וגו'<sup style="color: gray;">113</sup>, או: שאו ידיכם קדש וגו'<sup style="color: gray;">114</sup>. ויש שכתבו, שבכל שורה ושורה מחמש עשרה המעלות שבעזרת נשים, שוררו הלויים שיר המעלות אחר, שורה אחר שורה<sup style="color: gray;">115</sup>.
<h4>כלי השיר</h4>
הלויים היו מנגנים בחליל ובכנורות ובנבלים ובמצלתים ובחצוצרות ובכלי שיר בלא מספר<sup style="color: gray;">116</sup> - היינו בלא קיצבה למטה ולמעלה<sup style="color: gray;">117</sup> - על חמש עשרה המעלות היורדות מעזרת ישראל לעזרת נשים<sup style="color: gray;">118</sup>, כנגד חמשה עשר שיר המעלות שבתהלים<sup style="color: gray;">119</sup>, וקולו של החליל נשמע יותר משאר הכלים<sup style="color: gray;">120</sup>, שבו היו מתחילים ובו היו מסיימים<sup style="color: gray;">121</sup>. ומן הראשונים יש שכתבו, שכל אדם ואדם - מן החסידים ואנשי המעשה<sup style="color: gray;">122</sup> - היה מנגן בכלי שיר שהוא יודע לנגן בו, ומי שיודע בפה בפה<sup style="color: gray;">123</sup>, והיו עומדים על רצפת העזרה<sup style="color: gray;">124</sup>. על הכשרים לנגן בכלי השיר בשמחת בית השואבה, עי' להלן: דיניה<sup style="color: gray;">125</sup>. על התקיעות שהיו מוסיפים במקדש בחג הסוכות בשעה שהיו יוצאים לשאוב מים לצורך נסוך-המים*, שיש סוברים שלשם ריבוי שמחה היו נעשות, ע"ע חצוצרות<sup style="color: gray;">126</sup>, וע' נסוך המים<sup style="color: gray;">127</sup>.
<h4>המשתתפים בה</h4>
שמחת בית השואבה, היו עושים אותה דוקא חסידים ואנשי מעשה<sup style="color: gray;">128</sup>, וכן גדולי חכמי ישראל וראשי הישיבות והסנהדרין והזקנים<sup style="color: gray;">129</sup>, ולא היו מניחים לעם הארץ לרקד ולשורר<sup style="color: gray;">130</sup>, שלא יראה הדבר כקלות ראש וכשמחת בחורים<sup style="color: gray;">131</sup>.
<h4>הרואים והשומעים</h4>
שמחת בית השואבה, אף על פי שלא היו עושים אותה אלא חסידים ואנשי מעשה<sup style="color: gray;">132</sup>, מכל מקום היו באים אליה, כדי לראותה ולשמעה, אף שאר כל העם, האנשים והנשים<sup style="color: gray;">133</sup>, ויש שהוסיפו, שעל ידי ראיית השמחה ושמיעתה היו מקיימים אף הם את המצוה<sup style="color: gray;">134</sup>.
<h4>גודל השמחה</h4>
שמחת בית השואבה, שמחה גדולה מאוד היתה, ואמרו: מי שלא ראה שמחת בית השואבה לא ראה שמחה מימיו<sup style="color: gray;">135</sup>, שלא היתה שמחה שלימה כמותה<sup style="color: gray;">136</sup>. ועוד שנינו, שאותם שהיו שמחים בשמחת בית השואבה, לא היו טועמים טעם שינה בימי החג, אלא היו מנמנמים זה על כתפו של זה<sup style="color: gray;">137</sup>.
<h3><b>דיניה</b></h3>
<h4>דחיית שבת ויום טוב</h4>
שמחת בית השואבה, שמנגנים בה בכלי שיר<sup style="color: gray;">138</sup> - והניגון בכלי שיר אסור בשבת* ויום-טוב* משום שבות*, שמא יבואו לתקן כלי שיר<sup style="color: gray;">139</sup> - נחלקו תנאים אם דוחה שבת ויום טוב: א) דעת חכמים שאינה דוחה לא שבת ולא יום טוב<sup style="color: gray;">140</sup>, שלא נעשית אלא לשמחה יתירה<sup style="color: gray;">141</sup>, וביארו ראשונים, שכיון ששמחה זו אינה אלא תקנת חכמים - לסוברים כן<sup style="color: gray;">142</sup> - כדי לחבב את המצוות<sup style="color: gray;">143</sup>, אינה דוחה שבת ויום טוב<sup style="color: gray;">144</sup>, שאינה חשובה צורך קרבן<sup style="color: gray;">145</sup>, ויש שביארו, שאף על פי ששמחת בית השואבה מצוה מן התורה היא - לסוברים כן<sup style="color: gray;">146</sup> - מכל מקום כיון שאינה אלא שמחה יתירה, אינה דוחה שבת ויום טוב<sup style="color: gray;">147</sup>, שאינה חשובה צורך קרבן<sup style="color: gray;">148</sup>. ב) ודעת ר' יוסי בר יהודה ששמחת בית השואבה דוחה שבת ויום טוב<sup style="color: gray;">149</sup>, שכיון ששמחת בית השואבה מצוה היא<sup style="color: gray;">150</sup>, והניגון בכלי שיר אינו אסור מדאורייתא, שאינו אלא שבות בעלמא<sup style="color: gray;">151</sup>, דוחה היא שבת ויום טוב<sup style="color: gray;">152</sup>, אף על פי שאינה צורך קרבן<sup style="color: gray;">153</sup>, או שכיון ששמחת בית השואבה אינה נעשית אלא לשמחה יתירה, אין לאסור את הניגון בכלי שיר במקדש, שאין לחוש כל כך שמא יבואו לתקן כלי שיר עבור שמחה כזו<sup style="color: gray;">154</sup>.
<h4>איסור שבות בניגון בכלי שיר בשמחת בית השואבה</h4>
בטעם הדבר שאיסור הניגון בכלי שיר בשבת ויום טוב<sup style="color: gray;">155</sup>, נוהג בשמחת בית השואבה<sup style="color: gray;">156</sup> - שאף לסוברים ששמחת בית השואבה דוחה שבת ויום טוב<sup style="color: gray;">157</sup>, אין זה אלא משום שמצוה היא ודוחה את איסור הניגון בכלי שיר שאינו אלא מדרבנן<sup style="color: gray;">158</sup>, או משום שאינה אלא שמחה יתירה היא ואין לחוש שמא יבואו לתקן כלי שיר מחמתה<sup style="color: gray;">159</sup> - אף על פי שאינו אלא איסור שבות<sup style="color: gray;">160</sup>, וכלל בידינו אין-שבות-במקדש*<sup style="color: gray;">161</sup>: נחלקו ראשונים ואחרונים: יש שכתבו, שכיון שבשמחת בית השואבה היו כלי שיר לרוב, חלילים כנורות מצלתים ונבלים<sup style="color: gray;">162</sup>, וצריך לתקנם תדיר, ושמחת בית השואבה לא באה אלא לשמחה יתירה<sup style="color: gray;">163</sup>, גזרו בזה איסור יותר מבשאר איסורי שבות<sup style="color: gray;">164</sup>. ויש שכתבו, שהחשש שמא יבואו על ידי הניגון בכלי שיר לתקן כלי שיר, חשש מצוי הוא, ולפיכך גזרו בו איסור אף במקדש<sup style="color: gray;">165</sup>. ויש שכתבו - לשיטתם ששמחת בית השואבה הינה שמחת הרגל של חג הסוכות<sup style="color: gray;">166</sup> - שלא אמרו שאין שבות במקדש אלא במעשים הנעשים לצורך המקדש, אבל שמחת בית השואבה, כיון שאינה שמחה על נסוך המים, אלא שמחת הרגל של חג הסוכות, אין היא חשובה כמעשה הנעשה לצורך המקדש, ועל כן לא הותרו בה איסורי שבות<sup style="color: gray;">167</sup>.
<h4>הכשרים לנגן בה בכלי שיר</h4>
ישראלים, אם כשרים הם לנגן בכלי שיר בשמחת בית השואבה<sup style="color: gray;">168</sup>, יש מן האחרונים שכתבו שנחלקו תנאים בדבר, שלסוברים ששיר של קרבן אין כשרים לו אלא לויים, לפי שעיקר שירה בכלי, ודינו כעבודה*<sup style="color: gray;">169</sup>, אף שיר של בית השואבה אין כשרים לו אלא לויים - שלא רצו חכמים לחלק התקיעות אלו מאלו<sup style="color: gray;">170</sup> - ואילו לסוברים ששיר של קרבן כשרים לו אף ישראלים, לפי שעיקר שירה בפה, והניגון לא בא אלא לבסם את הקול<sup style="color: gray;">171</sup>, כל שכן ששיר של שמחת בית השואבה - שאינו בא אלא לשמחה יתירה<sup style="color: gray;">172</sup> - כשרים לו ישראלים<sup style="color: gray;">173</sup>.
<h2>שמחת יום טוב</h2>
<b>הגדרת הערך</b> - המצוה לשמוח בימים טובים ובחול המועד.
<h3><b>המצוה, מקורה וגדרה</b></h3>
<h4>המקור</h4>
בתורה מצאנו כמה כתובים בענין השמחה ברגלים: בחג השבועות* נאמר בכתוב: ועשית חג שבֻעות לה' אלהיך וכו' ושמחת לפני ה' אלהיך וכו'<sup style="color: gray;">1</sup>, ובחג הסוכות* נאמר: חג הסכת תעשה לך וכו' ושמחת בחגך וכו'<sup style="color: gray;">2</sup>, וכן נאמר: שבעת ימים תחג לה' אלהיך וכו' והיית אך שמח"<sup style="color: gray;">3</sup>.
המקור למצות השמחה, אמרו בספרי, וכן כתבו ראשונים, שהמצוה לשמוח בחג הסוכות ובחג הפסח נלמדת מהנאמר בכתוב בחג השבועות: וזכרת כי עבד היית במצרים ושמרת ועשית את החוקים האלה<sup style="color: gray;">4</sup>, ודרשו שכל הנוהג בעצרת - ובכלל זה מצות שמחה<sup style="color: gray;">5</sup> - נוהג בפסח וסוכות<sup style="color: gray;">6</sup>, והכתוב בחג הסוכות "ושמחת בחגך"<sup style="color: gray;">7</sup> נדרש לרבות כל מיני שמחות לשמחה<sup style="color: gray;">8</sup>.
ויש מן הראשונים שכתבו שהמקור לשמחה בחג השבועות ובחג הסוכות הוא מהכתובים שנאמרו בהם<sup style="color: gray;">9</sup>, והמקור למצות השמחה בחג הפסח - וכן בראש השנה<sup style="color: gray;">10</sup> - הוא מהכתוב: אלה תעשו לה' במועדיכם<sup style="color: gray;">11</sup>, ודרש ר' יונה שהוקשו כל המועדות זה לזה<sup style="color: gray;">12</sup>, ויש מן הראשונים שכתבו שהמקור בחג הפסח הוא מגזירה שוה ט"ו ט"ו מחג הסוכות<sup style="color: gray;">13</sup>, או שכל מקום שיש חגיגה יש שמחה<sup style="color: gray;">14</sup>. ויש מן האחרונים שכתבו שהמקור למצות השמחה בחג הפסח הוא מהכתוב "שבעת ימים תחוג לה' אלהיך וכו' והיית אך שמח"<sup style="color: gray;">15</sup>, שבמכילתא דרשו ר' יוסי הגלילי לענין חג הפסח, ששבעת ימי החג טעונים חגיגה<sup style="color: gray;">16</sup>, ומכאן שסיום הכתוב "והיית אך שמח" מוסב אף על פסח<sup style="color: gray;">17</sup>.
ויש מן הראשונים שכתבו שהמקור למצות השמחה בכל שלשת הרגלים הוא מהכתוב "ושמחת בחגך"<sup style="color: gray;">18</sup>, וחגך אלו כל החגים שהוזכרו בפרשה<sup style="color: gray;">19</sup>. ואותה שאמרו בספרי שכל הנוהגים בעצרת יהיו נוהגים בפסח וחג<sup style="color: gray;">20</sup>, ביארו אחרונים שהכוונה לטעם המצוה שהוא משום זכר ליציאת מצרים, שנאמר בעצרת, שהוא שייך אף בפסח וסוכות<sup style="color: gray;">21</sup>.
וכתבו אחרונים, שאף על פי שהמקור למצות השמחה בכל הרגלים הוא מכתוב אחד, לסוברים כן<sup style="color: gray;">22</sup>, מכל מקום הוצרכה התורה להזכיר את השמחה בשבועות, שהוא רק יום אחד, ולא נאמר שנלמד מסוכות שהוא כל שמונה, וכן נצרכה להזכיר השמחה בסוכות, לומר שהמצוה נוהגת בכל ימי החג<sup style="color: gray;">23</sup>
שמיני-עצרת*, אמרו בבריתא שהכתוב "והיית אך שמח"<sup style="color: gray;">24</sup>, בא לרבות ליל יום טוב האחרון לשמחה<sup style="color: gray;">25</sup>, וכתבו ראשונים שקל וחומר שהיום נתרבה אף הוא לשמחה, שהיום הוא העיקר<sup style="color: gray;">26</sup>, ויש מן הראשונים שכתבו שדוקא הלילה נתרבה לשמחה ולא היום<sup style="color: gray;">27</sup>.
<h4>במנין המצוות</h4>
המצוה לשמוח ברגלים נמנית במנין המצוות, שציונו לשמוח ברגלים<sup style="color: gray;">28</sup>, והיינו שהמצוה של כל הרגלים מצוה אחת היא<sup style="color: gray;">29</sup>, שכל הרגלים שם אחד הם ואינם מחולקים<sup style="color: gray;">30</sup>, או שיש כאן ריבוי ציוויים במצוה אחת<sup style="color: gray;">31</sup>.
יש מן הגאונים שמנו מצוה נוספת, לשמח את הלוי והגר והיתום והאלמנה בשלש רגלים<sup style="color: gray;">32</sup>, ויש מן הגאונים והראשונים שנראה מדבריהם שמצות השמחה ברגלים אחת היא, אלא שבכלל המצוה לשמוח ברגל, גם לשמח את בני ביתו ואת הלוי והגר והיתום והאלמנה<sup style="color: gray;">33</sup>.
<h4>דעת רבי אליעזר במצות שמחת יו"ט</h4>
בדעת ר' אליעזר, הסובר שביום טוב אפשר לעשותו כולו לה' או כולו לכם, ואמרו בתלמוד שלדעתו שמחת יום טוב רשות<sup style="color: gray;">34</sup>, נחלקו ראשונים ואחרונים אם יש מצות שמחת יום טוב:
א) יש מן הראשונים שכתבו ששמחת יום טוב - של אכילה ושתיה - לא יצאה מכלל מצוה לגמרי<sup style="color: gray;">35</sup>, אלא יש לה חליפין ותמורה על ידי שיושב ושונה<sup style="color: gray;">36</sup>, ולפיכך קורא אותה רשות<sup style="color: gray;">37</sup>, ואף לדעתו לא הותר לאדם להתענות ביום טוב אלא כשישיבתו במשנתו מביאתו לכך<sup style="color: gray;">38</sup>. וכן אותה שאמרו שמי ששכח יעלה-ויבוא* בבברכת המזון סעודת יום טוב צריך לחזור, משום שהסעודה בו חובה<sup style="color: gray;">39</sup>, יש מן הראשונים שכתבו שהוא אף לדעת ר' אליעזר, שחייב לאכול סעודת פת, אלא שיכול לפטור עצמו על ידי כולו לה'<sup style="color: gray;">40</sup>.
וכן יש מן האחרונים שכתבו שאם יושב בטל ואינו לומד, ודאי מחויב בשמחת יום טוב באכילה ושתיה<sup style="color: gray;">41</sup>. אולם כל עוד שעוסק בלימוד, כתבו אחרונים שאסור לו להפסיק כדי לקיים שמחת יום טוב של "לכם" - ואינו כשאר מצוות שמפסיקים להם מלימוד תורה - כיון שגילה הכתוב שיכול לעשות כולו לה'<sup style="color: gray;">42</sup>.
ב) ויש מן הראשונים שנראה מדבריהם ששמחת יום טוב שעל ידי אכילה לדעת ר' אליעזר היא רשות גמורה, וכתבו שלדעת ר' אליעזר השוכח יעלה ויבוא בברכת המזון בסעודת יום טוב, אינו חוזר<sup style="color: gray;">43</sup>.
ג) ויש מן הראשונים שכתבו שלדעתו מצות שמחה שהיא חובה הינה דוקא בחג הסוכות ולא בשאר יום טוב, וכן היא דוקא בבשר שלמי חגיגה ולא בשאר קרבנות<sup style="color: gray;">44</sup>.
ד) ויש מן האחרונים שכתבו שלדעתו אף על ידי שיושב ושונה, מקיים מצות שמחת יום טוב<sup style="color: gray;">45</sup>, שהתורה משמחת הלב<sup style="color: gray;">46</sup>, או ששמחתו במה שמקיים מצות תלמוד תורה שחביבה ושקולה לפני המקום כנגד כל המצוות<sup style="color: gray;">47</sup>, ולכן אשה שאינה מצווה בתלמוד תורה<sup style="color: gray;">48</sup>, אינה יכולה לקיים מצות שמחה בלימוד תורה<sup style="color: gray;">49</sup>. ואותה שאמרו שאין שמחה אלא בבשר, ביארו אחרונים שהיינו ששמחת על ידי אכילה שהיא "לכם" היא דוקא בבשר<sup style="color: gray;">50</sup>.
ה) ויש מן האחרונים שכתבו שאף לדעת ר' אליעזר יש חיוב לאכול סעודה ביום טוב, ואינו יכול לשנות כל היום, ואותה שאמר שיושב ושונה היינו רוב היום<sup style="color: gray;">51</sup>.
<h4>תוקף המצוה</h4>
מצות שמחת יום טוב כשאין בשר שלמים, יש מן הראשונים סוברים שאינה אלא מדרבנן, שמן התורה מצות שמחה אינה אלא בשלמים<sup style="color: gray;">52</sup>. ויש מן האחרונים שכתבו בדעת ראשונים שאף בזמן הזה מצות השמחה היא מן התורה<sup style="color: gray;">53</sup>, שמצות שמחת יום טוב אינה שוה בכולם אלא המצוה שישמח כל אדם לפי יכולתו, העשיר לפי עשרו, וכאשר אפשר להביא שלמי שמחה, המצוה מתקיימת בהם, וכאשר אין שלמי שמחה יוצא ידי חובה בשאר מיני שמחות שיש יכולת בידו<sup style="color: gray;">54</sup>, וזה הטעם לדעתם שאף בזמן הזה אבלות* שהיא מן התורה אינה נוהגת ברגל<sup style="color: gray;">55</sup>, ששמחת החג שאף היא מן התורה דוחה אותה<sup style="color: gray;">56</sup>, וכן בדעת רב שדרש שאין נושאים נשים ברגל מהכתוב "ושמחת בחגך" בחגך ולא באשתך<sup style="color: gray;">57</sup>, יש מן האחרונים שכתבו שמצות שמחת יום טוב אף בזמן הזה היא מן התורה<sup style="color: gray;">58</sup>.
<h4>להצטרך לבריות לצורך שמחת יום טוב</h4>
שמחת יום טוב, יש מן האחרונים שכתבו שאם אין לו, יסתייע באחרים, ולא נאמר בה הכלל שנאמר בשבת "עשה שבתך חול ואל תצטרך לבריות"<sup style="color: gray;">59</sup>, לפי שכל המועדים הם זכר לנסים וכשם שבד' כוסות מחויב ליטול אף מן התמחוי משום פרסום הנס<sup style="color: gray;">60</sup>, אף שמחת יום טוב יש בה משום פרסום הנס, ומחויב ליטול לצרכה אף מן התמחוי<sup style="color: gray;">61</sup>, או שכיון שיש מצות שמחה ושמחה היא בבשר ויין דוקא, מחויב לעשות מה שאפשר בשביל קיום המצוה<sup style="color: gray;">62</sup>. ויש מן האחרונים שכתבו שאף לגבי יום טוב אין לו להזדקק לבריות, שבשמחת יום טוב נאמר "כאשר יברכך ה' אלהיך"<sup style="color: gray;">63</sup>, ואין עליו חיוב לשמוח ביותר ממה שיש בידו<sup style="color: gray;">64</sup>.
<h4>נשים</h4>
נשים, אמר ר' יוסי הגלילי שחייבות בשמחת יום טוב<sup style="color: gray;">65</sup>, וכתבו ראשונים שהוא מהכתוב "ושמחת אתה וביתך"<sup style="color: gray;">66</sup>, וכן הלכה שנשים חייבות<sup style="color: gray;">67</sup>. ונחלקו אמוראים: לדעת אביי בעלה משמחה<sup style="color: gray;">68</sup>, שאין חובת השמחה תלויה בה אלא בבעלה שישמחנה, שקוראים "ושימחת", ואם היא אלמנה, מי שהיא שרויה אצלו נצטוה לשמחה<sup style="color: gray;">69</sup>, ולדעת ר' זירא היא בעצמה חייבת בשמחה<sup style="color: gray;">70</sup>.
<h4>שמחת הנשים</h4>
שמחת הנשים, לדעת ר' זירא הסובר שאישה חייבת בעצמה בשמחה<sup style="color: gray;">71</sup>, בזמן המקדש חייבת לעלות לירושלים לאכול בשר שלמים<sup style="color: gray;">72</sup>.
לדעת אביי הסובר שאשה בעלה משמחה<sup style="color: gray;">73</sup>, יש מן הראשונים שכתבו שאינו מצווה לשמחה דוקא בבשר שלמים, ואינה מחויבת לעלות לירושלים לאכול עמו בשר שלמים, אלא השמחה היא בבבל היא בבגדי צבעונים, ובארץ ישראל היא בבגדי פשתן<sup style="color: gray;">74</sup>. ויש מן הראשונים שבזמן המקדש בעלה משמחה בבשר שלמים אלא שאין עליה חיוב להביאם<sup style="color: gray;">75</sup>. ויש מן האחרונים שכתבו בדעת ראשונים שמצד שמחת בעלה, שאם יהיה שרוי בלא אשתו לא יהיה בשמחה, חייבת לעלות עמו לירושלים<sup style="color: gray;">76</sup>.
להלכה, יש מן הראשונים שכתבו וכן כתבו אחרונים בדעת ראשונים שאשה בעלה חייב לשמחה, שתעלה עמו והוא ישמח אותה<sup style="color: gray;">77</sup>. ויש מן האחרונים שכתבו, מהם שכתבו כן בדעת ראשונים, שאשה חייבת בעצמה במצות השמחה<sup style="color: gray;">78</sup>, ויש מן האחרונים שכתבו שאם אשה מחויבת בשמחה, חייבת היא בשתיית יין ואכילת בשר<sup style="color: gray;">79</sup>.
על חיוב טומטום* במצות שמחת יום טוב שעל ידי אכילת בשר קדשים<sup style="color: gray;">80</sup>, ע"ע טומטום<sup style="color: gray;">81</sup>.
<h4>קטנים</h4>
קטנים, כתבו ראשונים ששמחת יום טוב שלהם היא על ידי שאביהם נותן להם קליות ואגוזים ומגדנות<sup style="color: gray;">82</sup>, וכתבו אחרונים שזהו ששנינו בתוספתא שמצוה על אדם לשמח בניו ובני ביתו ברגל, ואמר ר' יהודה שקטנים בראוי להם<sup style="color: gray;">83</sup>, וכיון שמצינו שר' עקיבא היה מחלק לתינוקות קליות ואגוזים בליל פסח כדי שלא ישנו<sup style="color: gray;">84</sup>, ממילא שמענו שהם הדברים הראוים לקטנים ומשמחים אותם<sup style="color: gray;">85</sup>. המצוה לשמח קטנים, יש שכתבו בדעת אחרונים שהיא מדין חינוך למצות שמחה, ולכן כתבו אותם אחרונים שהיא דוקא בקטנים שהגיעו לגיל חינוך*<sup style="color: gray;">86</sup>, ויש שכתבו שהיא חיוב מיוחד שמוטל עליו לשמח את בני ביתו במועד משום שנאמר "ושמחת בחגך אתה ובנך ובתך"<sup style="color: gray;">87</sup>, ולכן מחויב לשמח אף קטנים שלא הגיעו לחינוך<sup style="color: gray;">88</sup>.
<h4>דינים שונים שנקבעו משום שמחת יום טוב</h4>
דינים שונים מצינו שקבעו חז"ל כדי שלא יימנעו משמחת יום טוב<sup style="color: gray;">89</sup>:
הולכת סולם משובך לשובך מותרת באופנים מסוימים משום שמחת יום טוב<sup style="color: gray;">90</sup>.
תריסי החנויות, התירו בית הלל - וכן הלכה - להוציאם ממקומם ואף להחזירם לשם, באופנים מסוימים, שאם לא כן לא יוציא תבלין מהחנות כשיצטרכו ויבואו להימנע משמחת יום טוב<sup style="color: gray;">91</sup>.
נתינת עור לפני הדרסן, כגון שמפשיט עור בהמה ביום טוב, ונותן את העור במקום דריסת הרגלים - אף על פי שהעור נעבד על ידי הדריסה, ואסור משום מעבד כלאחר יד<sup style="color: gray;">92</sup> - התירו זאת באופנים מסוימים בית הלל, וכן הלכה, משום שמחת יום טוב, שלא ימנע מלשחוט<sup style="color: gray;">93</sup>.
הלואת יום טוב, שלדעת רב יוסף לא ניתנה להיתבע מחשש שיבוא לכתבה<sup style="color: gray;">94</sup>, לדעת רבה, וכן הלכה ניתנת היא להיתבע, שאם לא כן יימנעו מלהלוות ויבוא להימנע משמחת יום טוב<sup style="color: gray;">95</sup>.
הבא לשחוט חיה ועוף, שמחויב בכיסוי הדם, ואין לו עפר מוכן, לדעת רב יוסף בדעת בית שמאי אף אם אין לו עפר מוכן לתת תחת הדם, יכול לחפור ולשחוט ולכסות, שאם לא נתיר לו כן יבוא להמנע משמחת יום טוב<sup style="color: gray;">96</sup>.
אין דנים דיני נפשות ברגל, שאם יצא חייב ויצטרכו להרגו, יהיו מחויבים להתענות כל אותו היום ויימנעו משמחת יום טוב<sup style="color: gray;">97</sup>.
מלאכת הוצאה מרשות לרשות שהותרה ביום טוב<sup style="color: gray;">98</sup>, יש מן הראשונים שכתבו הטעם שהתירוה כדי להרבות בשמחת יום טוב<sup style="color: gray;">99</sup>.
מלאכה-שאינה-צריכה-לגופה*, לסוברים שבשבת אסורה מדרבנן<sup style="color: gray;">100</sup>, יש מן הראשונים סוברים שמשום שמחת יום טוב לא גזרו עליה, ומטעם זה התירו לתלוש נוצות העוף קודם שחיטתו<sup style="color: gray;">101</sup>. וכן הבא לשחוט בהמה, שלדעת רב מותר לו לתלוש בידו את צמרה כדי לפנות מקום לסכין<sup style="color: gray;">102</sup>, יש מן הראשונים שכתבו שמותר לעשות כן אפילו כשמתכוין לתלישה, שלא יימנע משמחת יום טוב<sup style="color: gray;">103</sup>.
יניקה מבהמה ביום טוב, שלדעת אבא שאול היא מותרת<sup style="color: gray;">104</sup>, ואף על פי שהיניקה מבהמה אסורה משום מפרק כלאחר-יד*<sup style="color: gray;">105</sup>, יש מן הראשונים שכתבו בטעם ההיתר משום שמחת יום טוב<sup style="color: gray;">106</sup>.
מלאכה שאפשר לעשותה מערב יום טוב, ולא יהיה בה הפסד או חסרון אם תיעשה מבעוד יום, אפילו צורך אכילה, אינה נעשית אלא מערב יום טוב, וכתבו ראשונים הטעם, שאם יעשה אותן ביום טוב ימנע משמחת יום טוב<sup style="color: gray;">107</sup>.
במלאכת בורר*, כאשר הפסולת מרובה על האוכל, התירו לברור הפסולת - אף על פי שבשבת דרך ברירה ואסורה<sup style="color: gray;">108</sup> - כדי למעט בטורח משום שמחת יום טוב<sup style="color: gray;">109</sup>.
מלאכת-אוכל-נפש* שהותרה ביום טוב<sup style="color: gray;">110</sup>, משום שמחת יום טוב היא שהותרה<sup style="color: gray;">111</sup>, וכן מלאכות מסוימות שנאסרו אף כשהן לצורך אוכל נפש, כגון קצירה וצידה<sup style="color: gray;">112</sup>, יש מן הראשונים שכתבו הטעם לאיסורם, משום שמא יטרח בהם ונמצא בטל משמחת יום טוב<sup style="color: gray;">113</sup>.
טירחה לצורך שמחת יום טוב מותרת, ומותר לתקן צרכי סעודה ביום טוב<sup style="color: gray;">114</sup>.
במצות ישיבת-סוכה*, כאשר ירדו גשמים בלילה ראשון של החג, ואינו יכול לאכול בסוכה, הרבה סוברים שלא ימתין עד שיפסקו הגשמים אלא יאכל בביתו שהנמנע מלאכול מבטל שמחת יום טוב<sup style="color: gray;">115</sup>. וכן בטעם הפטור משינה בסוכה למי שאין אשתו יכולה להיות עמו בסוכה, יש שכתבו משום שמחויב לשמח את אשתו ברגל<sup style="color: gray;">116</sup>.
השולח לחבירו ביום טוב כלי-שמלאכת-לאיסור* במתנה, יש סוברים שמותר, משום שמביא לשמחת יום טוב<sup style="color: gray;">117</sup>.
דברי מאכל, שאף לסוברים שגזרו על כלי שמלאכתו להיתר שלא לטלטלו שלא לצורך<sup style="color: gray;">118</sup>, בדברי מאכל לא גזרו<sup style="color: gray;">119</sup>, שבטעם שלא גזרו שלא לטלטלם, יש מן הראשונים שכתבו שלא יכלו לעמוד בכך לבטל שמחת יום טוב<sup style="color: gray;">120</sup>.
אגרת-רשות*, שהותרה כתיבתה בחול-המועד*<sup style="color: gray;">121</sup>, אף על פי שכתיבה אסורה בחול המועד<sup style="color: gray;">122</sup> יש מן הראשונים שכתבו בטעם ההיתר שהוא משום שמחת יום טוב שלא יהיה בדאגה<sup style="color: gray;">123</sup>, וכן התירו לכתוב חשבונות ולחשב הוצאות בחול המועד, שהם לצורך המועד, משום שמחת יום טוב<sup style="color: gray;">124</sup>.
כתיבת סת"ם בחול המועד, שלדעת ר' יוסי הותרה כדרכו כדי פרנסתו<sup style="color: gray;">125</sup>, יש מן הראשונים שפירשו שהיינו בהרווחה כדי שיהיו לו הוצאות ברווח לצורך שמחת יום טוב<sup style="color: gray;">126</sup>.
מעבר דירה בחול המועד, שלדעת הירושלמי מותר לעבור מדירה של חברו לדירה שלו, משום ששמחה היא לו, יש שכתבו שהיינו משום שמחת יום טוב<sup style="color: gray;">127</sup>.
סחורה בחול המועד, שאסורה<sup style="color: gray;">128</sup>, יש מן הראשונים שכתבו הטעם שמא מתוך טרדתו ימנע משמחת יום טוב, וכן לפעמים יקנה ביוקר או ימכור בזול ויצטער<sup style="color: gray;">129</sup>.
אשה עושה תכשיטיה במועד<sup style="color: gray;">130</sup>, ויש מן הראשונים שכתבו הטעם משום שמחת יום טוב שעל ידי כן חביבה על בעלה<sup style="color: gray;">131</sup>.
במנהג שנהגו איסור לעשות מיני תבשילים מקמח של מצוה אפויה - "שרויה"<sup style="color: gray;">132</sup> - יש מן האחרונים שכתבו שביום טוב אחרון של גלויות, המיקל בזה משום שמחת יום טוב, לא הפסיד<sup style="color: gray;">133</sup>.
בטעם המנהג שנהגו במקצת מקומות לאסור אכילת קטניות בפסח, יש מן הראשונים שכתב שהוא לפי שאין דרך לאכול קטניות במועד משום שמחת יום טוב<sup style="color: gray;">134</sup>.
אמירת פרק "במה מדליקין" שנהגו לאומרה בליל שבת<sup style="color: gray;">135</sup>, בדעת הסוברים שנוהגים לאומרה אחר ערבית, יש שכתבו שאין אומרים אותו כשחל יום טוב בשבת כדי למהר שמחת יום טוב<sup style="color: gray;">136</sup>.
נר של יארצייט, שנהגו להדליק ביום-שמת-בו-אביו-או-אמו*<sup style="color: gray;">137</sup>, יש מן האחרונים שכתב שאף על פי שלהלכה אין להדליק ביום טוב נר של בטלה, היינו שאינו לצורך יום טוב, והרי נר זה אין משתמשים בו ואינו עשוי לצורך יום טוב, מכל מקום מותר להדליקו ביום טוב, שכיון שהורגלו בו ומקפידים בו, אם לא יוכל להדליקו ביום טוב יצטער ביותר, ויש להתיר משום שמחת יום טוב<sup style="color: gray;">138</sup>.
ברכת-הריח* שמברכים במוצאי שבת, שכאשר חל יום טוב במוצאי שבת אין מברכים אותה<sup style="color: gray;">139</sup>, יש מן הראשונים שכתבו הטעם ששמחת יום טוב מועילה להשיב הנפש כמו בשמים<sup style="color: gray;">140</sup>.
אבלות*, שאינה נוהגת ביום טוב<sup style="color: gray;">141</sup>, בטעם שלא חכמים העמידו דבריהם במקום עשה של שמחת יום טוב, לפי שאפילו היתה אבלות מן התורה היתה נדחית מפני עשה של רבים כשמחת יום טוב<sup style="color: gray;">142</sup>.
הערמה*, כגון מליחת בשר ביום טוב על ידי הערמה, כאשר אינו צריך אלא לחתיכה אחת ומולח הרבה<sup style="color: gray;">143</sup>, יש מן הראשונים סוברים הטעם שאם לא נתיר לו יחשוש שמא יסריח הבשר וימנע ולא ישחוט ויתבטל משמחת יום טוב<sup style="color: gray;">144</sup>.
הפרשת-חלה*, שלדעת רבה אם גלגל עיסה מערב יום טוב, מפריש ממנה חלתה ביום טוב<sup style="color: gray;">145</sup>, שיש סוברים שמותר להפריש אף בחלת ארץ ישראל, יש שכתבו הטעם שלא חילוק חכמים בין העיסות, משום שמחת יום טוב<sup style="color: gray;">146</sup>.
בהפרשת-תרומות-ומעשרות*, אמרו שאין מגביהים תרומות ומעשרות ביום טוב כדי ליתנם לכהן, אבל ליתן עיניו בצד זה ולאכול בצד אחר, בלא הפרשה ונתינה לכהן, מותר שלא ימנע משמחת יום טוב<sup style="color: gray;">147</sup>.
לישת המצות במים-שלנו*, שיש להיזהר שלא ללוש במים שנתערבו בהם מים חמים<sup style="color: gray;">148</sup>, יש מן הפוסקים שכתבו שבמקום של מניעת שמחת יום טוב יש להקל<sup style="color: gray;">149</sup>.
על טלטול מוקצה*, שלא לצורך אוכל נפש ומכשיריו, אלא לצורך שמחת יום טוב בלבד, ע"ע מוקצה<sup style="color: gray;">150</sup>.
<h4>במקום שבות</h4>
שמחת יום טוב, במקום שיש במעשה השמחה משום איסור שבות*, נדחית שמחת יום טוב משום שבות, כגון השמעת קול בכלי נגינה או הזאה* על הטמא<sup style="color: gray;">151</sup>.
<h3><b>הזמנים</b></h3>
<h4>הימים</h4>
מנין הימים שנוהגת בהם מצות השמחה, בחג הסוכות הוא כל שמונת ימי החג<sup style="color: gray;">152</sup>. בחג השבועות המצוה היא יום אחד<sup style="color: gray;">153</sup>.
מנין ימי חג הפסח שבהם יש מצות שמחה, כתבו אחרונים שהוא כל שבעת ימי החג<sup style="color: gray;">154</sup>, ולדעתם זהו ששנינו בתוספתא ששמחה נוהגת כל שבעה<sup style="color: gray;">155</sup>, והיינו בחג הפסח, שבסוכות נוהגת כל שמונה<sup style="color: gray;">156</sup>. ויש מן האחרונים שכתבו, שלסוברים שהשמחה בחג הפסח נלמדת מעצרת<sup style="color: gray;">157</sup>, כשם שבעצרת המצוה היא יום אחד, כך בחג הפסח המצוה היא יום אחד, ובשאר הימים אינה אלא תשלומים לראשון, ולסוברים שמצות השמחה בחג הפסח נלמדת מחג הסוכות<sup style="color: gray;">158</sup>, נוהגת היא בפסח בכל ימי החג<sup style="color: gray;">159</sup>.
<h4>שמיני עצרת</h4>
יום שמיני עצרת, יש מן הראשונים סוברים שאין בו דין שמחה, שבכתוב נזכר פעמיים "שבעת ימים" לגבי שמחה<sup style="color: gray;">160</sup>, וממילא התמעט יום השמיני<sup style="color: gray;">161</sup>. ויש מן הראשונים סוברים שאף יום שמיני עצרת נתרבה בכלל הריבוי של ליל שמיני עצרת לשמחה<sup style="color: gray;">162</sup>.
<h4>בליל יום טוב ראשון</h4>
ליל יום טוב ראשון, אין בו חובת שמחה, שבכתוב "והיית אך שמח"<sup style="color: gray;">163</sup>, נתרבה לילה אחרון - שמיני-עצרת* - ובמילה "אך" נתמעט לילה ראשון<sup style="color: gray;">164</sup>, והטעם למעט דוקא לילה ראשון, לסוברים שזביחת שלמי שמחה צריכה להיות בשעת שמחה<sup style="color: gray;">165</sup>, הרי שבערב יום טוב אי אפשר להקריבם<sup style="color: gray;">166</sup>, ולסוברים שזביחת שלמי שמחה אינה צריכה להיות בשעת שמחה<sup style="color: gray;">167</sup>, הוא משום שלילה ראשון אין שמחה לפניו<sup style="color: gray;">168</sup>. ונחלקו אחרונים: יש סוברים שלא נתמעט לילה ראשון אלא מחיוב אכילת בשר שלמים, אבל שאר חיובי שמחה ישנם אף בלילה ראשון<sup style="color: gray;">169</sup>, ויש סוברים שמן התורה נתמעט לילה ראשון מכל חיובי שמחה ואין השמחה נוהגת בו אלא מדרבנן<sup style="color: gray;">170</sup>. ויש שכתבו, שלסוברים שאין צריך זביחה בשעת שמחה, והטעם שאין חובת שמחה משום שאין שמחה לפניו, היינו שאינו מחויב לדאוג שיהיה לו שלמי שמחה, אבל אם שחט שלמי שמחה ויכול לשמוח בהם, מחויב מן התורה לאכלם בליל יום טוב ראשון<sup style="color: gray;">171</sup>. ויש מן האחרונים שכתבו בדעת ראשונים שדין לילה ראשון שנוי במחלוקת תנאים, ולרבי אלעזר ב"ר שמעון בבריתא שמביא אדם תודתו בחג הסוכות ויוצא בה ידי חובת שמחה<sup style="color: gray;">172</sup>, יש חובת שמחה בלילה ראשון, ולדעתם כן דעת ראשונים להלכה<sup style="color: gray;">173</sup>.
לילה ראשון של פסח, יש מן האחרונים שכתבו שלטעם שלילה ראשון נתמעט משמחה משום שאין שמחה לפניו<sup style="color: gray;">174</sup>, הרי שבליל פסח, שיש שמחה לפניו בהקרבת קרבן פסח, יש בו מצות שמחה<sup style="color: gray;">175</sup>, ולדעתם זהו שכתבו ראשונים שהמביא קרבן תודה בערב פסח - שלכתחילה אין להביאו משום שמביאו לבית הפסול<sup style="color: gray;">176</sup> - באכילת בשר הקרבן יוצא ידי חובת שמחת יום טוב<sup style="color: gray;">177</sup>, שבליל יום טוב ראשון של פסח יש חובת שמחה<sup style="color: gray;">178</sup>.
<h4>ליל שמיני עצרת</h4>
ליל שמיני-עצרת* נתרבה לשמחה מהכתוב "והיית אך שמח"<sup style="color: gray;">179</sup>.
<h4>שאר לילות</h4>
שאר לילות, יש בהם חיוב שמחה<sup style="color: gray;">180</sup>. יש מן הראשונים סוברים שאין צריך ריבוי מיוחד לרבותם לשמחה, שהם בכלל הימים, שימים כולל אף לילות<sup style="color: gray;">181</sup>. ויש מן הראשונים סוברים שצריך ריבוי מיוחד לשאר לילות, ש"שבעת ימים" שנאמרו בכתוב "ושמחתם לפני ה' אלהיכם שבעת ימים"<sup style="color: gray;">182</sup>, ימים דוקא, ונתרבו לילות מהריבוי של לילה אחרון<sup style="color: gray;">183</sup>. ויש מן האחרונים שנסתפקו, אם מחויב באכילת בשר שלמים משום שמחה בין ביום ובין בלילה, או שיוצא באכילה אחת, בין אם אכלה ביום ובין כשאכלה בלילה<sup style="color: gray;">184</sup>, ויש מן האחרונים שנראה מדבריהם שדי באכילה אחת ביום ויוצא בה אף ידי חובה של הלילה<sup style="color: gray;">185</sup>, ויש מן האחרונים שנראה מדבריהם שבאכילה של יום לא יוצא ידי חובה של הלילה<sup style="color: gray;">186</sup>.
<h4>בראש השנה</h4>
ראש-השנה*, כתבו גאונים ראשונים ואחרונים שיש בו מצות שמחת יום טוב<sup style="color: gray;">187</sup>, שהוקשו כל המועדות זה לזה<sup style="color: gray;">188</sup>, שאף הוא קרוי חג בכתוב "בכסה ליום חגנו"<sup style="color: gray;">189</sup>, וכן בנביא נאמר על ראש השנה "אכלו משמנים ושתו ממתקים ושלחו מנות וכו'"<sup style="color: gray;">190</sup>, ולכן לדעתם אסור להתענות בראש השנה<sup style="color: gray;">191</sup>. וכן בדעת רבן גמליאל הסובר שראש השנה כרגלים שמפסיקים אבלות ואינם עולים למנין הימים<sup style="color: gray;">192</sup>, כתבו גאונים שלדעתו יש שמחה בראש השנה<sup style="color: gray;">193</sup>. על שלמי שמחה אם קרבים הם בראש השנה, ע"ע שלמים.
ויש מן הגאונים והראשונים והאחרונים סוברים שאין מצות שמחת יום טוב בראש השנה<sup style="color: gray;">194</sup>, שאינו ניתן לשמחה כאשר ספרי החיים נפתחים לדון על כל חי<sup style="color: gray;">195</sup>. וכן בדעת חכמים הסוברים שראש השנה אינו מפסיק אבלות<sup style="color: gray;">196</sup>, נראה מדברי גאונים, וכן הלכה לדעתם, שהטעם משום שאין בו שמחה<sup style="color: gray;">197</sup>.
אף לסוברים שיש שמחת יום טוב בראש השנה, יש מן האחרונים שכתבו שאין בו חובה לאכול בשר ולשתות יין<sup style="color: gray;">198</sup>, ויש מן האחרונים שכתבו שדינו כשאר המועדים<sup style="color: gray;">199</sup>, וכן כתבו ראשונים ואחרונים שאוכלים בו בשר שמן ומיני מתיקה<sup style="color: gray;">200</sup>.
על נשיאת נשים בראש-השנה*, ע"ע.
<h4>ביום הכיפורים</h4>
יום-הכיפורים*, יש מן הראשונים שכתבו שאף על פי שהוא בכלל המועדים והוקשו המועדים זה לזה, אין בו מצות שמחה, שהרי יש בו מצות עינוי<sup style="color: gray;">201</sup>, וכן שנינו במסכת סופרים שאין מזכירים ביום הכיפורים לא מועד ולא שמחה שאין שמחה בלא אכילה<sup style="color: gray;">202</sup>, וכן בדעת חכמים הסוברים שיום הכיפורים אינו מפסיק אבלות<sup style="color: gray;">203</sup>, יש מן הגאונים שנראה מדבריהם שהוא לפי שאין בו שמחה, ולדעתם כן הלכה<sup style="color: gray;">204</sup>. ויש מן הראשונים סוברים שיש שמחה ביום הכיפורים<sup style="color: gray;">205</sup>, וכן בדעת רבן גמליאל הסובר שיום הכיפורים מפסיק אבלות<sup style="color: gray;">206</sup>, יש מן הגאונים שכתבו שהוא לפי שלדעתו יש שמחה ביום הכיפורים<sup style="color: gray;">207</sup>.
<h4>בחול המועד</h4>
השמחה בחול-המועד*, יש מן הראשונים שכתבו שהיא חובה<sup style="color: gray;">208</sup>, וכן שנינו: ההלל והשמחה שמונה<sup style="color: gray;">209</sup>, וכן אמרו בירושלמי שלא אסרו לעשות מלאכה בחול המועד אלא כדי שיהיו אוכלים ושותים ושמחים ויגעים בתורה<sup style="color: gray;">210</sup>, וכן בדעת הראשונים הסוברים שיש חובת סעודה בחול המועד, יש מן האחרונים שצידדו לומר שהוא משום שיש חובת שמחה בחול המועד<sup style="color: gray;">211</sup>. ויש מן הראשונים סוברים שהיא רשות, שהמקור לחיוב שמחה ביום טוב מהכתוב "עצרת תהיה לכם" לא נאמר על חול המועד, ולכן לדעתם אין חיוב סעודה בחול המועד<sup style="color: gray;">212</sup>. על יתר דיני השמחה בחול המועד, עי' ערכו.
<h4>תשלומים</h4>
מצות שמחה בחג שבועות, אם יש בה תשלומים כל שבעת הימים שאחר החג - כשם שיש תשלומים למצות ראיה* וחגיגה* - יש מן האחרונים שכתבו שאין לה תשלומים, שהימים הם חול גמור ואין שייכת בהם שמחה<sup style="color: gray;">213</sup>. ויש מן האחרונים שכתבו שיש לה תשלומים כל שבעת ימים אחר שבועות, ואף על פי שהם ימי חול, ולדעתם זהו ששנינו בתוספתא - לגירסת הראשונים בה<sup style="color: gray;">214</sup> - וכן כתבו אחרונים בדעת ראשונים שיש לשמחה תשלומים כל שבעה<sup style="color: gray;">215</sup>, דהיינו תשלומים לשמחה של חג שבועות<sup style="color: gray;">216</sup>.
<h4>חיוב שמחה בכל רגע ורגע</h4>
מצות השמחה ביום טוב, יש מן האחרונים שכתבו שאפשר לקיימה בשמחה אפילו שעה אחת במועד, ואין חיוב להיות בשמחה בלי הפסק<sup style="color: gray;">217</sup>. ויש שכתבו שהמצוה היא להיות שמח בכל רגע<sup style="color: gray;">218</sup>.
<h4>שמחה בתוספת יום טוב</h4>
תוספת-יום-טוב* - שמוסיפים מחול על הקודש - יש שכתבו בדעת ראשונים שאין בה מצות שמחת יום טוב, ולדעתם זהו שכתבו שאף על פי שאין נושאים נשים במועד משום שאין מערבים שמחה בשמחה<sup style="color: gray;">219</sup>, בתוספת יום טוב מותר לשאת ואין בזה משום עירב שמחה בשמחה<sup style="color: gray;">220</sup>. ויש שכתבו שהטעם שמותר לשאת אשה בתוספת יום טוב אינו אלא משום שבלילה הראשון אין מצות שמחה<sup style="color: gray;">221</sup>.
<h3><b>אופני קיומה</b></h3>
<h4>לה' או לכם</h4>
מצות שמחת יום טוב, מצינו שנאמרו בה שני כתובים סותרים, שכתוב אחד אומר: עצרת לה' אלהיך<sup style="color: gray;">222</sup>, וכתוב אחד אומר: עצרת תהיה לכם<sup style="color: gray;">223</sup>, ולדעת ר' אליעזר בא הכתוב לומר או כולו לה', בלימוד תורה או כולו לכם, באכילה ושתיה, ואילו לדעת ר' יהושע בא הכתוב לומר שצריך לחלק, חציו לה' וחציו לכם<sup style="color: gray;">224</sup>. ואמר רבי אלעזר בשבועות כולם מודים שצריך גם לכם שהוא יום שניתנה בו תורה<sup style="color: gray;">225</sup>. וכן מצינו שסובר כמותו מר בריה דרבינא, שישב בתענית כל השנה מלבד בעצרת<sup style="color: gray;">226</sup>. על דעת ר' אליעזר אם סובר שישנה מצות שמחת יום טוב, עי' לעיל<sup style="color: gray;">227</sup>.
הלכה כר' יהושע, שבכל יום טוב צריך לעשות חצי לה' וחציו לכם, והיינו לחלקו חציו לבית המדרש, לתורה ולתפילה, וחציו לאכילה ושתיה<sup style="color: gray;">228</sup>. ויש מן הראשונים שכתבו שהלכה כר' אליעזר, ויכול אדם לעסוק בתפילה ובלימוד ולהתענות ביום טוב<sup style="color: gray;">229</sup>.
<h4>אחר שסיים לימודו</h4>
קיום "לכם" במקצת היום לדעת ר' אליעזר, כגון שסיים את לימודו, יש מן הראשונים שכתבו שאם הרגילות שלו בכל יום היא לאכול, אזי ביום טוב מחויב לאכול משמנים ולשתות ממתקים, אבל אם אינו רגיל בכל יום לאכול אחר הלימוד, אף ביום טוב אינו מחויב<sup style="color: gray;">230</sup>. ויש מן האחרונים שכתבו שבזמן שאינו לומד, מחויב בשמחת יום טוב של "לכם"<sup style="color: gray;">231</sup>. ויש מן הראשונים שכתבו שלדעת ר' אליעזר מחויב או לשנות כל היום או לאכול ולשתות, ואם באמצע היום הפסיק מלימודו לשם אכילה ושתיה, הפסיד גם את החציו לה' וגם את החציו לכם<sup style="color: gray;">232</sup>.
<h4>חציו לכם</h4>
חציו לכם, יש מן האחרונים שכתבו שאפשר לקיימו בכל דבר שגורם לו להתענג, כגון הרוצה להתענות והתענית גורמת לו עונג, מקיים בה חציו לכם<sup style="color: gray;">233</sup>
<h4>חציו לה'</h4>
גדר חציו לה', הנלמד לדעת ר' יהושע מהכתוב "עצרת לה' אלהיך"<sup style="color: gray;">234</sup>, וצריך ללמוד תורה<sup style="color: gray;">235</sup>, יש מן האחרונים שלדעתם אף הוא משום שמחת יום טוב, ומתקיים על ידי לימוד תורה שמשמחת הלב, וצריך לייחד את החצי לה' ללימוד תורה דווקא<sup style="color: gray;">236</sup>. וכעין זה יש שכתבו שחציו לה' אינו מדין חובת הלימוד שבכל יום מצד "והגית בו יומם ולילה<sup style="color: gray;">237</sup>, אלא מדיני יום טוב<sup style="color: gray;">238</sup>, ולדעתם מטעם זה, אף על פי שהעוסק בלימוד תורה אינו פטור מקיום מצוה מצד הכלל של עוסק במצוה פטור מן המצוה<sup style="color: gray;">239</sup>, הלומד תורה ביום טוב מדין "חציו לה'" חשוב עוסק במצוה שפטור מן המצוה<sup style="color: gray;">240</sup>.
ויש מן הראשונים והאחרונים שכתבו שאף התפילה היא בכלל חציו לה'<sup style="color: gray;">241</sup>, וכן יש מן הראשונים שכתבו שאף על ידי תחינות מקיים "לה'"<sup style="color: gray;">242</sup>. ויש מן האחרונים שכתבו שאף על ידי תענית מקיים חציו לה'<sup style="color: gray;">243</sup>.
לדעת רבי חגי בשם רבי שמואל בר נחמן בירושלמי לא ניתנו ימים טובים אלא לאכילה ושתיה, ועל ידי שהפה מסריח - היינו שאם יעסקו רק באכילה ושתיה יש לחוש שידברו לשון הרע או שיבואו לידי מיאוס<sup style="color: gray;">244</sup> - התירו לעסוק בהם בתורה<sup style="color: gray;">245</sup>.
<h4>חצאים שקולים</h4>
חציו לה' חציו לכם, יש מן האחרונים שכתבו, מהם שכתבו כן בדעת ראשונים, שצריך שיהיו שקולים<sup style="color: gray;">246</sup>, ולכן צריך לחשב שלא להאריך בסעודה כדי שלא יהיה על חשבון הזמן של לה'<sup style="color: gray;">247</sup>. ויש מן האחרונים שכתבו שאין צריך שיהיו שקולים בצמצום, רק מקצת לה' ומקצת לכם, ורשות בידו לעשות או רובו לה' או רובו לכם או חצי ממש<sup style="color: gray;">248</sup>.
הלילה, יש מן האחרונים שכתבו שמצטרף לחשבון חציו לה' חציו לכם<sup style="color: gray;">249</sup>.
<h4>כולו לה' לדעת ר' יהושע</h4>
הרוצה לעשות כולו לה', לדעת ר' יהושע, יש מן הראשונים שכתבו שרשאי, ולכן הרוצה להתענות ביום טוב, רשאי לעשות כן ובלבד שילמד כל היום או יאמר תחינות כדי לקיים כולו לה'<sup style="color: gray;">250</sup>.
<h4>בזמן שהמקדש קיים</h4>
בזמן שהמקדש קיים, אמר רבי יהודה בן בתירא שאין שמחה אלא בבשר, מהכתוב: וזבחת שלמים ואכלת שם ושמחת לפני ה' אלהיך<sup style="color: gray;">251</sup>, והיינו שחייב להביא שלמים יתרים על שלמי חגיגה<sup style="color: gray;">252</sup>, וכן סובר רבי לעזר בירושלמי שאין שמחה אלא בשלמים<sup style="color: gray;">253</sup>, ואילו לדעת רבי יהושע בן לוי בירושלמי יכול לקחת בשר מהמקולין<sup style="color: gray;">254</sup>. הלכה שאין שמחה אלא בשלמים<sup style="color: gray;">255</sup>.
ובמעלה של בשר קדשים לשמחה, יש מן האחרונים שכתבו שבבשר קדשים יש ב' מיני שמחה, הבאת שלמים לה', ואכילת בשר<sup style="color: gray;">256</sup>, ויש מן האחרונים שכתבו שבבשר שלמים יש הנאה לגוף ולנפש כאחד<sup style="color: gray;">257</sup>.
<h4>אכילת שלמי שמחה</h4>
באופן קיום מצות שמחת יו"ט, יש מן הראשונים סוברים שמן התורה הוא על ידי אכילת שלמי שמחה<sup style="color: gray;">258</sup>, ומדרבנן הוא בכל מיני שמחה<sup style="color: gray;">259</sup>. ויש מן הראשונים שכתבו שמן התורה יכול לשמוח בכל מיני שמחה<sup style="color: gray;">260</sup>, אלא שאם יש בידו להביא שלמים חייב להביא, וכן מצוה מן המובחר לשמוח באכילת בשר<sup style="color: gray;">261</sup>. וכן כתבו ראשונים ואחרונים שהשמחה היא בבשר שמן ומיני מתיקה<sup style="color: gray;">262</sup>. ויש מן האחרונים שכתבו שהוא מחלוקת אמוראים בירושלמי, שלדעת ר' יהושע בן לוי אפשר לשמוח אף בבשר הנלקח ממקולין, ואילו לדעת ר' לעזר השמחה היא דוקא בבשר שלמים<sup style="color: gray;">263</sup>. וכן בדעת רב הסובר שאין נושאים נשים במועד משום שנאמר "ושמחת בחגך"<sup style="color: gray;">264</sup> בחגך ולא באשתך<sup style="color: gray;">265</sup>, יש מן האחרונים שכתבו שסובר ששמחת יום טוב היא בכל מיני שמחה<sup style="color: gray;">266</sup>.
<h4>תוקף החיוב בשלמי שמחה</h4>
אכילת בשר שלמי שמחה, יש מן הראשונים שנראה מדבריהם, וכן כתבו אחרונים, שהיא חיוב גמור כשאר החיובים של שלמי חגיגה ועולת ראיה שברגל<sup style="color: gray;">267</sup>. ויש מן האחרונים שכתבו שאף על פי שהשמחה היא בשלמי שמחה דוקא, אין זה אלא למי שכבר נמצא בירושלים, אבל לעלות לירושלים או אפילו לשהות בה בשביל שלמי שמחה, אין חיוב<sup style="color: gray;">268</sup>. ויש מן הראשונים והאחרונים סוברים שלא אמרו שאין שמחה אלא בבשר אלא למצוה מן המובחר היכן שאפשר' אבל אינו מעכב<sup style="color: gray;">269</sup>, ולדעתם זהו שאמרו בתלמוד שכאשר יום טוב ראשון חל בשבת - שאי אפשר לשחוט מערב שבת משום שצריך זביחה בשעת שמחה, ובשבת אי אפשר לשחוט<sup style="color: gray;">270</sup> - שמשמחו בכסות נקיה ויין ישן<sup style="color: gray;">271</sup>.
<h4>בכל ימי החג</h4>
אכילת שלמי שמחה, יש מן האחרונים שכתבו שהיא בכל יום מימי החג, שכן שנינו שהשמחה היא שמונה ימים<sup style="color: gray;">272</sup>. ויש מן האחרונים שכתבו שיכול אדם להפקיע את עצמו מאכילת שלמי שמחה כמה ימים ברגל ובלבד שלא יפקיע עצמו לגמרי<sup style="color: gray;">273</sup>.
<h4>חיוב הקרבה</h4>
חיוב שלמי שמחה, יש מן הראשונים והאחרונים שכתבו, שמלבד החיוב לאכלם, יש עליו חיוב להקריבם לפחות פעם אחת<sup style="color: gray;">274</sup>. ויש מן הראשונים שנראה מדבריהם, וכן כתבו אחרונים, שאין חיוב הקרבה אלא חיוב אכילה בלבד<sup style="color: gray;">275</sup>. על יתר דיני הקרבת שלמי שמחה, ועל הסוברים שיכול להקריב נדרים ונדבות לשם שלמי שמחה, ע"ע שלמי שמחה.
על הסוברים שביום טוב יש דין "עונג" ודין חציו לכם כולל גם עונג יום טוב, ע"ע עונג שבת; עונג יום טוב.
<h4>השמחה בזמן הזה</h4>
בזמן שאין המקדש קיים, שמחת יום טוב לדעת תנא קמא היא ביין, ולדעת רבי יהודה אנשים בראוי להם ונשים בראוי להם, אנשים ביין, ונשים אמר רב יוסף שבבבל שמחתן בבגדי צבעונים ובארץ ישראל בבגדי פשתן מגוהצים<sup style="color: gray;">276</sup>. והלכה כרבי יהודה<sup style="color: gray;">277</sup>
<h4>שמחה ביין</h4>
השמחה ביין, אמר ר' יהודה בן בתירא שהוא משום שנאמר: ויין ישמח לבב אנוש<sup style="color: gray;">278</sup>. ויש מן האחרונים שכתבו טעם נוסף, שהיין בא להשכיח את הצער כדי שיהיה אפשר להגיע לשמחה<sup style="color: gray;">279</sup>. כאשר אין לו יין, יש מן האחרונים שנסתפקו אם מחויב לשתות שכר, שכיון שהוא חמר-מדינה* הרי הוא בכלל יין<sup style="color: gray;">280</sup>.
<h4>אכילת בשר</h4>
אף בזמן הזה, כתבו ראשונים שאוכלים בשר משום שאין שמחה אלא בבשר<sup style="color: gray;">281</sup>, ואף על פי שבתלמוד לא הוזכר אלא יין<sup style="color: gray;">282</sup>, יש מן האחרונים שכתבו שהיינו שעיקר השמחה הוא ביין<sup style="color: gray;">283</sup>, וכן יש מן האחרונים שכתבו שיש חובה לאכול בשר, ששמחת יום טוב היא הסעודה ורק עם בשר היא בלב טוב ושמח, והיין בא לשכח את הצער<sup style="color: gray;">284</sup>, ויש מן האחרונים שכתבו שהחיוב הוא או לאכול בשר או לשתות יין<sup style="color: gray;">285</sup>, ויש מן האחרונים שכתבו שאין חיוב לאכול בשר<sup style="color: gray;">286</sup>, ומהם שכתבו שיש מצוה כיון שנאמרה בו שמחה<sup style="color: gray;">287</sup>.
<h4>בשר עוף</h4>
בשר עוף, יש מן האחרונים שכתבו שלדעת רב אשי, וכן כתבו ראשונים להלכה, שאין יוצאים ידי חובת שמחת יום טוב בקרבן מן העוף משום שאינו משמח<sup style="color: gray;">288</sup>, אף בזמן הזה אין יוצאים בו ידי חובת שמחת יום טוב<sup style="color: gray;">289</sup>. ויש מן האחרונים שכתבו שדוקא בשמחה שעל ידי שלמי שמחה אין יוצאים ידי חובה בעוף, אבל בזמן הזה יוצאים ידי חובה בעוף<sup style="color: gray;">290</sup>, וכן יש שכתבו שאין צריך לחזר אחר בשר בהמה דוקא<sup style="color: gray;">291</sup>.
<h4>בכל דבר המשמח</h4>
כתבו ראשונים שכל דבר המשמח אדם חייב לעשותו ברגל, וכל דבר שלבו מוצא בו שמחה וקורת רוח באכילה ושתיה ובכל דבר ששמחה היא לו חייב לעשותו ברגל<sup style="color: gray;">292</sup>.
<h4>הלל ושירה</h4>
אמירת הלל* ושירה, יש מן הראשונים שכתבו שהן בכלל שמחת יום טוב<sup style="color: gray;">293</sup>, וכן כתבו אחרונים שמצוה לזמר ברגלים בבית הכנסת<sup style="color: gray;">294</sup>. ויש מן האחרונים סוברים ששירה אינה בכלל שמחת יום טוב<sup style="color: gray;">295</sup>.
<h4>אכילת פת</h4>
אכילת פת ביום טוב, יש מן הראשונים סוברים שהיא חובה מדין שמחת יום טוב, שמדין חציו לכם צריך לאכול ועיקר אכילה הוא בפת<sup style="color: gray;">296</sup>, וביארו אחרונים שאותה שאמרו שאין שמחה אלא בבשר<sup style="color: gray;">297</sup>, היינו שיש שמחה בבשר אבל ודאי צריך לאכול פת עמו<sup style="color: gray;">298</sup>. וכן יש מן האחרונים שצידדו לומר, שבחול-המועד*, שיש בו חיוב שמחה<sup style="color: gray;">299</sup>, יש בו חיוב אכילת פת<sup style="color: gray;">300</sup>. ויש מן הראשונים והאחרונים סוברים שאין חובה לאכול פת, ואת "חציו לכם" יכול לקיים על ידי אכילת בשר ופירות<sup style="color: gray;">301</sup>.
בשיעור האכילה, יש מן הראשונים והאחרונים שכתבו שהוא בכזית<sup style="color: gray;">302</sup>. ויש מן האחרונים סוברים שהוא כביצה<sup style="color: gray;">303</sup>.
<h4>בגדים נאים</h4>
יום טוב, שצריך לכבדו בבגדים נאים יותר מבגדי שבת<sup style="color: gray;">304</sup>, יש מן הראשונים והאחרונים שכתבו שהוא מדין שמחת יום טוב<sup style="color: gray;">305</sup>.
<h4>תענית</h4>
תענית ביום טוב, יש מן הראשונים שכתבו שלדעת ר' יהושע הסובר חציו לה' חציו לכם, אין לשבת בתענית ביום טוב<sup style="color: gray;">306</sup>, שלדעתם מר בריה דרבינא שהיה יושב בתענית בכל יום טוב<sup style="color: gray;">307</sup>, סובר כר' אליעזר שכולו לה' או כולו לכם<sup style="color: gray;">308</sup>, וכתבו שאף לדעת ר' אליעזר אין לשבת בתענית של צער ובכי אלא בתענית של בקשת רחמים או בתענית באופן שאדם עסוק בענינים אחרים ומסיח דעתו מן האכילה<sup style="color: gray;">309</sup>. ויש מן הראשונים שכתבו שאף לדעת ר' אליעזר אין היתר לקבוע תענית ביום טוב<sup style="color: gray;">310</sup>. ויש מן האחרונים שצידדו לומר בדעת ראשונים שיש איסור להתענות ביום טוב מן התורה, מהכתוב "ושמחת בחגך" ולכן הנשבע להתענות ביום טוב אין השבועה חלה<sup style="color: gray;">311</sup>. ויש מן הראשונים שכתבו שאף לדעת ר' יהושע שצריך חציו לכם באכילה ושתיה, אם לרוב חשקו בתורה מונע מעצמו אכילה ושתיה ואוכל רק בלילה, רשאי, שזו השמחה שלו, וכמר בריה דרבינא<sup style="color: gray;">312</sup>, וכעין זה יש מן הראשונים שכתבו שמי שהאכילה צער עבורו מותר לו להתענות<sup style="color: gray;">313</sup>. ויש מן הראשונים שכתבו שאינו רשאי להתענות אלא תענית חלום, ולדעתם מר בריה דרבינא שהתענה, היתה זו תענית חלום<sup style="color: gray;">314</sup>. ויש מן הראשונים שכתבו שאף תענית חלום אינו רשאי להתענות, משום שמחת יום טוב<sup style="color: gray;">315</sup>.
להלכה כתבו אחרונים שאין להתענות ביום טוב<sup style="color: gray;">316</sup>, ומי שמניעת האכילה עונג לו, רשאי שלא לאכול, וכן תענית חלום רשאי להתענות<sup style="color: gray;">317</sup>. ויש שכתבו שאין רשאי להתענות ביום טוב משום שמחת יום טוב, אולם תענית חלום רשאי להתענות, משום הסכנה שיש בכך<sup style="color: gray;">318</sup>.
<h4>ארבע כוסות</h4>
ארבע-כוסות* של יין ששותים בליל פסח, כתבו ראשונים שיוצא בהן ידי חובת שמחת יום טוב<sup style="color: gray;">319</sup>.
<h4>קרבן תודה</h4>
קרבן תודה*, יש בהקרבתו ובאכילתו ביום טוב משום קיום מצות שמחת יום טוב<sup style="color: gray;">320</sup>.
<h4>צדקה כחלק משמחת יו"ט</h4>
כתבו ראשונים שכאשר אוכל ושותה חייב להאכיל לגר ליתום והאלמנה עם שאר עניים אומללים, אבל מי שנועל דלתות ביתו ואוכל ושותה עם בני ביתו ואינו מאכיל ומשקה לעניים, אין זו שמחת מצוה אלא שמחת כריסו<sup style="color: gray;">321</sup>. ויש מן האחרונים שכתבו בדעתם, שאם אינו נותן לעניים לא קיים כלל שמחת יום טוב<sup style="color: gray;">322</sup>.
<h2>שמיטת כספים</h2>
<b>הגדרת ערך</b> - המצוה להשמיט החובות בשנת השמיטה.
הערך שלפנינו עוסק במצות שמיטת כספים ופרטיה. על כתיבת פרוזבול*, שמועילה למניעת השמטת החובות, והאופן בו היא מועילה, ופרטי הדינים, ע"ע <a href="https://www.yeshiva.org.il/wiki/index.php/%D7%90%D7%A0%D7%A6%D7%99%D7%A7%D7%9C%D7%95%D7%A4%D7%93%D7%99%D7%94_%D7%AA%D7%9C%D7%9E%D7%95%D7%93%D7%99%D7%AA:%D7%A4%D7%A8%D7%95%D7%96%D7%95%D7%91%D7%95%D7%9C">פרוזבול</a>.
<h3><b>המצוה, מקורה וגדרה</b></h3>
<h4>מקורה</h4>
מצות שמיטת כספים נאמרה בכתוב: וזה דבר השמטה שמוט כל בעל מַשֵּׁה ידו אשר יַשֶּׁה ברעהו לא יגֹשׂ את רעהו ואת אחיו כי קרא שמטה לה' וכו' ואשר יהיה לך את אחיך תשמט ידך<sup style="color: gray;">1</sup>, שציוונו להשמיט כספים כלומר החובות כולם בשנת השמיטה<sup style="color: gray;">2</sup>.
<h4>במנין המצוות</h4>
במנין-המצוות*, מנו הראשונים מוני המצוות בשמיטת כספים שתי מצוות, האחת מצות עשה להשמיט החוב - מהכתוב "שמוט כל בעל משה ידו וכו' ואשר יהיה לך את אחיך תשמט ידך"<sup style="color: gray;">3</sup> - והשניה, מצות לא תעשה - מהכתוב "לא יגֹשׂ את רעהו ואת אחיו" - שלא לגבות חוב שעברה עליו השמיטה<sup style="color: gray;">4</sup>. ויש מן הגאונים מוני המצוות שלא מנו אלא את הלאו של "לא יגוש"<sup style="color: gray;">5</sup>, וביארו אחרונים בדעתם, שהלאו כולל יותר, ואפילו לתבוע אסור, מה שאין כן העשה אינו אלא גביה, וסוברים אותם גאונים שכל מצוה שיש בה לאו ועשה מונים רק אחד מהם, הכולל יותר<sup style="color: gray;">6</sup>.
<h4>גדר המצוה של שמיטת כספים</h4>
בגדר המצוה של שמיטת כספים, בדעת הסוברים שהחוב נשמט מאליו ב"אפקעתא דמלכא"<sup style="color: gray;">7</sup>, יש שכתבו, שהמצוה אינה על האדם ככל שאר מצוות, אלא היא מצוה שכל החובות נשמטים בשביעית, ואמנם יש מצוה על האדם לומר משמט אני, אך אין ההשמטה תלויה באמירה, והרי זה כמו יציאת עבד בשש שנים, שיש מצוה על האדון לומר לו לצאת, ומכל מקום יוצא גם ללא האמירה, משום השנה השישית<sup style="color: gray;">8</sup>, ולדעתם זה הטעם שאף מי שאינו מחויב במצוות, כגון חרש שוטה וקטן, שיש לו חוב אצל אחר, חובו נשמט<sup style="color: gray;">9</sup>. ויש מן האחרונים שנראה מדבריהם שאף לדעה זו, מצות שמיטת כספים היא מצוה על האדם, ככל מצות עשה, ולכן לדעתם חובם של הפטורים ממצוות אינו נשמט<sup style="color: gray;">10</sup>.
בדעת הראשונים הסוברים שאין החוב פוקע מעצמו אלא על ידי אמירת המלוה משמט אני<sup style="color: gray;">11</sup>, יש מן האחרונים שנראה מדבריהם שהיא מצוה שמוטלת על האדם, ככל מצות עשה, ולכן כתבו שלדעה זו יתומים קטנים אין החובות שחייבים להם נשמטים, שאינם מחויבים במצוה<sup style="color: gray;">12</sup>. ויש מן האחרונים שכתבו שאף לדעת הסוברים שהחוב פוקע על ידי המלוה, אין זו מצוה שחלה רק על האדם, אלא כל חוב שעברה עליו שמיטה חל עליו חובת השמטה, בכל שעה שתוכל לחול, וזה הטעם לדעתם שאף חוב שכלפי יתומים, ישנו בשמיטת כספים<sup style="color: gray;">13</sup>, ואף על פי שיתומים קטנים אינם בני חיוב במצוות, שעל החוב חלה חובת השמטה, ואמנם בעודם קטנים אינם מחויבים להשמיט, אך לכשיגדילו יהיו מחויבים להשמיטו<sup style="color: gray;">14</sup>. וכעין זה יש שכתבו, שאמנם החוב אינו פוקע מאליו, אך באיסור "לא תגוש" שאוסר על המלוה לתבוע את החוב, מונח גם שאין כלל כח תביעה למלוה, וכמי שאינו בעל דין כלל, ולכן אף יתומים קטנים שאינם מחויבים באיסור, מכל מקום גם כלפיהם החוב אינו בר תביעה ואין בכוחם לתובעו<sup style="color: gray;">15</sup>, וכתבו שזה הטעם שמועיל תנאי שלא ישמיטנו בשביעית<sup style="color: gray;">16</sup>, כתנאי שבממון, ששורש דין שמיטת כספים הוא מחמת שנפקע מהחוב כח התביעה, ולכן חשוב כדבר שבממון שאפשר להתנות עליו<sup style="color: gray;">17</sup>.
וכן מצינו שיש מן הראשונים סוברים שדין שמיטת כספים חשוב "איסור" ולא ממון<sup style="color: gray;">18</sup>, ואף על פי שיוצא ממנו נפקא מינה לענין ממון אם לגבות מהלווה, כיון שבעיקרה זו שאלה של איסור אם נוהגת שמיטת כספים, חשוב איסור<sup style="color: gray;">19</sup>, ולכן במקום של ספק אם שמיטת כספים נוהגת ומשמט או שאינה נוהגת ואינו משמט, לסוברים ששביעית בזמן הזה דרבנן<sup style="color: gray;">20</sup>, פסקו להקל, ששביעית אינה נוהגת, ואינו משמט, שספק איסור דרבנן להקל<sup style="color: gray;">21</sup>, ולסוברים ששביעית בזמן הזה מן התורה, פסקו להחמיר<sup style="color: gray;">22</sup>. ויש מן האחרונים שכתבו בדעת ראשונים, שדין שמיטת כספים הוא דין שבממון, ולכן בספק אם החוב משמט, הולכים בו ככל ספק ממון, שמקילים בו לנתבע, ולכן משמט<sup style="color: gray;">23</sup>.
<h4>אופן קיום המצוה של "שמוט"</h4>
באופן הקיום של "שמוט" נאמרו מספר אופנים: א) בדעת הראשונים הסוברים שהחוב נשמט מאליו ב"אפקעתא דמלכא"<sup style="color: gray;">24</sup>, יש שכתבו שהמצוה היא שיניח חובו הפקר ולא יגבנו, ומתקיימת בשב ואל תעשה, ואפילו לא הפקיר בפירוש בפיו לא ביטל העשה, ומצד קיום העשה אינו חייב לומר דבר<sup style="color: gray;">25</sup>.
ב) ויש מן הראשונים סוברים, וכן יש שכתבו בדעת ראשונים, שמצוה על המלוה להפקיר החוב באמירת משמט אני<sup style="color: gray;">26</sup>, ולדעתם זהו ששנינו שהמחזיר חוב לחבירו בשביעית צריך שיאמר לו משמט אני<sup style="color: gray;">27</sup>. על כך שיש מהם סוברים שההשמטה תלויה באמירה, ויש סוברים שנעשית ממילא בצאת השביעית אף על פי שלא אמר, עי' להלן<sup style="color: gray;">28</sup>.
ג) ויש שכתבו בדעת ראשונים, שמצוה על המלוה להסיח דעתו מהחוב ולמחול עליו, כאילו אינו חייב לו כלום, והיא מצוה על המלוה אף לאחר השביעית, ואף על פי שהחוב פוקע מעצמו באפקעתא דמלכא<sup style="color: gray;">29</sup>. על כך שלדעה זו התובע לאחר השביעית עובר בעשה, עי' להלן<sup style="color: gray;">30</sup>.
<h4>זמן חיוב העשה</h4>
זמן חיוב העשה של "שמוט", יש מן הראשונים שכתבו שהוא אף לאחר השביעית, שלדעתם הפקעת החוב תלויה במלוה ואינה חלה ממילא, ולכן כל עוד לא הפקיע ואמר משמט אני, חלה עליו מצות עשה להפקיע החוב, ואף כופים עליו לקיימה כשאר כפיה על מצות עשה<sup style="color: gray;">31</sup>. וכן בדעת הראשונים הסוברים שהתובע חובו לאחר השביעית עובר בעשה של "שמוט"<sup style="color: gray;">32</sup>, ואף על פי שלדעתם החוב פוקע מאליו בצאת השביעית<sup style="color: gray;">33</sup>, יש שכתבו שלדעתם יש מצוה על המלוה למחול על החוב ולהסיח דעתו ממנו, ומצוה זו נמשכת אף אחר השביעית ואף שהחוב כבר פקע<sup style="color: gray;">34</sup>.
ויש שכתבו בדעת ראשונים, שזמן קיום המצוה להפקיר החוב על ידי אמירת משמט אני, הוא בסוף השביעית, כל עוד החוב ברשותו טרם יופקע מאליו בצאת השביעית באפקעתא דמלכא, וכל שנסתיימה השמיטה ולא עשה כן, ופקע החוב מאליו, שוב אין עליו מצות עשה להפקיר, שמופקר ועומד הוא<sup style="color: gray;">35</sup>, ולדעתם זהו שביארו ראשונים אותה ששנינו שהמחזיר חוב בשביעית על המלוה לומר לו משמט אני<sup style="color: gray;">36</sup>, שמדובר ביום האחרון של השביעית<sup style="color: gray;">37</sup>.
<h4>גדר האיסור "לא יגוש"</h4>
בגדר האיסור "לא יגוש", האוסר על המלוה לגבות החוב, בדעת הראשונים הסוברים שהאיסור אינו חל אלא אחר השביעית ולאחר שהחוב נשמט, אבל בשביעית עצמה מותר לגבות החוב<sup style="color: gray;">38</sup>, יש מן האחרונים שכתבו שהוא איסור על המלוה לגבות חוב שנשמט בסוף השביעית, ואינו אלא בתולדה מהשמטת החוב והפקעת הממון<sup style="color: gray;">39</sup>, ולדעה זו כל שהתנה המלוה עם הלווה שלא תשמטנו השביעית, שמועיל באופנים מסוימים<sup style="color: gray;">40</sup>, אינו חשוב שהתנאי הוא לבטל האיסור, אלא כיון שנתבטלה ההשמטה נתבטל האיסור<sup style="color: gray;">41</sup>.
ובדעת הראשונים הסוברים שאיסור "לא יגוש" חל כבר בתחילת השביעית, אף על פי שהשמטת החוב אינה אלא בסופה<sup style="color: gray;">42</sup>, יש שכתבו שהאיסור עומד לעצמו, והיינו שהמצוה להשמיט שחלה בסוף השנה אינה משמיטה אלא את גוף ההלואה, ואילו האיסור משמט את כח התביעה של המלוה<sup style="color: gray;">43</sup>, ומכל מקום מועיל תנאי שלא להשמיט ואינו תנאי לבטל האיסור, שכיון שהאיסור הוא דין שבממון לטובת הלוה, שמבטל את זכות התביעה של המלוה, שייך לעשות בו תנאי<sup style="color: gray;">44</sup>. ויש שכתבו בדעת ראשונים זו, שאמנם האיסור "לא יגוש" חל כבר מתחילת השמיטה, אך הוא חל רק על חוב שאמור להישמט בסופה, וממילא כאשר עשו תנאי שהחוב לא יישמט, אינו מתנגש עם האיסור, אלא כיון שנתבטלה חובת ההשמטה על החוב נתבטל ממנו האיסור<sup style="color: gray;">45</sup>.
<h4>התובע חוב שעברה עליו שביעית</h4>
התובע חוב שעברה עליו שביעית, כתבו ראשונים שעבר על הלאו של "לא יגוש"<sup style="color: gray;">46</sup>, ויש שכתבו שבעצם תביעת החוב, אף אם הלווה לא יפרענו, עובר על איסור<sup style="color: gray;">47</sup>. בדעת הסוברים שאין החוב פוקע מאליו אלא רק באמירת משמט אני<sup style="color: gray;">48</sup>, יש שצידדו לומר שעובר על האיסור אף קודם שאמר משמט אני, והיינו אף קודם שנשמט החוב<sup style="color: gray;">49</sup>.
אם ביטל עשה של "שמוט", נחלקו: א) יש מן הראשונים סוברים, וכן כתבו אחרונים בדעת גאונים וראשונים, שאינו חשוב שביטל העשה<sup style="color: gray;">50</sup>, והטעם, יש שביארו שהוא משום שעל הלאו עובר כבר בעת התביעה אפילו עדיין לא גבה, ואילו את העשה אינו מבטל אלא במעשה הגביה בפועל<sup style="color: gray;">51</sup>. ויש שכתבו שלדעתם תכלית העשה של "שמוט" הוא שהחוב יאבד ולא ייגבה, ובצאת השביעית החוב אבד מעצמו, לסוברים כן<sup style="color: gray;">52</sup>, וכיון שמתקיימת תכלית העשה שוב אינו חשוב שביטלו<sup style="color: gray;">53</sup>. ויש שכתבו, שלדעתם יש מצות עשה להשמיט החוב אלא שזמנה הוא בסוף השביעית, כל עוד החוב ברשותו, שלא יצאה השביעית ופוקע החוב מעצמו, ומשיצאה השביעית ופקע מאליו שוב אין עליו מצת עשה להפקיר אלא רק לאו שלא לתובעו<sup style="color: gray;">54</sup>.
ב) ויש מן הראשונים סוברים שחשוב שביטל העשה של "שמוט"<sup style="color: gray;">55</sup>, והטעם, יש שכתבו שלדעתם גדר מצות "שמוט" אינו רק לתכלית הפקעת החוב, אלא שמצווה המלוה למחול ולהסיח דעתו מהחוב כאילו אינו חייב לו כלום, ובמעשה התביעה מבטל עשה זה<sup style="color: gray;">56</sup>.
ויש מן הראשונים שכתבו שהתובע עובר אף על עשה של "את הנכרי תגֹשׁ"<sup style="color: gray;">57</sup> ולא באחיך, שהוא לאו הבא מכלל עשה, שחשוב עשה<sup style="color: gray;">58</sup>, ולדעתם זהו שאמרו בספרי שאת הנכרי תגוש היא מצות עשה<sup style="color: gray;">59</sup>, היינו מצות עשה באחיך<sup style="color: gray;">60</sup>. ויש מן הראשונים שנראה בדעתם שאין עובר על "את הנכרי תגוש"<sup style="color: gray;">61</sup>.
ויש מן האחרונים שכתבו בדעת הסוברים שהשמטת החובות נעשית מאליה ומשום "אפקעתא דמלכא"<sup style="color: gray;">62</sup>, שכיון שהחוב נשמט ואין מגיע לו כלום, התובע חובו לאחר השביעית עובר אף על "לא תגזול"<sup style="color: gray;">63</sup>, ולכן לדעתם אם עבר וגבה צריך להחזיר לו וגובים מנכסיו ואף אם אחר כך מת, גובים מן היורשים כדין כל גזל<sup style="color: gray;">64</sup>. ויש מן האחרונים שכתבו בדעת ראשונים שאינו עובר על גזל, ולדעת אותם ראשונים יכול המלוה, אחר שאמר ללווה "משמט אני", לכופו להחזיר החוב<sup style="color: gray;">65</sup>.
<h4>הנמנע מלהלוות קודם השביעית</h4>
הנמנע מלהלוות קודם השביעית שמא יתאחר וישמט, עובר בשני לאוים, מהכתוב: השמר לך פן יהיה דבר וכו' קרבה שנת השבע וכו' וראה עינך באחיך האביון ולא תתן לו<sup style="color: gray;">66</sup>, וכיון שיש בכתוב ב' לשונות של אזהרה, "השמר" ו"פן", הרי זה ב' לאוים<sup style="color: gray;">67</sup>. ואפילו נמנע מלהלוות כבר משנה ראשונה לשמיטה, עובר<sup style="color: gray;">68</sup>. ועובר אף במחשבה בלבד<sup style="color: gray;">69</sup>. וכתבו אחרונים בדעת ראשונים, שרק כאשר נמנע מלהלוות בגלל השביעית עובר בלאוים אלו, מפני שנראה כמורד בקונו, אך בנמנע בגלל סיבות אחרות, אינו עובר<sup style="color: gray;">70</sup>. ומכל מקום אין לוקים על לאו זה, משום שאין בו מעשה<sup style="color: gray;">71</sup>. על הראשונים הסוברים שעובר על לאו זה בכל אופן שנמנע מלהלוות לעני ואף לא בגלל השמיטה, ע"ע הלואה<sup style="color: gray;">72</sup>.
בזמן הזה שאין שמיטת כספים נוהגת אלא מדרבנן, לסוברים כן<sup style="color: gray;">73</sup>, כתבו ראשונים ואחרונים שמדרבנן אסור להימנע מלהלוות לצריך כן, מפני פחד השמטת השמיטה<sup style="color: gray;">74</sup>.
כאשר המלוה אינו רוצה להלוות אלא בתנאי שלא תשמיטני בשביעית, שתנאו קיים<sup style="color: gray;">75</sup>, והלווה אינו מסכים לכך, וממילא נמנע המלוה מלהלוות, כתבו ראשונים שאינו עובר בכך על האיסור להימנע מלהלוות<sup style="color: gray;">76</sup>. ויש מן האחרונים שכתבו שעובר על האיסור להימנע מלהלוות<sup style="color: gray;">77</sup>. על הסוברים שהמתנה על מנת שלא תשמטני שביעית, אף כשאינו נמנע מלהלוות, עובר על איסור, עי' להלן<sup style="color: gray;">78</sup>.
<h4>גביה מגוי</h4>
גבית החובות מגוי לאחר השביעית, שנאמרה בכתוב "את הנכרי תגֹשׂ"<sup style="color: gray;">79</sup>, יש מן הראשונים שכתבו שהיא מצות עשה לגבות מהגוי, וזהו שאמרו בספרי שהיא מצות עשה<sup style="color: gray;">80</sup>. על הסוברים שמצוה זו נאמרה בכל השנים ולאו דוקא אחר השמיטה, ע"ע בעל חוב<sup style="color: gray;">81</sup>. ויש מן הראשונים שכתבו שאינה מצות עשה לגבות מגוי, ואינה אלא לאו הבא מכלל עשה לענין גביה מישראל<sup style="color: gray;">82</sup>.
<h4>בחוץ לארץ</h4>
שמיטת כספים, מן התורה נוהגת בין בארץ ובין בחוץ לארץ<sup style="color: gray;">83</sup>, שנאמר: כי קרא שמטה לה'<sup style="color: gray;">84</sup>, מכל מקום, שחובת הגוף היא<sup style="color: gray;">85</sup>. על הסוברים שבזמן הזה, אף על פי שבארץ נוהגת שמיטת כספים, בחוץ לארץ אינה נוהגת, עי' להלן<sup style="color: gray;">86</sup>.
<h4>כמצות עשה שהזמן גרמא</h4>
מצות שמיטת כספים, יש מן האחרונים שכתבו שהיא מצות עשה שהזמן גרמא<sup style="color: gray;">87</sup>. על הטעם לדעתם שנשים חייבות בה, אף על פי שהזמן גרמא, עי' להלן<sup style="color: gray;">88</sup>. ויש שכתבו שנחלקו בכך ראשונים, שלסוברים שהחוב נשמט מאליו בשקיעת החמה של מוצאי שביעית<sup style="color: gray;">89</sup>, הרי זו מצוה שהזמן גרמא, ואילו לסוברים שאין החוב נשמט מאליו אלא באמירת המלוה משמט אני, וכל עוד לא אמר כן, מחויב הלווה לפרוע החוב<sup style="color: gray;">90</sup>, העשה של שמיטת כספים אינו חשוב שהזמן גרמא, שמצאת השביעית ואילך לעולם מחויב המלוה לקיים המצוה ולומר משמט אני<sup style="color: gray;">91</sup>.
<h4>החייבים בה</h4>
מצות שמיטת כספים נוהגת בין באנשים ובין בנשים<sup style="color: gray;">92</sup>. ואף על פי שהיא מצות עשה שהזמן גרמא<sup style="color: gray;">93</sup>, וכל מצות עשה שהזמן גרמא נשים פטורות ממנה<sup style="color: gray;">94</sup>, כתבו אחרונים שכיון שלצד מצות העשה יש מצות לא תעשה, הרי הן חייבות<sup style="color: gray;">95</sup>, שאינה דומה למצות תפילין - ממנה למדו פטור נשים במצוות שהזמן גרמא<sup style="color: gray;">96</sup> - שיש בה רק עשה<sup style="color: gray;">97</sup>. על מחלוקת הראשונים ואחרונים בדעתם אם מצות עשה שהזמן גרמא שיש לצידה לאו, נשים חייבות בה, ע"ע מצות שהזמן גרמא. לסוברים שהתובע חוב מחבירו לאחר השביעית עובר גם בלאו הבא מכלל עשה "את הנכרי תגוש" שהוא עשה<sup style="color: gray;">98</sup>, יש שכתבו שאשה מוזהרת בעשה זה אף על פי שהזמן גרמו, שאשה חייבת בלאו הבא מכלל עשה שהזמן גרמא<sup style="color: gray;">99</sup>. על הסוברים בדעת ראשונים שאינה מצות עשה שהזמן גרמא, ולכן נשים חייבות בו, עי' לעיל<sup style="color: gray;">100</sup>.
<h4>ביובל</h4>
ביובל, אף על פי שנוהגת בו שמיטת קרקעות, אין שמיטת כספים נוהגת בו, ואמרו בתורת כהנים שהיה מקום לומר שהיובל משמט כספים מקל וחומר משמיטה, ומה שמיטה שאינה מוציאה עבדים משמטת כספים, יובל שמוציא עבדים אינו דין שישמט כספים, ודרשו מהכתוב "וזה דבר השמטה שמוט"<sup style="color: gray;">101</sup>, שביעית משמטת כספים ואין היובל משמט כספים<sup style="color: gray;">102</sup>. בדעת הירושלמי, יש מן האחרונים סוברים שיובל משמט כספים<sup style="color: gray;">103</sup>, ויש מן האחרונים שכתבו שאף לדעת הירושלמי אין היובל משמט כספים<sup style="color: gray;">104</sup>.
<h4>ברכה</h4>
שמיטת כספים, כתבו ראשונים ואחרונים שאין מברכים עליה ברכת-המצוות*<sup style="color: gray;">105</sup>. בטעם הדבר, יש מן הראשונים שכתבו שהוא לפי שאין בה מעשה<sup style="color: gray;">106</sup>, והיינו שעיקר מצות השמטת כספים הוא בלב, ואין מברכים על דברים שבלב<sup style="color: gray;">107</sup>. ויש שכתבו, שאף לסוברים שאין החובות נשמטים מאליהם אלא על ידי אמירת "משמט אני"<sup style="color: gray;">108</sup>, מכל מקום אין מברכים, משום שמצוה זו אין די בה באמירה בלבד אלא תלויה אף בדעתו ובלבו של האדם שמוחל מחילה גמורה, וחששו חכמים שפעמים יאמר משמט אני ולבו בל עמו ולא ימחלנו בלב שלם, ולכן לא תיקנו ברכה<sup style="color: gray;">109</sup>. ויש שכתבו הטעם, לסוברים שהחובות נשמטים בשקיעת החמה של צאת השביעית<sup style="color: gray;">110</sup>, אם כן אי אפשר לכוון ולצממם את הרגע של ההשמטה, ושמא יצא שמברך אחרי שהחוב נשמט, ולברך לפני כן אי אפשר משום שצריך שהברכה תהיה עובר לעשייתם<sup style="color: gray;">111</sup>, ומה גם שיש לחוש שיפסיק בדברים בין הברכה למצוה, וכיון שאי אפשר לקיים ברכה כתיקונה לא תיקנו על זה ברכה<sup style="color: gray;">112</sup>. ויש שכתבו הטעם, לפי שהמצוה אינה תלויה רק במלוה אלא אף ביד הלווה<sup style="color: gray;">113</sup>, וביארו, שכיון שהמלוה צריך להשמיט את החוב זמן מה קודם צאת השביעית, לסוברים כן<sup style="color: gray;">114</sup>, יש לחוש שמא הלווה יבוא ויפרע החוב קודם שהמלוה ישמט, ולכן חשוב שהמצוה תלויה בדעת הלווה, ולא תיקנו בה ברכה<sup style="color: gray;">115</sup>.
<h4>שמיטה לכל העולם</h4>
שבע השנים שבסופן החוב נשמט, אינן נמנות לכל חוב בפני עצמו משעת ההלואה, אלא הן לפי שבע שני השמיטה של כל העולם<sup style="color: gray;">116</sup>, וכן דרשו בספרי: מקץ שבע שנים תעשה שמטה<sup style="color: gray;">117</sup>, יכול שבע שנים לכל אחד ואחד - היינו שבע שנים מזמן ההלואה - תלמוד לומר שבע שנים תעשה שמיטה, לגזירה שוה, מה ז' שנים האמורות בשמיטה ז' שנים לכל העולם, אף ז' שנים האמורות במלוה ז' שנים לכל העולם<sup style="color: gray;">118</sup>, ולדעת ר' יוסי הגלילי למדו כן מהכתוב "קרבה שנת השבע שנת השמטה"<sup style="color: gray;">119</sup>, אם ז' שנים לכל אחד ואחד, היאך היא קרבה, אמור מעתה שבע שנים לכל העולם<sup style="color: gray;">120</sup>.
<h3><b>ההשמטה</b></h3>
<h4>אופן השמטת החובות</h4>
אופן השמטת החובות, כתבו ראשונים ואחרונים שהם אובדים מאליהם, והיינו שההשמטה היא "אפקעתא-דמלכא*"<sup style="color: gray;">121</sup>. ולדעה זו, יש שכתבו שאין על המלוה חיוב לומר "משמט אני" בשביל השמטת החוב, ורק כשבא הלווה להחזיר אחר השביעית צריך המלוה לומר לו ששימט החוב ונפטר ממנו<sup style="color: gray;">122</sup>.
ויש מן הראשונים סוברים שאין החוב נשמט עד שיאמר המלוה משמט אני, ולכן חוב שעבר עליו השביעית אינו רשאי הלווה לעכבו אלא על פי המלוה, שכל זמן שלא השמיטו המלוה חייב לפרוע, ויזמין הלווה את המלוה לדין ובית דין יכפוהו לומר משמט אני כשאר כפיה על המצוות<sup style="color: gray;">123</sup>, ואחרי שאמר המלוה משמט אני החוב מחול<sup style="color: gray;">124</sup>, ולדעתם זהו ששנינו שהמחזיר לחבירו חוב בשביעית צריך שיאמר משמט אני<sup style="color: gray;">125</sup>, והיינו שלולא האמירה אין החוב נשמט<sup style="color: gray;">126</sup>. ויש מן האחרונים שכתבו בדעתם שאמנם אין החוב נשמט אלא על ידי אמירת משמט אני, אך לאחר אמירתו החוב נמחל על ידי אפקעתא דמלכא<sup style="color: gray;">127</sup>, ולכן כשאין שמיטה נוהגת מן התורה, נצטרכו חכמים לתקן שהחוב יושמט, ואין די באמירת המלוה "משמט אני" להשמיט החוב<sup style="color: gray;">128</sup>.
ויש מן הראשונים שמחלקים, שכאשר שמיטת כספים נוהגת מן התורה, החוב פוקע מאליו באפקעתא דמלכא, אבל כאשר אינה נוהגת אלא מדרבנן<sup style="color: gray;">129</sup>, אין החוב פוקע אלא באמירת המלוה "משמט אני" וכל עוד לא אמר כן, צריך הלווה להחזיר החוב<sup style="color: gray;">130</sup>. ויש מן האחרונים שכתבו בדעת ראשונים להיפך, שכאשר שמיטת כספים היא מן התורה, החוב אינו פוקע אלא באמירת המלוה משמט אני, אבל כאשר השמיטה היא מדרבנן, החוב פוקע מאליו, שכך היא תקנת חכמים, ומכח הפקר-בית-דין* הפקר<sup style="color: gray;">131</sup>.
ויש מן האחרונים שתלה הדבר במחלוקת אמוראים שנחלקו בתקנת חכמים ששביעית משמטת אף בזמן הזה, אף על פי שמן התורה אינה משמטת, שלדעת אביי יכלו לתקן משום שהוא בשב ואל תעשה<sup style="color: gray;">132</sup>, ואף על פי שצריך לומר "משמט אני", משום שהחוב פוקע מאליו, ולכן חשוב שב ואל תעשה, ואילו לדעת רבא שהתקנה היא משום שהפקר-בית-דין* הפקר, החוב אינו פוקע מאליו אלא באמירת המלוה "משמט אני" והרי זה קום ועשה, ולכן נצרך לטעם של הפקר בית דין הפקר<sup style="color: gray;">133</sup>.
<h4>גדר השמטת החוב</h4>
גדר השמטת החוב, לסוברים שההשמטה היא אפקעתא דמלכא<sup style="color: gray;">134</sup>, יש מן האחרונים שכתבו שהחוב נחלט לגמרי ואין מגיע למלוה כלום, ולכן לדעתם אם גבה חובו עובר על גזל<sup style="color: gray;">135</sup>. ויש מן האחרונים שכתבו בדעת ראשונים, ששמיטת כספים אינה כמחילה ולא פקע החוב לגמרי, שעצם החוב עדיין קיים כבתחילה, והממון עדיין שייך למלוה, אלא שמדין השמיטה אין המלוה יכול לתובעו ואין הלוה צריך לפרעו, ולדעתם זהו שכתבו ראשונים בדעת רבה, שכאשר הלווה בא לפרוע החוב לאחר השביעית ואמר לו המלוה משמט אני, שיכול המלוה לחזור בו ולכופו הלווה לומר "אף על פי כן" ולהחזיר החוב<sup style="color: gray;">136</sup>, שכיון שנתקיימה המצוה בכך שאמר משמט אני - שכל עוד לא בא הלווה מעצמו לשלם, אלא המלוה תובעו, יש כאן עשה ולאו של שמיטת כספים<sup style="color: gray;">137</sup> - וממונו ביד הלווה, שוב אין כאן איסור, ואינה אלא כפיה לפרעון החוב דרך מתנה, ולכן אינו עובר לא על גזל ולא על לא תחמוד<sup style="color: gray;">138</sup>.
לסוברים שהחוב אינו נשמט מאליו אלא על ידי המלוה ואמירתו משמט אני<sup style="color: gray;">139</sup>, יש מן האחרונים שכתבו שיש חיוב ממוני של המלוה כלפי המלוה למחול על החוב ולשמט אותו, וזה הטעם לדעתם לאותה שכתבו ראשונים שהלווה מזמין המלוה לבית דין כדי שיכפוהו לשמט<sup style="color: gray;">140</sup>, והיינו שאינה רק כפיה על מצות עשה, אלא יש זכות ממונית ללוה על המלוה, ולכן הוא נעשה תובע על כך<sup style="color: gray;">141</sup>.
<h4>זמן ההפקעה</h4>
אין השביעית משמטת שמיטת כספים אלא בסופה, שנאמר: מקץ שבע שנים תעשה שמטה<sup style="color: gray;">142</sup>, בסופה תעשה שמיטה<sup style="color: gray;">143</sup>, שהקץ שבכתוב ייאמר על אחרית הדבר<sup style="color: gray;">144</sup>, והכרח שהכתוב מדבר בשמיטת כספים, שהרי שמיטת הקרקע היא מתחילת השביעית<sup style="color: gray;">145</sup>. ובספרי למדו בגזרה שוה שלשון "מקץ" משמעותו "סוף", מהכתוב: מקץ שבע שנים במועד שנת השמטה בחג הסֻכות<sup style="color: gray;">146</sup>, והיינו שהיה מקום לומר ששביעית תשמט את החובות כבר מתחילתה, במשך כל השנה, שהיא הקץ של שבע שנים, ולומדים מהקהל ששם אי אפשר לפרש שהכוונה לכל השנה שהרי כתוב "במועד חג הסוכות" ועל כרחך הכוונה לסוף השנה<sup style="color: gray;">147</sup>.
ובשקיעת החמה בליל ראש השנה של מוצאי שביעית, אבד החוב<sup style="color: gray;">148</sup>.
<h4>האיסור לגבות החוב</h4>
האיסור לגבות החוב, כתבו ראשונים ואחרונים שאינו חל אלא לאחר שנשמט החוב במוצאי השביעית, אבל במשך כל השביעית יכול לתבוע את החוב<sup style="color: gray;">149</sup>. על כך שלדעה זו כותבים פרוזבול* - למניעת השמטת החובות - בערב ראש השנה של מוצאי שביעית, ע"ע פרוזובול.
ויש מן הראשונים סוברים שאמנם החוב משמט בסוף השנה השביעית, אולם כבר מתחילת השביעית אינו יכול לגבות החוב, וחל עליו איסור "לא יגוש", שהרי נאמר: לא יגֹש את רעהו ואת אחיו כי קרא שמטה לה'<sup style="color: gray;">150</sup>, והיינו שמיד שנכנסה השמיטה אסור לתבוע החוב, אבל אם יפרע הלווה מעצמו בתוך השנה השביעית, אין צריך לומר לו משמט אני<sup style="color: gray;">151</sup>, וכן כתבו אחרונים להלכה שלכתחלה יש לחוש לדעה זו<sup style="color: gray;">152</sup>. וכתבו שלדעה זו הלאו של לא יגוש מתחיל כבר מתחילת השביעית ונמשך אף לאחריה, ולאחר השביעית מצטרף אליו העשה להשמיט, וההשמטה של התורה, ולכן בשביעית החוב עדיין חשוב שלו, ושיעבוד הלווה לא פקע, ואם עבר המלוה וגבה אינו חשוב גזלן, ואם הלווה אינו מחזיר הרי הוא גוזלו בשב ואל תעשה<sup style="color: gray;">153</sup>, וכן יש מן האחרונים שכתבו בדעה זו שבשנה השביעית חייב הלווה להחזיר החוב כדי לצאת ידי שמים<sup style="color: gray;">154</sup>.
ויש מן האחרונים שכתבו בדעת ראשונים, שחובות שנוצרו קודם השביעית, מיד בתחילת השביעית אסור לגבותם ואין בית דין נזקקים להם, אבל חובות שנוצרו בשביעית עצמה, אין איסור לגבותם בשביעית אלא בסופה<sup style="color: gray;">155</sup>. ויש מן האחרונים שכתבו שהירא והחרד יחמיר כדעה זו<sup style="color: gray;">156</sup>. ובביאור דעה זו כתבו אחרונים שכשם שמצות שמיטת הכספים שבסוף השנה היא ברגע צאת היום האחרון של השביעית, כך שמיטת הכספים שבתחילת השנה חלה ברגע כניסת היום הראשון של השביעית, וכן משמעות הכתוב "כי קרא שמטה לה'", בשעה שקרא שמיטה שהוא זמן מקרא קודש כל כניסת היום, אבל רגע אחר כך כבר עבר זמנה, ולכן המלוה חבירו בשנה השביעית עצמה שוב אין עליו איסור לגבות<sup style="color: gray;">157</sup>, והיינו ששמיטת סוף השנה משמטת את עצם החוב, ואילו שמיטת תחילת השנה משמטת את כח הנגישה של המלוה, ודוקא בחוב שקדם לשביעית, אבל בחוב שנוצר בשביעית עצמה, לא חלה עליו השמיטה הראשונה של כח הנגישה ושוב אין עליו איסור של לא יגוש<sup style="color: gray;">158</sup>. ולדעה זו כתבו אחרונים, שאם הלוה קודם השביעית והתנה שלא יהיה זמן הפרעון עד רגע אחר צאת הכוכבים של כניסת השביעית, כיון שבשעת כניסת היום לא חל עליו איסור לא יגוש, יכול לתבוע חובו אפילו בשביעית, וכך היה תנאי מנהג המדינה שכל חוב שלא נפרע עד ערב ראש השנה של שביעית לא יהיה זמנו לפרוע עד אחר ראש השנה וממילא לא שמטתו כניסת השביעית<sup style="color: gray;">159</sup>.
<h3><b>בזמן הזה</b></h3>
<h4>בזמן הזה: אם נוהגת מן התורה</h4>
שמיטת כספים, אם נוהגת בזמן הזה מן התורה, נחלקו תנאים: א) לדעת חכמים שמיטת כספים אף בזמן הזה נוהגת מן התורה<sup style="color: gray;">160</sup>, וכן בדעת רבא שאמר שהלל תיקן פרוזבול משום בית דין הפקר<sup style="color: gray;">161</sup>, כתבו ראשונים שאפשר שהלל סובר ששמיטת כספים אף בזמן הזה מן התורה<sup style="color: gray;">162</sup>.
ב) ולדעת רבי יוסי ורבי, וכן אמר אביי בדעת הלל שתיקן פרוזבול, ששמיטת כספים אינה נוהגת בזמן הזה אלא מדרבנן<sup style="color: gray;">163</sup>.
<h4>הטעם שאינה מן התורה</h4>
בטעם הדין ששמיטת כספים אינה מן התורה, ובמקורו, מצינו כמה אופנים: א) דעת רבי יוסי בירושלמי, וכן יש מן הראשונים שכתבו בדעת רבי בבריתא בבבלי, שהוא משום שהוקשה שמיטת כספים לשמיטת קרקעות, בכתוב: וזה דבר השמטה שמוט<sup style="color: gray;">164</sup>, בשתי שמיטות הכתוב מדבר, שמיטת קרקע ושמיטת כספים, ובזמן ששמיטת קרקעות נוהגת בארץ מן התורה, שמיטת כספים נוהגת בין בארץ ובין בחוץ לארץ מן התורה, ובזמן ששמיטת קרקעות אינה נוהגת בארץ אלא מדבריהם - כגון בזמן הזה שבטלה קדושת הארץ<sup style="color: gray;">165</sup> - אין שמיטת כספים נוהגת בין בארץ ובין בחוץ לארץ אלא מדבריהם<sup style="color: gray;">166</sup>, ואף על פי ששמיטת כספים חובת הגוף היא ואינה תלויה בארץ, לומדים בהיקש שאינה נוהגת אלא כששמיטה נוהגת<sup style="color: gray;">167</sup>.
ב) ולדעת רבי בירושלמי, הוא משום שהוקשה שמיטת כספים ליובל* בכתוב: וזה דבר השמטה שמוט, שני שמיטים, בשעה שהיובל נוהג השמיטה נוהגת דבר תורה, פסקו היובלות נוהגת שמיטה מדבריהם<sup style="color: gray;">168</sup>, וכן אותה ששנינו בדעת רבי בברייתא בבבלי, שבכתוב "וזה דבר השמטה שמוט" הוקשה שמיטת כספים לשמיטת קרקעות, ובזמן שאתה משמט קרקע אתה משמט כספים<sup style="color: gray;">169</sup>, יש מן הראשונים שכתבו ששמיטת קרקע הכוונה ליובל, שהשדות חוזרות בו לבעליהם<sup style="color: gray;">170</sup>. וכן בדעת הלל שתיקן פרוזבול*, ואמר אביי שהוא משום שסובר ששביעית בזמן הזה אינה מן התורה<sup style="color: gray;">171</sup>, כתבו ראשונים שהוא משום שבזמן הלל לא נהג היובל וכיון שכן לא נהגו שמיטים מן התורה<sup style="color: gray;">172</sup>. ודומה שמיטת כספים ליובל, שבשמיטת כספים המעות נשמטות לגמרי וכן ביובל הקרקע חוזרת ביובל ונשמט לגמרי ממי שהיא תחת ידו<sup style="color: gray;">173</sup>.
<h4>ההלכה</h4>
להלכה, יש מן הראשונים והאחרונים שפסקו שאין שמיטת כספים נוהגת מן התורה אלא בזמן שהיובל נוהג<sup style="color: gray;">174</sup>. ויש מן הראשונים והאחרונים שפסקו שהיא נוהגת בזמן הזה מן התורה<sup style="color: gray;">175</sup>.
<h4>בזמן הזה: אם נוהג מדרבנן</h4>
בזמן הזה, בדעת התנאים הסוברים שאין שמיטת כספים נוהגת מן התורה<sup style="color: gray;">176</sup>, אמר אביי שמכל מקום נוהגת מדרבנן, שתקנו חכמים זכר לשביעית<sup style="color: gray;">177</sup>, שלא תשתכח תורת שביעית<sup style="color: gray;">178</sup>, ואף על פי שמן התורה אינה נוהגת, יש כח ביד חכמים לעקר דבר מן התורה בשב ולא תעשה<sup style="color: gray;">179</sup>, או מטעם הפקר בית דין הפקר<sup style="color: gray;">180</sup>. וכן כתבו ראשונים ואחרונים להלכה, שנוהגת בזמן הזה מדרבנן<sup style="color: gray;">181</sup>, ואף על פי שאין יובל מדבריהם, והשמיטה הוקשה ליובל, מכל מקום יש שמיטה מדבריהם<sup style="color: gray;">182</sup>. לדעה זו נוהגת בזמן הזה אף בחוץ לארץ<sup style="color: gray;">183</sup>, ואפילו במקומות המרוחקים מארץ ישראל<sup style="color: gray;">184</sup>. וכתבו ראשונים שכל דיין שלא ידון בשמיטת כספים בזמן הזה אינו ירא שמים וגוזל את העניים<sup style="color: gray;">185</sup>.
ויש מן הראשונים שכתבו שאינה נוהגת כלל בזמן הזה<sup style="color: gray;">186</sup>, שכיון שהוקשה השמיטה ליובל, אף בדרבנן מוקשים זה לזה, וכיון שבזמן הזה אין היובל נוהג אפילו מדבריהם, לסוברים כן<sup style="color: gray;">187</sup>, אף שמיטת כספים אינה נוהגת<sup style="color: gray;">188</sup>, והאמוראים שמצאנו שנהגו שמיטת כספים, לא נהגו בה אלא ממידת חסידות האמוראים נהגו בה<sup style="color: gray;">189</sup>, וכן אותה שאמר אביי שנוהגת מדרבנן זכר לשביעית, אינו אלא בזמן שיובל נוהג מדבריהם<sup style="color: gray;">190</sup>.
ויש מן הראשונים שחילקו, שבארץ נוהגת בזמן הזה מדבריהם, ואילו בחוץ לארץ אינה נוהגת כלל<sup style="color: gray;">191</sup>, ומהם שכתבו הטעם, שכיון ששמיטת כספים בזמן הזה היא תקנת חכמים זכר לשביעית<sup style="color: gray;">192</sup>, לא תיקנו כן אלא בארצות שקרובות לארץ ישראל, כגון בבל ומצרים<sup style="color: gray;">193</sup>.
ויש מן הראשונים סוברים ששמיטה אינה נוהגת כלל בזמן הזה, לא בארץ ולא בחוץ לארץ, אלא שממידת חסידות היתה נוהגת בארץ ישראל ובמקומות הסמוכים לה כל עוד נמשכה שם קביעות הישיבות, אבל אחר זמן זה, שוב אינה נוהגת כלל<sup style="color: gray;">194</sup>.
<h4>המנהג שלא להשמיט</h4>
נהגו בכמה מדינות בחוץ לארץ שלא להשמיט כספים בזמן הזה<sup style="color: gray;">195</sup>. בטעם המנהג, מצינו באחרונים כמה אופנים: יש שכתבו שסמכו על הסוברים שאין שמיטת כספים נוהגת בזמן הזה<sup style="color: gray;">196</sup>, אלא שיש מן הראשונים שצווחו לבטל המנהג<sup style="color: gray;">197</sup>, ומכל מקום כתבו אותם ראשונים טעם להניחם במנהגם, שכיון שפשט המנהג שלא להשמיט והוא ידוע לכולם, הרי זה כאילו התנה שלא תשמט שביעית<sup style="color: gray;">198</sup>. ויש שכתבו, שכיון שהמנהג לכתוב בשטרות אחריות נכסים, ושטר שיש בו אחריות נכסים חשוב כגבוי, לסוברים כן<sup style="color: gray;">199</sup>, ממילא אינו משמט<sup style="color: gray;">200</sup>. ויש שכתבו שכיון שרוב החובות הם בשטר, וכותבים בשטר שחייב לפרוע בקבלת חרם ושבועה, וכל זמן שלא פרע צריך לקיים שבועתו, ולא גרע קבלת השבועה מתנאי שלא תשמטני שביעית, שמועיל<sup style="color: gray;">201</sup>. ויש שכתבו שכתוב בשטרות "הן בדיני ישראל הן בדיני האומות, ועוד שכתוב בהם שיש לו ד' אמות בחצרו, והרי הקרקע כמשכון, ואין השמטה בחוב שעל המשכון, לסוברים כן<sup style="color: gray;">202</sup>, ויש שכתבו שסומכים על יפוי הלשונות שכותבים בשטרות, שדעתם לפרשם כאילו אמר שלא תשמטני שביעית או שהמעות ניתנו בתורת פקדון<sup style="color: gray;">203</sup>. ויש שכתבו שכיון שכל מלוה נאמן לומר פרוזבול היה לי ואבד ואין צריך שבועה על כך, לסוברים כן<sup style="color: gray;">204</sup>, אם כן כל לווה ודאי לא נוח לו להגיע לבית דין לחינם, והמלוה סומך על כך ולא כותב פרוזבול<sup style="color: gray;">205</sup>. ויש שכתבו, שכיון שרוח חכמים נוחה במחזיר חוב בשביעית<sup style="color: gray;">206</sup>, דעתם של ישראל לעשות נחת רוח לחכמים, וכן כדי שלא יעברו על הלאו של "פן יהיה דבר עם לבבך בליעל"<sup style="color: gray;">207</sup>. ויש שכתבו, שכיון שיש סוברים ששמיטה אינה נוהגת בזמן הזה ואפילו מדרבנן<sup style="color: gray;">208</sup>, הולכים לקולא כלפי המלוה, כיון שלגביו זהו ספק איסור דרבנן, ואין הולכים לקולא כלפי הלווה, כיון שלגביו זהו ספק איסור גזל דאוריתא<sup style="color: gray;">209</sup>. ויש שכתבו, שיש לחוש שאם תתקיים התקנה של זכר לשביעית, יבואו לעבור על איסור תורה ויימנעו מלהלוות<sup style="color: gray;">210</sup>.
וכתבו אחרונים שדוקא כשנתברר שהוקבע המנהג על פי ותיקין<sup style="color: gray;">211</sup>, וכשהוא קבוע בעיר וידוע<sup style="color: gray;">212</sup>. ומן הסתם יש להחזיק כל המקומות שנוהגים בהם שמיטה, עד שיתברר שהוא מן המקומות שנהגו בהם שלא להשמיט<sup style="color: gray;">213</sup>. ואין לכפות את הלווה לפרוע במקום שאין מנהג קבוע<sup style="color: gray;">214</sup>.
ובעיר חדשה שאין בה מנהג, כתבו אחרונים שיש לנהוג שמיטת כספים, ששב ואל תעשה עדיף<sup style="color: gray;">215</sup>.
וכתבו אחרונים שאפילו במקום שנהגו שלא להשמיט, והלווה רוצה לפטור עצמו בטענת השמטה, נכון לעשות פשרה ביניהם<sup style="color: gray;">216</sup>.
וכתבו אחרונים, שלענין המנהג לשמט או שלא לשמט, הולכים אחר מקום ההלואה, שאם נהגו שם לשמט, צריך להשמיט החוב ואף על פי שהלך למקום שאין נוהגים בו להשמיט, וכן להיפך<sup style="color: gray;">217</sup>.
וכתבו אחרונים שיש לנהוג שמיטת כספים בכל מקום<sup style="color: gray;">218</sup>, ובפרט שיש לחוש לדעת הסוברים שנוהגת מן התורה<sup style="color: gray;">219</sup>, והירא והחרד לדבר ד' יחוש לדבריו<sup style="color: gray;">220</sup>, וקולא גדולה היא לעבור על דברי חכמים שיש בה מיתה בידי שמים וישכנו נחש<sup style="color: gray;">221</sup>, ועוד שאפשר לתקן בקל על ידי פרוזבול ולא יבוא לידי הפסד<sup style="color: gray;">222</sup>.
<h3><b>החובות הנשמטים</b></h3>
<h4>הכלל</h4>
השביעית משמטת את המלוה<sup style="color: gray;">223</sup>, וכתבו אחרונים שהיינו דוקא דבר שאינו חוזר בעינו לבעלים וזוקף עליו ואומר כך וכך אתה חייב לי, ולדעתם זה הטעם שגזילה ופקדון אינם נשמטים<sup style="color: gray;">224</sup>, שחוזרים בעינם ואינו זוקף עליו במלוה<sup style="color: gray;">225</sup>. וכן מתנה על מנת להחזיר, או שנותן לו בתורת שאלה, אין השביעית משמטת<sup style="color: gray;">226</sup>.
ואף הלואת שוה כסף, כגון מיני פירות ואוכלים, כתבו אחרונים שנשמטת בשביעית, שאינה חוזרת בעינה והיא כמו הלואת כסף<sup style="color: gray;">227</sup>.
<h4>חוב שאינו דרך הלואה</h4>
חוב שאינו דרך הלואה, כתבו ראשונים ואחרונים שאינו משמט<sup style="color: gray;">228</sup>, ולדעתם זהו ששנינו שלדעת חכמים - וכן הלכה<sup style="color: gray;">229</sup> - הקפת החנות אינה משמטת<sup style="color: gray;">230</sup>, שאינה חוב שנוצר בדרך של הלואה<sup style="color: gray;">231</sup>, וכן לדעתם תוספת כתובה שאינה משמטת, הוא משום שאינה דרך הלואה<sup style="color: gray;">232</sup>, וכן דמי מכר אינם נשמטים, שאינם בדרך של הלואה<sup style="color: gray;">233</sup>, וכן אמר רב יהודא אמר רב בירושלמי, בטעם ששנינו בסתם משנה שהאונס והמפתה והמוציא שם רע שאינם משמטים, שהוא כדעת ר' מאיר שבמלוה הדבר תלוי<sup style="color: gray;">234</sup>. וכתבו ראשונים ואחרונים הטעם, שהוא מגזירת הכתוב, שנאמר "שמוט כל בעל משה ידו"<sup style="color: gray;">235</sup>.
ויש מן האחרונים שכתבו שכל החייב ממון לחברו, בין שהתחייב לו בדרך הלואה בין בדמי דבר שמכר לו, הרי הוא משמט<sup style="color: gray;">236</sup>, ובטעם לדעתם שהקפת החנות ושכר שכיר והאונס והמפתה והמוציא שם רע אינם משמטים, עי' להלן.
ויש מן האחרונים שכתבו שהוא מחלוקת תנאים, ולדעת חכמים במשנה, שהקפת החנות ושכר שכיר אינו משמט<sup style="color: gray;">237</sup>, הרי שאין משמט אלא חוב שהוא בדרך של הלואה, וכן אמר רב יהודא אמר רב בירושלמי בדעת ר' מאיר<sup style="color: gray;">238</sup>, ואילו לדעת ר' יוסי במשנה שמלאכה שפוסקת בשביעית משמטת אף בשכר שכיר<sup style="color: gray;">239</sup>, אף חוב שאינו בדרך של הלואה, משמט<sup style="color: gray;">240</sup>.
<h4>הקפת החנות</h4>
הקפת החנות - היינו מה שדרך בני אדם להתקשר עם בעלי החנויות שיקח ממנו צרכיו עד שיתקבץ אצלו סכום וישלם לו<sup style="color: gray;">241</sup> - לדעת חכמים כל עוד שלא זקפה עליו במלוה<sup style="color: gray;">242</sup>, אינה משמטת, ולדעת ר' יהודה הראשון הראשון משמט<sup style="color: gray;">243</sup>, היינו שאם לקח באמנה פעם ראשונה מן החנות וחזר ולקח פעם שניה, הראשונה נעשית מלוה ומשמטת ולא השניה, וכן לעולם, האחרונה שלוקח אין שביעית משמטתה וכל הקודמות לה שביעית משמטתן, הואיל והיה ראוי שיתן לו מעות הראשונה קודם שיקח השניה בהקפה ולא נתן, נעשית הראשונה המלוה<sup style="color: gray;">244</sup>. ודעת ר' יהודה בתוספתא היא שהקפת החנות משמטת<sup style="color: gray;">245</sup>, וכתבו אחרונים שהיינו אפילו ההקפה האחרונה, וכתבו שאותה שאמר ר' יהודה במשנה שהאחרונה אינה משמטת, לדברי חכמים אמרה<sup style="color: gray;">246</sup>. והלכה כחכמים<sup style="color: gray;">247</sup>.
בטעם שהקפת החנות אינה משמטת, יש מן הראשונים ואחרונים סוברים שהוא לפי שאינה בדרך של הלואה, שלדעתם אין השביעית משמטת אלא חוב שהוא בדרך של הלואה<sup style="color: gray;">248</sup>, וביארו אחרונים, שכן דרך החנונים שנותנים סחורתם לקונה מעט מעט ומקבלים דמיהם לאחר שנתקבץ סכום מסוים, והרי זה כמי שלא נגמר עדיין המקח, ודומה למושך את החפץ ולא הספיק לתת דמיו, שאין נתינת הדמים שלאחר מכן נחשבת פריעת חוב אלא תשלומי דמי מכר<sup style="color: gray;">249</sup>.
ויש מן האחרונים שכתבו בטעם שהקפת חנות אינה משמטת - לשיטתם שאף חוב שאינו בדרך של הלואה משמט<sup style="color: gray;">250</sup> - לפי שהדרך להקיף שנה או שנתיים ולבסוף נוטל חובו ואין דרך לנוגשו - בתוך הזמן<sup style="color: gray;">251</sup> - והרי זה כמלוה את חברו עד אחר השביעית, שאין השביעית משמטתו, לסוברים כן<sup style="color: gray;">252</sup>, אבל המוכר חפץ לחברו ולא קבע לו זמן לפרעו אחר השביעית, מיד כשמכר לו הרי זה כאילו הלוהו, ושביעית משמטתו, ולדעתם זה הטעם לאותה שכתבו ראשונים להלכה שהשוחט את הפרה וחילקה על דעת שהיום ראש השנה של מוצאי שביעית, ונתעבר אלול ונמצא אותו היום סוף שביעית, שאבדו הדמים, שעברה שביעית על החוב<sup style="color: gray;">253</sup>, שכיון שלא קבע זמן לפרעון, הרי זה מלוה ומשמט<sup style="color: gray;">254</sup>. ובדעה זו יש שכתבו, שהוא הדין כאשר דרך החנונים להקיף חודש או חודשיים ואינם נוגשים בתוך הזמן הזה, אין שביעית הבאה בתוך זמן זה משמטת, אבל הבאה אחרי זמן זה, משמטת<sup style="color: gray;">255</sup>, וכל המוכר דבר לחברו בהקפה הרי זה כאילו הלוהו ושביעית משמטתו, אלא אם כן קבע זמן פרעון לאחר השביעית, שאז אינו משמט<sup style="color: gray;">256</sup>.
ויש שכתבו בטעם שהקפת חנות אינה משמטת, שהוא מקיף לו מעט מעט שישלם לו וכל יום הוא זמנו, ואינו בכלל הלואה ואין בזה בכלל "משה ידו"<sup style="color: gray;">257</sup>.
<h4>זקף עליו במלוה</h4>
הקפת החנות שזקפה עליו במלוה, משמטת<sup style="color: gray;">258</sup>. ואפילו לא העמידו בדין, מועילה זקיפה להחשב כהלואה<sup style="color: gray;">259</sup>. ואם זקף במלוה רק מקצת החוב, אינו משמט כולו אלא רק מה שזקף<sup style="color: gray;">260</sup>.
בגדר זקפה במלוה, נחלקו ראשונים ואחרונים: יש סוברים שהוא משעה שקבע לו זמן לפרעו<sup style="color: gray;">261</sup>, וכתבו אחרונים שהוא דוקא כשקיבל עליו הקונה לפרוע באותו זמן<sup style="color: gray;">262</sup>, וכתבו בדעתם, שאם קביעת זמן הפרעון היתה אחר המכירה, צריך את הסכמת הקונה, ואם אינו מסכים, שוב אינו חשוב זקיפה במלוה, ואינו משמט, אבל אם קביעת זמן הפרעון היתה בשעת המכירה, ודאי על כן קנה ואין צריך הסכמתו המפורשת<sup style="color: gray;">263</sup>. ודוקא כשהזמן שנקבע הוא קודם שביעית, אבל אם הוא אחר שביעית, אין שביעית משמטתו<sup style="color: gray;">264</sup>. וכתבו אחרונים שאפילו קבע לו זמן בעל פה בלי שום כתיבה, מועיל ונחשב זקיפה במלוה<sup style="color: gray;">265</sup>.
נתן הלוקח למוכר שטר המחאה (צ'יק) על חוב של הקפת החנות, כתבו אחרונים שחשוב זקיפה במלוה, ומשמט<sup style="color: gray;">266</sup>, ויש שכתבו שדוקא כאשר תאריך הפרעון מאוחר מתאריך הנתינה (צ'יק דחוי), שאז כיון שקבע לפרעון חשוב זקיפה במלוה, ואם לא פדה את הצ'יק בבנק ועברה עליו שביעית, הרי זה משמט, ושוב אסור לפדותו, אבל אם תאריך הפרעון אינו מאוחר מיום הנתינה, אינו חשוב זקיפה במלוה, שהרי אינו קובע זמן לפרעון, אלא נותנו לראיה בידו כהרשאה והוראה לבנק ליתן לפקודתו מהכסף שבחשבונו<sup style="color: gray;">267</sup>.
ויש סוברים שזקיפה במלוה היינו כשכתב המוכר שטר חוב על הדמים<sup style="color: gray;">268</sup>.
ויש סוברים זקיפה במלוה היינו מיד כשכתב בחשבונות כל החשבון ביחד<sup style="color: gray;">269</sup>, שהסיכום נעשה לשם תשלום<sup style="color: gray;">270</sup>, וסיכום זה נעשה יחד עם הקונה<sup style="color: gray;">271</sup>, ואפילו לא קבע לו זמן לתשלום<sup style="color: gray;">272</sup>. ויש שכתבו שלאו דוקא כשכתב את החשבון, אלא אפילו אמרו בעל פה<sup style="color: gray;">273</sup>. וכתבו אחרונים שדוקא כאשר הזכיר סכום במעות, ואפילו עשה סיכום של סכום המידה או המשקל של הסחורה סכומה כך וכך במעות, אבל אם לא הזכיר מעות כלל, רק סכום מידה ומשקל אינו משמט, אלא אם כן קבע לו זמן לפרעון<sup style="color: gray;">274</sup>.
העמידו לדין על חוב הקפת החנות ופסקו לו בית דין שחייב לשלם לו, כתבו אחרונים שהרי זה כאילו זקפו עליו במלוה ומשמט<sup style="color: gray;">275</sup>, ויש שצידדו לומר שזהו דוקא שהפסק דין היה יותר מל' יום קודם סוף שנת השמיטה, שאם לא כן נמצא שזמן השמטת החוב שבסוף השמיטה מגיע בתוך ל' יום ובאותו הזמן אינו חשוב "נגוש", שהרי בית דין נתנו ל' יום, ואינו משמט<sup style="color: gray;">276</sup>, וכן דוקא כשלא כתבו את פסק הדין, אבל כתבו את פסק הדין, אינו משמט<sup style="color: gray;">277</sup>.
<h4>לקח בהקפה רק פעם אחת</h4>
לקח בהקפה רק פעם אחת, יש מן האחרונים שכתבו בדעת ראשונים שמשמט כשאר כל חוב, ואינו בכלל הקפת החנות שאינה משמטת - לסוברים כן וכן הלכה<sup style="color: gray;">278</sup> - אלא שלקח בהקפה מאותו מוכר כמה פעמים<sup style="color: gray;">279</sup>, ולדעתם זהו שכתבו ראשונים להלכה שהשוחט את הפרה וחילקה על דעת שהיום ראש השנה של מוצאי שביעית, ונתעבר אלול ונמצא אותו היום סוף שביעית, שאבדו הדמים, שעברה שביעית על החוב<sup style="color: gray;">280</sup>, שלא לקח בהקפה אלא פעם אחת, על דעת לשלם לו קודם שיקח פעם נוספת<sup style="color: gray;">281</sup>. ויש מן הראשונים שנראה בדעתם שאף הקפה חד פעמית חשובה הקפת החנות ואינה משמטת<sup style="color: gray;">282</sup>.
<h4>כשלא היה יכול לפרעו מיד</h4>
הלוקח בהקפה משום שלא יכול היה לשלם במעות בזמן המכירה, כגון שלקח ביום טוב שמשום איסורי יום טוב לא היה יכול לשלם אז במעות ולכן לקח בהקפה, יש מן האחרונים שכתבו בדעת ראשונים שאינו בכלל הקפת החנות שאינה משמטת<sup style="color: gray;">283</sup>, ולדעתם זהו שכתבו ראשונים להלכה שהשוחט את הפרה וחילקה על דעת שהיום ראש השנה של מוצאי שביעית, ונתעבר אלול ונמצא אותו היום סוף שביעית, שאבדו הדמים, שעברה שביעית על החוב<sup style="color: gray;">284</sup>, שכיון שלקח בהקפה בגלל שהוא יום טוב, ואילו לא היה יום טוב היה פורעו מיד, חשוב כאילו זקפה במלוה עד שיגיע עת שיכול לתובעו, ומשמט<sup style="color: gray;">285</sup>. ויש מן הראשונים שנראה בדעתם שאף הקפה בזמן שלא היה יכול לשלם במעות, חשובה הקפת החנות ואינה משמטת<sup style="color: gray;">286</sup>.
<h4>כאשר אינו חנוני שדרכו להקיף</h4>
כאשר המוכר אינו חנוני שדרכו למכור בהקפה, יש מן האחרונים שכתבו בדעת ראשונים שאין הקפתו בכלל הקפת החנות שאינה משמטת, שכיון שאין דרכו להקיף הרי זה מלוה, ולדעתם זהו שכתבו ראשונים שהשוחט את הפרה וחילקה על דעת שהיום ראש השנה של מוצאי שביעית, ונתעבר אלול ונמצא אותו היום סוף שביעית, שאבדו הדמים, שעברה שביעית על החוב<sup style="color: gray;">287</sup>, שהשוחט אינו חנוני שדרכו להקיף, והרי זה כעין מלוה, ומשמט<sup style="color: gray;">288</sup>. ויש מן הראשונים שנראה בדעתם שכל הקפה ואפילו אין דרכו להקיף, חשובה הקפת החנות ואינה משמטת<sup style="color: gray;">289</sup>.
<h4>השוחט את הפרה</h4>
השוחט את הפרה וחילקה בראש השנה, שנינו במשנה שאם היה החודש מעובר - ונמצא שאותו היום שייך לשביעית, והחוב של הלוקחים חלקי הפרה היא בשביעית, ונשמט במוצאי שביעית<sup style="color: gray;">290</sup> - משמט<sup style="color: gray;">291</sup>. יש מן הראשונים סוברים, ולדעתם כן הוא דעת ר' לעזר בירושלמי, שמשנה זו היא בדעת ר' יהודה שהקפת החנות משמטת הקפות ראשונות מלבד האחרונה<sup style="color: gray;">292</sup>, אבל לדעת חכמים שהקפת החנות אינה משמטת כלל<sup style="color: gray;">293</sup>, אין הלכה כמשנה זו, ואינו משמט<sup style="color: gray;">294</sup>. ויש מן הראשונים שנראה בדעתם שמשנה זו אף לדעת חכמים הסוברים שהקפת החנות משמטת, והביאוה להלכה<sup style="color: gray;">295</sup>, ובדעתם, יש שכתבו - לגירסתם בירושלמי - שאף לדעת הירושלמי המשנה היא לדברי הכל ולא רק כדעת ר' יהודה<sup style="color: gray;">296</sup>. ויש שכתבו, שאמנם לדעת ר' לעזר בירושלמי משנה זו היא כר' יהודה, אך ר' בא סובר שהיא לדברי הכל, והלכה כמותו<sup style="color: gray;">297</sup>. ויש שכתבו, שלדעת הבבלי משנה זו היא לדברי הכל<sup style="color: gray;">298</sup>. על הטעם שלדעת ראשונים זו אינו כהקפת החנות שאינה משמטת, עי' לעיל<sup style="color: gray;">299</sup>.
<h4>שכר שכיר</h4>
שכר שכיר, נחלקו בו תנאים: לדעת חכמים אינו משמט, ואם זקפו במלוה משמט, ואילו לדעת ר' יוסי כל מלאכה שפוסקת בשביעית משמטת ושאינה פוסקת בשביעית אינה משמטת<sup style="color: gray;">300</sup>, והיינו שלדעת ר' יוסי מלאכה שאינה נמשכת בשביעית, הרי שנתחייב בשכירות ושוב קוראים בו "לא יגוש" וסוף השביעית משמטתו<sup style="color: gray;">301</sup>. הלכה כחכמים<sup style="color: gray;">302</sup>. על גדר זקפו במלוה, עי' לעיל<sup style="color: gray;">303</sup>.
בטעם ששכר שכיר אינו משמט, לסוברים שאינו משמט אלא חוב שהוא בדרך הלואה<sup style="color: gray;">304</sup>, הרי שאף שכר שכיר כיון שאינו דרך הלואה, אינו משמט<sup style="color: gray;">305</sup>. לסוברים שאף חוב שאינו דרך הלואה שביעית משמטתו<sup style="color: gray;">306</sup>, הטעם ששכר השכיר אינו משמט לפי שדרך השכיר לקבץ שכרו ביד השוכר שנה או שנתיים ואינו נוגשו ליתנם לו, והם ביד השכיר כפקדון או כמלוה את חברו עד אחר השביעית, שאינו משמט<sup style="color: gray;">307</sup>.
וכתבו אחרונים, שדוקא שכיר הקבוע זמנו אינו משמט, אבל שכיר שעובד עבודה זמנית, כגון סייד שסייד את הבית, או סבל שהכניס לו סחורה וכדומה, דרכו לנוגשו מיד וביומו נותן שכרו ואם לא נתן הרי זה נעשה כמלוה ומשמט<sup style="color: gray;">308</sup>. ושכירים שמקבלים משכורת חודשית קבועה, יש שכתבו שאם בסוף השמיטה טרם נגמר החודש האזרחי ולא הגיע מועד תשלום המשכורת החודשית, אינו משמט, שלא קוראים בו "לא יגוש" והוא כשכר שכיר שאינו משמט, ואפילו נגמר החודש האזרחי קודם סוף השביעית, צידדו לומר שאינו משמט, שדרך המשכורת להתאחר לפעמים ואין אומרים שממילא נעשית כמלוה בסוף החודש<sup style="color: gray;">309</sup>. ויש שכתבו שבימינו שכר שכיר משמט<sup style="color: gray;">310</sup>.
<h4>שכירות קרקע, בתים וכלים</h4>
שכירות קרקע, כתבו ראשונים שאינה נשמטת<sup style="color: gray;">311</sup>, וכן שכירות בתים וכלים כתבו אחרונים שאינה משמטת<sup style="color: gray;">312</sup>, והטעם, או משום ששכירות אינה בדרך של מלוה<sup style="color: gray;">313</sup>, או משום ששקצב לו זמן ובתוך הזמן הזה אינו בכלל "לא יגוש"<sup style="color: gray;">314</sup>.
<h4>בשטר ובעל פה</h4>
המלוה הנשמטת, בין שהיא בשטר ובין שאינה בשטר<sup style="color: gray;">315</sup>, שאף מלוה בשטר חשוב מחוסר גביה<sup style="color: gray;">316</sup>.
שטר שיש בו אחריות* נכסים - ששיעבד לו קרקעותיו<sup style="color: gray;">317</sup> - נחלקו בו אמוראים: לדעת רב ושמואל, משמט, ולדעתם זוהי ששנינו שהשביעית משמטת את המלוה בשטר<sup style="color: gray;">318</sup>, ולדעת ר' יוחנן וריש לקיש, וכן שנינו בבריתא, שטר שיש בו אחריות נכסים אינו משמט<sup style="color: gray;">319</sup>, שהוא חשוב כגבוי והקרקעות חשובות שהן בחזקת המלוה וגבויות ממש ואין כאן חוב<sup style="color: gray;">320</sup>, ואותה ששנינו שהשביעית משמטת את המלוה בשטר, היינו כשאין בו אחריות נכסים<sup style="color: gray;">321</sup>. ואמרו בתלמוד שאף ר' יוחנן הורה למעשה ששטר שיש בו אחריות משמט, משום שלא שמע מרבותיו שאינו משמט אלא כך נראה בעיניו נכון<sup style="color: gray;">322</sup>, ואף שהבריתא מסייעת לדעתו, שמא היא כדעת בית שמאי ששטר העומד ליגבות חשוב כגבוי<sup style="color: gray;">323</sup>. ונחלקו: יש מן הראשונים סוברים שר' יוחנן חזר בו לגמרי וסובר בתורת ודאי שמשמט<sup style="color: gray;">324</sup>. ויש מן הראשונים שנראה מדבריהם, וכן כתבו אחרונים, שר' יוחנן סובר למעשה שמשמט רק בתורת ספק ולא בודאי<sup style="color: gray;">325</sup>.
וכתבו ראשונים ואחרונים להלכה ששטר שיש בו אחריות נכסים, משמט<sup style="color: gray;">326</sup>, שהרי אף ר' יוחנן חזר בו<sup style="color: gray;">327</sup>, ובתורת ודאי סובר שמשמט ולא רק מספק, ולכן אף אם תפס המלוה מוציאים מידו<sup style="color: gray;">328</sup>. ויש מן הראשונים שכתב להלכה ששטר שיש בו אחריות נכסים אינו משמט, ששטר העומד להיגבות חשוב כגבוי, לסוברים כן<sup style="color: gray;">329</sup>, וכתבו ראשונים בדעתם שהוא אפילו במקום שנהגו להשמיט חובות<sup style="color: gray;">330</sup>, ויש שכתבו בדעתם שהוא דוקא במקום שלא נהגו להשמיט, אבל במקום שנהגו להשמיט, אף שטר שיש בו אחריות נכסים משמט<sup style="color: gray;">331</sup>.
<h4>גזילה ופקדון</h4>
גזילה ופקדון, אינם משמטים<sup style="color: gray;">332</sup>, ובספרי למדו זאת מהמילים "משה ידו" שבכתוב "שמוט כל בעל משה ידו"<sup style="color: gray;">333</sup>, יש שפירשו שעיקר הלימוד הוא "מידו" והיינו שדוקא מלוה שהגיעה לידי החייב ברשות הבעלים, מה שאין כן גזילה שלא הגיעה לידי החייב - הגזלן - ברשות הבעלים<sup style="color: gray;">334</sup>. ויש שכתבו הטעם שגזילה ופקדון חוזרים בעינם<sup style="color: gray;">335</sup>, ופקדון בכל מקום שהוא נמצא, הוא ברשות הבעלים ואין צריך לנוגשו<sup style="color: gray;">336</sup>.
<h4>משכנתא</h4>
המשכנתא* - היינו שמלוה לחברו על שדה והמלוה אוכל פירות השדה ומנכה מהחוב תמורת הפירות דבר מועט כל שנה<sup style="color: gray;">337</sup> - במקום שמסלקים את המלוה - על גדרו עי' להלן - שביעית משמטתה, ובמקום שאין מסלקים את המלוה - על גדרו עי' להלן - אין שביעית משמטתה<sup style="color: gray;">338</sup>.
<h4>מקום שאין מסלקים</h4>
בגדר "מקום שאין מסלקים", ובטעם הדין שהשביעית אינה משמטת, מצינו כמה אופנים בראשונים: א) יש שכתבו, שמקום שאין מסלקים היינו שאפילו יש ללווה מעות, אין מסלקים את המלוה ממנה בתוך הזמן<sup style="color: gray;">339</sup>, והטעם שאינה משמטת, שכיון שאין מסלקים הרי השדה כמכורה בידו<sup style="color: gray;">340</sup>. ולדעה זו, יש מן הראשונים שכתבו שכיון שאין המשכנתא נשמטת משום שהיא כמכורה בידו, אזי אפילו יכול המלוה לכוף את הלווה לפרוע בתוך הזמן - כגון שהתנו כן בפירוש - כל שאין הלווה יכול לפרוע בכל עת, חשובה הקרקע כמכורה ביד המלוה ולכן אין שביעית משמטתה<sup style="color: gray;">341</sup>.
ב) ויש שנראה מדבריהם, שמקום שאין מסלקים היינו שבין הלווה אינו יכול לסלק את המלוה מהקרקע בתוך הזמן, ובין המלוה אינו יכול לכוף הלווה לפרוע בתוך הזמן<sup style="color: gray;">342</sup>, ולא הגיע הזמן הפרעון קודם השביעית<sup style="color: gray;">343</sup>, והטעם שאינה משמטת, לפי שלא הגיע זמן הפרעון, וככל מלוה שלא הגיע זמן הפרעון בשנת השביעית שאין שביעית משמטתו<sup style="color: gray;">344</sup>.
מקום שאין מסלקים, ועבר זמן המשכנתא קודם השביעית, יש מן הראשונים והאחרונים שכתבו שכיון שעכשיו יכול לסלקו, השביעית משמטתו, ולא אמרו שאין השביעית משמטת במקום שאין מסלקים אלא בתוך הזמן<sup style="color: gray;">345</sup>. ויש מן הראשונים שכתבו שאפילו תם זמן המשכנתא קודם השביעית, חשובה מכורה בידו, ואין השביעית משמטתה<sup style="color: gray;">346</sup>, וכן אפילו נהגו שלא לסלק אלא לזמן של יום אחד בלבד, חשוב מקום שלא מסלקים, ואינו נשמט<sup style="color: gray;">347</sup>.
<h4>מקום שמסלקים</h4>
בגדר "מקום שמסלקים", ובטעם הדין שהשביעית משמטת, מצינו כמה אופנים בראשונים: א) יש שכתבו, שהיינו שנהגו לסלק את המלוה ממנה בכל עת שתשיג יד הלווה למעות<sup style="color: gray;">348</sup>, והטעם שמשמטת, שהיא כשאר מלוה כשאר מלוה בשטר שנכסי הלווה משועבדים לפרעון החוב, שמשמטת, ואינה כמלוה על המשכון שאינה משמטת, שזהו דוקא במשכון של מטלטלים, ומשום שבעל חוב קנה את המשכון, חשוב כגבוי<sup style="color: gray;">349</sup>. וכן יש שכתבו, שאף על פי שאין המלוה יכול לכוף הלווה לפרוע החוב ולפדות המשכנתא, כיון שהלווה יכול לסלק, ומפני שאינו רוצה לפדותה, המלוה עומד בקרקעו ואוכל פירותיו, הרי זה בכלל לא יגוש<sup style="color: gray;">350</sup>.
ב) ויש שכתבו, שהיינו שבין הלווה יכול לסלק את המלוה במעות בכל עת, ובין שהמלוה יכול לכוף את הלווה לפרוע בכל עת, והטעם שמשמטת, שכיון שיכול המלוה לכוף לפרוע, הוא בכלל "לא יגוש", אבל אם רק הלווה יכול לסלק למלוה, ואין המלוה יכול לכוף את הלווה לפרוע בתוך הזמן, הרי זה כמלוה את חברו לי' שנים, שאינו בכלל לא יגוש, ואינו משמט<sup style="color: gray;">351</sup>, וכתבו בדעתם, שאפילו כשזמן הפרעון הכתוב בשטר הוא לאחר השביעית, ואפילו עדיין לא תבע המלוה את חובו, כיון שיש בכוח המלוה לתבוע חובו בכל עת שירצה הוא בכלל לא יגוש<sup style="color: gray;">352</sup>.
ג) ויש שכתבו, שהלווה יכול לסלק את המלוה בתוך הזמן, ואין המלוה יכול לכופו לפרוע, ואם הגיעה השביעית בתוך זמן הפרעון, אינה משמטת, שהרי קבעו זמן ואין המלוה יכול לכופו לפרוע, ואינו בכלל "לא יגוש", ורק אם עבר זמן הפרעון קודם השביעית, משמטת<sup style="color: gray;">353</sup>.
<h4>סיים לו שדה בהלואתו</h4>
סיים לו שדה בהלואתו - היינו שיחדה לו לגבות ממנה<sup style="color: gray;">354</sup> - שנינו בבריתא שאינו משמט<sup style="color: gray;">355</sup>, משום שחשוב החוב כגבוי<sup style="color: gray;">356</sup>, וכן אמר רבי בא אמר רב בירושלמי, שאינו משמט<sup style="color: gray;">357</sup>, וכן יש מן הראשונים שכתבו להלכה<sup style="color: gray;">358</sup>, ועדיף ממשכנתא במקום שלא מסלקים שאינה נשמטת<sup style="color: gray;">359</sup>, שבסיים לו שדה, הרי ייחדה לו להלואתו<sup style="color: gray;">360</sup>, ויש מן הראשונים שצידדו לומר בדעתם שהוא דוקא בעשאה אפותיקי*, שאם לא יפרע לו ייפרע ממנה, וירד בה המלוה כבר מעתה ואוכל פירותיה<sup style="color: gray;">361</sup>. ויש מן הראשונים סוברים בדעתם שבסיים לו שדהו אינו משמט דוקא במקום שאין הלווה יכול לסלקו<sup style="color: gray;">362</sup>. ויש מן הראשונים סוברים שלהלכה סיים לו שדה בהלואתו, משמט, ואפילו עשאו אפותיקי<sup style="color: gray;">363</sup>.
להלכה, כתבו אחרונים שאם סיים לו שדה בהלואתו, אינו משמט<sup style="color: gray;">364</sup>. ויש סוברים שדוקא במקום שאין מסלקים אותו<sup style="color: gray;">365</sup>, ואין צריך שלא יוכל לסלקו עד סוף זמנו, אלא אפילו יום אחד - ויש סוברים אפילו שעה אחת<sup style="color: gray;">366</sup> - שאינו יכול לסלקו, חשוב שאינו יכול לסלקו, ואינו משמט<sup style="color: gray;">367</sup>.
<h4>משכון מטלטלים</h4>
הלוהו על משכון* של מטלטלים, והמשכון שוה כסכום החוב, אין השביעית משמטתו<sup style="color: gray;">368</sup>. והטעם, יש מן הראשונים סוברים שעיקר הטעם הוא משום הדרשה שדרשו בספרי מהכתוב "ואשר יהיה לך את אחיך תשמט ידך"<sup style="color: gray;">369</sup>, ודרשו: ולא של אחיך בידך, מכאן אתה אומר המלוה על המשכון אין השביעית משמטת<sup style="color: gray;">370</sup>, ומשום שבעל חוב קונה משכון, לכן חשוב "של אחיך בידך"<sup style="color: gray;">371</sup>. ויש מן הראשונים שכיון שהמלוה קונה את המשכון, לסוברים כן<sup style="color: gray;">372</sup>, החוב חשוב כגבוי בידו<sup style="color: gray;">373</sup>.
כאשר המשכון הוא פחות מדמי החוב, נחלקו אמוראים בדעת תנאים: לדעת שמואל, הסובר שהמקבל משכון שאינו בשיעור החוב, מקבלו כנגד כל חוב, רשב"ג אומר שאף כאשר המשכון הוא פחות מדמי החוב, כל החוב אינו נשמט, שהמלוה קיבל המשכון כנגד כל החוב, ואילו לדעת ר' יהודה הנשיא, שיעור החוב שיש כנגדו משכון, אינו נשמט, ויתר החוב שאין כנגדו משכון, נשמט, שאינו חשוב משכון אלא כנגד שוויו, ולדעת החולקים על שמואל, שכאשר המשכון אינו כשיעור החוב לא מקבלו כנגד כל החוב, רשב"ג סובר שכאשר המשכון פחות מדמי החוב, שיעור החוב שכנגד המשכון אינו נשמט, שהמשכון חשוב משכון כנגד חוב, ואילו לדעת ר' יהודה הנשיא, נשמט גם שיעור החוב שכנגד המשכון, שגם המשכון שכנגד החוב אינו חשוב משכון<sup style="color: gray;">374</sup>.
להלכה, יש מן הראשונים והאחרונים שכתבו שאינו משמט רק כנגד המשכון, אבל החוב היתר על המשכון, משמט<sup style="color: gray;">375</sup>, שלגבי חלק החוב שיש כנגדו משכון וישנו בידו, אינו בכלל "לא יגוש" אבל לגבי היתר על המשכון יש עדיין "לא יגוש"<sup style="color: gray;">376</sup>. ויש מן הראשונים והאחרונים סוברים שאף חלק החוב היתר על המשכון אינו משמט<sup style="color: gray;">377</sup>, שהלכה כשמואל שהמקבל משכון מקבלו כנגד כל ההלואה<sup style="color: gray;">378</sup>, או שאף על פי שאין הלכה כשמואל, מכל מקום על ידי המשכון חשוב כל החוב בידו<sup style="color: gray;">379</sup>.
<h4>משכון שנמסר בשעת ההלואה</h4>
משכנו בשעת הלואתו, כתבו ראשונים שהוא בכלל המלוה על המשכון שאינו משמט<sup style="color: gray;">380</sup>, מהם שלדעתם בעל חוב קונה משכון אף בשעת ההלואה<sup style="color: gray;">381</sup>, ומהם שלדעתם בעל חוב אינו קונה משכון שנמסר לו בשעת הלואתו, ומכל מקום, כיון שמשכון שנמסר שלא בשעת הלואה נקנה לבעל חוב, אלים שעבודו אף בשעת הלואה להיחשב "של אחיך בידך" ואינו משמט<sup style="color: gray;">382</sup>, או שכיון שמצאנו שמשכון נקנה לבעל חוב - שלא בשעת ההלואה - מועילה תפיסתו אף בשעת ההלואה להיחשב כנגוש ועומד ואינו בכלל "לא יגוש"<sup style="color: gray;">383</sup>.
וכתבו אחרונים, שבמשכון שנמסר בשעת הלואה, שאינו נקנה למלוה, מכל מקום בהגיע שעת ההשמטה ושוב לא יוכל המלוה לגבות את החוב, נקנה המשכון למלוה, שהרי זה כאילו אין ללווה מה לשלם, שבית דין ממשכנים אותו, וחשוב כאילו בית דין גבו לו את המשכון<sup style="color: gray;">384</sup>.
<h4>שלא ע"פ בי"ד</h4>
משכנו שלא על פי בית דין, אלא הלווה מעצמו נתן למלוה בתורת משכון, כתבו אחרונים שהוא בכלל מלוה על המשכון שאינו משמט<sup style="color: gray;">385</sup>. ויש מן האחרונים שכתבו שאפילו נטל המלוה המשכון מן הלווה בכח הזרוע וללא רשות בית דין, ותפסו לשם משכון על החוב, הרי המשכון קנוי לו, ואין השביעית משמטת החוב<sup style="color: gray;">386</sup>, ואף אם אחר השביעית חזר הלווה ותפס את המשכון מיד המלוה, אינו משמט, שבשעת ההשמטה אינו בכלל "לא יגוש" ומוציאים את המשכון מיד הלווה<sup style="color: gray;">387</sup>, ויש סוברים, שתפיסת המלוה אינה מועילה<sup style="color: gray;">388</sup>.
<h4>לא הגיע בתורת משכון</h4>
הגיע המשכון ליד המלוה מהלווה בתורת פקדון, ובשעת ההלואה אמר לו שיהיה בתורת משכון, אינו משמט<sup style="color: gray;">389</sup>. וכתבו ראשונים שאפילו לא אמר לו הלווה שיהיה בתורת משכון, אלא המלוה בעצמו החזיק בפקדון בתורת משכון, קודם השמיטה, שאינו משמט, שעבד-אינש-דינא-לנפשיה* במקום הפסד<sup style="color: gray;">390</sup>, ונאמן המלוה אחר שמיטה לומר שהחזיק בו קודם השמיטה בתורת משכון<sup style="color: gray;">391</sup>.
תפס המלוה שלא לשם משכון, או שהיה פקדון בידו ולא החזיק בו לשם משכון, כתבו אחרונים ששביעית משמטתו<sup style="color: gray;">392</sup>, וביארו אחרונים, שחצר הנפקד חשובה רשות המפקיד, לסוברים כן<sup style="color: gray;">393</sup>, ולכן אין הפקדון שברשות המלוה שהוא הנפקד חשוב "של אחיך בידך" שאינו משמט<sup style="color: gray;">394</sup>.
נתן הלווה את החפץ שלא לשם משכון גמור אלא לזכרון דברים בעלמא, כגון שמניח אצלו טליתו לפי שעה עד שיכתוב שטר, אינו חשוב משכון, והרי זה משמט<sup style="color: gray;">395</sup>.
<h4>עסקא</h4>
מי שיש לו עיסקא* משל חברו - היינו שנתן לו חברו סחורה או מעות בתורת עיסקא למחצית השכר ונותן לו שכר עמלו, ותיקנו חכמים שכל הנותן מעות לחברו להתעסק בהן, יהיה חצי מהסכום בתורת הלואה ואחריות והפסד ושכר על המקבל, והחצי האחר בתורת פקדון ואחריות והפסד ושכר הוא על הנותן<sup style="color: gray;">396</sup> - כתבו ראשונים ואחרונים ששביעית משמטת את חצי הסכום שהוא בתורת הלואה<sup style="color: gray;">397</sup>, שלכל דבר חשוב אותו חצי כמלוה, ואף על פי שאינו רשאי להוציאו ולכלותו לגמרי כמו הלואה, אלא צריך לעשות בו עיסקא, וכשקונה בו סחורה תהיה הסחורה אשר קנה מיוחדת לו, מכל מקום כיון שלא תפס ומחוסר גביה שייך בו "לא יגוש"<sup style="color: gray;">398</sup>, ואינה כשותפות - שאין שביעית משמטתה<sup style="color: gray;">399</sup> - כיון שרק המקבל הוא זה שמתעסק בסחורות ונושא ונותן במעות<sup style="color: gray;">400</sup>. ויש מן הראשונים והאחרונים שחולקים וסוברים שאפילו חלק העיסקא שהוא בתורת הלואה, אין שביעית משמטתו, שמצד האמת אינו מלוה אלא פקדון ורק חכמים החשיבו אותו כמלוה לטובת בעל המעות, אך לא לענין השמטתו בשביעית<sup style="color: gray;">401</sup>, ומהם שכתבו שבדיעבד אם לא כתב פרוזבול ועברה עליו שביעית, יש לסמוך על כך שאף חלק המלוה אינו משמט<sup style="color: gray;">402</sup>.
כאשר חלקו את העיסקא ונשארו מעות ביד המקבל וזקפן הנותן במלוה, לדברי הכל שביעית משמטתן<sup style="color: gray;">403</sup>.
כאשר הממון משל שניהם, אף אם רק אחד מהם מתעסק ונושא ונותן במעות, שאין זו עיסקא אלא שותפות, לסוברים כן<sup style="color: gray;">404</sup>, כתבו אחרונים שאינה משמטת<sup style="color: gray;">405</sup>.
<h4>עיסקא שהנותן אינו מעורב בפרטיה</h4>
עיסקא שהנותן אינו יודע כלל מה עושה המקבל במעות, ואינו יודע היכן היא הסחורה ובאיזה עסק מושקעות המעות, והושווה ביניהם חשבון ריוח מסוים והלווה פוסל הנאמנות שלו כשלא הרויח, יש מן האחרונים שכתבו שאינה בכלל עיסקא שחלק הפקדון שבה אינו נשמט, ומשמט אף חלק הפקדון<sup style="color: gray;">406</sup>, ויש שצידדו לומר שאף באופן זה הוא בכלל עיסקא שאינה משמטת<sup style="color: gray;">407</sup>.
<h4>עיסקא שהמקבל יכול להוציא כרצונו</h4>
הלואה שנעשה בה היתר עיסקא, אולם אין הלווה מחויב לעשות במעות עסק מסוים, אלא יכול להוציא המעות כרצונו, אפילו שלא לצורך העסק, כתבו אחרונים ששביעית משמטת את כל העיסקא ואף את חלק הפקדון שבה, וצריך לכתוב פרוזבול על כל הסכום<sup style="color: gray;">408</sup>.
<h4>שותפות</h4>
מי שהיה שותף עם חברו והיו מתעסקים בסחורות ושטרות - היינו ששניהם מתעסקים בהם יחד ונושאים ונותנים בממון השותפות<sup style="color: gray;">409</sup> - ונשאר ביד אחד מהשותפים - דבר מעסק השותפות<sup style="color: gray;">410</sup> - אין השביעית משמטתו, שאין השביעית משמטת אלא מלוה<sup style="color: gray;">411</sup>, ועסקי השותפות, מה שיש לכל אחד מהם בידו מן השותפות פקדון הוא אצלו<sup style="color: gray;">412</sup>, ואינו בכלל "כל בעל משה ידו אשר ישה את רעהו"<sup style="color: gray;">413</sup>, ולא בא ליד חברו בתורת הלואה ואינו בכלל "ואשר יהיה לך את אחיך תשמט ידך"<sup style="color: gray;">414</sup>. ויש שכתבו הטעם שאין שביעית משמטת שותפות, לפי שהוא כנגוש ועומד<sup style="color: gray;">415</sup>, כיון שמודה לו הרי הוא מוחזק לשניהם<sup style="color: gray;">416</sup>, ודומה לפקדון שכל מקום שנמצא חשוב כעומד ברשות המפקיד<sup style="color: gray;">417</sup>.
וכתבו אחרונים, שאף כאשר כלו כל נכסי השותפות שהיו ביד השותף, ואין לו כלל במה לשלם, כי אם על ידי שילוה ממקום אחר, אינו משמט, הואיל ותחילתו אינו מלוה<sup style="color: gray;">418</sup>, רק גזילה היא בידו, לפי ששלח ידו במעות השותפות, וגזילה אינה נשמטת<sup style="color: gray;">419</sup>. ואפילו עמד בדין וחייבוהו בית דין לשלם, אינו משמט, שחשוב כגבוי ביד בית דין, אלא אם כן זקפן עליו במלוה<sup style="color: gray;">420</sup>.
<h4>התחייבות</h4>
התחייבות לתת לחברו סכום מסוים, יש מן האחרונים שכתבו בדעת ראשונים שדינה כהקפת החנות ואינה נשמטת, ולדעתם זה הטעם שתנאי שעל מנת שלא תשמטני בשביעית מועיל שהחוב לא נשמט, משום שיש כאן התחייבות חדשה לשלם למלוה, והתחייבות זו לא נשמטת<sup style="color: gray;">421</sup>. ויש מן הראשונים ואחרונים שכתבו שאף התחייבות משמטת<sup style="color: gray;">422</sup>, ובטעם שמועיל התנאי שלא תשמטני בשביעית, פירשו באופנים אחרים<sup style="color: gray;">423</sup>.
<h4>הלואה לזמן עד אחר השביעית</h4>
המלוה את חברו לזמן קצוב, וזמן הפרעון הוא לאחר השביעית, כגון שהלוהו לעשר שנים ובתוך הזמן הגיעה השביעית, ללשון ראשון בדעת רב יהודה בשם שמואל, שביעית משמטתו, ואף על פי שכעת אינו בכלל "לא יגוש" - שהרי אינו יכול לתבוע ממנו בשביעית, והיה מקום לומר שכיון שאין "לא יגוש" אינו בכלל "שמוט"<sup style="color: gray;">424</sup> - סופו שיבוא לידי כך<sup style="color: gray;">425</sup>, ומשמעות הכתוב "לא יגֹשׂ את רעהו"<sup style="color: gray;">426</sup>, בזמנו, "כי קרא שמטה לה'"<sup style="color: gray;">427</sup>, קודם לכן<sup style="color: gray;">428</sup>.
וללשון שני בדעת רב יהודה בשם שמואל - וכן סובר רב כהנא בדעת המשנה<sup style="color: gray;">429</sup> - אין שביעית משמטתו, ואף על פי שבסוף יגיע לידי "לא יגוש", כעת אינו בכלל זה<sup style="color: gray;">430</sup>. וכן בדעת התנא בבריתא, וכן הלכה, שהשושבינות* - היינו השתתפות חברי החתן בהוצאות החתונה, על דעת שהחתן ישתתף עמם בהוצאות חתונתם<sup style="color: gray;">431</sup> - אין השביעית משמטתה<sup style="color: gray;">432</sup>, כתבו ראשונים שהוא משום שלא הגיעה זמנה להיגבות בשביעית, ואינה בכלל "לא יגוש"<sup style="color: gray;">433</sup>.
להלכה, כתבו ראשונים ואחרונים שאין השביעית משמטתו<sup style="color: gray;">434</sup>, משום שהלכה כלשון אחרונה, ועוד שהמשנה מסייעת לה<sup style="color: gray;">435</sup>, ועוד ששביעית בזמן הזה דרבנן, והלך אחר המיקל<sup style="color: gray;">436</sup>. ויש מן הראשונים שכתבו שמשמט<sup style="color: gray;">437</sup>, שהלכה בכל מקום כלשון ראשון<sup style="color: gray;">438</sup>, או משום ששביעית איסור היא ויש להחמיר<sup style="color: gray;">439</sup>.
<h4>שיעור הזמן</h4>
זמן פרעון הלואה לאחר שביעית, הוא כל שיעור זמן שהשביעית באה בתוך אותו זמן<sup style="color: gray;">440</sup>, בין שהוא זמן מועט, כגון שהלווהו לימים ספורים<sup style="color: gray;">441</sup>, ובין שהוא זמן מרובה, כגון למאה שנה<sup style="color: gray;">442</sup>.
<h4>בסוף היום האחרון של השביעית</h4>
קבע זמן הפרעון לסוף היום האחרון של השביעית - שהוא רגע ההשמטה<sup style="color: gray;">443</sup> - כתבו ראשונים שמשמט<sup style="color: gray;">444</sup>.
<h4>סתם הלואה ל' יום</h4>
המלוה את חברו ולא פירש לו זמן, שסתם הלואה היא לל' יום<sup style="color: gray;">445</sup>, והגיעה השביעית בתוך הל' יום, יש מן הראשונים והאחרונים שכתבו שאינו משמט<sup style="color: gray;">446</sup>. ויש מן האחרונים סוברים שמשמט<sup style="color: gray;">447</sup>, שדוקא מלוה לזמן קבוע אינה בכלל "לא יגוש" אבל סתם הלואה היא בכלל "לא יגוש"<sup style="color: gray;">448</sup>.
<h4>פרעון בתשלומים</h4>
המלוה הלואה לפורעה בתשלומים, וחלק מהם זמנם קודם השמיטה וחלק זנם אחר השמיטה, אותם שזמנם קודם השמיטה, נשמטים, ואותם שזמנם אחר השמיטה אינם נשמטים<sup style="color: gray;">449</sup>.
<h4>עברה שביעית נוספת אחר הזמן</h4>
עברה עליו שביעית אחרת לאחר זמן הפרעון, כתבו ראשונים שהחוב נשמט, כיון שכעת הוא בכלל "לא יגוש"<sup style="color: gray;">450</sup>. ויש מן הראשונים שכתב שאף שמיטה אחרת שלאחר זמן הפרעון אינה משמטת, הואיל ועברה עליו שביעית שלא השמיטתו<sup style="color: gray;">451</sup>.
<h4>התנה שלא יתבענו</h4>
התנה המלוה שלא יתבע החוב קודם השביעית, כתבו ראשונים ואחרונים ששביעית משמטת<sup style="color: gray;">452</sup>, ואינו דומה לקובע זמן פרעון לאחר השביעית, שאין שביעית משמטתו<sup style="color: gray;">453</sup>, שבקובע זמן אין על הלווה שום חיוב פרעון בתוך הזמן, אבל במתנה שלא יפרע, אף על פי שאין המלוה יכול לנוגשו, כיון שהחוב מוטל על הלווה והוא חייב לפורעו בכל עת כדי לצאת ידי שמים, והמלוה יכול לתפוס מהלווה בחובו, הרי זה בכלל "לא יגוש" ומשמט<sup style="color: gray;">454</sup>, ועוד, שבקובע זמן לפרעון, המלוה מצד עצמה גורמת לכך שלא יהיה ניתן להיתבע<sup style="color: gray;">455</sup>, ועוד, שכל שעה שהלווה רואה את המלוה הרי הוא נגוש מעצמו<sup style="color: gray;">456</sup>. וכן אם המלווה אינו יכול לתבוע החוב קודם השביעית, כגון שהוא רחוק מהלווה, כתבו ראשונים ששביעית משמטת<sup style="color: gray;">457</sup>. ויש מן הראשונים והאחרונים שצידדו לומר שהמתנה שלא יתבע חוב קודם השביעית, אין שביעית משמטתו<sup style="color: gray;">458</sup>, שלא עדיף מהקפת החנות שאינה משמטת<sup style="color: gray;">459</sup>.
התנה עמו שלא יתבענו לעולם, יש מן האחרונים שכתבו שלדברי הכל אינו משמט<sup style="color: gray;">460</sup>.
<h4>הרחבת הזמן אחר ההלואה</h4>
המלוה לחברו, ובשעת ההלואה קבע זמן פרעון שחלותו היא קודם השביעית - ולכן החוב יישמט בשביעית - יש מן האחרונים סוברים שיכול המלוה להאריך את זמן הפרעון עד לאחר השביעית, כדי שלא יישמט החוב, ואפילו בעל כרחו של הלווה<sup style="color: gray;">461</sup>. ויש מן האחרונים סוברים שלאחר ההלואה אינו יכול להאריך זמן הפרעון בעל כרחו של הלווה<sup style="color: gray;">462</sup>.
<h4>חוב שיכול שלא יבוא לידי פרעון</h4>
חוב שיכול שלא יבוא לידי פרעון לעולם, יש מן הראשונים שכתבו שאינו משמט, ולדעתם זה הטעם לאותה ששנינו בבריתא - וכן הלכה - שהשושבינות אינה משמטת בשביעית<sup style="color: gray;">463</sup>, שהשושיבנות יש בה הרבה דברים שמעכבים את פרעונה ויכול שלא תבוא לעולם לידי פרעון<sup style="color: gray;">464</sup>. על הסוברים שמטעם אחר השושבינות אינה משמטת, עי' לעיל<sup style="color: gray;">465</sup>.
<h4>תנאי שלא תשמט השביעית</h4>
המלוה לחברו בתנאי שלא תשמיטנו שביעית, הרי זה נשמט<sup style="color: gray;">466</sup>, שהוא מתנה על מה שכתוב בתורה שתנאו בטל<sup style="color: gray;">467</sup>, שהרי מתנה על השמיטה עצמה, והשביעית אינה מסורה בידו להתנות שלא תשמט<sup style="color: gray;">468</sup>.
<h4>תנאי שלא תשמיטני בשביעית</h4>
התנה עמו שלא ישמיטנו בשביעית, התנאי מועיל ואינו משמט<sup style="color: gray;">469</sup>, היינו שהלווה מקבל על עצמו שלא ישמיט עצמו מלשלם לו חוב זה<sup style="color: gray;">470</sup>. בטעם שתנאי זה מועיל, יש מן האחרונים שכתבו בדעת ראשונים שהוא משום שהלווה התחייב בהתחייבות חדשה, היינו שהחוב הישן הושמט בשביעית, ונתחייב בחוב חדש<sup style="color: gray;">471</sup>. ויש שכתבו בדעת ראשונים שהוא מדין מחילה, שאדם יכול למחול על הזכות שנתנה לו התורה להשמטת החוב<sup style="color: gray;">472</sup>. ויש שכתבו בדעת ראשונים שמועיל משום שאדם מסלק עצמו מדין שביעית שלא יהיה נפטר על ידי השביעית<sup style="color: gray;">473</sup>. ויש שכתבו הטעם שמועיל, שמשמעות התנאי שכאשר תגיע השביעית וירצה הלווה להשמיט, למפרע יהיו המעות בפקדון בידו ופקדון אינו משמט<sup style="color: gray;">474</sup>.
וכתבו ראשונים, שאפילו מת הלווה לאחר שהתנה כן, ואחר כך הגיעה השמיטה, גובה המלוה מן היורשים, שכבר הופקע דין שמיטה מחוב זה<sup style="color: gray;">475</sup>.
תנאי שלא תשמיטני בשביעית שמועיל, כתבו ראשונים ואחרונים שדוקא כאשר התנה בשעת ההלואה<sup style="color: gray;">476</sup>, ויש שכתבו שאפילו התנה כן שלא בפני עדים, מועיל<sup style="color: gray;">477</sup>, וכן אם כתב בשטר ההלואה שלא תשמיטני בשביעית, מועיל<sup style="color: gray;">478</sup>. ויש מן האחרונים שכתבו שאף כשהתנה אחר שעת ההלואה, שלא ישמיטנו בשביעית, מועיל<sup style="color: gray;">479</sup>.
בטעם שהוצרך הלל לתקן פרוזבול, ולא תיקן שהמלוה יתנה "על מנת שלא תשמיטני בשביעית", ע"ע פרוזבול.
<h4>אם מותר לכתחילה להתנות</h4>
התנאי על מנת שלא תשמיטני בשביעית, שמועיל, יש מן האחרונים שכתבו בדעת ראשונים שמותר להתנות כן, שביד הלווה לוותר ממון שזיכתה לו התורה<sup style="color: gray;">480</sup>. ויש מן האחרונים שכתבו שאפילו כאשר הלווה מסכים לתנאי, עובר המלוה על איסור "השמר לך וכו' ורעה עינך וכו' ולא תתן לו"<sup style="color: gray;">481</sup>, שרצון התורה הוא שילווה אף שתשמיטנו שביעית, והוא מתנה שאם ישמט אינו רוצה להלוות, ואמנם התנאי חל אך הוא עבר איסור<sup style="color: gray;">482</sup>.
<h4>אם עובר על איסור "לא יגוש"</h4>
המתנה על מנת שלא תשמיטני בשביעית, שמועיל, יש מן האחרונים שכתבו בדעת הסוברים שאיסור "לא יגוש" חל כבר מתחילת השביעית<sup style="color: gray;">483</sup>, שהתנאי אינו מועיל אלא להפקיע את החוב שזהו דבר שבממון, אך אינו מועיל להפקיע האיסור של "לא יגוש", ואסור לו לגבות החוב כבר מתחילת השביעית<sup style="color: gray;">484</sup>.
על מלוה שאינו רוצה להלוות אלא בתנאי שלא ישמיטנו בשביעית, אם עובר על הלאו של "השמר לך וכו' ורעה עינך וכו' ולא תתן לו", עי' לעיל<sup style="color: gray;">485</sup>.
<h4>לווה על דעת שהשביעית תשמט</h4>
מי שאינו צריך למעות, ולווה על דעת שלא ישלם עד אחר השביעית ותהא השביעית משמטתו, הרי זה רמאות, ואסור, ואין השביעית משמטתו, ואם המלוה יודע בבירור מחשבתו, אינו מחוייב להלוותו<sup style="color: gray;">486</sup>.
<h4>השמטת שבועה</h4>
כל דבר ששביעית משמטת, משמטת אף את השבועה עליו<sup style="color: gray;">487</sup>. לדעת רב לומדים זאת מהכתוב: וזה דבר השמטה<sup style="color: gray;">488</sup>, ואפילו דיבור משמטת<sup style="color: gray;">489</sup>, וכתבו ראשונים שאף שבועה היא בכלל "לא יגוש", והיינו לא לשלם ולא להישבע<sup style="color: gray;">490</sup>, ואם נגש אותו להישבע, עובר בלאו של "לא יגוש"<sup style="color: gray;">491</sup>.
<h4>שבועת מודה במקצת</h4>
שבועת מודה במקצת, כגון שתבעו קודם השביעית והודה במקצת, ואותו מקצת שכפר בו אין שביעית משמטתו, יש מן הראשונים שכתבו שהיה מקום לומר שכיון שתביעת אותו מקצת במקומה עומדת, שלא נשמטה בשביעית, יישבע עליה לאחר השביעית, באה הדרשה ששביעית משמטת שבועה, ולימדה ששביעית משמטת אף שבועה זו, שכיון שהשמיטה אותו מקצת שהודה, נמצא שאינו אלא כופר בכל, ואף השבועה מחמת אותו מקצת הודאה, נשמטה<sup style="color: gray;">492</sup>.
<h4>הנשבע לפרוע</h4>
הנשבע לחברו לפרוע חובו, יש מן הראשונים שכתבו, שהלימוד ששביעית משמטת אף את השבועה מלמד שאף חוב זה השביעית משמטתו, ואלמלא הלימוד ששביעית משמטת השבועה, היה מקום לומר שיהיה חייב לפרעו מחמת אותה שבועה<sup style="color: gray;">493</sup>.
<h4>שבועת עד אחד</h4>
שבועת עד אחד, כגון שתבעו בעד אחד קודם השמיטה וכפר בו, ונתחייב שבועה מחמת העד, כתבו ראשונים ששבועה זו נשמטת<sup style="color: gray;">494</sup>, שכל זמן שלא נשבע עדיין הוא בגדר הלואה, שמא לא ישבע<sup style="color: gray;">495</sup>, והוא עדיין בכלל לא יגוש<sup style="color: gray;">496</sup>.
<h4>שבועת היסת</h4>
שבועת היסת של כופר הכל, כתבו אחרונים שנשמטת בשביעית<sup style="color: gray;">497</sup>.
<h4>גלגול שבועה</h4>
גלגול שבועה, כגון שלווה ערב שביעית ותבעו וכפר בו, ולאחר שביעית נתחייב הלווה למלוה שבועה ממקום אחר, אין מגלגלים עליו שבועה על ההלואה שכפר בה קודם שביעית<sup style="color: gray;">498</sup>.
<h4>נתחייב שבועה קודם שביעית</h4>
נתחייב שבועה בבית דין קודם השביעית ועדיין לא נשבע עד אחר שביעית, נחלקו בו ראשונים: א) יש סוברים שהשביעית משמטת הן את החוב והן את השבועה, שעל ידי הנגישה של השבועה אף החוב נעשה בכלל נגישה, ולדעתם אותה שאמרו בירושלמי שמלוה שנעשית כפרנית אינה משמטת<sup style="color: gray;">499</sup>, היינו דוקא כשכבר נשבע או בכפירה שאין עליו חיוב שבועה מחמתת - כגון שטוען טענת שמא - איו שיש לו עד המסייעו, שבמקרים אלו אין נגישה על החוב<sup style="color: gray;">500</sup>.
ב) ויש סוברים שהשביעית משמטת את השבועה, שלענין השבועה הוא חשוב נגוש, אבל אינה משמטת את החוב, שלגביו אינו נגוש, ואין נגישת השבועה עושה את החוב שכופר בו בכלל הנגישה<sup style="color: gray;">501</sup>, ולדעתם אותה שאמרו בירושלמי שמלוה שנעשית כפרנית אינה משמטת<sup style="color: gray;">502</sup>, היינו שאינה משמטת דוקא את החוב<sup style="color: gray;">503</sup>.
ג) ויש סוברים שאין השביעית משמטת, לא את החוב ולא את השבועה, שכיון לגבי החוב אינו חשוב נגוש, ואינו נשמט, גם השבועה הבאה מכוחו אינה נשמטת, ואותה שאמרו ששביעית משמטת את השבועה, היינו דוקא כשהחוב עצמו נשמט<sup style="color: gray;">504</sup>, ולדעתם זהו שאמרו בירושלמי שמלוה שנעשית כפרנית אינה משמטת<sup style="color: gray;">505</sup>, והיינו לא את החוב ולא את השבועה<sup style="color: gray;">506</sup>.
<h2>שמיני עצרת</h2>
<b>הגדרת הערך -</b> חג ועצרת שחל ביום האחרון של חג הסוכות
<h3><b>שמיני עצרת</b></h3>
ביום השמיני של חג הסוכות הוא חג שמיני עצרת<sup style="color: gray;">1</sup>, ומקורו מן התורה, שנאמר ביום השמיני מקרא קדש יהיה לכם, והקרבתם אשה לה' עצרת היא, כל מלאכת עבדה לא תעשו<sup style="color: gray;">2</sup>, ונאמר ביום הראשון שבתון וביום השמיני שבתון<sup style="color: gray;">3</sup>. ועוד נאמר, ביום השמיני עצרת תהיה לכם כל מלאכת עבודה אל תעשו<sup style="color: gray;">4</sup>.
על ישיבת-סוכה* ביום זה, ועל דיני ישיבת סוכה בחוץ לארץ, ע"ע יום טוב שני של גלויות<sup style="color: gray;">5</sup>.
על הזכרת נשמות ביום זה, ע"ע<sup style="color: gray;">6</sup>.
על הזכרת גשמים – שלהלכה מתחילים להזכירם ביום זה – ע"ע גבורות<sup style="color: gray;">7</sup>.
<h4>כשאר ימים טובים</h4>
שמיני עצרת אסור במלאכה, וחייב בקידוש היום, ודינו כשאר ימים טובים<sup style="color: gray;">8</sup>. על דיני יום טוב, ע"ע. איסור זה נמנה במנין המצוות<sup style="color: gray;">9</sup>.
<h4>קרבנות היום</h4>
בשמיני עצרת מקריבים פר אחד, איל אחד ושבעה כבשים<sup style="color: gray;">10</sup>, ושעיר חטאת<sup style="color: gray;">11</sup>.
<h4>רגל בפני עצמו</h4>
שמיני עצרת אינו חלק מחג הסוכות אלא חשוב כרגל בפני עצמו<sup style="color: gray;">12</sup>, והיינו לענין פז"ר קש"ב<sup style="color: gray;">13</sup>, דהיינו שטעון פייס בפני עצמו, זמן בפני עצמו, רגל בפני עצמו, קרבן בפני עצמו, שירה – ויש גורסים שמחה<sup style="color: gray;">14</sup> - בפני עצמו, ברכה בפני עצמו<sup style="color: gray;">15</sup>.
פיס*, היינו שמטילים פיס בין משמרות הכהונה מי יקריב את קרבנות החג, כדרך שמטילים בשאר רגלים<sup style="color: gray;">16</sup>, ומטילים פיס בשמיני מי יקריב את קרבנות היום<sup style="color: gray;">17</sup>. בפיס זה נחלקו תנאים: רבי סובר שמטילים פיס בין כל המשמרות, וחכמים סוברים שמטילים פיס רק בין המשמרות שלא הקריבו בחג הסוכות<sup style="color: gray;">18</sup>. להלכה מטילים פיס בין כל המשמרות<sup style="color: gray;">19</sup>.
זמן, היינו ברכת-הזמן*, ודין זה שנוי במחלוקת אמוראים, רב נחמן אמר שאומרים ברכת הזמן בשמיני עצרת ורב ששת אמר שאין אומרים<sup style="color: gray;">20</sup>, ולהלכה אומרים<sup style="color: gray;">21</sup>, כשם שמברכים על שאר ימים טובים<sup style="color: gray;">22</sup>.
רגל, נחלקו ראשונים בפירושו: יש שפירשו שחשוב רגל בפני עצמו, כלומר שאין יושבים בו בסוכה<sup style="color: gray;">23</sup>, ויש שהוסיפו שאף אין נוטלים בו לולב וערבה<sup style="color: gray;">24</sup>; ויש שפירשו שאינו נקרא בשם "חג הסוכות"<sup style="color: gray;">25</sup>, והיינו שאין מזכירים את חג הסוכות בתפילה ובברכת המזון אלא מזכירים חג בפני עצמו<sup style="color: gray;">26</sup>; ויש שפירשו שטעון לינה* בירושלים בפני עצמו – על פרטי דיני לינה, ע"ע – ואין יוצאים ידי חובה בלינה של חג הסוכות<sup style="color: gray;">27</sup>; ויש שפירשו שחשוב כרגל היינו לענין שחשוב כשבעה ימים לדחות אבלות* שהחלה לפני החג<sup style="color: gray;">28</sup>; ויש שפירשו לענין הקבלת פני רבו, שחייב אדם להקביל פני רבו ברגל<sup style="color: gray;">29</sup>, ואין יוצא ידי חובה בהקבלת פני רבו שהקביל בסוכות, אלא צריך להקביל גם בשמיני עצרת<sup style="color: gray;">30</sup>; ויש שפירשו שרגל בפני עצמו לענין תשלומים של קרבן חגיגה* - שמי שלא הביא ביום טוב ראשון של הרגל מביא בשאר ימות החג<sup style="color: gray;">31</sup> - אף לדעת הסוברים שכל ימות חג הסוכות הם תשלומים של היום הראשון<sup style="color: gray;">32</sup> – ומי שהיה פטור ביום הראשון פטור בשאר ימות החג<sup style="color: gray;">33</sup>, ומכל מקום בשמיני עצרת חייב<sup style="color: gray;">34</sup>.
קרבן, בשמיני עצרת מקריבים רק פר אחד<sup style="color: gray;">35</sup>, ואף על פי שסדר הקרבנות בסוכות הוא שמקריבים ביום הראשון שלושה עשר פרים, ובכל יום מפחיתים אחד<sup style="color: gray;">36</sup>, ואם כן בשמיני עצרת צריך להקריב ששה פרים, אבל כיון שהוא רגל בפני עצמו אין מקריבים בו כסדר חג הסוכות אלא פר אחד בלבד<sup style="color: gray;">37</sup>.
שירה, נחלקו ראשונים בפירושו: יש שפירשו שאין אומרים בו שיר-של-יום* - בבית הכנסת, ושמא גם בבית המקדש על הדוכן<sup style="color: gray;">38</sup> - כשאר ימי חג הסוכות<sup style="color: gray;">39</sup>, אלא אומרים בו למנצח על השמינית<sup style="color: gray;">40</sup>; ויש שפירשו שהיינו שבשמיני אומרים מזמור שלם, ואינו כשאר ימות החג שאומרים חציו ביום אחד וחציו ביום אחר<sup style="color: gray;">41</sup>; ויש שפירשו שאינו כשאר ימות חג הסוכות שהשיר נדחה מפני שבת, ונאמר ביום הבא, אבל בשמיני אין דוחים את השיר מפני שבת<sup style="color: gray;">42</sup>; ויש שפירשו ששירו של שמיני אינו כשאר ימות חג הסוכות, שבכל הימים אומרים שיר רק במוסף, ושירו של שמיני הוא אף בין הערביים<sup style="color: gray;">43</sup>; ויש שפירשו ששיר היינו אמירת הלל*, שגומרים בו את ההלל אף על פי שאין נוטלים בו לולב<sup style="color: gray;">44</sup>. על השיר שאומרים בחוץ לארץ בשמיני עצרת ובשמחת תורה, ע"ע שיר של יום.
ברכה, שמברכים את החג<sup style="color: gray;">45</sup>, ויש שפירשו שמברכים את המלך ביום השמיני<sup style="color: gray;">46</sup>. ויש שפירשו שברכה היא הזכרת היום בתפילה ובברכת המזון<sup style="color: gray;">47</sup>.
<h4>לינה</h4>
לענין לינה*, יש סוברים שמיני עצרת רגל בפני עצמו, שטעון לינה* בפני עצמו, ואין יוצאים בלינה של חג הסוכות<sup style="color: gray;">48</sup>.
<h4>סוכה לולב וניסוך המים</h4>
שמיני עצרת חלוק מחג הסוכות גם לענין סוכה ולולב וניסוך המים שאין נוהגים בו<sup style="color: gray;">49</sup>.
<h4>הזכרה בתפילה</h4>
בתפילה מזכירים את היום<sup style="color: gray;">50</sup>, ונחלקו באופן הזכרתו, יש שכתבו שאומרים "יום חג שמיני עצרת הזה"<sup style="color: gray;">51</sup>. ויש שכתבו שלא נזכר שם "חג" על יום זה, ולכך אומרים רק יום שמיני עצרת<sup style="color: gray;">52</sup>. ויש סוברים שיש לומר "יום שמיני עצרת החג הזה"<sup style="color: gray;">53</sup>. טעה ואמר בתפילה "חג הסוכות הזה", נחלקו אחרונים אם יצא<sup style="color: gray;">54</sup>.
<h4>הלל</h4>
בשמיני עצרת אומרים הלל שלם<sup style="color: gray;">55</sup>.
<h3><b>שמחת תורה</b></h3>
בשמיני עצרת מסיימים את סדר קריאת התורה<sup style="color: gray;">56</sup>, וקוראים ליום זה גם בשם "שמחת תורה"<sup style="color: gray;">57</sup>, כיון ששמחים בו שמסיימים את התורה<sup style="color: gray;">58</sup>, ויש לשמוח ביום זה, ועושים בו משתה לגמרה של תורה<sup style="color: gray;">59</sup>, ורגילין לעשות בו קילוסים והידורים לספר התורה, ואומרים דברי שבח והודות לכבוד ספר התורה<sup style="color: gray;">60</sup>, ומרבים ביום זה בפיוטים<sup style="color: gray;">61</sup>.
בחוץ לארץ עושים שני ימים, הראשון שמיני עצרת והשני שמחת תורה<sup style="color: gray;">62</sup>.
<h4>השמחה</h4>
יש לשמוח בכל מה שאפשר בשמחה של מצוה, ולא כאותם שמכים ודוחים אלו לאלו עד שהשמחה נהפכת לתוגה, ומונעים שמחה של מצוה, ויש לגעור בהם<sup style="color: gray;">63</sup>. ויש להתאמץ ולרקד ולפזז לכבוד התורה<sup style="color: gray;">64</sup>, ואל יאמר אדם אין זה כבודי וכבוד התורה שארקד לפני העם כאחד הריקים<sup style="color: gray;">65</sup>.
<h4>נרות</h4>
נהגו להרבות בנרות בבית הכנסת לכבודה של תורה<sup style="color: gray;">66</sup>. ומעטרים את ספרי התורה בכלי כסף וכלי זהב וכיוצא בהם<sup style="color: gray;">67</sup>.
<h4>הקפות</h4>
בערבית ובשחרית מקיפים את הבימה עם ספרי תורה<sup style="color: gray;">68</sup>, ויש שנהגו אף אחרי מנחה<sup style="color: gray;">69</sup>. ומוציאים את כל ספרי התורה – ואפילו הפסולים<sup style="color: gray;">70</sup> - ומקיפים את הבימה כדרך שמקיפים עם הלולב, ואומרים שירות ותשבחות<sup style="color: gray;">71</sup>.
קהל שאין להם ספרי תורה לא יקיפו כלל<sup style="color: gray;">72</sup>. וכשאין עשרה בבית הכנסת אין להוציא ספרי תורה להקפות<sup style="color: gray;">73</sup>.
<h4>פסוקי ההקפות</h4>
קודם הוצאת ספרי התורה נהגו לומר פסוקי אתה הראת וכו'<sup style="color: gray;">74</sup>, ואומרים פסוקים אלו בנעימה<sup style="color: gray;">75</sup>. וכשאומרים פסוק ויהיה בנסוע הארון, פותחים את ארון הקודש<sup style="color: gray;">76</sup>, וכשואמרים כי מציון תצא תורה מוציאים את ספרי התורה<sup style="color: gray;">77</sup>. בתחילת ההקפות שליח ציבור נוטל ספר תורה בידו ואומר אנא ה' הושיעה נא וכו'<sup style="color: gray;">78</sup>.
<h4>מספר ההקפות</h4>
יש שנהגו להקיף שלש פעמים<sup style="color: gray;">79</sup>, ויש שנהגו שבע פעמים<sup style="color: gray;">80</sup>, ומכל מקום אפשר להוסיף עליהם<sup style="color: gray;">81</sup>.
<h4>כיבוד בהקפות</h4>
נוהגים לכבד בהחזקת ספרי התורה בזמן ההקפות<sup style="color: gray;">82</sup>, ויש שנהגו לכבד תחילה כהנים ולויים להחזיק את ספרי התורה בהקפה הראשונה<sup style="color: gray;">83</sup>. מי שקוראים לו להקיף עם ספר תורה חייב להקיף<sup style="color: gray;">84</sup>.
<h4>ספיקת כף</h4>
אף שבשבת וביום טוב אסור לספוק כף אל כף<sup style="color: gray;">85</sup>, מכל מקום בשמחת תורה לכבוד התורה מותר<sup style="color: gray;">86</sup>.
<h4>מכירת עליות</h4>
יש מקומות שנהגו בליל שמחת תורה למכור את העליות של כל השנה<sup style="color: gray;">87</sup>.
<h4>קריאת התורה בלילה</h4>
בליל שמחת תורה נהגו לקרוא בתורה בפרשת וזאת הברכה<sup style="color: gray;">88</sup>. והיינו אחרי ההקפות אין מחזירים את כל ספרי התורה, אלא משאירים ספר אחד בחוץ ובו קוראים<sup style="color: gray;">89</sup>. ונהגו שהעולים מברכים, אף על פי שאינה קריאה של חובה אלא של מנהג<sup style="color: gray;">90</sup>.
<h4>קריאת התורה ביום</h4>
ביום שמחת תורה נהגו לסיים את התורה<sup style="color: gray;">91</sup>, ונהגו להרבות הקרואים לספר תורה<sup style="color: gray;">92</sup>, כדי לזכות את כולם בקריאת התורה ביום סיומה<sup style="color: gray;">93</sup>, ולצורך כך חוזרים על פרשה אחת הרבה פעמים ואין איסור בדבר<sup style="color: gray;">94</sup>.
על קריאת כמה אנשים יחד, ועל חזרה על פסוקים שכבר נקראו, ושאר פרטי דינים בקריאת התורה, ע"ע קריאת התורה.
<h4>חתן תורה וחתן בראשית</h4>
המסיים את התורה נקרא חתן תורה, והמתחיל את בראשית נקרא חתן בראשית<sup style="color: gray;">95</sup>, ומעלה גדולה לעלות לתורה בעליות אלו<sup style="color: gray;">96</sup>, ונהגו לקנות עליות אלו בדמים מרובים<sup style="color: gray;">97</sup>. ויש שאף כתבו שהעולים לעליות אלו יברכו שהחיינו<sup style="color: gray;">98</sup>. יש שנהגו לקרוא גם לעולה ל"מעונה אלוקי קדם" "חתן מעונה"<sup style="color: gray;">99</sup>.
<h4>חתן תורה</h4>
עליית חתן תורה, יש שכתבו שנהגו לסיים את התורה אף על קטן העולה<sup style="color: gray;">100</sup>, ויש שכתבו להיפך, שנהגו שלא לתת לקטן עליות אלו<sup style="color: gray;">101</sup>, ואדרבה קוראים דוקא לתלמיד חכם לסיום התורה<sup style="color: gray;">102</sup>. כשעולה לתורה הקורא האחרון לקרוא בפרשת וזאת הברכה, המנהג לומר פזמונים כמו שעושים לחתנים, והעולה נקרא "חתן תורה"<sup style="color: gray;">103</sup>.
<h4>כל הנערים</h4>
נהגו לקרוא לכל הנערים לספר תורה<sup style="color: gray;">104</sup>, וקוראים להם פרשת המלאך הגואל<sup style="color: gray;">105</sup>. ויש שכתבו שנוהגים לקרוא להם מ"מעונה אלוקי קדם"<sup style="color: gray;">106</sup>. ויש שכתבו שנוהגים לקרוא להם מ"ולדן אמר", עד "מעונה"<sup style="color: gray;">107</sup>. על פרטי דיני עליית קטן לתורה, ע"ע קריאת התורה.
<h4>משתה החתנים</h4>
נהגו שחתן תורה וחתן בראשית נודרים נדבות, ומזמינים את הציבור לעשות משתה<sup style="color: gray;">108</sup>, ונותנים לציבור מאכלים טובים אווזים ותרנגולים<sup style="color: gray;">109</sup> ומחלקים לציבור מגדים ומיני מתיקה<sup style="color: gray;">110</sup>. ואפילו אבל מותר לאכול במשתה זה<sup style="color: gray;">111</sup>.
<h4>הקפות שניות</h4>
יש שנהגו במוצאי שמחת תורה אחר ערבית להוציא הספרי תורה ולהקיף עוד שבע הקפות<sup style="color: gray;">112</sup>. ויש סוברים שאין לעשותם<sup style="color: gray;">113</sup>.
<h2>שמיעה</h2>
<b>הגדרת הערך</b> - שמיעת קול דיבורו, או דיבורם של אחרים, באוזן*, לענין קיום מצוות.
<h3><b>פתיחה</b></h3>
כשנזכר בלשון התורה שמיעה, יש שבא במשמעות שמיעה ממש<sup style="color: gray;">1</sup>, בשלושה אופנים: שמיעה, שהיא שמיעה בלבד<sup style="color: gray;">2</sup>, וכן בא לרוב בלשון חכמים<sup style="color: gray;">3</sup>; שמיעה, במובן שמיעה של קבלה<sup style="color: gray;">4</sup>, וכן בא לעיתים במשמעות זו בלשון חכמים<sup style="color: gray;">5</sup>; ושמיעה במובן של הבנה<sup style="color: gray;">6</sup>. אף אסיפת העם על ידי השמעת קול נאמרת בלשון שמיעה<sup style="color: gray;">7</sup>, ולכן יש ששמיעה בא במובן קיבוץ<sup style="color: gray;">8</sup>. ויש ששמיעה באה בלשון הנביאים - ובלשון חכמים<sup style="color: gray;">9</sup> - במובן של הכרזה<sup style="color: gray;">10</sup>. ויש מהגאונים סוברים, שיש בלשון הנביאים שבא שמיעה במובן של התראה<sup style="color: gray;">11</sup>.
בערך זה ידון ענייני השמיעה, במובן של שמיעה בלבד, במצוות ואיסורים.
על אוזן* שהוא איבר השמיעה, ע"ע אוזן. בהפרת נדרים, שהאב מיפר נדרי בתו והבעל מיפר נדרי אשתו<sup style="color: gray;">12</sup>, אם הכתוב: ושמע אישה<sup style="color: gray;">13</sup>, הוא דוקא, ואין הבעל יכול להפר נדרי אשתו בלא שמיעה, או לאו דוקא הוא, אלא שדבר-הכתוב-בהוה*, ע"ע הפרה: השמיעה. על בית-דין* שראו דבר, שדנים עליו על פי ראייתן, ואינם צריכים לשמוע עליו עדות, ע"ע לא תהא שמיעה גדולה מראיה. על איסור שמיעת לשון-הרע*, אף בלא להאמין לדברים, ע"ע לשון הרע<sup style="color: gray;">14</sup>. ושם<sup style="color: gray;">15</sup>, שאם שומע לתועלת, בלא לקבל את הדברים, שאינו עובר על איסור. על שמיעת הדיינים עדות* העדים, ע"ע עדות. על מצוות שבדיבור, שאף השומע יכול לצאת ידי חובתם מדין שומע-כעונה*, ע"ע. על תקיעת-שופר*, שנחלקו גאונים וראשונים אם המצוה היא בתקיעה או בשמיעת התקיעה, ע"ע תקיעת שופר.
<h3><b>למעט חרש</b></h3>
כשנזכר בדין בתורה לשון שמיעה, יש שבא למעט את החרש*, שאינו שומע<sup style="color: gray;">16</sup>, כדלהלן.
<h4>הקהל</h4>
א) במצות הקהל*, שנאמר: למען ישמעו<sup style="color: gray;">17</sup>, החרש פטור<sup style="color: gray;">18</sup>. על חרש באזנו אחת, אם פטור מהקהל, ע"ע חרש<sup style="color: gray;">19</sup>. ושם<sup style="color: gray;">20</sup>, על מי שאינו שומע אלא אם כן מדברים אליו בקול רם.
על מצות הראיה*, שהחרש פטור ממנה, שלמדים גזרה-שוה* מהקהל, ע"ע חרש<sup style="color: gray;">21</sup> וע' ראיה. על חרש, שנחלקו ראשונים אם פטור מחגיגה*, משום שלמדים גזרה שוה מראיה, או שחייב בה, ע"ע חגיגה<sup style="color: gray;">22</sup> וע' חרש<sup style="color: gray;">23</sup>.
<h4>עדות</h4>
ב) חרש, השומע ואינו מדבר, פסול לעדות<sup style="color: gray;">24</sup>, מגזרת-הכתוב*<sup style="color: gray;">25</sup>, ויש שלמדוהו ממה שנאמר - לענין קרבן-עולה-ויורד* בשבועת-העדות* - ושמעה קול אלה והוא עד<sup style="color: gray;">26</sup>, ושמעה, להוציא את החרש<sup style="color: gray;">27</sup>.
על הלימוד השני לפסול חרש לעדות, ע"ע חרש<sup style="color: gray;">28</sup> וע' פסולי עדות. על חרש, שאף על פי שפסול לעדות, כשר להעיד על אישה שמת בעלה, להתירה לינשא, ע"ע חרש<sup style="color: gray;">29</sup>. על בן-נח*, המדבר ואינו שומע, שכשר להעיד על בן נח חבירו, ע"ע פסולי עדות.
<h4>הפרת נדרים</h4>
ג) בהפרת נדרים, שהאב מיפר נדרי בתו והבעל מיפר נדרי אשתו<sup style="color: gray;">30</sup>, בעל - או אב<sup style="color: gray;">31</sup> - המדבר ואינו שומע, אינו מיפר<sup style="color: gray;">32</sup>, שנאמר: ושמע אביה<sup style="color: gray;">33</sup>, להוציא את החרש<sup style="color: gray;">34</sup>, ונאמר: ושמע אישה<sup style="color: gray;">35</sup>, להוציא את החרש<sup style="color: gray;">36</sup>. ואף לדעת הסוברים שיכולים האב והבעל להפר בלא שמיעה<sup style="color: gray;">37</sup>, שכל הראוי לשמיעה, אין שמיעה מעכבת בו<sup style="color: gray;">38</sup>, מכל מקום חרש כיון שאינו ראוי לשמיעה, השמיעה מעכבת בו<sup style="color: gray;">39</sup>.
<h4>בן סורר ומורה</h4>
ד) בבן-סורר-ומורה*, אם היה אביו חרש, או שהיתה אימו חרשת, אינו נעשה בן סורר ומורה<sup style="color: gray;">40</sup>, שנאמר: איננו שֹׁמע בקֹלנו<sup style="color: gray;">41</sup>, ולא חרשים<sup style="color: gray;">42</sup>. יש מהראשונים מפרשים שהחרשים אינם יודעים אם קיבל דבריהם אם לאו<sup style="color: gray;">43</sup>, שאם אמר להם איני מקבל - מכם<sup style="color: gray;">44</sup> - אינם שומעים אותו<sup style="color: gray;">45</sup>, ואף על פי שרואים - אחר כך<sup style="color: gray;">46</sup> - שאינו מקיים מצוותם<sup style="color: gray;">47</sup>, מכל מקום התורה אמרה: איננו שֹׁמע בקֹלנו, שמשמע שבשעת הקול אמרו שלא שמע<sup style="color: gray;">48</sup>, ששמעוהו שאמר איני מקבל מכם<sup style="color: gray;">49</sup>. ויש מפרשים שאיננו שֹׁמע בקֹלנו משמע ששניהם אומרים שאינו שומע בקול שניהם<sup style="color: gray;">50</sup>, שהרי "בקֹלנו", בקול שנינו משמע<sup style="color: gray;">51</sup>, ואם אחד מהם חרש הרי אינו יודע שהבן אינו שומע בקול השני, שאם האב חרש לא שמע בתוכחת האם ואם האם חרשת לא שמעה בתוכחת האב<sup style="color: gray;">52</sup>. יש מהראשונים שכתב שהטעם שאם אביו חרש או אימו חרשת אינו נעשה בן סורר ומורה, מפני שהאכזריות מצויה באלו, ודרך אסמכתא* סמכוה מן המקרא<sup style="color: gray;">53</sup>.
על השקאת-סוטה*, שאשה* שאינה שומעת אינה ראויה לשתות, ע"ע חרש<sup style="color: gray;">54</sup>.
<h3><b>השמעה לאוזן</b></h3>
<h4>קריאת שמע</h4>
בקריאת-שמע*, אם צריך להשמיע לאזנו מה שהוא אומר, נחלקו תנאים: א) לדעת ר' אלעזר בן עזריה - וחכמים<sup style="color: gray;">55</sup>, ור' יוסי<sup style="color: gray;">56</sup>, ורבי<sup style="color: gray;">57</sup>, ותנא קמא במשנה<sup style="color: gray;">58</sup>. ויש הסוברים כן אף בדעת ר' יהודה<sup style="color: gray;">59</sup>. ויש הסוברים כן אף בדעת ר' מאיר<sup style="color: gray;">60</sup> - צריך להשמיע לאזנו<sup style="color: gray;">61</sup>, אם משום שדין זה הוא מן התורה<sup style="color: gray;">62</sup>, שנאמר: שמע<sup style="color: gray;">63</sup>, השמע לאזנך מה שאתה מוציא מפיך<sup style="color: gray;">64</sup> - ויש גורסים אף: ולהלן הוא אומר: הסכת ושמע ישראל<sup style="color: gray;">65</sup>, מה להלן בהסכת אף כאן בהסכת<sup style="color: gray;">66</sup> - או שחיוב זה אינו אלא מדרבנן<sup style="color: gray;">67</sup>. ב) ולדעת ר' מאיר - וכן לברייתא ששנה ר' יהודה בריה דר' שמעון בן פזי<sup style="color: gray;">68</sup> - אינו צריך להשמיע לאזנו<sup style="color: gray;">69</sup>, שנאמר: אשר אנכי מצוך היום על לבבך<sup style="color: gray;">70</sup>, אחר כוונת הלב הן הן הדברים<sup style="color: gray;">71</sup>.
לסוברים שהקורא קריאת שמע צריך להשמיע לאזנו<sup style="color: gray;">72</sup>, אם לא השמיע לאזנו, נחלקו תנאים: א) לדעת תנא קמא במשנה - וחכמים בברייתא<sup style="color: gray;">73</sup>. ור' יהודה<sup style="color: gray;">74</sup> - יצא<sup style="color: gray;">75</sup>, שהם למדים מהמילה שמע<sup style="color: gray;">76</sup>, שקריאת שמע היא בכל לשון שאתה שומע<sup style="color: gray;">77</sup>, והם למדים ממה שנאמר: אשר אנכי מצוך היום על לבבך<sup style="color: gray;">78</sup>, אחר כוונת הלב הן הן הדברים<sup style="color: gray;">79</sup>. ב) ולדעת ר' יוסי - ורבי<sup style="color: gray;">80</sup>. ויש הסוברים כן אף בדעת ר' מאיר<sup style="color: gray;">81</sup> - לא יצא<sup style="color: gray;">82</sup>, שנאמר: שמע<sup style="color: gray;">83</sup> - והוא כאילו אנו קוראים: שַׁמַּע<sup style="color: gray;">84</sup> - השמע לאזנך מה שאתה מוציא מפיך<sup style="color: gray;">85</sup>. ור' יוסי למד מכתוב זה אף הדין שקריאת שמע בכל לשון<sup style="color: gray;">86</sup>. ורבי חלוק על דין זה, וסובר שקריאת שמע ככתבה<sup style="color: gray;">87</sup>.
להלכה פסקו בתלמוד שהקורא את שמע צריך מלכתחילה להשמיע לאזנו<sup style="color: gray;">88</sup>, ובדיעבד*, אם לא השמיע לאזנו יצא<sup style="color: gray;">89</sup>, וכן כתבו ראשונים להלכה<sup style="color: gray;">90</sup>.
יש מהאחרונים סוברים שלדעת הסוברים - וכן הלכה<sup style="color: gray;">91</sup> - שהקורא את שמע ולא השמיע לאזנו יצא<sup style="color: gray;">92</sup>, מכל מקום חרש* אפילו בדיעבד לא יצא, שודאי גרוע יותר מאותו שיכול להשמיע רק שלא השמיע לאזנו שהוא בן שמיעה על כל פנים, מה שאין כן בחרש, שכן במסקנה מסיק התלמוד שר' יהודה סבור כר' אלעזר בן עזריה<sup style="color: gray;">93</sup>, והוא לומד מהכתוב: שמע<sup style="color: gray;">94</sup>, שהקורא את שמע צריך שישמיע לאזנו<sup style="color: gray;">95</sup>, וכתוב זה משמע שמעכב אף בדיעבד<sup style="color: gray;">96</sup>, ועל כרחך שלא בא ללמד אלא על חרש<sup style="color: gray;">97</sup>.
הקורא את קריאת שמע, שבדיעבד אם לא השמיע לאזנו יצא - לסוברים כן<sup style="color: gray;">98</sup>, וכן הלכה<sup style="color: gray;">99</sup> - אם גם כשמהרהר בליבו ואינו מוציא בשפתיו דיבור יוצא בדיעבד, שהרהור-כדבור*, או שאינו יוצא, שהרהור אינו כדיבור, ע"ע הרהור כדבור<sup style="color: gray;">100</sup> וע' קריאת שמע.
<h4>ברכת המזון</h4>
בברכת-המזון* צריך שישמיע לאזנו מה שהוא אומר<sup style="color: gray;">101</sup>, שאף שלא כתוב בו שמע, תיקנו חכמים שדינו כקריאת-שמע*<sup style="color: gray;">102</sup> - שצריך להשמיע לאזנו, לסוברים כן<sup style="color: gray;">103</sup>, וכן הלכה<sup style="color: gray;">104</sup> - או שמדאוריתא צריך להשמיע לאזנו, שדינו נלמד מקריאת שמע<sup style="color: gray;">105</sup>. ואם לא השמיע לאזנו, נחלקו אמוראים: א) לדעת סתם התלמוד הדבר תלוי במחלוקת התנאים בקריאת שמע, שלסוברים שבקריאת שמע אף בדיעבד לא יצא<sup style="color: gray;">106</sup>, גם בברכת המזון כך<sup style="color: gray;">107</sup>. ב) ולדעת רב יוסף, לא נחלקו אלא בקריאת שמע, שיש בה לימוד מיוחד להצריך שמיעת האוזן<sup style="color: gray;">108</sup>, אבל בברכת המזון לדברי הכל יצא<sup style="color: gray;">109</sup>.
להלכה פסקו ראשונים שאם לא השמיע ברכת המזון לאזנו, יצא<sup style="color: gray;">110</sup>.
לדעת הסוברים שחרש* הקורא את שמע ולא השמיע לאזנו, אפילו בדיעבד לא יצא<sup style="color: gray;">111</sup>, אף בברכת-המזון*, שאחד מברך ואחרים שומעים ויוצאים<sup style="color: gray;">112</sup>, אין יוצאים בברכתו של חרש<sup style="color: gray;">113</sup>.
המברך ברכת המזון, שבדיעבד אם לא השמיע לאזנו יצא - לסוברים כן<sup style="color: gray;">114</sup>, וכן הלכה<sup style="color: gray;">115</sup> - אם גם כשמהרהר בליבו ואינו מוציא בשפתיו דיבור יוצא בדיעבד, שהרהור-כדבור*, או שאינו יוצא, שהרהור אינו כדיבור, ע"ע הרהור כדבור<sup style="color: gray;">116</sup>.
<h4>שאר ברכות</h4>
כל הברכות* כולן צריך שישמיע לאזנו מה שהוא אומר<sup style="color: gray;">117</sup>, שחכמים שתיקנו הברכות תיקנו שיאמרו אותן בשמיעת האוזן כמו בקריאת שמע<sup style="color: gray;">118</sup> - שצריך להשמיע לאזנו, לסוברים כן<sup style="color: gray;">119</sup>, וכן הלכה<sup style="color: gray;">120</sup> - ואם לא השמיע לאזנו, נחלקו אמוראים: א) לדעת סתם התלמוד - ולדעת רב מתנה בירושלמי<sup style="color: gray;">121</sup> - הדבר תלוי במחלוקת התנאים בקריאת שמע, שלסוברים שבקריאת שמע אף בדיעבד לא יצא<sup style="color: gray;">122</sup>, גם בברכות כך<sup style="color: gray;">123</sup>, שחכמים שתיקנו הברכות תיקנו שיאמרו אותן בשמיעת האוזן כמו בקריאת שמע, ואף בדיעבד לא יצא כמו בקריאת שמע<sup style="color: gray;">124</sup>, שנאמר: והאזנת למצותיו<sup style="color: gray;">125</sup>, ישמעו אזניך מה שפיך מדבר<sup style="color: gray;">126</sup>, או משום שנאמר: הסכת ושמע ישראל<sup style="color: gray;">127</sup>. ב) ולדעת רב יוסף - וסתם התלמוד בירושלמי<sup style="color: gray;">128</sup>, ורב חסדא בירושלמי<sup style="color: gray;">129</sup> - לא נחלקו אלא בקריאת שמע, שיש בה לימוד מיוחד להצריך שמיעת האוזן<sup style="color: gray;">130</sup>, אבל בשאר ברכות לדברי הכל יצא<sup style="color: gray;">131</sup>, וכן שנינו: נתפלל ולא השמיע לאזנו, יצא<sup style="color: gray;">132</sup>, שכן הסכת ושמע ישראל, כתוב בדברי תורה<sup style="color: gray;">133</sup>. או שהמחלוקת היא רק בדברים שחייבים בהם דמאוריתא, אבל בדרבנן הכל מודים שדיעבד יצא<sup style="color: gray;">134</sup>.
להלכה פסקו ראשונים שאם לא השמיע הברכות לאזנו, יצא<sup style="color: gray;">135</sup>, שכן העיקר כדעת רב יוסף<sup style="color: gray;">136</sup>.
לדעת הסוברים שחרש* הקורא את שמע ולא השמיע לאזנו, אפילו בדיעבד לא יצא<sup style="color: gray;">137</sup>, אף בברכות שאחד מברך ואחרים שומעים ויוצאים<sup style="color: gray;">138</sup>, אין יוצאים בברכתו של חרש<sup style="color: gray;">139</sup>.
המברך ברכות*, שבדיעבד אם לא השמיע לאזנו יצא - לסוברים כן<sup style="color: gray;">140</sup>, וכן הלכה<sup style="color: gray;">141</sup> - אם גם כשמהרהר בליבו ואינו מוציא בשפתיו דיבור יוצא בדיעבד, שהרהור-כדבור*, או שאינו יוצא, שהרהור אינו כדיבור, ע"ע ברכות<sup style="color: gray;">142</sup> וע' הרהור כדבור<sup style="color: gray;">143</sup>.
<h4>מקרא מגילה</h4>
חרש - המדבר ואינו שומע<sup style="color: gray;">144</sup> - אם כשר לקרות את המגילה<sup style="color: gray;">145</sup>, נחלקו אמוראים בדעת תנאים: א) לדעת רב מתנה - הסובר שמחלוקת התנאים לגבי הקורא את שמע ולא השמיע לאזנו, אינה בקריאת שמע בלבד<sup style="color: gray;">146</sup> - מחלוקת תנאים בדבר: לדעת ר' יוסי, הסובר שהקורא קריאת-שמע* ולא השמיע לאזנו לא יצא<sup style="color: gray;">147</sup>, חרש, אף בדיעבד אינו כשר לקרות את המגילה<sup style="color: gray;">148</sup>, שכיון שאינו משמיע לאזנו לא יצא<sup style="color: gray;">149</sup>, וכן שנינו: הכל כשרים לקרות את המגילה, חוץ מחרש-שוטה-וקטן*<sup style="color: gray;">150</sup>, היינו שאף בדיעבד אינו כשר, וכדעת ר' יוסי<sup style="color: gray;">151</sup>, שכיון שהוא אינו מוציא עצמו ידי חובה, אינו מוציא אף אחרים<sup style="color: gray;">152</sup>. וכן פירשו ראשונים שמשנה זו נשנית לדעת ר' יוסי<sup style="color: gray;">153</sup>. ולדעת ר' יהודה, הסובר שהקורא קריאת שמע ולא השמיע לאזנו יצא בדיעבד<sup style="color: gray;">154</sup>, חרש, כשר בדיעבד לקרות את המגילה<sup style="color: gray;">155</sup>. ב) ולדעת רב יוסף - ויש המפרשים כן בדעת רב חסדא בירושלמי<sup style="color: gray;">156</sup> - הכל מודים שחרש כשר בדיעבד לקרות את המגילה<sup style="color: gray;">157</sup>, שכן לדעתם המחלוקת אינה אלא בקריאת שמע, ולא בשאר מצוות<sup style="color: gray;">158</sup>. או שהמחלוקת אינה אלא בדאוריתא, אבל לא בדיני דרבנן<sup style="color: gray;">159</sup>. ומה ששנינו: הכל כשרים לקרות את המגילה, חוץ מחרש שוטה וקטן<sup style="color: gray;">160</sup>, היינו מלכתחילה, אבל בדיעבד כשר<sup style="color: gray;">161</sup>. או שלא שנו שם חרש שוטה וקטן אלא משגרת הלשון<sup style="color: gray;">162</sup>, ובאמת חרש כשר לקרות את המגילה<sup style="color: gray;">163</sup>.
לדעת התנאים הסוברים שאף בקריאת שמע אין צורך להשמיע לאזניו<sup style="color: gray;">164</sup>, חרש המדבר ואינו שומע יכול מלכתחילה לקרוא את המגילה<sup style="color: gray;">165</sup>.
יש הגורסים ומפרשים שלדעת רב חסדא בירושלמי, אין ראוי לשנות במשנה חרש, כיון שחרש שדיברו בו חכמים בכל מקום הוא שאינו מדבר ואינו שומע, וכיון שאינו מדבר אין צריך למעט שלא יקרא<sup style="color: gray;">166</sup>.
אף להלכה נחלקו ראשונים ואחרונים: א) יש הפוסקים שמלכתחילה חרש המדבר ואינו שומע לא יקרא להוציא אחרים ידי חובה<sup style="color: gray;">167</sup>, הואיל ואין יכול להשמיע לאזנו<sup style="color: gray;">168</sup>, וכל-דתקון-רבנן-כעין-דאוריתא-תקון*, בקריאת שמע שהיא דאורייתא צריך - לסוברים כן<sup style="color: gray;">169</sup>, וכן הלכה<sup style="color: gray;">170</sup> - לכתחילה להשמיע לאזניו, צריך גם כן להיות כן במגילה שישמע לאזניו לכתחילה<sup style="color: gray;">171</sup>, אבל בדיעבד יצא<sup style="color: gray;">172</sup>, שהרי להלכה אפילו בקריאת שמע בדיעבד יוצא ידי חובה<sup style="color: gray;">173</sup>, ויצאו אחרים בקריאתו<sup style="color: gray;">174</sup>, שנקרא מחוייב בדבר, מה שאין כן בשופר, שאין יוצאים בתקיעתו, וטעם הדבר משום שבשופר בשמיעה תלוי הדבר - לסוברים כן, וכן הלכה<sup style="color: gray;">175</sup> - וכיון שאינו שומע אינו מחוייב, אבל במגילה, בקריאה תלוי הדבר, וכיון שיודע לקרות בן חיוב הוא<sup style="color: gray;">176</sup>, ולכן חרש שאינו שומע יכול לכתחילה לקרוא להוציא עצמו ידי חובה<sup style="color: gray;">177</sup>, שהרי אינו שומע מאחרים<sup style="color: gray;">178</sup>. ב) ויש מהראשונים ואחרונים הפוסקים שאם היה הקורא חרש, השומע ממנו לא יצא, אפילו בדיעבד<sup style="color: gray;">179</sup>, שאף על פי שבתלמוד העמידו המשנה כר' יוסי<sup style="color: gray;">180</sup>, היינו על הצד שכפי שנחלקו בקריאת שמע כך נחלקו במגילה, אבל כיון שרבי שנה לגבי קריאת שמע: הקורא את שמע ולא השמיע לאזנו, יצא, ר' יוסי אומר: לא יצא<sup style="color: gray;">181</sup>, שמשמע שסבר שהלכה כתנא קמא שיצא, וגבי מגילה שנה סתם: לא יצא<sup style="color: gray;">182</sup>, יש לנו לומר שסבר שמגילה שונה, שצריך בה פרסום הנס, וכל שלא השמיע לאזנו אין פרסום הנס<sup style="color: gray;">183</sup>. וכן יש שפירשו כן בתלמוד, שר' יהודה החלוק על ר' יוסי לגבי קריאת שמע וסבור שאם לא השמיע לאזנו יצא<sup style="color: gray;">184</sup>, מודה במגילה שלא יצא, שצריך פרסום הנס<sup style="color: gray;">185</sup>. או שאף על פי שבתלמוד העמידו המשנה כר' יוסי, היינו משום שסברו שר' יהודה איננו לומד כלל משמע<sup style="color: gray;">186</sup>, השמע לאזנך<sup style="color: gray;">187</sup>, אבל במסקנה, שר' יהודה סבור כר' אלעזר בן עזריה, ולומד לימוד זה<sup style="color: gray;">188</sup>, הרי שמודה בחרש שאינו יוצא ידי חובת קריאת שמע<sup style="color: gray;">189</sup>, ואם כן הוא הדין במגילה<sup style="color: gray;">190</sup>. ג) ויש מהראשונים הפוסקים שחרש מוציא לכתחילה אחרים<sup style="color: gray;">191</sup>.
על תקיעת-שופר*, שנחלקו גאונים וראשונים אם המצוה היא בתקיעה או בשמיעת התקיעה, ע"ע תקיעת שופר.
יש מהאחרונים סוברים שלדעת הסוברים - וכן הלכה<sup style="color: gray;">192</sup> - שהקורא את שמע ולא השמיע לאזנו יצא<sup style="color: gray;">193</sup>, מכל מקום חרש* אפילו בדיעבד לא יצא, שודאי גרוע יותר מאותו שיכול להשמיע רק שלא השמיע לאזנו שהוא בן שמיעה על כל פנים, מה שאין כן בחרש, שכן במסקנה מסיק התלמוד שר' יהודה סבור כר' אלעזר בן עזריה<sup style="color: gray;">194</sup>, והוא לומד מהכתוב: שמע, שהקורא את שמע צריך שישמיע לאזנו<sup style="color: gray;">195</sup>, וכתוב זה משמע שמעכב אף בדיעבד<sup style="color: gray;">196</sup>, ועל כרחך שלא בא ללמד אלא על חרש<sup style="color: gray;">197</sup>.
<h4>כשהברכה אינה המצוה</h4>
חרש המדבר ואינו שומע, נחלקו בו תנאים: א) לדעת סתם משנה, לא יתרום, ואם תרם, תרומתו תרומה<sup style="color: gray;">198</sup>. ונחלקו אמוראים: א) לדעת רב חסדא - ולדעת סתם התלמוד בירושלמי<sup style="color: gray;">199</sup>, ולדעת ר' יוסי בי ר' בון בירושלמי<sup style="color: gray;">200</sup>. ויש הסוברים כן בדעת רב מתנה בבבלי<sup style="color: gray;">201</sup>. ויש הסוברים כן אף בדעת רב מתנה בירושלמי<sup style="color: gray;">202</sup> - משנה זו נשנית לסוברים שהקורא קריאת שמע צריך להשמיע לאזנו מה שהוא אומר, ואף בדיעבד לא יצא<sup style="color: gray;">203</sup>, שמכל מקום בדיעבד הברכות אינן מעכבות<sup style="color: gray;">204</sup>, שלדעתם המחלוקת אינה אלא בדאוריתא, אבל בברכות שאין חיובם אלא מדרבנן, הכל מודים שבדיעבד יצא<sup style="color: gray;">205</sup>. או שלדעתם לא נחלקו אלא בקריאת שמע, שיש בה לימוד מיוחד להצריך שמיעת האוזן<sup style="color: gray;">206</sup>, אבל בשאר ברכות לדברי הכל יצא<sup style="color: gray;">207</sup>. וכן יש מהראשונים ואחרונים מפרשים שמשנה זו נשנית לסוברים כן<sup style="color: gray;">208</sup>. ב) ולדעת רב מתנה בירושלמי - ויש הסוברים כן בדעת רב מתנה בבבלי<sup style="color: gray;">209</sup>. ויש הגורסים כן בדעת רב חסדא בירושלמי<sup style="color: gray;">210</sup>. ויש הגורסים כן בדעת ר' בון בירושלמי<sup style="color: gray;">211</sup> - משנה זו נשנית לסוברים - וכן הלכה<sup style="color: gray;">212</sup> - שהקורא קריאת שמע צריך להשמיע לאזנו מה שהוא אומר, אבל בדיעבד אם לא השמיע יצא<sup style="color: gray;">213</sup>, שלדעתו הם חלוקים אף בברכות<sup style="color: gray;">214</sup>. וכן יש מהראשונים ואחרונים שמשנה זו נשנית לדעת הסוברים כן<sup style="color: gray;">215</sup>.
ב) ולדעת הברייתא ששנה ר' יהודה בריה דר' שמעון בן פזי, חרש המדבר ואינו שומע תורם לכתחילה<sup style="color: gray;">216</sup>, שסוברת כדעת הסוברים שהקורא קריאת שמע אינו צריך להשמיע לאזנו מה שהוא אומר<sup style="color: gray;">217</sup>. ויש מהאחרונים המפרשים שלדעת הסוברים בירושלמי שהדעה החולקת היא דעת הסוברים שצריך להשמיע קריאת שמע לאזנו ואם לא השמיע אף בדיעבד לא יצא<sup style="color: gray;">218</sup>, ברייתא זו היא אף לסוברים - וכן הלכה<sup style="color: gray;">219</sup> - שבקריאת שמע בדיעבד יצא<sup style="color: gray;">220</sup>.
להלכה פסקו ראשונים ואחרונים שחרש המדבר ואינו שומע לא יתרום - מפני שאינו שומע הברכה<sup style="color: gray;">221</sup> - ואם תרם תרומתו תרומה<sup style="color: gray;">222</sup>.
<h2>שמן</h2>
<b>הגדרת הערך</b> - השמן במצוות ודינים שונים.
<h3>המצוות ודיניו</h3>
מצוות מסוימות מצוותם בשמן, כגון, הדלקת-הנרות* במנורה, שנאמר: ויקחו אליך שמן זית זך<sup style="color: gray;">1</sup>. כל המנחות* הקריבות למזבח טעונות שמן<sup style="color: gray;">2</sup>, לוג שמן לכל עשרון<sup style="color: gray;">3</sup>, חוץ ממנחת-חוטא*<sup style="color: gray;">4</sup>, וממנחת-סוטה*<sup style="color: gray;">5</sup>. מצורע* שנרפא מצרעתו, מביא לוג שמן עם קרבנו, שנאמר: וביום השמיני יקח שני כבשים וגו' ולג אחד שמן<sup style="color: gray;">6</sup>. כלי-המקדש*, היו מושחים אותם בשמן-המשחה*, שנאמר: ואתה קח לך בשמים וגו' ועשית אתו שמן משחת קדש וגו'<sup style="color: gray;">7</sup>. וכן היו מושחים בו כהנים גדולים, שנאמר: והכהן הגדול מאחיו אשר יוצק על ראשו שמן המשחה ומלא את ידו ללבש את הבגדים<sup style="color: gray;">8</sup>. וכן היו מושחים בו מלכים, שנאמר: ויקח שמואל את פך השמן ויצק על ראשו וישקהו<sup style="color: gray;">9</sup>.
<h4>מנחת חוטא</h4>
מנחת-חוטא* אין נותנים עליה שמן<sup style="color: gray;">10</sup>, והנותן שמן עובר בלא תעשה<sup style="color: gray;">11</sup> שנאמר: לא ישים עליה שמן<sup style="color: gray;">12</sup>, ולוקה<sup style="color: gray;">13</sup>, ונמנית במנין-המצות*<sup style="color: gray;">14</sup>. על דיניו ע"ע מנחת חוטא<sup style="color: gray;">15</sup>.
<h4>מנחת סוטה</h4>
מנחת-סוטה*, אין נותנים עליה שמן<sup style="color: gray;">16</sup>, והנותן שמן עובר בלא תעשה<sup style="color: gray;">17</sup>, שנאמר: לא יצוק עליו שמן<sup style="color: gray;">18</sup>, ולוקה<sup style="color: gray;">19</sup>, ונמנית במנין-המצות*<sup style="color: gray;">20</sup>. על אם האיסור דוקא בשהקריב המנחה, ושאר דיניו, ע"ע מנחת סוטה<sup style="color: gray;">21</sup>.
<h4>לחם הפנים</h4>
לחם הפנים אינו טעון שמן<sup style="color: gray;">22</sup>, שנאמר במנחת העומר: ונתת עליה שמן<sup style="color: gray;">23</sup>, עליה שמן, ולא על לחם הפנים שמן<sup style="color: gray;">24</sup>.
<h4>מכשיר לקבל טומאה</h4>
השמן הוא אחד משבעה המשקים המכשירים את האוכלים לקבל טומאה<sup style="color: gray;">25</sup>, שנאמר: אשר יבוא עליו מים יטמא<sup style="color: gray;">26</sup>, אין לי אלא מים, מנין שאר המשקים, והשמן בכללם, תלמוד לומר: וכל משקה<sup style="color: gray;">27</sup>, אי כל משקה, יכול וכו', תלמוד לומר: מים, מה מים מיוחדים שאין להם שם לווי, אף אני מרבה הטל וכו', והשמן וכו' שאין להם שם לווי<sup style="color: gray;">28</sup>.
על שמן-של-גויים* ע"ע שמן של גוים. על ברכת השותה שמן זית, ע"ע ברכות הנהנין<sup style="color: gray;">29</sup>, וע' ברכת הפירות<sup style="color: gray;">30</sup>. על ברכת-הריח* בשמן שיש בו ריח, ע"ע ברכת הריח: ריח שמן. על שמן העומד לריח שנחלקו תנאים אם חייב בדמאי*, ע"ע דמאי<sup style="color: gray;">31</sup>. על השמנים הכשרים לנרות חנוכה, ע"ע חנוכה: השמנים והפתילות<sup style="color: gray;">32</sup>. על השמנים הכשרים להדלקת נרות של שבת, ע"ע נר שבת ויום טוב.
<h3>שמן זית</h3>
<h4>מצות שבשמן זית</h4>
מצוות מסויימות שמצוותם בשמן, הקפידה בהם התורה שיהיו בשל זית: הדלקת-הנרות* במנורה, אינה אלא בשמן זית<sup style="color: gray;">33</sup>, שנאמר: ויקחו אליך שמן זית זך<sup style="color: gray;">34</sup>, שמן זית ולא שמן שומשמין ולא שמן אגוזים ולא שמן צנונות<sup style="color: gray;">35</sup>. שמן-המשחה* היתה משמן זית, שנאמר: ושמן זית הין<sup style="color: gray;">36</sup>. על השמן שנותנים במנחות*, אם הוא דוקא בשל זית, ע"ע מנחות<sup style="color: gray;">37</sup>. הדלקת נרות חנוכה*, אמר ר' יהושע בן לוי שמצוה מן המובחר להדליקו בשמן זית<sup style="color: gray;">38</sup>, לפי שהאש נמשך אחר הפתילה יותר משאר שמנים<sup style="color: gray;">39</sup>.
<h4>מקומות שהביאו מהם שמן למקדש</h4>
הבאת שמן למקדש - לצורך מנחות<sup style="color: gray;">40</sup>, ולהדלקת המנורה<sup style="color: gray;">41</sup> - היתה כשרה מכל הארצות, אך היו מביאים מתקוע<sup style="color: gray;">42</sup>, שהוא רחוק מהלך ארבעה ימים ממקום המקדש<sup style="color: gray;">43</sup>, ואמרו: תקוע אלפא לשמן<sup style="color: gray;">44</sup>, היינו שרגילה לעשות שמן טוב<sup style="color: gray;">45</sup>, לפי שיש להביא למקדש מן המובחר<sup style="color: gray;">46</sup>, והיה בחלקו של אשר<sup style="color: gray;">47</sup>, ואותו שאמר הכתוב: וטבל בשמן רגלו<sup style="color: gray;">48</sup>, דרשו שהוא חלקו של אשר שמושך שמן כמעין<sup style="color: gray;">49</sup>. כשלא היו יכולים להביא מתקוע, היו מביאים מרגב שבעבר הירדן<sup style="color: gray;">50</sup>, וכשלא יכלו להביא מרגב, היו מביאים מגוש חלב שבגליל<sup style="color: gray;">51</sup>. על שמן הכשר למנחות ועל הראוי להביא ממנו לכתחילה, ע"ע מנחות.
<h4>תשעה מינים</h4>
שמן זית שהיו סוחטים למנורה ולמנחות, היו מהם תשעה מינים<sup style="color: gray;">52</sup>, של שלשה מיני זיתים, והיו סוחטים כל מין בשלשה שלבים<sup style="color: gray;">53</sup>.
<h4>מיני הזיתים</h4>
במיני הזיתים נחלקו ראשונים בדבר: א) יש מפרשים ששלש פעמים בשנה לוקטים את הזיתים, שאינם מתבשלים בבת אחת<sup style="color: gray;">54</sup>, והקודם משובח מהמאוחר<sup style="color: gray;">55</sup>. לקיטה הראשונה היו לוקטים מהזיתים הנמצאים בראש האילן<sup style="color: gray;">56</sup>, שמתבשלים תחילה לפי שהחמה זורחת עליהם ומבשלת אותם<sup style="color: gray;">57</sup>. לקיטה שניה היו לוקטים מהזיתים הסמוכים לגג<sup style="color: gray;">58</sup>, שהיו זיתיהם סמוכים לגגותיהם<sup style="color: gray;">59</sup>, והקרובים יותר לגג מתבשלים תחילה<sup style="color: gray;">60</sup>, או שהזיתים שאינם מתבשלים כל צרכם באילן היו שוטחים אותם בחמה בראש הגג כדי לרככם<sup style="color: gray;">61</sup>. לקיטה שלישית היו לוקטים מהזיתים התחתונות שבעץ, ולפי שאין החמה זורחת עליהם תמיד, אינם מתבשלים יפה, ולפיכך מאחרים את לקיטתם<sup style="color: gray;">62</sup>, והיו עוטנים את הזיתים בבית הבד<sup style="color: gray;">63</sup>, היינו שהיו חופרים בקרקע בורות ואוצרים בהם את הזיתים כדי שירקבו עד זמן הסחיטה<sup style="color: gray;">64</sup>, ואחר כך היו מעלים את הזיתים ומנגבים אותם בראש הגג<sup style="color: gray;">65</sup>, שמתוך שהיו עוטנים אותם היה זב מהם מוהל שאינו יפה, והיה צריך לנגבם<sup style="color: gray;">66</sup>. ב) ויש מפרשים שזמן לקיטת כולם כאחד, אלא שיש שלש דרגות של איכות בישול בזיתים<sup style="color: gray;">67</sup>, הראשון והמובחר הוא מהזיתים שמבררים אחת אחת מהם כשהם בראש האילן<sup style="color: gray;">68</sup>, כשכל הזית בשל<sup style="color: gray;">69</sup>. השני הוא ממה שמוסקים כל הזיתים בתערובת, הטובים ושאינם טובים, ומעלים אותם לגג, ובוררים את הטובים<sup style="color: gray;">70</sup>. השלישי הוא זיתים שמניחים אותם ב'מעטן' – היינו שהיו חופרים בקרקע בורות ואוצרים בהם את הזיתים כדי שירקבו עד זמן הסחיטה<sup style="color: gray;">71</sup> - ואחר כך היו מעלים את הזיתים ומנגבים אותם בראש הגג<sup style="color: gray;">72</sup>.
<h4>שלשה סוגי סחיטות</h4>
שלשת השלבים שהיו סוחטים כל אחד משלשת הלקיטות<sup style="color: gray;">73</sup>: השלב הראשון הוא, שהיו כונסים את הזיתים לבית הבד<sup style="color: gray;">74</sup>, ויש מן התנאים סוברים שהיו טוחנים אותם ברחיים<sup style="color: gray;">75</sup>, וכן כתבו ראשונים להלכה<sup style="color: gray;">76</sup>. ויש מן התנאים סוברים שהיו כותשים אותם, ולא היו טוחנים אותם<sup style="color: gray;">77</sup>, שלא יתערב בהם שמרים<sup style="color: gray;">78</sup>. אחר הסחיטה, לדעת חכמים היו נותנים את הזיתים לתוך הסל<sup style="color: gray;">79</sup>, וכן כתבו ראשונים להלכה<sup style="color: gray;">80</sup>, והיה השמן הצלול יוצא מהסל מעצמו ללא דוחק, והפסולת והשמרים נשארים בסל<sup style="color: gray;">81</sup>. ולדעת ר' יהודה היו נותנים אותם סביבות דופני הסל<sup style="color: gray;">82</sup>, והשמן זב דרך הדפנות ונופל לשולי הסל ומשם מסתנן ויוצא ונמצא השמן מזוקק, שהפסולת נשאר מדובק בדופני הסל<sup style="color: gray;">83</sup>. השלב השני הוא, שהיו לוקחים את הזיתים שנשארו בסל לאחר הוצאת המין הראשון<sup style="color: gray;">84</sup>, והיה חוזר וטוען אותם בקורה לדעת חכמים<sup style="color: gray;">85</sup>, וכן כתבו ראשונים להלכה<sup style="color: gray;">86</sup>. ולדעת ר' יהודה לא היה טוען אותם בקורה אלא באבנים<sup style="color: gray;">87</sup>, שבקורה היה נטען ביותר והיו שמרים יוצאים ומתערבים בשמן<sup style="color: gray;">88</sup>. השלב השלישי הוא, שהיה חוזר וטוחן וטוען<sup style="color: gray;">89</sup>, מהזיתים שנשארו תחת הקורה אחר הוצאת המין השני<sup style="color: gray;">90</sup>, שהיה טוחנם ואחר כך מניח עליהם את הקורה פעם שניה<sup style="color: gray;">91</sup>.
<h4>הכשרים למנורה ולמנחות</h4>
להדלקת-הנרות* במנורה* אין כשר אלא הסחיטה הראשונה שמכל לקיטה<sup style="color: gray;">92</sup>, ועל כך ע"ע הדלקת הנרות<sup style="color: gray;">93</sup>. למנחות כולם כשרים, ועל כך ע"ע מנחות.
<h4>מזיתים שלא הביאו שליש</h4>
שמן מזיתים שלא הביאו שליש – הנקרא אנפקטן<sup style="color: gray;">94</sup>, או אנפקנון<sup style="color: gray;">95</sup>, ויש סוברים שהוא שמן המור<sup style="color: gray;">96</sup> - יש סוברים שאינו נקרא שמן, שאינו אלא זיעה בעלמא<sup style="color: gray;">97</sup>, ופסול למנחות<sup style="color: gray;">98</sup>. ויש סוברים שנקרא שמן<sup style="color: gray;">99</sup>, ומכל מקום לכתחילה אין מביאים ממנו למנחות, ובדיעבד כשר<sup style="color: gray;">100</sup>. ויש סוברים בדעתם שאף בדיעבד פסול<sup style="color: gray;">101</sup>. להלכה כתבו ראשונים שבדיעבד כשר<sup style="color: gray;">102</sup>.
<h4>סגולתו</h4>
הרגיל בשמן זית, זוכר את לימודו, ואף נזכר ממה שנשכח ממנו אפילו שבעים שנה<sup style="color: gray;">103</sup>, ואותו שאמר הכתוב: וישלח יואב תקועה ויקח משם אשה חכמה<sup style="color: gray;">104</sup>, היינו מתוך שהיו רגילים; בתקועה בשמן זית<sup style="color: gray;">105</sup>, היתה החכמה מצויה בהם<sup style="color: gray;">106</sup>. וכן אמרו אין שמן אלא תורה<sup style="color: gray;">107</sup>, והרואה שמן זית בחלומו, יצפה למאור תורה<sup style="color: gray;">108</sup>.
<h2>שמן המשחה</h2>
<b>הגדרת הערך</b> - שמן שנרקח ממינים ידועים, שמושחים בו את הטעונים משיחה
<h3><b>מהותו וגדרו</b></h3>
עשיית השמן, נחלקו אחרונים בדעת ראשונים אם היא מצות עשה: יש סוברים שהיא מצות עשה<sup style="color: gray;">1</sup>, שנאמר: ועשית אותו שמן משחת קדש<sup style="color: gray;">2</sup>, ויש שכתבו שהיא מהכתוב: שמן משחת קדש יהיה זה לי לדורותיכם<sup style="color: gray;">3</sup>, ויש סוברים שאין היא מצוה, והמצוה האמורה בכתוב היא למשוח בשמן את הטעונים משיחה<sup style="color: gray;">4</sup> - ועל כך עי' להלן - ויש סוברים שהמצוה כוללת הן את עשיית השמן והן את המשיחה בו, שגדר המצוה הוא עשיית השמן וקיום דינו שהוא המשיחה בו<sup style="color: gray;">5</sup>.
עשיית השמן, לסוברים שהיא מצות עשה<sup style="color: gray;">6</sup>, יש ראשונים שמנו אותה במנין המצוות<sup style="color: gray;">7</sup>, ואף על פי שעשיית השמן אינה נוהגת לדורות, שאין כשר אלא השמן שעשה משה, לסוברים כן<sup style="color: gray;">8</sup>, ומצוה שאינה נוהגת לדורות אין מונים אותה - לסוברים כן<sup style="color: gray;">9</sup> - מכל מקום הואיל ויש בכלל המצוה לשמור את השמן שעשה משה<sup style="color: gray;">10</sup>, שמירה זו נוהגת לדורות<sup style="color: gray;">11</sup>, ועוד, שהמצוה היא עשיית השמן וקיום דינו שהוא המשיחה, לסוברים כן<sup style="color: gray;">12</sup>, ומשיחה נוהגת לדורות<sup style="color: gray;">13</sup>, ויש שכתבו שלדעת הסוברים שעשיית השמן אינה נוהגת לדורות, אין מונים אותה במנין המצוות לדעת הסוברים שמצוה שאינה נוהגת לדורות אינה נמנית<sup style="color: gray;">14</sup>.
<h4>שמן שעשה משה</h4>
שמן השמחה עשאו משה רבינו במדבר, ואמרו בגמרא שבאותו שמן נמשח המשכן* וכליו ואהרן ובניו כל שבעת ימי המילואים*, ובו נמשחו כהנים גדולים ומלכים, וכולו קיים לעתיד לבוא, שנאמר: שמן משחת קדש יהיה זה לי לדורותיכם<sup style="color: gray;">15</sup>, זה בגימטריא י"ב, כמנין י"ב לוגין שהיו בשמן המשחה שעה משה, ונאמר בהם שיהיו קיימים לדורות<sup style="color: gray;">16</sup>. ונחלקו ראשונים ואחרונים: א) יש סוברים שהשמן שעשה משה בלבד הוא הכשר למשיחה, אבל אם עשו שמן אחר, אותו השמן פסול, שהדרשה שהשמן שעשה משה קיים לדורות מלמדת, שהמשיחה לעולם אינה כשרה אלא בשמן זה<sup style="color: gray;">17</sup>. ב) ויש סוברים שאף שמן אחר כשר, ולא דרשו מהכתוב פסול לשמן אחר, אלא שהבטיחה תורה שהשמן שעשה משה יעמוד לעולם<sup style="color: gray;">18</sup>. ג) ויש סוברים, שכל זמן שהשמן שעשה משה קיים, הוא בלבד כשר למשיחה, אבל לו היה כלה היה שמן אחר כשר, שכך היא הדרשה מהכתוב, שכל זמן שהשמן שעשה משה קיים, ממנו בלבד ימשחו, אלא שהבטיחה תורה ששמן זה יעמוד לעולם וממילא לעולם לא יעשה שמן אחר<sup style="color: gray;">19</sup>.
שמן שעשה משה, כתבו אחרונים שלסוברים שאין כשר אלא הוא<sup style="color: gray;">20</sup>, מצוה לשומרו שלא יאבד, שהרי נאמר: יהיה זה לי לדורותיכם<sup style="color: gray;">21</sup>, ומשמע שמצוה לשומרו כדי שיהיה קיים לדורות<sup style="color: gray;">22</sup>.
<h4>מקום הנחתו</h4>
מקום הנחת שמן המשחה, כתבו ראשונים שהוא במקום בו מונח הארון, שהוא קדש-הקדשים*<sup style="color: gray;">23</sup>, ויש שכתבו, שלכך דרשו גזרה שוה "שמה שמה" "דורות דורות", שנאמר בארון, אשר אועד לך שמה<sup style="color: gray;">24</sup>, ונאמר בצנצנת המן, ותן שמה<sup style="color: gray;">25</sup>, ועוד נאמר בצנצנת המן, למשמרת לדורותיכם<sup style="color: gray;">26</sup>, ונאמר בשמן המשחה, יהיה זה לי לדורותיכם<sup style="color: gray;">27</sup>, ללמד שמקום הנחת שמן המשחה - וכן מקום הנחת צנצנת המן - במקום בו מונח הארון<sup style="color: gray;">28</sup>.
<h4>כשהארון אינו במקומו</h4>
בזמן בו הארון לא היה מונח בקדש הקדשים אלא במקום אחר - על אותו הזמן, ע"ע ארון<sup style="color: gray;">29</sup> - יש מן הראשונים שכתבו ששמן המשחה היה במקום בו היה הארון<sup style="color: gray;">30</sup>, ויש מן הראשונים שכתבו, שהשמן היה מונח בקדש הקדשים, ואף על פי שהארון לא היה שם<sup style="color: gray;">31</sup>.
<h4>נשיאתו במסעות המדבר</h4>
בזמן שנסעו ישראל במדבר ממקום למקום, אמרו בירושלמי שאלעזר הכהן היה נושא את שמן המשחה, שנאמר: ופקדת אלעזר בן אהרן הכהן וכו' ושמן המשחה<sup style="color: gray;">32</sup>, ויש מן הראשונים שכתבו שבני קהת היו נושאים את השמן, והכתוב ופקדת אלעזר וכו', היינו שאלעזר היה פקיד על בני קהת לבחור מהם את הנושאים, וכן לתת לידם את השמן ולקחתו מהם<sup style="color: gray;">33</sup>.
<h4>גניזתו על ידי יאשיהו</h4>
השמן שעשה משה, יאשיהו גנזו בעת שגנז את הארון* - על גניזת הארון על ידי יאשיהו, ע"ע ארון<sup style="color: gray;">34</sup> - שדרש גזרה שוה "שמה שמה" "דורות דורות"<sup style="color: gray;">35</sup>, שכשם שיש לגנוז את הארון כך יש לגנוז את השמן<sup style="color: gray;">36</sup>, ונחלקו ראשונים ואחרונים: יש סוברים שמדרשה זו למדים שלעולם יש לשמן להיות במקום בו נמצא הארון, ולכך אף כשנגנז הארון נגנז השמן עמו<sup style="color: gray;">37</sup>, ויש סוברים שלמדים דרשה מיוחדת לכך שבעת שיגנז הארון, יגנז השמן עמו<sup style="color: gray;">38</sup>.
מאותו הזמן שגנז יאשיהו ואילך, לא עשו שמן נוסף<sup style="color: gray;">39</sup>, ואף לסוברים שלא השמן שעשה משה בלבד כשר למשיחה, אלא אם עשו שמן אחר אף הוא כשר<sup style="color: gray;">40</sup>, שבכלל הדרשה לגנוז את השמן היא שלא יהיה שמן אלא יהיה גנוז<sup style="color: gray;">41</sup>.
<h3><b>עשייתו</b></h3>
את שמן השמחה עושים משמן זית ומארבעה מיני בשמים: מר דרור, קנמן בשם, קנה בשם וקדה<sup style="color: gray;">42</sup>, שנאמר: ואתה קח לך בשמים ראש מר דרור וכו' וקנמן בשם וכו' וקנה בשם וכו' וקדה וכו' ושמן זית הין<sup style="color: gray;">43</sup>.
<h4>מר דרור</h4>
המור (מר דרור), נחלקו בו ראשונים: א) יש סוברים שהוא "מושק"<sup style="color: gray;">44</sup> - שנחלקו בו: יש סוברים שהוא דם שמתקבץ באחד מאיברי חיה ידועה ולאחר מכן יוצא מגופה ומתייבש<sup style="color: gray;">45</sup>, ויש סוברים שבא מזיעת אותה חיה<sup style="color: gray;">46</sup>. ב) ויש סוברים שהוא שרף הבא מעשב ידוע או מאילן ידוע שריחו נודף<sup style="color: gray;">47</sup>.
דרור שאמרה תורה, יש מן הראשונים שכתבו שהיינו שיהיה חופשי מן הזיוף, שלא יביא מהמין הדומה למור<sup style="color: gray;">48</sup>, ויש שכתבו שהיינו שיביא מן החשוב, שדרור לשון חשיבות<sup style="color: gray;">49</sup>, ויש מן הראשונים שכתבו בדעת הסוברים שמור הוא "מושק" ובא מן החיה<sup style="color: gray;">50</sup>, שאמרה תורה לקחתו מאותה חיה כשהיא מהלכת חופשיה בין ערוגות הבשמים ומתענגת כרצונה, שבזמן שנלכדה לרשות אדם אינה עושה אלא מעט מור ואינו מבושם<sup style="color: gray;">51</sup>.
<h4>קנמן בשם</h4>
קנמן, נחלקו בו ראשונים: יש שכתבו שמין עץ הוא<sup style="color: gray;">52</sup>, ובא מקליפת העץ<sup style="color: gray;">53</sup>, ויש שכתבו שמין עשב הוא<sup style="color: gray;">54</sup>.
בשם שאמרה תורה, כתבו ראשונים שלסוברים שקנמן הוא מין עץ<sup style="color: gray;">55</sup>, כיון שיש מאותו מין שיש בו ריח טוב וטעם, ויש שאינו אלא כעץ, אמרה תורה להביא מן הטוב המבושם<sup style="color: gray;">56</sup>.
<h4>קנה בשם</h4>
קנה בשם, כתבו ראשונים שהם קנים אדומים דקים כתבן הבאים מאיי הודו<sup style="color: gray;">57</sup>.
בשם שאמרה תורה, היינו שיביא מהקנים המבושמים<sup style="color: gray;">58</sup>, ולא מהקנים שהם כעץ בעלמא ואינם מבושמים<sup style="color: gray;">59</sup>.
<h4>קדה</h4>
קדה, נחלקו בה ראשונים: יש מן הראשונים שכתבו שהיא שורש עשב הנקרא בלשון חכמים קציעה<sup style="color: gray;">60</sup>, ויש שכתבו בדעת ראשונים שהיא מין אילן הנקרא בלשון חכמים קשט<sup style="color: gray;">61</sup>.
<h4>ראש הבשם</h4>
הבשמים הבאים לשמן המשחה, יש מן הראשונים שכתבו שיש להביא את הראש מכל מין, ולא את השירים, לפי שהוא מובחר מהם, שנאמר: בשמים ראש<sup style="color: gray;">62</sup>.
<h4>שיעורם</h4>
השמן והבשמים ממנו עושים את שמן המשחה צריכים להיות במדה ובמשקל מסויים, שיעור השמן צריך להיות הין*, שנאמר: ושמן זית הין, המור צריך להיות במשקל חמש מאות שקל שנאמר מָר דְּרוֹר חֲמֵשׁ מֵאוֹת, קנה הבושם צריך להיות במשקל מאתים וחמישים שקל, שנאמר מַחֲצִיתוֹ חֲמִשִּׁים וּמָאתָיִם, הקדה: צריך להיות במשקל חמש מאות שקל, שנאמר וְקִדָּה חֲמֵשׁ מֵאוֹת בְּשֶׁקֶל הַקֹּדֶשׁ<sup style="color: gray;">63</sup>. קנמן בשם, נחלקו במשקל שצריך הוא להיות: הבבלי סובר חמש מאות שקל, שנאמר מחציתו חמשים ומאתים<sup style="color: gray;">64</sup>, והכוונה היא שמחצית המשקל יהיה מאתים וחמישים, ונמצא שהמשקל הנצרך הוא חמש מאות<sup style="color: gray;">65</sup>, ובירושלמי לפי גירסת הרבה ראשונים ואחרונים כתוב ששיעורו מאתים וחמישים<sup style="color: gray;">66</sup>, וכתבו אחרונים, שלדעה זו אין הכונה ב"מחציתו" שיהיה מחצית משקלו מאתים חמישים, אלא שיהיה משקלו מחצית מהמשקל של מר דרור, והיינו מאתים וחמישים שהם מחצית מחמש מאות שקל שצריך במר דרור<sup style="color: gray;">67</sup>.
השקלים האמורים הם "שקל הקדש"<sup style="color: gray;">68</sup>, שנאמר: וקדה חמש מאות בשקל הקדש<sup style="color: gray;">69</sup>, ומהאמור בקדה למדו לשאר הבשמים ששקל האמור בהם הוא שקל הקדש<sup style="color: gray;">70</sup>.
<h4>מדידת השמן</h4>
השמן נמדד בכלי מכלי-המקדש* שהיתה מידתו הין<sup style="color: gray;">71</sup>.
<h4>הכרע</h4>
שקילת מיני בשמים אלו, אמרו בגמרא שאינה נעשית בדיוק אלא ב"הכרע" (תוספת מועטת על המשקל), שהרי אמרו שקנמן בשם אין שוקלים אותו בבת אחת אלא בשתי פעמים, חצי מהכמות שיש להביא ממנו בכל פעם, והיינו כדי שיוסיף בו שתי הכרעות, לפי שמוסיפים הכרע על המשקל<sup style="color: gray;">72</sup>, וכתבו אחרונים שהכרע זה אין לו שיעור קצוב, אלא מוסיף כל שהוא על המשקל<sup style="color: gray;">73</sup>, ויש שכתבו שלמדים כן מהכתוב - שנאמר לגבי קטרת*, ולמדים ממנו לשמן המשחה<sup style="color: gray;">74</sup> - בד בבד<sup style="color: gray;">75</sup>, שמשמע שעל המשקל להיות מכוון, ואם היה להכרע שיעור קצוב נמצא שמביא משקל שונה מהמשקל האמור בתורה<sup style="color: gray;">76</sup>. ויש מן האחרונים שכתבו בדעת אמוראים, שאין השקילה נעשית בהכרע אלא במכוון, שנאמר: בד בבד, והיינו במכוון<sup style="color: gray;">77</sup>.
תוספת ההכרע - לסוברים שצריך להוסיף אותו<sup style="color: gray;">78</sup> - יש מן האחרונים שכתבו שאינה מעכבת, ואף אם לא הוסיפו אותו, השמן כשר<sup style="color: gray;">79</sup>, ויש שמשמע מדבריהם שהיא מעכבת<sup style="color: gray;">80</sup>.
<h4>שקילת קנמן בשם</h4>
קנמן בשם, לסוברים ששיעורו חמש מאות<sup style="color: gray;">81</sup>, אין שוקלים אותו בבת אחת, אלא שוקלים בשתי שקילות, מאתים וחמשים בכל פעם, שנאמר: מחציתו חמשים ומאתים<sup style="color: gray;">82</sup>, ואמרו בגמרא בטעם הדבר, שכיון שיש להוסיף "הכרע" על המשקל, לסוברים כן<sup style="color: gray;">83</sup>, אמרה תורה שבקנמן בשם יש להוסיף שתי הכרעות, אחת על כל משקל<sup style="color: gray;">84</sup>. שקילת כל חצי מכמות הקנמן בשם בפני עצמו, כתבו אחרונים שכיון שאינה מפורשת בתורה, אין היא מעכבת, ואינה אלא מצוה, ואף אם שקל את כל הכמות בפעם אחת, כשר<sup style="color: gray;">85</sup>.
<h4>שקילת בשם כנגד בשם</h4>
בשקילת הבשמים, יש ראשונים שכתבו שאין להשתמש כמשקולת באחד משאר מיני הבשמים שכבר נשקל, שנאמר בקטרת: בד בבד<sup style="color: gray;">86</sup>, כלומר שיש לשקול כל אחד מסממני הקטרת בפני עצמו, ולא אחד כנגד האחר<sup style="color: gray;">87</sup>, ולמדים שמן המשחה מקטרת, שאף בבשמים של שמן המשחה אין לעשות כן<sup style="color: gray;">88</sup>, ובגדר הדין נחלקו אחרונים: יש שכתבו שהוא משום דין הכרע - לדעת הסוברים שיש להוסיף הכרע על המשקל<sup style="color: gray;">89</sup> - שאם ישקלו אחד כנגד האחר שכבר נשקל אי אפשר להוסיף הכרע, שהרי על המין שכבר נשקל כבר נוסף הכרע, ואם יוסיף הכרע במין ששוקל עתה, נמצא שמוסיף עליו שתי הכרעות, הכרע שהוסיף על הראשון והכרע שמוסיף עליו עתה, ואם לא יוסיף, לא יקיים דין הכרע, שאף על פי שמשקל המין הראשון כולל הכרע ונמצא שהבושם ששוקל כנגדו אף הוא יותר על המדה, מכל מקום מצות הכרע לא קיים, שהמצוה היא במעשה השקילה להוסיף מעט במשקל הבושם על המשקולת ששוקל כנגדו<sup style="color: gray;">90</sup>, ויש שכתבו שהוא משום בזיון הבשמים שמשמשים כמשקולת, ולפי זה כתבו שדין זה הוא רק לסוברים ששימוש בחפץ של מצוה לצורך מצוה אחרת אסור משום בזוי-מצוה*<sup style="color: gray;">91</sup>, אבל לסוברים שששימוש בחפץ של מצוה לצורך מצוה אחרת אין בו משום בזוי מצוה<sup style="color: gray;">92</sup>, מותר להשתמש בבושם שכבר נשקל כמשקולת לצורך משקל בושם אחר<sup style="color: gray;">93</sup>. ויש מן הראשונים שמשמע מדבריהם שחולקים על דין זה, ולדעתם מותר להשתמש כמשקולת באחד משאר מיני הבשמים שכבר נשקל<sup style="color: gray;">94</sup>.
שקל מין בושם אחד כנגד מין בושם אחר שכבר נשקל, אף לסוברים שאין לעשות כן<sup style="color: gray;">95</sup>, כתבו אחרונים שהבושם כשר לעשות ממנו את השמן, שהדין שלא לשקול בושם אחד כנגד אחר אינו אלא לכתחילה אבל אינו מעכב, כיון שאינו מפורש בתורה<sup style="color: gray;">96</sup>.
<h4>המשקולת</h4>
המשקולת ששוקלים כנגדה את הבשמים, יש מן הראשונים שכתבו, שצריכה היא להיות מחתיכה אחת, ולא מכמה חתיכות, שנאמר בקטרת: בד בבד<sup style="color: gray;">97</sup>, כלומר שתשקל במשקולת יחידה, וממנה למדים לשקילת הבשמים של שמן המשחה שישקלו במשקולת יחידה<sup style="color: gray;">98</sup>, ויש ראשונים שמשמע מדבריהם שחולקים על דין זה, ולדעתם אפשר לשקול אף כנגד משקולת העשויה מכמה חתיכות<sup style="color: gray;">99</sup>.
שקל כנגד משקולת העשויה מכמה חתיכות, אף לסוברים שאין לעשות כן<sup style="color: gray;">100</sup>, כתבו אחרונים שהבושם כשר לעשות ממנו את השמן, שהדין שלא לשקול כנגד משקולת העשויה מכמה חתיכות אינו אלא לכתחילה אבל אינו מעכב, כיון שאינו אינו מפורש בתורה<sup style="color: gray;">101</sup>.
על הטעם שעושים את שמן המשחה כפי השיעור הנראה לעינינו, ואף לסוברים שאי-אפשר לצמצם* בדבר הנעשה בידי אדם<sup style="color: gray;">102</sup>, ע"ע אי אפשר לצמצם<sup style="color: gray;">103</sup>.
<h4>אופן עשייתו</h4>
ארבעה מיני בשמים אלו, שוחקים אותם<sup style="color: gray;">104</sup>, כל מין מהם בפני עצמו, ואחר מכן מערבים אותם<sup style="color: gray;">105</sup>, ויש שכתבו ששחיקת כל מין בפני עצמו למדים מהכתוב: בד בבד<sup style="color: gray;">106</sup> - האמור בקטרת*, וממנו למדים לשמן המשחה<sup style="color: gray;">107</sup> - שמשמע שישחקו כל מין בפני עצמו<sup style="color: gray;">108</sup>, ובטעם הדבר כתבו אחרונים, שהיינו משום שיש מהם שנשחקים בקלות ויש מהם שנשחקים בקושי<sup style="color: gray;">109</sup>, או שבאופן כזה הם מתערבים לאחר מכן היטב<sup style="color: gray;">110</sup>.
באופן עשיית השמן נאמרו בראשונים כמה אופנים: יש שכתבו שמניחים את הבשמים השחוקים במים, ועל המים מציפים שמן, ומבשלים אותם עד שהמים מתאדים, ולאחר מכן קולטים את השמן מעל גבי הבשמים<sup style="color: gray;">111</sup>, ולדעה זו יש מן הראשונים שכתבו בשעת הבישול אין מניחים את הכלי על גבי האש ממש, אלא על גבי כלי אחר מלא מים שמונח על גבי גחלים עוממות<sup style="color: gray;">112</sup>, ויש מן הראשונים שמשמע מדבריהם שמניחים את הכלי על גבי האש<sup style="color: gray;">113</sup>, ויש שכתבו, שתחילה שורים את הבשמים השחוקים במים זכים ומתוקים, ולאחר שנבלע טעם הבשמים במים מוציאים את המים ומציפים על גביהם שמן, ומבשלים את השמן והמים על גבי האש עד שהמים מתאדים והשמן נשאר - שכך היא הדרך, שבבישול תחילה נבלעים המים שהם צלולים, ולא השמן שהוא עבה<sup style="color: gray;">114</sup> - כדי שטעם הבשמים שיש במים יכנס בשמן<sup style="color: gray;">115</sup>, ויש שכתבו, שאין מבשלים אותם כלל, אלא שורים את הבשמים השחוקים במים כדי שיבלעו מים ולא יבלעו שמן כשישרו אותם אחר כך בשמן, ולאחר מכן מוציאים את המים ושורים את הבשמים בשמן, ולאחר השריה קולטים את השמן מעל גבי הבשמים<sup style="color: gray;">116</sup>, ועושים זאת תיכף אחר השרייה, כדי שלא יבלע השמן בבשמים<sup style="color: gray;">117</sup>, וכתבו אחרונים, שלסוברים שבישול השמן הוא עם המים שטעם הבשמים בלוע בהם, אם בישלו את השמן יחד עם הבשמים, או ששרו את הבשמים בשמן, השמן כשר, אבל לסוברים שמבשלים את השמן יחד עם הבשמים, או ששורים בו את הבשמים, אם בישלו את השמן עם המים שבלוע בהם טעם הבשמים בלבד, אין השמן כשר<sup style="color: gray;">118</sup>, ויש מן האחרונים שכתבו בדעת ראשונים, שנחלקו תנאים אם יש לבשל או לשרות את השמן עם הבשמים בדוקא, או שאפשר לבשלו עם המים שבלעו את טעם הבשמים<sup style="color: gray;">119</sup>. ואמר ר' יוסי - וכן אמר ר' יהודה בירושלמי<sup style="color: gray;">120</sup> - שמשה רבינו עשה את השמן כדרך מפטמי הבשמים, ור' יהודה אומר - וכן אומר ר' מאיר בירושלמי - שלא הוצרך לכך, אלא שלק את הבשמים השחוקים בשמן, ואף על פי שכמות השמן - שהיא הין<sup style="color: gray;">121</sup> - מדרך הטבע אינה מספיקה לשלוק בהם בשמים בכמות גדולה, מכל מקום נס נעשה למשה<sup style="color: gray;">122</sup>.
<h4>מקום העשיה</h4>
עשיית שמן המשחה, יש מן האחרונים שכתבו שהיא בעזרה*, שנאמר בשמן המשחה: קדש הוא קדש יהיה לכם<sup style="color: gray;">123</sup>, ודורשים: כל מעשיו לא יהיו אלא בקדש<sup style="color: gray;">124</sup>, ויש שכתבו בדעת אמוראים, שאם נעשה מחוץ לעזרה פסול<sup style="color: gray;">125</sup>.
<h4>על ידי מומחה</h4>
עשיית השמן, צריכה להעשות על ידי אומן הבקי במלאכה זו, שנאמר: מעשה רקח<sup style="color: gray;">126</sup>.
<h3><b>האיסור לעשות כמוהו</b></h3>
אסור לעשות שמן המשחה שלא ציותה תורה לעשותו, כגון מזמן שכבר נעשה שמן המשחה, שנאמר: ובמתכנתו לא תעשו כמהו<sup style="color: gray;">127</sup>, והעושה כן במזיד חייב כרת, שנאמר: איש אשר ירקח כמהו וכו' ונכרת מעמיו<sup style="color: gray;">128</sup> - ולוקה, לסוברים שחייבי כריתות לוקים<sup style="color: gray;">129</sup> - ובשוגג חייב חטאת, ככל חייבי כריתות<sup style="color: gray;">130</sup>. הלאו נמנה במנין המצוות<sup style="color: gray;">131</sup>.
<h4>הכמות</h4>
אין האיסור בעשיית השמן אלא באותו משקל שציותה תורה לעשות שמן המשחה, אבל עשיית שמן המשחה במשקלות שונים מהמשקל שציותה בו תורה, כגון שפיחת או הוסיף מכמות אחד המינים, הרי היא מותרת, שבאיסור לעשותו נאמר: ובמתכנתו<sup style="color: gray;">132</sup>, וזה אינו במתכונתו<sup style="color: gray;">133</sup>, ואפילו פיחת או הוסיף לפי חשבון, כגון שהביא חצי מכל מין, או שהביא כפלים מכל המינים, מותר, שנאמר: ובמתכנתו לא תעשו כמהו<sup style="color: gray;">134</sup>, אין האיסור אלא בעושה כמו השמן שציותה בו תורה<sup style="color: gray;">135</sup>.
<h4>בהכרעה</h4>
העושה שמן המשחה והוסיף על משקל הבשמים תוספת מעטה ("הכרעה"), חייב, ואף על פי שאינו חייב אלא העושה שמן במשקל בו ציותה תורה<sup style="color: gray;">136</sup>, מכל מקום אף בשמן שציותה תורה לעשותו יש להוסיף תוספת מעטה על המשקל<sup style="color: gray;">137</sup>. עשה את השמן במשקל האמור בתורה ולא הוסיף תוספת מעטה על המשקל, נחלקו אחרונים אם כיון שעשה שלא כדרך שציותה תורה לעשות את השמן, פטור, או שמכל מקום חייב: א) יש סוברים שפטור<sup style="color: gray;">138</sup>, שלדעתם בעשיית השמן למצוה אם לא הוסיפו מעט על המשקל, אף בדיעבד אין השמן כשר<sup style="color: gray;">139</sup>, ואם כן כל שלא הוסיף מעט על המשקל לא עשה את השמן כמתכונתו<sup style="color: gray;">140</sup>. ב) ויש סוברים שחייב, שאף בעשיית השמן למצוה אם לא הוסיפו מעט על המשקל, בדיעבד השמן כשר, לסוברים כן<sup style="color: gray;">141</sup>, ואם כן אף כשלא הוסיף מעט על המשקל, השמן עשוי כמתכונתו<sup style="color: gray;">142</sup>, או - אף לסוברים שאם לא הוסיפו מעט על המשקל השמן אינו כשר<sup style="color: gray;">143</sup> - שלא דרשו כן אלא על כמות הבשמים והשמן שהיא מפורשת בתורה, ולא על תוספת ההכרע שאינה מפורשת בתורה<sup style="color: gray;">144</sup>, ועוד, שהדין להוסיף מעט על המשקל אינו תוספת שיעור, אלא דין במעשה השקילה שיש לעשותו באופן מרווח, ולעולם משקל הבשמים הוא כפי השיעור האמור בתורה<sup style="color: gray;">145</sup>. ג) ויש שנסתפקו בדבר<sup style="color: gray;">146</sup>.
העושה שמן ושקל מין בשמים אחד כנגד מין בשמים אחר ולא כנגד המשקולת - ובשמן שציותה תורה לעשותו יש לשקול את הבשמים כנגד המשקולת, לסוברים כן<sup style="color: gray;">147</sup>, וכן אם שקל את הבשמים כנגד משקל העשוי מכמה חתיכות שנמצאות קטנה בתוך גדולה ממנה - ובשמן שציותה תורה לעשותו אין שוקלים אלא כנגד משקל העשוי מחתיכה אחת, לסוברים כן<sup style="color: gray;">148</sup> - חייב<sup style="color: gray;">149</sup>, ואף על פי שדרשו מהכתוב: ובמתכנתו לא תעשו כמהו<sup style="color: gray;">150</sup>, שאין חייב אלא העושה כמו השמן שציותה בו תורה<sup style="color: gray;">151</sup>, כיון שבדיעבד אם עשה באופנים אלו השמן כשר, הרי זה עושה כמתכונתו<sup style="color: gray;">152</sup>, ועוד, שלא דרשו כן אלא על כמות הבשמים והשמן שהיא מפורשת בתורה, ולא על פרטי השקילה שאינם מפורשים בתורה<sup style="color: gray;">153</sup>.
<h4>אופן העשייה</h4>
באופן עשיית השמן שחייבים עליה נחלקו אחרונים: יש סוברים שאין חייבים אלא אם נעשה באופן שכשר למצותו - על אופן עשיית השמן למצותו והחולקים בדבר, עי' לעיל - שנאמר: ובמתכנתו לא תעשו כמהו<sup style="color: gray;">154</sup>, ויש סוברים שחייבים אף על עשייתו באופן שאינו כשר למצותו - על אופני העשייה שאין השמן כשר בהם והחולקים בדבר, עי' לעיל - לפי שהכתוב ובמתכנתו לא תעשו כמהו אינו אמור אלא על כמות הבשמים והשמן, שהיא מפורשת בתורה, ולא על אופן עשייתו, שאינו מפורש בתורה<sup style="color: gray;">155</sup>.
<h4>מטרת עשייתו</h4>
עשיית שמן המשחה שחייבים עליה כרת, דרשו בה גזרה שוה, שנאמר בשמן המשחה: ובמתכנתו<sup style="color: gray;">156</sup>, ונאמר בקטרת: במתכנתה<sup style="color: gray;">157</sup>, ודורשים גזרה שוה, כשם שבקטרת - שהעושה כמותה חייב כרת<sup style="color: gray;">158</sup> - אין חייב כרת על עשייתה אלא העושה על מנת להריח בה, אבל העושה על מנת למוסרה לציבור פטור, שנאמר: לא תעשו לכם<sup style="color: gray;">159</sup>, כך בשמן המשחה אין חייב כרת על עשייתו אלא העושה על מנת לסוך בו, אבל העושה על מנת למוסרו לציבור, פטור<sup style="color: gray;">160</sup>, ונחלקו אחרונים בגדר המיעוט: א) יש סוברים שאינו פטור אלא אם עשה שמן כשר למשיחה - לסוברים שאם נעשה שמן אחר מלבד השמן שעשה משה, הרי הוא כשר למשיחה<sup style="color: gray;">161</sup> - על מנת למוסרו לציבור להשתמש בו למשיחה, שהרי למדו גזרה שוה מקטרת, וכשם שבקטרת - לדעתם<sup style="color: gray;">162</sup> - הפטור שדרשו בה הוא לעושה קטרת ראויה להקטרה על מנת למוסרה לציבור להקטירה, כך בשמן המשחה, ואף על פי שהציבור לא ישתמשו בשמן זה למשיחה, שהרי כל המשיחות נעשות מהשמן שעשה משה<sup style="color: gray;">163</sup>, מכל מקום הואיל ונעשה לשם משיחה אינו חייב על עשייתו, אבל כל שלא עשאו על מנת למוסרו לציבור שישתמשו בו למשיחה, אף על פי שלא עשאו על מנת לסוך, חייב על עשייתו<sup style="color: gray;">164</sup>. ב) ויש סוברים, שאינו חייב אלא העושה שמן על מנת לסוך בו, אבל אם לא עשאו על מנת לסוך בו, אף אם עשאו שלא על מנת למוסרו לציבור למשיחה, פטור<sup style="color: gray;">165</sup>. בגדר הפטור שדרשו בגזרה שוה נחלקו אחרונים: יש שכתבו, שלא פטרה תורה אלא מכרת, אבל איסור יש בדבר<sup style="color: gray;">166</sup>, ומהם יש שכתבו שלוקה, לסוברים שלוקים על עשיית השמן<sup style="color: gray;">167</sup>, ויש שכתבו, שאף לכתחילה מותר<sup style="color: gray;">168</sup>.
העושה שמן על מנת לסוך ולא הוציא בפיו שעושה על מנת כן אלא חשב בליבו בלבד - אף לסוברים שאינו חייב אלא בשחשב על מנת לסוך, אבל בסתם אינו חייב<sup style="color: gray;">169</sup> - מכל מקום חייב<sup style="color: gray;">170</sup>.
<h3><b>האיסור לסוך מהשמן</b></h3>
אסור לסוך משמן המשחה שלא במקום מצוה, שנאמר: על בשר אדם לא ייסך<sup style="color: gray;">171</sup>, והעושה כן במזיד חייב כרת, שנאמר: ואשר יתן ממנו על זר ונכרת מעמיו<sup style="color: gray;">172</sup> - ולוקה, לסוברים שחייבי כריתות לוקים<sup style="color: gray;">173</sup> - ובשוגג חייב חטאת, ככל חייבי כריתות<sup style="color: gray;">174</sup>. הלאו נמנה במנין המצוות<sup style="color: gray;">175</sup>.
<h4>השמן</h4>
אין חייב כרת אלא הסך משמן המשחה שעשה משה בלבד, אבל הסך משמן המשחה שנעשה שלא על ידי משה, אינו חייב כרת<sup style="color: gray;">176</sup>, שנאמר: ואשר יתן ממנו על זר<sup style="color: gray;">177</sup>, ממנו משמע מהשמן האמור בפרשה, והוא השמן שעשה משה, שעליו נאמר: שמן משחת קדש יהיה זה לי לדרתיכם<sup style="color: gray;">178</sup>, שהרי הוא קיים לעולם<sup style="color: gray;">179</sup>, ויש שכתבו שלימוד זה הוא על הנותן מהשמן, שבו נאמר הכתוב ואשר יתן, אבל הסך מהשמן – לסוברים שסיכה ונתינה הן שני מעשים שונים<sup style="color: gray;">180</sup> - שחייב רק על השמן שעשה משה, למדים מסמיכות הכתוב: על בשר אדם לא ייסך<sup style="color: gray;">181</sup>, לכתוב: יהיה זה לי לדרתיכם, שמאותו שמן שנאמר בו יהיה זה לי, אסור לסוך<sup style="color: gray;">182</sup>, וכתבו אחרונים שהסך משמן שנעשה שלא על ידי משה אף אינו לוקה<sup style="color: gray;">183</sup>. עשה שמן המשחה על מנת לסוך וסך ממנו, נחלקו אחרונים בדעת ראשונים אם אף על פי שאינו חייב כרת, מכל מקום לוקה על הסיכה: יש שכתבו שלוקה, שהכתוב על בשר אדם לא ייסך, נדרש כלפי סופו שכתוב: ובמתכנתו לא תעשו כמהו, ולמדים שאם עשה כמתכנתו על מנת לסוך ממנו, הרי הוא מוזהר בלאו שלא לסוך ממנו<sup style="color: gray;">184</sup>, ויש שכתבו שאף הוא אינו לוקה<sup style="color: gray;">185</sup>.
<h4>סיכה ונתינה</h4>
סיכה משמן המשחה שאסרה תורה בכתוב: על בשר אדם לא ייסך<sup style="color: gray;">186</sup>, ונתינה משמן המשחה שאסרה תורה בכתוב: ואשר יתן ממנו על זר ונכרת מעמיו<sup style="color: gray;">187</sup>, נחלקו בהן ראשונים: א) יש סוברים שסיכה ונתינה אחת הן, וחילוק הלשונות אינו אלא שינוי לשון בעלמא<sup style="color: gray;">188</sup>. ב) ויש סוברים שהן שני מעשים שונים, ואף על פי שאת שתיהן אסרה תורה, מכל מקום יש חילוקים ביניהן בפרטי האיסור<sup style="color: gray;">189</sup> - על חילוקים אלו, עי' להלן - ונחלקו אחרונים במהות החילוק בין סיכה לנתינה: יש אחרונים שסוברים שהחילוק בין סיכה לנתינה הוא במעשה נתינת השמן, מהם יש סוברים שסיכה היינו שפשוף השמן בבשר, ונתינה היינו יציקת השמן על הבשר ואף בלא שפשוף<sup style="color: gray;">190</sup>, ויש סוברים שסיכה היינו שדוחק את השמן ומבליעו בבשרו, ונתינה היינו אף נתינה בעלמא שאין השמן נבלע על ידה בבשרו<sup style="color: gray;">191</sup>, ויש סוברים, שסיכה היינו כשהניסך מתכוון להנאה, ונתינה היינו אף כשאינו מתכוון להנאה<sup style="color: gray;">192</sup>, ויש סוברים שנתינה היא על הראש כדרך משיחת מצוה, וסיכה היא על שאר הגוף<sup style="color: gray;">193</sup>. ויש סוברים שהחילוק בין סיכה לנתינה הוא, שסיכה היינו שסך את עצמו, ונתינה היינו שסך אחרים, שהסך אדם אחר חייב<sup style="color: gray;">194</sup>.
נתינה וסיכה - לסוברים שהם שני דברים שונים<sup style="color: gray;">195</sup> - משמע מדברי ראשונים שנתינה אין היא בכלל סיכה, ואי אפשר להתחייב על נתינה משום סיכה<sup style="color: gray;">196</sup>, וסיכה אם היא בכלל נתינה, כתבו אחרונים, שלסוברים שסיכה היינו בשפשוף ונתינה בלא שפשוף<sup style="color: gray;">197</sup>, וכן לסוברים שסיכה היינו כשהשמן נבלע בבשרו ונתינה כשאינו נבלע<sup style="color: gray;">198</sup>, וכן לסוברים שסיכה היינו כשמתכוון להנאה ונתינה בלא כוונת הנאה<sup style="color: gray;">199</sup>, סיכה הרי היא בכלל נתינה<sup style="color: gray;">200</sup>, ולסוברים שנתינה היא על הראש וסיכה על הגוף<sup style="color: gray;">201</sup> כתבו אחרונים שסיכה אינה בכלל נתינה<sup style="color: gray;">202</sup>.
סיכה, אמרו במשנה שחייבים עליה כרת<sup style="color: gray;">203</sup>, ואף על פי שלא נאמר כרת אלא בנתינה<sup style="color: gray;">204</sup>, וסיכה ונתינה הן שני מעשים שונים, לסוברים כן<sup style="color: gray;">205</sup>, מכל מקום חייבים עליה כרת משום נתינה, שסיכה בכלל נתינה, לסוברים כן<sup style="color: gray;">206</sup>, ועוד - אף לסוברים שסיכה אינה בכלל נתינה<sup style="color: gray;">207</sup> - שלמדים סיכה מנתינה שאף על סיכה חייבים כרת<sup style="color: gray;">208</sup>.
נתינה, משמע מדברי אמוראים וראשונים שיש בה לאו, ולוקים עליה<sup style="color: gray;">209</sup> - לסוברים שלוקים על סיכה<sup style="color: gray;">210</sup> - ואף על פי שלא נאמרה אזהרה אלא בסיכה, ונתינה וסיכה הן שני מעשים שונים, לסוברים כן<sup style="color: gray;">211</sup>, מכל מקום למדים נתינה מסיכה שאף נתינה היא באזהרה<sup style="color: gray;">212</sup>.
<h4>הסך אחר</h4>
הסך אדם אחר, חייב<sup style="color: gray;">213</sup>, וכתבו ראשונים שלמדים כן מהכתוב: ואשר יתן ממנו על זר<sup style="color: gray;">214</sup>, ואמרו בתוספתא - וכן כתבו אחרונים<sup style="color: gray;">215</sup> - שאף אם היה הניסך מזיד, וחייב כרת<sup style="color: gray;">216</sup>, אף הסך חייב<sup style="color: gray;">217</sup>, ואין בחיובו של הניסך בכדי לפטור את הסך<sup style="color: gray;">218</sup>.
<h4>הניסך</h4>
הניסך, אמרו בתוספתא שאף הוא מוזהר שלא יסוכו אותו, וחייב כרת<sup style="color: gray;">219</sup>, וכתבו אחרונים שלמדים כן מהכתוב: לא ייסך<sup style="color: gray;">220</sup>, שמשמע אף לא יוסך<sup style="color: gray;">221</sup>, ונחלקו אחרונים בגדר החיוב: א) יש שכתבו שעובר אף על פי שלא עשה מעשה וסייע בסיכתו, שעל עצם הדבר שגופו ניסך בשמן המשחה חייבתו תורה, ולפיכך אפילו לא עשה מעשה וסייע בסיכתו חייב כרת<sup style="color: gray;">222</sup>, ולדעת הסוברים שלאו-שאין-בו-מעשה* לוקים עליו<sup style="color: gray;">223</sup>, הרי הוא לוקה<sup style="color: gray;">224</sup>. ב) ויש שכתבו שאינו עובר אלא אם כן עשה מעשה וסייע בסיכתו, שבמעשה זה הוא עובר על האיסור<sup style="color: gray;">225</sup>. ויש מן האחרונים שכתבו בדעת ראשונים שהניסך אינו עובר, ואפילו סייע בסיכתו<sup style="color: gray;">226</sup>, ובטעם הדבר כתבו אחרונים, שכיון שהאיסור משום קדושת השמן שלא יסוכו ממנו שלא לצורך, אין האיסור אלא לעושה מעשה בשמן, ולא לעושה מעשה בגופו שיתקבל בו השמן<sup style="color: gray;">227</sup>.
עשה מעשה וסייע בסיכתו, נחלקו אחרונים אם לוקה לסוברים שלאו שאפשר לעבור עליו במעשה ושלא במעשה, אם עשה מעשה לוקה ואם לא עשה מעשה אינו לוקה<sup style="color: gray;">228</sup>: יש סוברים שלוקה, שהסיוע חשוב כמעשה<sup style="color: gray;">229</sup>, ויש סוברים שאינו לוקה, שסיוע אינו חשוב מעשה אלא אם כן לא היה המעשה מתאפשר אלמלא הסיוע, וסיכת אדם אחר אפשר לה אף כשהניסך אינו מסייע בסיכתו<sup style="color: gray;">230</sup>.
<h4>הסך את עצמו</h4>
הסך את עצמו, יש מן האחרונים שנסתפקו אם לוקה שמונים, משום סך ומשום ניסך<sup style="color: gray;">231</sup>, ויש שכתבו שאינו חייב אלא אחת<sup style="color: gray;">232</sup>, שהעובר על לאו אחד במעשה אחד מחמת כמה טעמים אינו לוקה אלא אחד, לסוברים כן<sup style="color: gray;">233</sup>, ועוד - אף לסוברים שלוקה כמנין הפעמים שעבר על הלאו באותו המעשה<sup style="color: gray;">234</sup> - שכיון שאיסור סיכה הוא בכך שמחלל קדושת השמן בסיכה על זר, נמצא שלא נעשתה אלא עבירה אחת בלבד<sup style="color: gray;">235</sup>.
<h4>הסך בהמה או כלי או עובד כוכבים או מת</h4>
הסך בהמה*, או כלי, או עובד כוכבים, או מת*, פטור<sup style="color: gray;">236</sup>, שנאמר: על בשר אדם<sup style="color: gray;">237</sup>, ובהמה וכלי אינם אדם, ואף מת אינו נקרא אדם אלא נקרא מת<sup style="color: gray;">238</sup>, ואף עובד כוכבים אינו נקרא אדם<sup style="color: gray;">239</sup>, ועוד, שדורשים את הכתוב לא ייסך אף בלשון לא יסיך - על ידי נתינת אחת מאותיות יו"ד אחר האות סמ"ך<sup style="color: gray;">240</sup> - ומשמע שמי שמוזהר שלא לסוך, הוא שאחרים מוזהרים שלא לסוכו, אבל מי שאינו מוזהר שלא לסוך, אף אין אחרים מוזהרים שלא לסוכו, ובהמה, כלי, מת ועובד כוכבים, הואיל ואינם מוזהרים על סיכה, אין אחרים מוזהרים שלא לסוכם<sup style="color: gray;">241</sup>. ויש מן הראשונים והאחרונים שכתבו טעם נוסף בפטור הסך כלי והסך מת, שסיכתם אינה חשובה סיכה, שאין סיכה אלא במתענג ממנה<sup style="color: gray;">242</sup>. אף על פי שפטור, כתבו אחרונים שמכל מקום אסור לעשות כן<sup style="color: gray;">243</sup>.
הנותן משמן המשחה על בהמה, או כלי, או עובד כוכבים, או מת - לסוברים שסיכה היינו בשפשוף ונתינה בלא שפשוף<sup style="color: gray;">244</sup>, וכן לסוברים שסיכה היינו כשהשמן נבלע בבשרו ונתינה כשאינו נבלע<sup style="color: gray;">245</sup>, וכן לסוברים שסיכה היינו כשמתכוון להנאה ונתינה בלא כוונת הנאה<sup style="color: gray;">246</sup>, שלדעות אלו בבהמה, כלי, עובד כוכבים ומת, שייכות הן סיכה והן נתינה<sup style="color: gray;">247</sup> - נחלקו אחרונים: יש סוברים שחייב, שלא נתמעטו אלא מהכתוב בשר אדם האמור לגבי סיכה, אבל לגבי נתינה לא נאמר אדם<sup style="color: gray;">248</sup>, ויש סוברים שפטור, שאף מנתינה נתמעטו<sup style="color: gray;">249</sup>.
<h4>הסך חרש שוטה וקטן</h4>
הסך חרש-שוטה-וקטן*, נחלקו אחרונים אם לדורשים שמי שמוזהר שלא לסוך הוא שאחרים מוזהרים שלא לסוכו, אבל מי שאינו מוזהר שלא לסוך, אף אין אחרים מוזהרים שלא לסוכו<sup style="color: gray;">250</sup>, אף הסך אותם פטור, לפי שאינם בני מצוות: יש סוברים שפטור, שאף הם חשובים מי שאינו מוזהר שלא לסוך<sup style="color: gray;">251</sup>, ויש סוברים שחייב<sup style="color: gray;">252</sup>, שאינם אלא כאנוסים הואיל ואין להם דעת, אבל חשובים בר חיובא<sup style="color: gray;">253</sup>, ויש שכתבו שהסך קטן חייב, שהקטן חשוב בר חיובא הואיל וכשיגדיל יתחייב<sup style="color: gray;">254</sup>. להלכה, לדעת הסוברים שהדורשים מלא ייסך שמי שאינו מוזהר שלא לסוך, אף אין אחרים מוזהרים שלא לסוכו, ממעטים סך חרש שוטה וקטן, נחלקו אחרונים אם הלכה כדרשה זו, ולפיכך הסך חרש שוטה וקטן פטור, או שאין הלכה כדרשה זו - והסך בהמה, כלי, עובד כוכבים ומת, שפטור, דורשים מעל בשר אדם<sup style="color: gray;">255</sup> - ולפיכך הסך חרש שוטה וקטן חייב: יש סוברים שאין הלכה כדרשה זו<sup style="color: gray;">256</sup>, ויש סוברים שהלכה כדרשה זו<sup style="color: gray;">257</sup>, שהיא נאמרה בגמרא לבסוף, והלכה כלשון האחרון, לסוברים כן<sup style="color: gray;">258</sup>.
<h4>שיער</h4>
הסך שיער, נחלקו אחרונים: יש סוברים שפטור, שבאיסור לסוך נאמר: על בשר אדם<sup style="color: gray;">259</sup>, ושיער אינו בכלל בשר<sup style="color: gray;">260</sup>, ויש סוברים שחייב<sup style="color: gray;">261</sup>, שלענין הנאת הגוף כסיכה, אף שער בכלל בשר, שהרי נהנה אף בסיכת שערו<sup style="color: gray;">262</sup>. הנותן על שיער - לסוברים שסיכה ונתינה הם שני מעשים שונים<sup style="color: gray;">263</sup> - כתבו אחרונים שאף לסוברים שהסך שיער פטור, הנותן חייב, שבחיובו של נותן לא נאמר בשר, אלא נאמר ואשר יתן ממנו על זר<sup style="color: gray;">264</sup>, ואף נתינה על שערו הרי היא נתינה עליו<sup style="color: gray;">265</sup>.
<h4>בית הסתרים</h4>
הסך את בית הסתרים, כתבו אחרונים שלסוברים שסך שיער פטור לפי שאין חייב אלא הסך בשר ושיער אינו בכלל בשר<sup style="color: gray;">266</sup>, אף הסך בית הסתרים פטור, שאף הוא אינו בכלל בשר<sup style="color: gray;">267</sup>.
<h4>שיעור הנתינה</h4>
בשיעור נתינה משמן המשחה שחייבים עליה כרת נחלקו תנאים: ר' מאיר אומר כל שהוא, שלמדים נתינה מסיכה, כשם שסיכה משמעה כל שהוא - לפי שלא נאמר בה שיעור<sup style="color: gray;">268</sup>, או לפי שסיכה היינו אף סיכת אבר קטן בשמן מועט<sup style="color: gray;">269</sup> - כך אף נתינה בכל שהוא, ור' יהודה אומר כזית, שלמדים מנתינה האמורה במקום אחר ששיעורה כזית - והיינו בתשלומי-תרומה*, שנאמר בהם: ונתן לכהן את הקדש<sup style="color: gray;">270</sup>, ושיעור האכילה שחייבים עליה, כזית, לסוברים כן<sup style="color: gray;">271</sup> - לנתינה האמורה בשמן המשחה, ששיעורה כזית<sup style="color: gray;">272</sup>, והוא הדין לסיכה לדעת הסוברים שסיכה ונתינה האמורות בכתוב אחת הן<sup style="color: gray;">273</sup>, שלר' מאיר שיעורה בכל שהוא ולר' יהודה שיעורה בכזית<sup style="color: gray;">274</sup>, ויש מן האחרונים שכתבו, שלר' יהודה הסך או הנותן כל שהוא, אף על פי שאינו חייב כרת, מכל מקום לוקה, שלגבי כרת נאמרה נתינה, ושיעורה בכזית, אבל לגבי מלקות נאמרה סיכה, וסיכה היינו בכל שהוא<sup style="color: gray;">275</sup>.
<h4>שיעור הסיכה</h4>
שיעור סיכה משמן המשחה שחייבים עליה כרת, לסוברים שסיכה ונתינה האמורות בכתוב הן שני מעשים שונים<sup style="color: gray;">276</sup>, לדעת הסוברים שסיכה נתרבתה לחייב עליה כרת<sup style="color: gray;">277</sup>: לר' מאיר בכל שהוא, שסיכה משמעה כל שהוא<sup style="color: gray;">278</sup>, ולדעת ר' יהודה, יש ראשונים סוברים בכל שהוא, שכך משמעות סיכה, ואף על פי שלדעתו שיעור נתינה בכזית<sup style="color: gray;">279</sup>, היינו משום שלמדים מנתינה האמורה בתשלומי תרומה, אבל סיכה שמשמעה כל שהוא, חייבים עליה אף בכל שהוא<sup style="color: gray;">280</sup>, ויש ראשונים סוברים בכזית<sup style="color: gray;">281</sup>, שלמדים סיכה מנתינה, כשם שנתינה בכזית, כך סיכה בכזית<sup style="color: gray;">282</sup>. לדעת הסוברים שסיכה לא נתרבתה לכרת, אלא שיש לחייב עליה כרת משום נתינה<sup style="color: gray;">283</sup>: לר' מאיר חייב כרת בכל שהוא, שאף על נתינה חייבים בכל שהוא<sup style="color: gray;">284</sup>, ולר' יהודה בכזית, שאף על נתינה חייבים בכזית<sup style="color: gray;">285</sup>, ומצדדים אחרונים שאף על פי שאינו חייב כרת אלא בכזית, לוקה אף בכל שהוא, שהלאו נאמר בלשון סיכה, וסיכה משמעה כל שהוא<sup style="color: gray;">286</sup>.
סך פחות מכזית, ואחר זמן סך עוד פחות מכזית, ובשתי הסיכות יחד יש כזית, נסתפקו אחרונים לדעת הסוברים שאין חייבים אלא בכזית<sup style="color: gray;">287</sup>, אם חייב, שאף על פי שהפסיק ביניהן, שמא בדבר שאינו אכילה מצטרף אפילו זמן מרובה מפסיק ביניהן<sup style="color: gray;">288</sup>.
<h4>הנותן על מלך וכהן גדול</h4>
הנותן משמן המשחה על מלך וכהן גדול שכבר נמשחו למלכות ולכהונה גדולה, נחלקו תנאים: ר' מאיר אומר, חייב, ואף על פי שאין חייב אלא הנותן על זר, שנאמר: ואשר יתן ממנו על זר<sup style="color: gray;">289</sup>, ומלך וכהן גדול בזמן שהיו טעונים משיחה, לא היו זרים לגבי שמן המשחה, מכל מקום לאחר שנמשחו חשובים הם זרים לגבי שמן המשחה, ור' יהודה אומר, פטור, שאין חשוב זר אלא מי שהוא זר לעולם, ולא מי שבזמן מסוים לא היה זר<sup style="color: gray;">290</sup>.
<h4>הסך מלך וכהן גדול</h4>
הסך מלך וכהן גדול - לסוברים שסיכה ונתינה הן שני אופנים שונים של נתינת השמן<sup style="color: gray;">291</sup> - לדעת הסוברים שסיכה נתרבתה לחיוב כרת<sup style="color: gray;">292</sup>, כתבו ראשונים שאף לר' יהודה חייב, שבחיוב סיכה נאמר: על בשר אדם לא ייסך<sup style="color: gray;">293</sup>, כל אדם במשמע, ואף אם אינו חשוב זר לגבי שמן המשחה<sup style="color: gray;">294</sup>, ולדעת הסוברים שסיכה לא נתרבתה לחיוב כרת, אלא שחייבים עליה משום נתינה<sup style="color: gray;">295</sup>, כתבו אחרונים שכיון שהנותן על מלך וכהן גדול לר' יהודה פטור, אף הסך פטור<sup style="color: gray;">296</sup>, ומצדדים אחרונים שאף על פי שפטור מכרת, מכל מקום לוקה, שהאזהרה בה נאמר על בשר אדם לא ייסך, כל אדם במשמעה<sup style="color: gray;">297</sup>.
מלך וכהן גדול שנתנו עליהם שמן, כתבו אחרונים שאף לר' יהודה אין פטור אלא הנותן עליהם את השמן, אבל הם - לסוברים שהניסך חייב<sup style="color: gray;">298</sup> - חייבים<sup style="color: gray;">299</sup>.
<h4>כשאינם טעונים משיחה</h4>
הנותן על מלך וכהן גדול שאינם טעונים משיחה בעת מינוים למלכות ולכהונה גדולה - על האופן בו מלך וכהן גדול אינם טעונים משיחה, ע"ע מלך וע' כהן גדול<sup style="color: gray;">300</sup> - יש מן האחרונים שכתבו שאף לר' יהודה חייב, שכיון שאינם טעונים משיחה הרי הם זרים לגבי שמן המשחה<sup style="color: gray;">301</sup>, ויש מן האחרונים שמצדדים שאף בהם לר' יהודה פטור, שמלך וכהן גדול שאינם טעונים משיחה, הרי הם כאילו נמשחו, ולפיכך אינם חשובים זרים<sup style="color: gray;">302</sup>.
<h4>במקום שאינו ראוי למשיחה</h4>
הנותן על מלך וכהן גדול במקום בגופם שאינו ראוי למשיחה, כגון על מעיהם וכיוצא בזה - שהמשיחה היא על ראשם<sup style="color: gray;">303</sup> - מצדדים אחרונים שאף לר' יהודה חייב, ואין פטור לר' יהודה אלא הנותן עליהם במקום שמושחים אותם<sup style="color: gray;">304</sup>.
<h4>במשיחת מלך למלכות</h4>
משיחת מלך למלכות, אף לסוברים שאין לה מקור מן התורה<sup style="color: gray;">305</sup>, כתבו ראשונים שאין בה איסור משום סיכה משמן המשחה אלא היא מותרת, שנאמר: על בשר אדם<sup style="color: gray;">306</sup>, ומלך במשיחתו למלכות אינו בכלל אדם<sup style="color: gray;">307</sup>.
<h4>בשמן שנעשתה בו משיחה</h4>
שמן שנמשח בו כהן גדול והוא על ראשו, אמר רב חנניא שהנוטל ממנו וסך בו חייב<sup style="color: gray;">308</sup>, ואמר רב אשי, שהיינו משום שנאמר בכהן גדול הנמשח בשמן המשחה: כי נזר שמן משחת אלהיו עליו<sup style="color: gray;">309</sup>, אף כשהוא עליו קראתו תורה שמן המשחה, ללמד שהוא בקדושתו אף אחר שנמשח בו כהן<sup style="color: gray;">310</sup>. שמן שנמשחו בו מלך ומשוח מלחמה והוא על ראשם, נחלקו אחרונים בדעת ראשונים אם הסך ממנו חייב: יש שכתבו שחייב, שלמדים מכהן גדול לשאר משיחות<sup style="color: gray;">311</sup>, ויש שכתבו שפטור<sup style="color: gray;">312</sup>, לפי שלא דרשו מנזר שמן משחת אלהיו עליו שאף אחר המשיחה השמן בקדושתו, אלא בכהן גדול בלבד, וכשם שלדינים אחרים אמרו ש"עליו" היינו כהן גדול בלבד ולא משוח מלחמה<sup style="color: gray;">313</sup>, ועוד, שלא דרשו שהשמן בקדושתו לעולם אלא בכהן גדול שהוא בקדושתו לעולם ואף בזמן שעבר מכהונתו, לסוברים כן<sup style="color: gray;">314</sup>, אבל מלך שכל שעבר מכהונתו הרי הוא כהדיוט<sup style="color: gray;">315</sup>, אין דורשים בו כן<sup style="color: gray;">316</sup>, ולטעם זה כתבו שמשוח מלחמה לסוברים שהוא בקדושתו לעולם ואף בזמן שעבר מכהונתו<sup style="color: gray;">317</sup>, חייבים על סיכה מהשמן בו נמשח<sup style="color: gray;">318</sup>.
בשעה שכבר לא היה השמן בראש הכהן, אלא נשר/נפל/הלך משם למקומות אחרים שבגופו כגון זקנו, משמע מדברי ראשונים שהנוטל מן השמן וסך, חייב, שכל זמן שלא יבש השמן הוא בקדושתו<sup style="color: gray;">319</sup>, ויש מן האחרונים שכתבו שפטור, שהכתוב "עליו" ממנו דרשו שכל זמן שהשמן עליו הוא בקדושתו, היינו כשהוא על ראשו<sup style="color: gray;">320</sup>.
<h4>בשמן שסכו בו באיסור</h4>
זר שסך בשמן המשחה באיסור, ונטל זר אחר מאותו השמן וסך בו, יש שכתבו שאף לסוברים שהדרשה שהשמן בקדושתו אף אחר המשיחה אינה בכהן בלבד<sup style="color: gray;">321</sup>, לא דרשו כן אלא בסיכה של מצוה, אבל בסיכה של איסור אין דורשים כן, אלא השמן מתחלל מקדושתו בסיכה זו ויוצא לחולין, ולפיכך אחר שסך פטור<sup style="color: gray;">322</sup>, ויש שכתבו שהדבר תלוי במחלוקת שנחלקו ראשונים אם דבר קודש שנעשה בו שימוש שלא כדינו יוצא לחולין על ידי כן<sup style="color: gray;">323</sup>. ויש מצדדים שאף בסיכה של איסור דורשים שהשמן אינו מתחלל אלא הוא בקדושתו, ולפיכך אחר שסך חייב<sup style="color: gray;">324</sup>.
העושה שמן המשחה והסך משמן המשחה בהעלם אחד, אמר ר' אלעזר אמר ר' הושעיא שחייב שתי חטאות, שאף על פי שהתורה כללה את שניהם בכרת אחד, שנאמר: איש אשר ירקח כמהו ואשר יתן ממנו על זר ונכרת מעמיו<sup style="color: gray;">325</sup>, כיון שאת האיסור לעשותם אמרה תורה בשני לאוים חלוקים, שנאמר: על בשר אדם לא ייסך ובמתכנתו לא תעשו כמהו<sup style="color: gray;">326</sup>, הרי הם חלוקים אף לענין קרבן<sup style="color: gray;">327</sup>.
<h3><b>המשיחה</b></h3>
משיחה היא נתינת שמן על אדם בעת שמתמנה למינוי מסוים, ועל חפץ בעת שמתחנך לעבודה מסוימת, ועי' להלן על הנמשחים. משיחה נעשית בדרך כלל בשמן המשחה - עליו, עי' ערכו - אולם מצינו גם משיחה הנעשית בשמן אחר, עליה עי' להלן.
<h4>מהותה</h4>
במהות המשיחה כתבו ראשונים, שענינה פעולה המורה על גדולת הדבר הנמשח<sup style="color: gray;">328</sup>.
<h4>כמצוה</h4>
המשיחה בשמן את הטעונים משיחה, יש מן האחרונים שכתבו בדעת ראשונים שהיא המצוה האמורה בשמן המשחה<sup style="color: gray;">329</sup> - על הכתובים מהם דורשים מצוה בשמן המשחה, עי' לעיל/ע"ע שמן המשחה<sup style="color: gray;">330</sup> - ויש סוברים שאינה מצוה, אלא עשיית השמן היא המצוה<sup style="color: gray;">331</sup>. משיחת מלך, נראה מדברי ראשונים - לסוברים שהמשיחה היא מצוה - שהיא בכלל המצוה<sup style="color: gray;">332</sup>, וכתבו אחרונים שהיינו לדעת הסוברים שהמקור למשיחת מלך הוא מדרשות הפסוקים שנאמרו במשיחה, אבל לסוברים שאין לה מקור מן התורה - על החולקים בכך, עי' להלן - אין היא מצוה<sup style="color: gray;">333</sup>.
<h4>פועלת פעולה עולמית</h4>
משיחה בשמן המשחה, כתבו אחרונים שהיא מקדשת את הנמשח בקדושה לעולם, ומטעם זה כהן גדול שנמשח בשמן המשחה ועבר מחמת מום, נוהגים בו דיני כהן גדול<sup style="color: gray;">334</sup> - לסוברים שאין דין זה נוהג אלא בכהן גדול שנמשח בשמן המשחה, אבל כהן גדול שלא נמשח בשמן המשחה אלא נתרבה בבגדים בלבד, אם עבר מחמת מומו אינו ככהן גדול<sup style="color: gray;">335</sup> - ומטעם זה חלקי המשכן אף בזמן שאין משתמשים בהם, הרי הם בקדושתם ואסור לטמא לגעת בהם<sup style="color: gray;">336</sup>, ומטעם זה כלי שרת שהיו בימי משה ונתקדשו על ידי משיחה בשמן המשחה, אף אם נשתמשו בהם גויים - והשתמשות גויים בכלי שרת שמהזמן שלאחר הקמת המשכן, שאינם טעונים משיחה אלא מתקדשים על ידי העבודה בהם<sup style="color: gray;">337</sup>, מוציאה את הכלים לחולין, לסוברים כן<sup style="color: gray;">338</sup> - הרי הם בקדושתם<sup style="color: gray;">339</sup>.
על פעולת המשיחה בנמשחים, ועל דינים שונים הנוהגים בנמשחים מחמת המשיחה, עי' בערכים המיוחדים לכל נמשח ונמשח.
<h3><b>הנמשחים</b></h3>
משיחה מצינו במשכן* ובכליו, באהרן, ובבניו - לסוברים כן - בכהן-גדול*, במלך* ובמשוח-מלחמה*, וכדלהלן.
<h4>המשכן וכליו</h4>
המשכן וכליו, ציותה תורה למושחם בשמן המשחה כדי לקדשם<sup style="color: gray;">340</sup>, שנאמר בשמן המשחה: ומשחת בו את אהל מועד ואת ארון העדות ואת השלחן ואת כל כליו ואת המנרה ואת כליה ואת מזבח הקטרת ואת מזבח העלה ואת כל כליו ואת הכיר ואת כנו וקדשת אתם והיו קדש קדשים<sup style="color: gray;">341</sup>.
משיחת כלי המשכן קידשה את הכלים, הן בקדושת הגוף, לסוברים כן<sup style="color: gray;">342</sup>, הן לקדש את הנוגע בהם<sup style="color: gray;">343</sup>, הן להכשירם לעבודות הטעונות כלי שרת<sup style="color: gray;">344</sup>.
<h4>חלקי המשכן שנמשחו</h4>
בחלקי המשכן שנמשחו, נחלקו אחרונים: יש סוברים שכל חלקי המשכן נמשחו<sup style="color: gray;">345</sup>, ויש שמשמע מדבריהם שלא נמשחו אלא יריעות המשכן, שהן בלבד חשובות משכן<sup style="color: gray;">346</sup>.
<h4>המידות שהיו במשכן</h4>
המידות שהיו במשכן ונמשחו - על כך שמידות הלח נמשחו, ומידות היבש נחלקו תנאים אם נמשחו, ע"ע כלי שרת<sup style="color: gray;">347</sup> - לדעת הסוברים שמשיחת הכלים לא היתה במקום כלשהו בהם בלבד, אלא הכלים כולם נמשחו<sup style="color: gray;">348</sup>, נחלקו תנאים אם נמשחו הן מבפנים והן מבחוץ: ר' יאשיה סובר שמידות הלח נמשחו בין מבפנים ובין מבחוץ, ומידות היבש נמשחו מבפנים ולא נמשחו מבחוץ, שנאמר: וימשחם ויקדש אתם<sup style="color: gray;">349</sup>, אותם משמע בתוך הכלי בלבד, וללמד על מידות היבש שלא נמשחו אלא מבפנים, ור' יונתן סובר שמידות הלח נמשחו מבפנים ולא נמשחו מבחוץ, שנאמר אתם, למעט מידות הלח מבחוץ, ולדעתו מידות היבש לא נמשחו כלל<sup style="color: gray;">350</sup>, ולדעת הסוברים שמשיחת הכלים היתה במקום כלשהו בהם בלבד<sup style="color: gray;">351</sup>, כתבו אחרונים שהכל מודים שנמשחו במקום כלשהו בהם בלבד, אלא שכלי שקדושתו אינה אלא בתוכו יש למושחו במקום כלשהו בתוכו<sup style="color: gray;">352</sup>.
<h4>כלי המשכן והמקדש שמלאחר חנוכת המשכן</h4>
כלי המשכן והמקדש לא הוצרכו למשיחה אלא בחנוכת המשכן, אבל כלים הנעשים מאותה שעה ואילך אינם טעונים משיחה, אלא העבודה בהם מחנכתם<sup style="color: gray;">353</sup>, שנאמר: אשר ישרתו בם בקדש<sup style="color: gray;">354</sup>, הכתוב תלאם בשירות, ואי אפשר לומר שטעונים משיחה ועבודה, שנאמר: וימשחם ויקדש אותם<sup style="color: gray;">355</sup>, ומשמע שהם בלבד במשיחה, אבל לדורות אפשר אף בלא משיחה, וכן אי אפשר לומר שלדורות או במשיחה או בעבודה, שהרי הכתוב תלאם בשירות, אלא לדורות מתקדשים על ידי העבודה בהם בלבד<sup style="color: gray;">356</sup>, ואמרו בספרי בגדר הדבר, שמעיקר הדין אף הכלים שמכאן ואילך טעונים משיחה, אלא שהמשיחה שמשח משה את הכלים שהיו בחנוכת המשכן, מקדשת את כל הכלים שלעתיד לבא<sup style="color: gray;">357</sup>, וכתבו אחרונים שיש תנאים שחולקים בגדר הדרשה, וסוברים שהיא מיעוט שהכלים שמימות משה ואילך אינם טעונים משיחה<sup style="color: gray;">358</sup>, וכתבו ראשונים שכיון שאין הכלים טעונים משיחה, אף כשהיה שם שמן המשחה, לא היו מושחים אותם<sup style="color: gray;">359</sup>, ויש אחרונים שכתבו שאף על פי שאין הכלים טעונים משיחה, מכל מקום אם היה שם שמן המשחה היו מושחים בו<sup style="color: gray;">360</sup>. ויש שכתבו שנחלקו תנאים אם הכלים שמחנוכת המשכן ואילך טעונים משיחה, ויש תנאים שסוברים שאף הכלים שמחנוכת המשכן ואילך אינם מתקדשים אלא במשיחה<sup style="color: gray;">361</sup>.
כלי המשכן שעשה משה ונמשחו בשמן המשחה, אם לאחר מכן יצאו לחולין - על האופן בו כלי שרת יוצא לחולין, ע"ע כלי שרת<sup style="color: gray;">362</sup> - יש מן האחרונים שכתבו שאין הם מתקדשים אלא במשיחה בלבד, שאותם הטעינה תורה משיחה<sup style="color: gray;">363</sup>, ויש מצדדים שאף הם מתקדשים בעבודה<sup style="color: gray;">364</sup>.
<h4>אהרן ובניו</h4>
אהרן הכהן, ציותה תורה למושחו בשמן המשחה כדי לקדשו לכהונתו<sup style="color: gray;">365</sup>, שנאמר: ואת אהרן ואת בניו תמשח וקדשת אתם לכהן לי<sup style="color: gray;">366</sup>. בני אהרן, נחלקו ראשונים אם ציותה תורה למושחם כדי לקדשם לכהונתם: יש סוברים שציותה תורה למושחם, שהרי נאמר ואת בניו תמשח<sup style="color: gray;">367</sup>, ויש סוברים שלא ציותה תורה למושחם, שהרי לא מצינו בתורה שנעשתה משיחה אלא באהרן בלבד, אבל בבניו לא מצינו משיחה<sup style="color: gray;">368</sup>, ומה שנאמר ואת בניו תמשח, היינו בהזאות שהזו מהשמן ומדם איל המילואים על אהרן ובניו בשבעת ימי המילואים - על הזאות אלו ע"ע הזאה<sup style="color: gray;">369</sup> - אבל לא במשיחה<sup style="color: gray;">370</sup>.
בני אהרן, הואיל ונמשחו בשמן המשחה, מצדדים ראשונים שדינם ככהן גדול וכמשוח מלחמה שאסורים בפריעה ופרימה - על גדר האיסור, ע"ע כהן גדול<sup style="color: gray;">371</sup> - שנאמר בבני אהרן: ראשיכם אל תפרעו ובגדיכם לא תפרמו וכו' כי שמן משחת ה' עליכם<sup style="color: gray;">372</sup>, ויש מצדדים שמותרים בפריעה ופרימה, ככהן הדיוט<sup style="color: gray;">373</sup>, ובימי המילואים בלבד היו אסורים בפריעה ופרימה<sup style="color: gray;">374</sup>.
בזמן תחיית-המתים*, אמר רבי יהודה בתורת כהנים, שאין אהרן ובניו צריכים משיחה נוספת, אלא הם עומדים בקדושתם, שנאמר: זאת משחת אהרן ומשחת בניו<sup style="color: gray;">375</sup>, היא בלבד<sup style="color: gray;">376</sup>, ויש מן הראשונים שמשמע מדבריהם שאהרן ובניו ימשחו לכהונה פעם נוספת, שבשעה שמתו בטלה משיחתם<sup style="color: gray;">377</sup>.
<h4>כהן גדול</h4>
כהן גדול, בעת שמתמנה לכהונתו מושחים אותו בשמן המשחה<sup style="color: gray;">378</sup>, שנאמר: והכהן הגדול מאחיו אשר יוצק על ראשו שמן המשחה<sup style="color: gray;">379</sup>. על כך שבזמן שאין שם שמן המשחה, אין המשיחה מעכבת, אלא ממנים אותו בריבוי בגדים, ובזמן שיש שם שמן המשחה יש סוברים שהמשיחה מעכבת ויש סוברים שאינה מעכבת, ע"ע כהן גדול<sup style="color: gray;">380</sup>.
היה אביו כהן גדול ומת ונתמנה תחתיו - על כך שבן קם תחת אביו לכהונה גדולה, ועל האופנים שאינו קם תחתיו, ע"ע כהן גדול - הרי הוא טעון משיחה, שנאמר: והכהן המשיח תחתיו מבניו, אף בנו של כהן גדול אינו נעשה כהן גדול אלא אם כן נמשח<sup style="color: gray;">381</sup>.
כהן שנמשח בעודו הדיוט מאיזה טעם, כגון שנעשה משוח מלחמה, כתבו אחרונים שאינו טעון משיחה בכדי להתמנות לכהן גדול, אלא הוא מתמנה בריבוי בגדים בלבד, שעל ידי המשיחה הראשונה הוא חשוב משוח, ולפיכך אלעזר הכהן, הואיל ונמשח בשמן המשחה בימי המילואים, אף בשעה שנתמנה לכהונה גדולה, לא היה טעון משיחה נוספת<sup style="color: gray;">382</sup>, וכן פנחס שנמשח כמשוח מלחמה - לסוברים כן<sup style="color: gray;">383</sup> - אף בשעה שנתמנה לכהונה גדולה - לסוברים כן<sup style="color: gray;">384</sup> - לא היה טעון משיחה נוספת<sup style="color: gray;">385</sup>.
בגדר משיחת כהן גדול כתבו אחרונים, שענינה לקדש הכהן בקדושת "כהן משיח", ש ומלבד זאת היא המעשה בו הכהן מתמנה לכהונה גדולה, ויש מן האחרונים שכתבו שהמשיחה אינה מעשה המינוי<sup style="color: gray;">386</sup>.
<h4>משיחת מלך</h4>
מלך, בעת שמתמנה למלכותו מושחים אותו בשמן המשחה<sup style="color: gray;">387</sup>, וכן מצינו בדוד: ויקח שמואל את קרן השמן וימשח אתו<sup style="color: gray;">388</sup>, וכן בשלמה נאמר: ויקח צדוק את קרן השמן מן האהל וימשח את שלמה<sup style="color: gray;">389</sup>, וכן ביואש מלך יהודה נאמר: וימליכו אתו וימשחהו<sup style="color: gray;">390</sup>, וכל אותן משיחות היו בשמן המשחה<sup style="color: gray;">391</sup>.
<h4>מקורה</h4>
במקור הדבר שמלך נמשח בשמן המשחה, יש ראשונים שכתבו שהוא מהכתוב: שמן משחת קדש יהיה זה לי<sup style="color: gray;">392</sup>, ולא אמרה תורה יהיה לאהרן ולבניו, ללמד שיהיה לכל מי שיבחר בו ה' למשיח קדשו, ואף המלך בכלל, כמו שנאמר: מצאתי דוד עבדי בשמן קדשי משחתיו<sup style="color: gray;">393</sup>, ויש מן האחרונים שכתב שלמדים גזרה שוה, שנאמר בשמן המשחה: יהיה זה<sup style="color: gray;">394</sup>, ובדוד נאמר: קום משחהו כי זה הוא<sup style="color: gray;">395</sup>, או בגזרה שוה, שנאמר בשמן: יהיה זה לי, ובדוד נאמר: כי ראיתי בבניו לי מלך<sup style="color: gray;">396</sup>, וכן נאמר בדוד: ומשחת לי<sup style="color: gray;">397</sup>, ויש מן הראשונים שכתבו, שכך היתה קבלה ביד ישראל<sup style="color: gray;">398</sup>. ויש ראשונים שנראה מדבריהם, וכן כתבו אחרונים בדעתם, שמשיחת מלך אין לה מקור מן התורה<sup style="color: gray;">399</sup>.
<h4>גדרה</h4>
בגדר משיחת מלך, לסוברים שאין למשיחת מלך מקור מן התורה<sup style="color: gray;">400</sup>, כתבו אחרונים שאין היא אלא רשות בעלמא למושחו, אבל אינה מכלל מעשה המינוי<sup style="color: gray;">401</sup>, ולסוברים שיש לה מקור מן התורה<sup style="color: gray;">402</sup>, יש מן האחרונים שסוברים שהמשיחה היא המעשה בו במלך מתמנה למלכות<sup style="color: gray;">403</sup>, ויש מן האחרונים שסוברים שהמשיחה נעשית בעת שמתמנה המלך למלכות, כדי שיראו העם מפניו, וכדי להחשיבו "משיח", אבל אין היא המעשה בו מתמנה המלך למלכות<sup style="color: gray;">404</sup>.
<h4>ביורש</h4>
היה אביו או מורישו מלך ומת והרי הוא קם תחתיו למלוך - על כך שיורש קם תחת מורישו למלוך, ע"ע חזקת שררה<sup style="color: gray;">405</sup> וע' מלך - אין הוא טעון משיחה<sup style="color: gray;">406</sup>, ובטעם הדבר אמרו בירושלמי שדורשים: קום משחהו כי זה הוא<sup style="color: gray;">407</sup>, הוא טעון משיחה ואין בנו טעון משיחה<sup style="color: gray;">408</sup>, ובדעת הבבלי נחלקו אחרונים: יש שנראה מדבריהם שהיינו משום שאין טעון משיחה אלא המתמנה למלכות, לפי שהמשיחה היא המעשה בו המלך מתמנה למלכות, לסוברים כן<sup style="color: gray;">409</sup>, ובן מלך היורש את מלכות אביו אינו טעון מינוי למלכות, לסוברים כן<sup style="color: gray;">410</sup>, ויש שכתבו שהיינו משום שיורש מאביו את מעלת המשיחה<sup style="color: gray;">411</sup>.
<h4>במקום מחלוקת על היורש</h4>
מלך שמת והניח בן, והיתה שם מחלוקת על מלכות אותו הבן, ולאחר מכן נתמנה הבן למלכות, אף לסוברים שמחלוקת על המלכות אינה מבטלת את ירושת המלכות, ואף אינה מצריכה מינוי חדש למלך שהתמנה - על מחלוקת על היורש אם מבטלת את ירושת המלכות, ואם אף לסוברים שאינה מבטלת את המלכות מכל מקום מצריכה מינוי חדש, ועל החולקים על המלכות, ע"ע חזקת שררה<sup style="color: gray;">412</sup> - כתבו ראשונים שהבן המתמנה למלכות טעון משיחה, כדי לסלק את המחלוקת ולהודיע שהוא המלך<sup style="color: gray;">413</sup>.
<h4>עיכובה</h4>
משיחת מלך - לסוברים שלמדים אותה מהפסוקים<sup style="color: gray;">414</sup> - יש אחרונים שכתבו שהיא מעכבת במינוי המלכות, שאם לא נמשח המתמנה למלכות, אין הוא חשוב מלך<sup style="color: gray;">415</sup>.
<h4>מבית דוד</h4>
אין מושחים אלא מלכי בית דוד בלבד, אבל מלכי ישראל אין מושחים אותם<sup style="color: gray;">416</sup>, שנאמר בדוד: קום משחהו כי זה הוא<sup style="color: gray;">417</sup>, ודורשים, זה טעון משיחה ואין אחר טעון משיחה<sup style="color: gray;">418</sup>.
<h4>קודם שנבחר דוד</h4>
שאול המלך, שמלכותו היתה קודם שנבחר דוד - ומצינו שנמשח, שנאמר: ויקח שמואל את פך השמן ויצק על ראשו<sup style="color: gray;">419</sup> - נחלקו ראשונים ואחרונים אם נמשח בשמן המשחה: יש סוברים שנמשח בשמן המשחה<sup style="color: gray;">420</sup>, ואף על פי שאין מושחים בשמן המשחה אלא מלכי בית דוד, אין זה אלא מדוד ואילך, אבל קודם שנתמנה דוד מושחים בשמן המשחה<sup style="color: gray;">421</sup>, ויש סוברים שלא נמשח בשמן המשחה, ואותה שמצינו שנמשח היינו כדין משיחת מלכי ישראל, שיש מהם שנמשחים בשמן אפרסמון<sup style="color: gray;">422</sup>.
<h4>משיחת מלכי ישראל</h4>
מלכי ישראל, אף על פי שאין מושחים אותם בשמן המשחה, יש מהם שמושחים אותם בשמן אפרסמון<sup style="color: gray;">423</sup>, ואין מושחים כל מלך ממלכי ישראל בעת שמתמנה למלכותו, ואפילו לא היה אביו מלך ואין המלכות ירושה לו, אלא מלך שיש מחלוקת על מלכותו בלבד, וזה הטעם שיהוא נמשח למלכות, משום מחלוקת יורם בן אחאב שהיתה שם<sup style="color: gray;">424</sup>, ויש מן האחרונים שכתבו שזה הטעם ששאול נמשח בשמן אפרסמון - לסוברים כן<sup style="color: gray;">425</sup> - לפי שהיתה שם מחלוקת עם בני בליעל<sup style="color: gray;">426</sup>.
קודם שמלך דוד, יש מן האחרונים שכתבו שמושחים בשמן אפרסמון מלך בעת שמתמנה למלכותו, ולדעתם זה הטעם ששאול נמשח בשמן אפרסמון, לסוברים כן<sup style="color: gray;">427</sup>.
מלך ממלכי ישראל המולך על כל ישראל - כגון מלכות שאול שהיתה על כל ישראל - יש מן האחרונים שכתבו שמושחים אותו בשמן אפרסמון בעת שמתמנה למלכותו, ולדעתם זה הטעם ששאול נמשח בשמן אפרסמון, לסוברים כן<sup style="color: gray;">428</sup>.
<h4>משוח מלחמה</h4>
משוח מלחמה, בעת שמתמנה לכהונתו, מושחים אותו בשמן המשחה<sup style="color: gray;">429</sup>, וכתבו אחרונים שלמדים כן מהכתוב: אשר יוצק על ראשו שמן המשחה<sup style="color: gray;">430</sup>, ודורשים: זה משוח מלחמה<sup style="color: gray;">431</sup>.
משיחה מעכבת או אינה מעכבת, בכל אחד מהנמשחים, כאן או הפניה. נידון זה שייך להפניה הכללית שצריכה לבוא כאן על פעולת המשיחה בכל נמשח ונמשח (היינו חלות המשיחה) עי' בכל ע' מהנמשחים. (עי' הר אפרים הוריות סי' טז)
על כך שבנוסף למשיחה שנמשחו אהרן, וכן בניו - לסוברים כן<sup style="color: gray;">432</sup> - אף הזו עליהם משמן המשחה ודם איל המילואים, ועל כך שבנוסף למשיחה שנמשח המזבח כשאר הכלים<sup style="color: gray;">433</sup> אף הזו עליו משמן המשחה שבע פעמים, ע"ע הזאה*<sup style="color: gray;">434</sup> וע' מילואים.
<h3><b>אופן המשיחה</b></h3>
<h4>באהרן</h4>
משיחת אהרן לכהונה גדולה, נאמר בה: ויצק משמן המשחה על ראש אהרן וימשח אותו לקדשו<sup style="color: gray;">435</sup>, יציקה ומשיחה שתי נתינות מהשמן הן<sup style="color: gray;">436</sup>, יציקה היינו בכלי, ומשיחה היינו ביד<sup style="color: gray;">437</sup>, היציקה היא על ראשו, והמשיחה בין ריסי עיניו<sup style="color: gray;">438</sup>, ונחלקו תנאים בסדרן: יש סוברים שתחילה יוצקים על ראשו ולאחר מכן מושחים בין ריסי עיניו, שכך סדרן בכתוב, ויש סוברים שתחילה מושחים בין ריסי עיניו ולאחר מכן יוצקים על ראשו, שמשיחה עדיפה מיציקה, שמשיחה נוהגת אף בכלי שרת, אבל יציקה אינה נוהגת בכלי שרת<sup style="color: gray;">439</sup>. לדעת הסוברים שיוצק תחילה ולאחר מכן מושח, נחלקו בו מאיזה שמן הוא מושח: יש סוברים שנוטל מהשמן היצוק על ראש הכהן ומושח ממנו<sup style="color: gray;">440</sup>, ויש סוברים שנוטל שמן מהכלי ומושח ממנו<sup style="color: gray;">441</sup>.
משיחת אהרן, אמרו בגמרא שהיתה כמין "כי" יווני<sup style="color: gray;">442</sup> - שנחלקו בה ראשונים: יש סוברים שהיא בצורת x<sup style="color: gray;">443</sup>, ויש סוברים שהיא בצורת c<sup style="color: gray;">444</sup>, ויש סוברים שהיא בצורת ח<sup style="color: gray;">445</sup>, ויש שכתבו שהיא בצורת ט, כהפרשת אגודל מאצבע<sup style="color: gray;">446</sup>, ויש שכתבו שהיא כמין נ או כ<sup style="color: gray;">447</sup>, שלשת השיטות האחרונות ככל הנראה הם דעה אחת עם השיטה שזה c, ואם כן יש לאחד את כולם, אע"פ שתוספות במנחות עצמם הביאו זאת בזה אחר זה, אבל לא ממש מוכרח שכוונתם שהם פירושים חולקים זע"ז - ונחלקו ראשונים במקום בראש הכהן ובאופן בו מושחים אותו בצורת "כי": יש סוברים - לדעת הסוברים ש"כי יוונית" היינו c - שהיה מצרף את השמן שנתן בעין אחת לשמן שבראשו ומשם לשמן שבעין השניה, ועל ידי כן נעשה השמן בצורת c (או ח)<sup style="color: gray;">448</sup>, ויש שמשמע מדבריהם שאת השמן שיצק על הראש בלבד היה מושח על הראש בצורת c, שהיה מתחיל למשוח מצד אחד של הראש עד לעורף ומושח את העורף לאורכו, וחוזר ומושח את הצד השני של הראש, ואת אורך המצח אינו מושח<sup style="color: gray;">449</sup>, ויש סוברים שהמשיחה בצורת "כי יוונית" היא במשיחה שמשח בין עיניו, שהיה מושח בצורה זו את כל עין ועין, אבל את השמן שיוצק על הראש אין מושחים<sup style="color: gray;">450</sup>. ויש מן הראשונים שמשמע מדבריהם - לדעת הסוברים ש"כי יוונית" היינו x - שלא היה מושח בידו בצורה זו, אלא אחר שהיה יוצק על הראש היה השמן יורד על ראשו אילך ואילך בצורה זו<sup style="color: gray;">451</sup>.
<h4>בבני אהרן</h4>
בני אהרן, נחלקו ראשונים באופן משיחתם לכהונה: יש סוברים שנמשחו כדרך שנמשח אהרן<sup style="color: gray;">452</sup>, שנאמר: ומשחת אתם כאשר משחת את אביהם<sup style="color: gray;">453</sup>, ויש סוברים שנמשחו במשיחה באצבע, שנאמר בהם ומשחת אתם, אבל לא יצקו מהשמן על ראשם, שלא נאמרה יציקה אלא באהרן בלבד<sup style="color: gray;">454</sup>.
<h4>במשכן ובכליו</h4>
המשכן וכליו נמשחו במשיחה באצבע ולא ביציקה מן הכלי<sup style="color: gray;">455</sup>, וכתבו ראשונים ואחרונים שמשיחתם היתה כמין "כי יוונית" במקום כלשהו בהם<sup style="color: gray;">456</sup>, ויש מן האחרונים שכתבו שהמשכן כולו והכלים כולם נמשחו, ואף על פי שלא היה סיפק לכך מכמות השמן שהיתה י"ב לוג, הרי נס נעשה בשמן שכולו קיים לעולם<sup style="color: gray;">457</sup>.
המשכן, נחלקו אחרונים אם נמשח כשהוא מפורק או כשהוא מחובר: יש סוברים שנמשח כשהוא מפורק<sup style="color: gray;">458</sup>, ואינו צריך משיחה נוספת לאחר שהוקם, שנאמר: ויהי המשכן אחד<sup style="color: gray;">459</sup>, די לו במשיחה שכבר נמשח קודם שהוקם, ואינו טעון משיחה נוספת אחר הקמתו<sup style="color: gray;">460</sup>, ויש סוברים שנמשח כשהוא מחובר, שנאמר: ויהי המשכן אחד, ללמד שיש למשוח את המשכן אחר שנתחברו חלקיו ונעשה אחד<sup style="color: gray;">461</sup>.
<h4>בכהן גדול</h4>
כהן גדול, נמשח כדרך שנמשח אהרן, ביציקה ובמשיחה<sup style="color: gray;">462</sup>, שלמדים ממשיחת אהרן לכהונה גדולה למשיחת כהנים גדולים לדורות<sup style="color: gray;">463</sup>.
<h4>במשוח מלחמה</h4>
משוח מלחמה, משיחתו ככהן גדול<sup style="color: gray;">464</sup>, שנאמרה בו יציקה על ראשו, בכתוב: אשר יוצק על ראשו שמן המשחה<sup style="color: gray;">465</sup>, ודורשים: זה משוח מלחמה<sup style="color: gray;">466</sup>, ומשמע שמשיחתו שוה למשיחת כהן גדול שנאמרה בו יציקה<sup style="color: gray;">467</sup>.
<h4>במלך</h4>
משיחת מלך אמרו בגמרא שהיא בנתינת שמן על ראשו כעין נזר<sup style="color: gray;">468</sup>, כדמות עיגול סביב על ראשו<sup style="color: gray;">469</sup>, ונחלקו ראשונים: יש שכתבו שמשיחתו באצבע ולא ביציקה מן הכלי<sup style="color: gray;">470</sup>, ויש מן הראשונים שכתבו שאף מלך יוצקים שמן מכלי על ראשו ומושחים באצבע בין ריסי עיניו כעין נזר<sup style="color: gray;">471</sup>.
<h4>שיעורה</h4>
שיעור השמן הנצרך למשיחת מלכים וכהנים - וכן למשכן וכליו, לדעת הסוברים שנמשחו במקום כלשהו בהם<sup style="color: gray;">472</sup> - היא בכל שהוא<sup style="color: gray;">473</sup>, ויש מן הראשונים שכתב, ששיעור משיחת מלך הוא מלא הקרן בה הוא נמשח<sup style="color: gray;">474</sup>.
<h3><b>עשייתה</b></h3>
<h4>הזמן בו נמשח המשכן</h4>
המשכן וכליו נמשחו בשבעת ימי המילואים<sup style="color: gray;">475</sup>, שנאמר בימי המילואים: ויקח משה את שמן המשחה וימשח את המשכן ואת כל אשר בו ויקדש אתם וכו' וימשח את המזבח ואת כל כליו ואת הכיר ואת כנו לקדשם<sup style="color: gray;">476</sup>, ונחלקו אחרונים: יש שכתבו שמשיחה זו נעשתה בכל יום משבעת ימי המילואים<sup style="color: gray;">477</sup>, שכך נצטוה משה, ונרמז הדבר בכתוב: ומשחת אתו לקדשו שבעת ימים תכפר על המזבח וקדשת אתו<sup style="color: gray;">478</sup>, לקדשו מיותר שהרי נאמר וקדשת אתו, ונרמז כאן שאף המשכן וכליו, כיון שטעונים קידוש, טעונים משיחה שבעה ימים<sup style="color: gray;">479</sup>, ויש שנראה מדבריהם שלא נצטוו לעשות משיחה זו בכל יום ויום מימי המילואים, אלא פעם אחת בלבד, ולפיכך כלי המשכן לא נמשחו אלא פעם אחת, אבל המשכן, הואיל ופירקו משה בכל יום מימי המילואים והקימו מחדש - על כך, ועל מנין הפעמים שפירק והקים משה את המשכן בכל יום, ע"ע מילואים - משח אותו בכל הקמה והקמה, וכן המזבח, הואיל וכשנתפרק המשכן אף הוא נתפרק ממקומו, שהרי היה מחובר בקרקע, נמשח בכל הקמה והקמה<sup style="color: gray;">480</sup>.
<h4>בשמיני למילואים</h4>
ביום השמיני למילואים, לדעת הסוברים שהוא א' בניסן<sup style="color: gray;">481</sup>, נחלקו אחרונים אם נצטוה משה למשוח בו את המשכן וכליו: יש סוברים שנצטוה למושחם אף בשמיני, מלבד המשיחה שבשבעת ימי המילואים, שנאמר: ביום החדש הראשון באחד לחדש וכו' ומשחת את המשכן ואת כל אשר בו וכו'<sup style="color: gray;">482</sup>, ויש סוברים שלא נצטוה למושחם בשמיני<sup style="color: gray;">483</sup>, והכתוב ומשחת את המשכן וכו', היינו בשבעת ימי המילואים<sup style="color: gray;">484</sup>. אף לסוברים שנצטוה למושחם בשמיני, לא נאמרה משיחה זו אלא למצוה ולא לעכב<sup style="color: gray;">485</sup>.
בשמיני למילואים, נחלקו אחרונים בדעת הירושלמי אם המשכן וכליו נמשחו בו: א) יש שכתבו שלדעת הסוברים שהוא בא' בניסן<sup style="color: gray;">486</sup>, נחלקו בכך תנאים בירושלמי, שיש סוברים שנמשחו, שהרי נצטוו למושחו באותו יום, לסוברים כן<sup style="color: gray;">487</sup>, ולכך נאמר במשכן: וימשח אותו<sup style="color: gray;">488</sup>, שמקרא מיותר הוא, שהרי נאמר: וימשחם<sup style="color: gray;">489</sup>, ובא ללמד שאף בשמיני משחו, ויש סוברים שלא נמשח, ואף על פי שנצטוה למושחם, לסוברים כן, מכל מקום הואיל ולא נאמרה משיחה זו אלא למצוה, לגודל חביבות אותו היום לפני ה', החשיב להם כאילו משחוהו, ולכך נאמר וימשח אותו, ומשמע מדבריהם שלסוברים שהוא בח' בניסן<sup style="color: gray;">490</sup>, לא נמשחו בו המשכן וכליו, שהרי לדעה זו לא נצטוו למושחו באותו יום<sup style="color: gray;">491</sup>. ב) ויש סוברים, שמחלוקת התנאים בירושלמי אינה אלא במשכן ובמזבח בלבד, שיש סוברים שנמשחו - ואף לסוברים ששמיני למילואים הוא ח' בניסן - הואיל ולדעתם פירק משה את המשכן והקימו באותו היום - על הדעות החולקות בדבר, ע"ע מילואים - ובעת הקמת המשכן והמזבח בימי המילואים יש למושחם<sup style="color: gray;">492</sup>, ויש סוברים שלא נמשחו, שלדעתם בשמיני לא פירק משה את המשכן<sup style="color: gray;">493</sup>, אבל כלי המשכן, שבפירוקו לא אירע בהם דבר, לא הוצרכו למשיחה, ולדברי הכל לא נמשחו בשמיני<sup style="color: gray;">494</sup>. ג) ויש סוברים, שאף במשכן ובמזבח לא נחלקו תנאים, לפי שהכל מודים שפירק משה את המשכן בשמיני והקימו, ומשח את המשכן והמזבח<sup style="color: gray;">495</sup>.
משיחת המשכן והמזבח שבכל הקמה שהקימו את המשכן, יש מן האחרונים שכתבו - לדעת הסוברים שהמשכן נמשח כשהוא מפורק<sup style="color: gray;">496</sup> - שנחלקו בה תנאים בירושלמי, שתנא קמא סובר שהיתה קודם הקמתו, ור' יוסי בן ר' יהודה סובר שהיתה שתי פעמים, קודם הקמתו ולאחר הקמתו, ואף המשיחה שלאחר הקמתו אינה כשהמשכן מחובר בדוקא, אלא לסוברים שמשיחת המשכן אינה במקום כלשהו בו אלא בכולו<sup style="color: gray;">497</sup>, אחר שהקים משה את המשכן בכל יום היה חוזר ומפרקו כדי למשחו שוב אחר הקמתו מכל צדדיו<sup style="color: gray;">498</sup>.
<h4>הזמן בו נמשח אהרן</h4>
אהרן הכהן נמשח בשבעת ימי המילואים<sup style="color: gray;">499</sup>, שנאמר בימי המילואים: ויצק משמן המשחה על ראש אהרן וימשח אתו לקדשו<sup style="color: gray;">500</sup>. המשיחה היתה בכל יום מימי המילואים<sup style="color: gray;">501</sup>, וכתבו ראשונים שלמדים כן ממה שדרשו לענין כהן המתמנה לכהונה גדולה שמושחים אותו שבעה ימים, מהכתוב: למשחה בהם ולמלא בם את ידם<sup style="color: gray;">502</sup>, הוקשה משיחה לריבוי בגדים (אם זה ערך יש לסמן *), מה ריבוי בגדים שבעה ימים, שנאמר: שבעת ימים ילבשם הכהן תחתיו מבניו<sup style="color: gray;">503</sup>, אף משיחה שבעה, או שלמדים סתום מן המפורש, כשם שריבוי בגדים מפורש שהוא שבעה, כך משיחה שבעה<sup style="color: gray;">504</sup>, ומשמע שאף משיחת אהרן היתה שבעה ימים<sup style="color: gray;">505</sup>, ויש שכתבו שלמדים כן מהכתוב: כאשר עשה ביום הזה צוה ה' לעשות לכפר עליכם<sup style="color: gray;">506</sup>, והיינו שכל מה שעשו ביום הראשון מימי המילואים, צוה ה' לעשותו בכל יום ויום מהם<sup style="color: gray;">507</sup>.
בשמיני למילואים, לדעת הסוברים שהוא בא' בניסן<sup style="color: gray;">508</sup>, יש מן האחרונים שמשמע מדבריהם שאהרן נמשח בו, מלבד המשיחה שבשבעת ימי המילואים, שנאמר: ביום החדש הראשון באחד לחדש וכו' ומשחת אתו<sup style="color: gray;">509</sup>, ויש ראשונים ואחרונים שמשמע מדבריהם שלא נמשח בשמיני, שהכתוב ומשחת אתו היינו בשבעת ימי המילואים<sup style="color: gray;">510</sup>.
<h4>הזמן בו נמשחו בני אהרן</h4>
בני אהרן, לסוברים שמלבד ההזיה שהזו עליהם בשבעת ימי המילואים, אף נמשחו<sup style="color: gray;">511</sup>, נחלקו ראשונים ואחרונים אימתי נמשחו: א) יש ראשונים שסוברים שנמשחו בשבעת ימי המילואים, בכל יום מהם, ובשמיני למילואים לא נמשחו, כמשיחת אהרן שהיתה בשבעת ימי המילואים ובשמיני לא נמשח, לסוברים כן<sup style="color: gray;">512</sup>, שנאמר: ומשחת אתם כאשר משחת את אביהם<sup style="color: gray;">513</sup>. ב) ויש מן האחרונים שכתבו, שלסוברים שא' בניסן הוא היום הראשון לשבעת ימי המילואים, בני אהרן נמשחו בשבעת ימי המילואים, שנאמר: ביום החדש הראשון באחד לחדש וכו' ומשחת אתם כאשר משחת את אביהם, ולסוברים שא' בניסן הוא שמיני למילואים, נמשחו בשמיני למילואים<sup style="color: gray;">514</sup>, ומהם יש שכתבו שנחלקו בדבר תנאים בירושלמי, שר' יוסי סובר שנמשחו בשבעת ימי המילואים, שלדעתו א' בניסן הוא הראשון לשבעת ימי המילואים, ור' יהודה סובר שנמשחו בשמיני למילואים, שלדעתו א' בניסן הוא השמיני למילואים<sup style="color: gray;">515</sup>.
<h4>משך משיחת כהן גדול</h4>
כהן גדול, לכתחילה מושחים אותו שבעה ימים רצופים<sup style="color: gray;">516</sup>, שנאמרו בכהן משיחה וריבוי בגדים - על ריבוי הבגדים הנעשה בכהן המתמנה לכהונה גדולה, ע"ע כהן גדול<sup style="color: gray;">517</sup> - ובריבוי בגדים פירשה תורה שהוא שבעת ימים, שנאמר: שבעת ימים ילבשם הכהן תחתיו מבניו<sup style="color: gray;">518</sup>, ובמשיחה לא פירשה תורה כמה ימים היא, ולמדים סתום מן המפורש, או משום שנאמר: למשחה בהם ולמלא בם את ידם<sup style="color: gray;">519</sup>, מילוי ידים היינו ריבוי בגדים, והוקשו משיחה וריבוי בגדים זה לזה, כשם שריבוי בגדים שבעה ימים, כך משיחה שבעה ימים, ובדיעבד אפילו נמשח פעם אחת בלבד נעשה כהן גדול, שנאמר: אשר ימשח אתו<sup style="color: gray;">520</sup>, כל שנמשח הרי הוא כהן גדול<sup style="color: gray;">521</sup>. על דין הכהן באותם שבעה ימים שנמשח בהם, ע"ע כהן גדול<sup style="color: gray;">522</sup>.
משוח מלחמה, כתבו אחרונים שנמשח פעם אחת בלבד, ואינו טעון משיחה שבעה ימים, שהואיל ולא למדו משיחה שבעה אלא מריבוי בגדים<sup style="color: gray;">523</sup>, משוח מלחמה הואיל ואינו משמש בשמונה בגדים אלא בארבעה<sup style="color: gray;">524</sup>, אין למדים את משיחתו מריבוי בגדים<sup style="color: gray;">525</sup>, ויש מן האחרונים שנראה מדבריהם שמשיחתו לכתחילה שבעה ימים ככהן גדול, שמשוח מלחמה בכלל כהן גדול לענין המקראות שנאמרו במשיחה<sup style="color: gray;">526</sup>.
<h4>ביום</h4>
כהן גדול אין מושחים אותו אלא ביום, שנאמר: ביום המשח אותו<sup style="color: gray;">527</sup>. במלך ומשוח מלחמה, נחלקו אחרונים אם כיון שבמשיחתם לא נאמר ביום, מושחים אותם אף בלילה: יש סוברים שמושחים אותם אף בלילה<sup style="color: gray;">528</sup>, ויש סוברים שאינם נמשחים אלא ביום, לפי שהדרשה "ביום המשח" היא בכל הנמשחים<sup style="color: gray;">529</sup>, ועוד - אף אם הדרשה אינה בכל הנמשחים - שמשוח מלחמה בכלל כהן גדול לענין המקראות שנאמרו במשיחה<sup style="color: gray;">530</sup>, ובמלך יש ללמוד ממה שנאמר במשיחת שאול: ויהי כעלת השחר וכו' ויקח שמואל את פך השמן ויצק על ראשו<sup style="color: gray;">531</sup>.
המשכן וכליו, כתבו אחרונים שלא נמשחו אלא ביום, שאף בהם נאמר: ביום המשח אותו<sup style="color: gray;">532</sup>.
<h4>המקום בו נעשית</h4>
משיחת מלך, נעשית בסמוך למעיין<sup style="color: gray;">533</sup>, שנאמר: והורדתם אתו אל גחון ומשח אותו שם<sup style="color: gray;">534</sup>, ובטעם הדבר אמרו בגמרא שהוא לסימן טוב שתמשך מלכותו כמעיין שאין מימיו מכזבים<sup style="color: gray;">535</sup>, וכתבו אחרונים שהטעם שהצריכו מלך לסימן זה, שכיון שאין מושחים אותו אלא במקום שיש מחלוקת<sup style="color: gray;">536</sup>, עושים לו סימן טוב שלא תפסק מלכותו על ידי מחלוקת<sup style="color: gray;">537</sup>.
משיחת כהן גדול ומשוח מלחמה, כתבו אחרונים שנעשית בעזרה, שדבר שנתקדש בכלי שרת אין מוציאים אותו מן העזרה שלא לצורך<sup style="color: gray;">538</sup>, ואף השמן נתקדש על ידי ההין שהוא כלי שרת, לסוברים כן<sup style="color: gray;">539</sup>.
<h2>שמן של גוים</h2>
<b>הגדרת הערך</b> - גזירת חכמים, שלאחר מכן בוטלה, שלא לאכול שמן של גוים.
<h3><b>איסור השמן</b></h3>
שמן של גוים בתחילה גזרו חכמים<sup style="color: gray;">1</sup> ואסרוהו באכילה, אבל לא בהנאה<sup style="color: gray;">2</sup>, ולאחר מכן התירוהו חכמים<sup style="color: gray;">3</sup>.
בטעם האוסרים נחלקו אמוראים: א) לדעת רב אחא בר אדא אמר ר' יצחק - ולדעת רב<sup style="color: gray;">4</sup> - גזרו על שמנם משום יינם, ועל יינם משום בנותיהם, ועל בנותיהם - דהיינו שאסרו חתנות* באומות שאינן משבע-אומות*, לדעת חכמים הסוברים שאין הלאו הנזכר בתורה אמור אלא על שבע אומות<sup style="color: gray;">5</sup>. או שאסרו יחוד* עם גויה, לדעת ר' שמעון הסובר שהלאו הנזכר בתורה אמור על כל הגוים<sup style="color: gray;">6</sup> - משום עבודה זרה<sup style="color: gray;">7</sup>. ב) ולדעת שמואל גזרו על שמן של גוים משום זליפתם של כלים אסורים<sup style="color: gray;">8</sup>, היינו פליטתם של הכלים שפולטים ומזיעים שמנונית איסור שבלעו<sup style="color: gray;">9</sup>, והוא איסור געולי-גוים*<sup style="color: gray;">10</sup>, וסברו שנותן-טעם-לפגם* אסור<sup style="color: gray;">11</sup>, ואף על פי שאיסורו מן התורה<sup style="color: gray;">12</sup>, הוצרכו לגזור על השמן, כגון שנתנם בתוך כלים המיוחדים לצורכו ואין משתמשים בהם דבר איסור, ואסרוהו משום שלפעמים אוצרים אותו בתוך כלים האסורים<sup style="color: gray;">13</sup>, או שמתחילה היו סבורים שלא היו מניחים שמן אלא בכלים המיוחדים לכך ושוב ראו שהיו משתמשים איסור בכלים המיוחדים לשמן וגזרו עליו<sup style="color: gray;">14</sup>. או שאף האוסרים יכולים להודות שנותן טעם לפגם מותר<sup style="color: gray;">15</sup>, מכל מקום צירפו טעם זה של געולי גוים לטעם שלא יבואו לידי חתנות<sup style="color: gray;">16</sup>, ובצירוף שני הטעמים אסרו<sup style="color: gray;">17</sup>, שלדעתם לא שייך בו כל כך חתנות כמו בפת ויין - שאין בו משום קירוב הדעת כל כך<sup style="color: gray;">18</sup> - הלכך בשביל חתנות לבד לא היו אוסרים, ולכן צירפו אלו שני טעמים יחד לאסור את השמן, אף על פי שאין כל אחד לבדו מספיק לאוסרו בשבילו<sup style="color: gray;">19</sup>. או שנותן טעם לפגם מותר, אלא ששמן אף על פי שנותן טעם לפגם אסור, שאין זה טעם לפגם כל כך, ששמן זית חזק, ואם היו נותנים אותו בכלים בני יומן היה נותן טעם לשבח<sup style="color: gray;">20</sup>. או שנותן טעם לפגם מותר, ואף שמואל מודה שהאיסור הוא משום חתנות<sup style="color: gray;">21</sup>.
יש המפרשים שלדעת הירושלמי נאמר טעם אחר לאיסור שמן של גוים: שהיו עולים עליו להר המלך ונהרגים עליו<sup style="color: gray;">22</sup>, שאסרו השמן לפי שראו שהיו ישראל מסכנים את עצמם לעלות להר המלך ללקט זיתים ונהרגים עליו מפני השונאים<sup style="color: gray;">23</sup>.
מי היו האוסרים, נחלקו אמוראים: א) לדעת רב - ור' יוחנן<sup style="color: gray;">24</sup> ורב יהודה בירושלמי<sup style="color: gray;">25</sup> - דניאל אסרו<sup style="color: gray;">26</sup>, יחד עם בית דינו<sup style="color: gray;">27</sup>, שנאמר: וישם דניאל על לבו אשר לא יתגאל - יטנף עצמו<sup style="color: gray;">28</sup> - בפת בג המלך וביין משתיו<sup style="color: gray;">29</sup>, בשתי משתאות הכתוב מדבר אחד משתה יין ואחד משתה שמן<sup style="color: gray;">30</sup>, על לבו שם, ולכל ישראל הורה<sup style="color: gray;">31</sup>, וגזירתו של דניאל היתה בעיר<sup style="color: gray;">32</sup>, באו תלמידי הלל ושמאי וגזרו בגזירת שמנה-עשר-דבר* על שמן של גוים<sup style="color: gray;">33</sup>, וגזרו אפילו בשדה<sup style="color: gray;">34</sup>. ב) ולדעת שמואל דניאל לא אסרו, שהכתוב: וישם דניאל על לבו וגו'<sup style="color: gray;">35</sup>, פירושו: על לבו שם - לעצמו<sup style="color: gray;">36</sup> - ולכל ישראל לא הורה<sup style="color: gray;">37</sup>. ונחלקו ראשונים אם לדעתו הוא מגזירת שמונה עשר דבר<sup style="color: gray;">38</sup>. או שאינו בכלל גזירה זו<sup style="color: gray;">39</sup>.
<h3><b>היתר השמן</b></h3>
ישבו רבותינו - ר' יהודה נשיאה<sup style="color: gray;">40</sup>, שהיה בימי האמוראים*<sup style="color: gray;">41</sup>, בן בנו של ר' יהודה הנשיא הנקרא רבי<sup style="color: gray;">42</sup>, שסידר המשנה*<sup style="color: gray;">43</sup>, ובית דינו<sup style="color: gray;">44</sup> - ובדקו על שמן שלא פשט איסורו ברוב ישראל<sup style="color: gray;">45</sup>, לפי שאנו מפוזרים בארבע פינות השמים ואין השמן מצוי בכל מקום אלא באחד או שנים מן המקומות ומשם מוליכים אותו בכל העולם<sup style="color: gray;">46</sup>, על כן - רוב הציבור<sup style="color: gray;">47</sup> - לא יוכלו לעמוד בלא שמן של גוים<sup style="color: gray;">48</sup>, והתירוהו<sup style="color: gray;">49</sup>. ואף על פי שהוא גזירת דניאל - לסוברים כן<sup style="color: gray;">50</sup> - יכלו להתירו, שלא קיבלו עליהם גזירה מלכתחילה, שהרי לא נתפשט איסורו<sup style="color: gray;">51</sup>, וכל גזירה שלא פשטה ברוב הציבור ושאין הציבור יכול לעמוד בה מתבטלת אף על ידי בית דין קטן מבית הדין הראשון<sup style="color: gray;">52</sup>, ובשמן שניהם היה בו, שלא פשט איסורו ברוב ישראל, והוא גזירה שאין הציבור יכולים לעמוד בה, ולפיכך התירוהו<sup style="color: gray;">53</sup>.
רוב האחרונים מפרשים שבירושלמי נאמר טעם נוסף להיתר שמן של גוים: שהיו עולים עליו להר המלך ונהרגים עליו<sup style="color: gray;">54</sup>, שהתירו השמן לפי שראו שהיו עולים להר המלך לקיים גזירה זו של שמן, והיו נהרגים מן השונאים עליהם, שהיה שעת שמד<sup style="color: gray;">55</sup>.
יש מהראשונים סוברים שר' יהודה הנשיא התיר את השמן ולא קיבלו ממנו, ובא ר' יהודה נשיאה נכדו וקיבלו ממנו<sup style="color: gray;">56</sup>.
שמואל, לדעתו שגזרו על שמן של גוים משום זליפתם של כלים אסורים<sup style="color: gray;">57</sup>, אמר בתלמוד - לגורסים כן - שהמתירים סוברים שנותן טעם לפגם מותר<sup style="color: gray;">58</sup>, וביארו ראשונים שכל שבית דין הראשון גזר מחמת סברת איסור, ובית דין אחרון ראה באחרים שסוברים בה היתר, מצטרפים ומבטלים אפילו היו קטנים מהם, ואפילו פשטה ברוב הציבור ורוב הציבור יכולים לעמוד בה<sup style="color: gray;">59</sup>. ויש מהראשונים שכתבו - לדעתם שהאוסרים צירפו טעם זה של געולי-גוים* לטעם של איסור חתנות<sup style="color: gray;">60</sup> - שלדעת שמואל ההיתר היה כי לא פשט איסורו, וגם הטעמים לא נראו לו, כי אין טעם חתנות טוב כל כך<sup style="color: gray;">61</sup>, ועוד, שנותן טעם לפגם מותר<sup style="color: gray;">62</sup>.
רב לא רצה לסמוך על היתר השמן<sup style="color: gray;">63</sup>, ולא אכל משמן של גוים<sup style="color: gray;">64</sup>. אם משום שלדעתו ר' יהודה נשיאה ובית דינו שהתירו השמן לא דרשו<sup style="color: gray;">65</sup> - את המקרא - שלא נתן לב ר' יהודה נשיאה כשהתיר שדניאל גזר עליו<sup style="color: gray;">66</sup>, אלא סברו שבית דין אחר גזר עליו משום זליפת כלים<sup style="color: gray;">67</sup> והתירוהו<sup style="color: gray;">68</sup>, ואנו דורשים כן<sup style="color: gray;">69</sup>, שכך קיבל רב בקבלה מרבותיו<sup style="color: gray;">70</sup>, ואין התרתו של ר' יהודה נשיאה כלום<sup style="color: gray;">71</sup>, שטעה כשהתיר מפני שלא דרש<sup style="color: gray;">72</sup>. או שרב לא אכל משמן של גוים, משום שסבר שהיחיד שמערער על איסור שמן הוא ר' שמלאי הדרומי<sup style="color: gray;">73</sup>. ואמרו בירושלמי ששמואל אמר לרב שאם לא יאכל יכתוב עליו שהוא זקן-ממרא*<sup style="color: gray;">74</sup>, שהרי רבי - ר' יהודה נשיאה - ובית דינו הורו כן<sup style="color: gray;">75</sup>, והטריח עליו ואכלו<sup style="color: gray;">76</sup>. וכן כתבו ראשונים ואחרונים להלכה ששמן של גוים מותר<sup style="color: gray;">77</sup>, בין בעיר בין בשדה<sup style="color: gray;">78</sup>, ומי שאוסרו הרי זה עומד בחטא גדול<sup style="color: gray;">79</sup>, אף אם מחמיר רק על עצמו<sup style="color: gray;">80</sup>, והוא חסיד שוטה<sup style="color: gray;">81</sup>, מפני שממרה על פי בית דין שהתירוהו<sup style="color: gray;">82</sup>, שמאחר שהתירו את השמן אין ראוי לתלמיד חכם להתחסד יותר מדאי ולימנע ממנו, שלא להוציא לעז על הנוהגים בו היתר<sup style="color: gray;">83</sup>, שכל דבר שהתירו רבותינו אין לו לאדם לנהוג איסור שנראה כמפקפק בדבריהם<sup style="color: gray;">84</sup>. ואפילו נתבשל השמן, הרי זה מותר<sup style="color: gray;">85</sup>, ואינו נאסר, לא מפני בשולי-גוים*<sup style="color: gray;">86</sup>, מפני שנאכל כמות שהוא חי<sup style="color: gray;">87</sup> - שאינו בכלל בישולי גוים, לסוברים כן<sup style="color: gray;">88</sup> - ולא מפני געולי-גוים<sup style="color: gray;">89</sup>, מפני שהבשר פוגם את השמן ומסריחו<sup style="color: gray;">90</sup>.
יש מהראשונים שכתבו שאף על פי שבשאר ארצות אוכלים שמן של גוים, אבותינו נהגו שלא לאוכלו, והם דברים המותרים ואחרים נהגו בו איסור, שאי אתה רשאי להתירו בפניהם<sup style="color: gray;">91</sup>. ותמהו עליהם, והלא גם רב נהג בו איסור ואף על פי כן התירו שמואל בפניו, ולא עוד אלא שהכריחו להניח מנהגו וקיבל עליו<sup style="color: gray;">92</sup>, ודאי אין מנהג הנוהגים בו איסור עכשיו חמור ממנהגו של רב ומגזירת דניאל<sup style="color: gray;">93</sup>, ואולי מנהג חומרא של טעות הוא<sup style="color: gray;">94</sup>.
על גזרה*, שאסור לגזור אותה אלא אם כן רוב הצבור יכולים לעמוד בה, ע"ע אין-גוזרין-גזרה-על-הצבור-אלא-אם-כן-רֹב-הצבור-יכולין-לעמֹד-בה. על כך שאפילו שכבר גזרו הגזירה ודימו שרוב הקהל יכולים לעמוד בה, ולאחר זמן מרובה עמד בית דין אחר ובדק בכל ישראל וראה שאינה פושטת, שיש לו רשות לבטלה, ע"ע הנ"ל<sup style="color: gray;">95</sup>. ושם<sup style="color: gray;">96</sup>, שנחלקו הדעות אם צריכים בית דין אחר לבטלה, אלא שאין צריך שיהיה גדול מהראשון בחכמה ובמנין<sup style="color: gray;">97</sup>, או שמצד הדין אין צורך בבית דין אחר להתיר, אלא שחששו לכבוד בית דין ראשון להצריך בית דין קצת ואפילו הוא קטן מהראשון. על כך שגזירות שמנה-עשר-דבר* שפשט איסורם בכל ישראל, אין בית דין יכול לבטלם, ע"ע שמנה עשר דבר. ושם, בטעם הדבר.
<h2>שן</h2>
<b>הגדרת הערך</b> - בעל חי שהזיק להנאתו.
<h3>מהותו ודינו</h3>
שן היינו בעל חי שמזיק כשאוכל דברים הראויים לו ונהנה באכילתם<sup style="color: gray;">1</sup>. והוא אחד מאבות-נזיקין*<sup style="color: gray;">2</sup>, ואחד משלשה אבות נזיקין שיש בשור<sup style="color: gray;">3</sup>.
<h4>המקור</h4>
בעל חי שאוכל פירות, חייב בעליו לשלם כל הנזק<sup style="color: gray;">4</sup>, מן היפה שבנכסיו, שנאמר: ובער בשדה אחר מיטב שדהו ומיטב כרמו ישלם<sup style="color: gray;">5</sup>, 'ובער' זה השן, שכן אמר הכתוב: כאשר יבער הגלל עד תמו<sup style="color: gray;">6</sup>, וגלל היינו שן, מלשון גילוי, שהשן לפעמים מגולה<sup style="color: gray;">7</sup>, בשעת אכילה<sup style="color: gray;">8</sup>, או לפי שגלל הוא 'שיש', והשן דומה לאבן שיש<sup style="color: gray;">9</sup>. או שגלל היינו רעי, שהשן מבערת למאכל ונעשית גלל<sup style="color: gray;">10</sup>. וחייב נזק שלם<sup style="color: gray;">11</sup>, שהכתוב: 'ישלם', היינו תשלומים גמורים<sup style="color: gray;">12</sup>. ומצוה על בית דין לדון בנזקי שן<sup style="color: gray;">13</sup>, ונמנית המצוה במנין-המצות*<sup style="color: gray;">14</sup>.
<h4>בבהמה וחיה</h4>
בין בהמה ובין חיה בכלל החיוב, ואף שאמר הכתוב ושלח את בעירה ובער בשדה אחר<sup style="color: gray;">15</sup>, ובעירה היינו בהמה<sup style="color: gray;">16</sup>, אף חיה בכלל, לפי שחיה בכלל בהמה<sup style="color: gray;">17</sup>.
<h4>מאכל הראוי</h4>
חיוב השן הוא דוקא באוכלת אוכלים הראויים לה - ומשקים הראוים לה<sup style="color: gray;">18</sup> - אבל באוכלת מאכלים שאינם ראויים לה אינו חיוב שן, אלא חיוב קרן*<sup style="color: gray;">19</sup>. דרך הבהמה לאכול פירות או ירקות, וחיוב שן הוא<sup style="color: gray;">20</sup>. וכן דרכה לשבור הסל לאכול הלחם שבתוכו<sup style="color: gray;">21</sup>, וכן כל כיוצא בזה<sup style="color: gray;">22</sup>, ודרך החיה לאכול בשר חי<sup style="color: gray;">23</sup>, וכן לטרוף בהמה ולאוכלה<sup style="color: gray;">24</sup>, ויש סוברים שאין דרכה בכך אלא כשטורפת להניח לאחר זמן<sup style="color: gray;">25</sup>. אכלה כסות או כלים אין דרכה בכך, ואינו בכלל 'שן'<sup style="color: gray;">26</sup>. אכילה שאין דרכה אלא על ידי הדחק – היינו כשהיא רעבה<sup style="color: gray;">27</sup> - כגון פרה שאכלה שעורים וחמור שאכל כרשינים או דגים וכלב שלקק את השמן וחזיר שאכל חתיכת בשר וחתול שאכל תמרים, בכלל 'שן' הוא<sup style="color: gray;">28</sup>.
<h4>במכלה ובשאינו מכלה</h4>
בעל חי שאוכל ומכלה לגמרי, חייב<sup style="color: gray;">29</sup>, שכן הכתוב: ובער<sup style="color: gray;">30</sup>, משמעותו שמכלה<sup style="color: gray;">31</sup>, ואף כשאוכל ואינו מכלה - כגון שאוכל ערוגה וסופו לחזור ולצמוח<sup style="color: gray;">32</sup>, או שמטנפת פירות להנאתה<sup style="color: gray;">33</sup> - חייב, שכן למדים מרגל* שחייב אף בלא כילוי<sup style="color: gray;">34</sup>.
<h4>מועד</h4>
בעל חי מועד* - היינו שכן מנהג ברייתו, לעשותו תמיד<sup style="color: gray;">35</sup> - להזיק בשן, שדרכו לאכול את הראוי לו<sup style="color: gray;">36</sup>, ולפיכך משלם נזק שלם<sup style="color: gray;">37</sup>. והואיל והוא מועד לכך, הרי זה מצוי, ובית דין שאינם סמוכים - שאין דנים אלא בדבר מצוי<sup style="color: gray;">38</sup> - דנים בזה<sup style="color: gray;">39</sup>.
<h4>שמירתה</h4>
אדם מצווה לשמור את בעל חי שלו שלא יזיק ב'שן', ודי בשמירה פחותה, כגון לנעול בפניו בדלת שעומדת ברוח מצויה ואינה עומדת בשאינה מצויה<sup style="color: gray;">40</sup>, ואין צריך שמירה מעולה<sup style="color: gray;">41</sup>, ואף לסוברים ששור מועד המזיק בקרן* צריך שמירה מעולה<sup style="color: gray;">42</sup>, לפי שהתורה מיעטה בשמירת שן, שכן אמר הכתוב בשן: ובער<sup style="color: gray;">43</sup>, שאינו חייב אלא עד שיעשה כעין ובער<sup style="color: gray;">44</sup>, דהיינו כעין שיאכיל הבהמה בפשיעה בידים<sup style="color: gray;">45</sup>.
על בעל חי שהמית אדם בשן, כגון כגון ארי או זאב שדרכם לטרוף, וטרפו אדם<sup style="color: gray;">46</sup>, או שור שרבע אשה להנאתה, והרגה<sup style="color: gray;">47</sup>, שהוא תולדה של שן<sup style="color: gray;">48</sup>, שנחלקו תנאים ואמוראים אם בעליו חייב כפר*, ע"ע כפר<sup style="color: gray;">49</sup>. על בעל חי שהזיק בשן נכסי הקדש*, שנחלקו ראשונים אם חייב, ע"ע הקדש: בנזקין<sup style="color: gray;">50</sup>.
<h3>תולדותיו</h3>
אב השן יש לו תולדות<sup style="color: gray;">51</sup>, דהיינו דברים הדומים לו הנלמדים ממנו<sup style="color: gray;">52</sup>, ככל אבות נזיקין השנויים במשנה שיש להם תולדות<sup style="color: gray;">53</sup>.
תולדות השן, היא כל היזק בעל חי שמזקת מחמת הנאה שיש לה בדבר<sup style="color: gray;">54</sup>, כגון, שמתחככת בכתל להנאתה ומפלת הכותל<sup style="color: gray;">55</sup>, וכן שמטנפת פירות להנאתה<sup style="color: gray;">56</sup>, שמתגלגלת על הפירות<sup style="color: gray;">57</sup>.
<h4>כשכוש בזנב</h4>
בעל חי שכשכש בזנבו כדרכו, והזיק, יש מן הראשונים סוברים שהוא תולדה של שן כיון שעושה כן להנאתו<sup style="color: gray;">58</sup>. ויש סוברים שהוא תולדה של רגל<sup style="color: gray;">59</sup>.
<h4>בכחו</h4>
המזקת בצרורות*, שיש לה הנאה להיזיקה, כגון במטילה גללים ומזקת, יש סוברים שהרי היא תולדת שן<sup style="color: gray;">60</sup>. ויש חולקים וסוברים שאין תולדת שן אלא במזקת בגופה ולא בכחה<sup style="color: gray;">61</sup>.
<h4>דינם כשל האב</h4>
תולדות שן דינם כאב השן<sup style="color: gray;">62</sup>, שאין הבדל בין האב לתולדה, שבשניהם יש הנאה לבעל חי בהיזק<sup style="color: gray;">63</sup>.
<h3>המקום</h3>
<h4>ברשות הניזק</h4>
הזיקה ברשות הניזק, חייב<sup style="color: gray;">64</sup>, שנאמר: וביער בשדה אחר<sup style="color: gray;">65</sup>. ואף אם יש לניזק שותפות עם אחר בחצר<sup style="color: gray;">66</sup>. וכן הדין בפירות הנמצאים בתוך חנות<sup style="color: gray;">67</sup>.
<h4>ברשות הרבים</h4>
הזיקה ברשות הרבים, פטור<sup style="color: gray;">68</sup>, שנאמר: ובער בשדה אחר<sup style="color: gray;">69</sup>, ולא ברשות הרבים<sup style="color: gray;">70</sup>, או לפי שנאמר: מיטב שדהו<sup style="color: gray;">71</sup>, דהיינו דוקא במזיק בשדהו של הניזק<sup style="color: gray;">72</sup>, שיש לבהמה רשות להלך ברשות הרבים<sup style="color: gray;">73</sup>, ודרכה להלך כדרכה ולאכול<sup style="color: gray;">74</sup>, ואי אפשר שילכו הבעלים אחריה תמיד<sup style="color: gray;">75</sup>. וכן אכלה פירות המונחים בפתח החנות, פטור<sup style="color: gray;">76</sup>.
<h4>בצידי הרחבה</h4>
פירות הנמצאים בצידי הרחבה ברשות הרבים, ואכלתם הבהמה, אם אף הבהמה עומדת בצידי הרחבה, פטור<sup style="color: gray;">77</sup>, שאין המקום חשוב כרשות הרבים לפי שאין דרך הבהמות ללכת שם<sup style="color: gray;">78</sup>. אם הבהמה נמצאת ברשות הרבים והחזירה פניה לרחבה ואכלה, נחלקו בדבר: יש סוברים שפטור<sup style="color: gray;">79</sup>. ויש סוברים שחייב<sup style="color: gray;">80</sup>. הלכה שפטור<sup style="color: gray;">81</sup>.
<h4>מעל בהמה אחרת</h4>
פירות שהיו מונחים ברשות הרבים מעל בהמה של בעל הפירות, יש סוברים שחשוב רשות הניזק וחייב על השן<sup style="color: gray;">82</sup>. ויש סוברים שדוקא אם אין בהמה אחרת שהולכת ברשות הרבים מגעת לפירות אלא אם קופצת, אך אם מגעת תוך כדי הילוכה, פטור על השן<sup style="color: gray;">83</sup>, שדוקא באוכלת דרך הילוכה פטרתו התורה ברשות הרבים אך לא באוכלת שלא בדרך הילוכה<sup style="color: gray;">84</sup>. ויש סוברים שכל שקופצת אף אם יכולה להגיע לפירות בלא קפיצה, חייב, שכיון שקפצה הרי היא כנמצאת ברשות הניזק, אך אם אינה קופצת, אף שאכילתה על גבי חברתה דחשוב כחצר הניזק, אך פטר כיון שעומדת ברשות הרבים<sup style="color: gray;">85</sup>.
<h4>בשל המזיק והניזק</h4>
הזיקה בחצר של המזיק והניזק, המיוחדת להניח בה פירות ולהכניס בה בהמות, כגון הבקעה וכיוצא בהם, פטור<sup style="color: gray;">86</sup>, מפני שיש לה רשות להלך בהם, ודרכה להלך כדרכה ולאכול<sup style="color: gray;">87</sup>. וכן הדין במיוחדת לשניהם לבהמות ולא לפירות<sup style="color: gray;">88</sup>, שהניזק שהכניס הפירות, הרי כהכניסו לחצר המזיק<sup style="color: gray;">89</sup>.
<h4>במיוחדת לשניהם לבהמות ולניזק לפירות</h4>
הזיקה בחצר המיוחדת לבהמות למזיק ולניזק, ולא היתה מיוחדת לפירות אלא לניזק בלבד, יש סוברים שחייב<sup style="color: gray;">90</sup>, על הפירות<sup style="color: gray;">91</sup>, שחשוב רשות הניזק לענין הפירות<sup style="color: gray;">92</sup>, ואף על פי שיש רשות למזיק להכניס שם בהמתו<sup style="color: gray;">93</sup>. והוא הדין במיוחדת לניזק לפירות בלבד, ולמזיק מיוחדת לבהמה בלבד<sup style="color: gray;">94</sup>. ויש סוברים שפטור, כיון שיש רשות לבהמת המזיק לילך שם<sup style="color: gray;">95</sup>, היה לניזק לשמור פירותיו<sup style="color: gray;">96</sup>. הלכה שחייב<sup style="color: gray;">97</sup>.
<h4>מיוחדת לפירות ולא לבהמות</h4>
הזיקה ברשות של שניהם המיוחדת לפירות ולא לבהמות, נחלקו תנאים ואמוראים: יש סוברים שחייב<sup style="color: gray;">98</sup>, שכיון שאינה מיוחדת לשוורים חשובה 'שדה אחר'<sup style="color: gray;">99</sup>. ויש סוברים שפטור, שכיון שמיוחדת אף למזיק לפירות, אינה חשובה שדה אחר<sup style="color: gray;">100</sup>. הלכה שחייב<sup style="color: gray;">101</sup>.
<h4>ברשות המזיק</h4>
הזיקה ברשות המזיק, פטור<sup style="color: gray;">102</sup>, שטוען המזיק לניזק, מה עושים הפירות שלך ברשותי<sup style="color: gray;">103</sup>, והכתוב מחייב דוקא 'בשדה אחר'<sup style="color: gray;">104</sup>, ויש שכתבו שלמדים מקרן* שחייב ברשות הרבים ופטור ברשות המזיק<sup style="color: gray;">105</sup>, קל וחומר שן שפטור ברשות הרבים<sup style="color: gray;">106</sup>, שפטור ברשות המזיק<sup style="color: gray;">107</sup>.
<h4>בחצר של אחר</h4>
הזיקה בחצר שאינה של המזיק ושל הניזק, אלא של אחר – ואין רשות לניזק להכניס פירותיו לחצר<sup style="color: gray;">108</sup> - נחלקו תנאים ואמוראים בדבר: יש סוברים שפטור<sup style="color: gray;">109</sup>, שאינו חייב אלא 'בשדה אחר', דהיינו של ניזק<sup style="color: gray;">110</sup>, ואף על פי שאין רשות לבהמה להלך שם<sup style="color: gray;">111</sup>, או לפי שנאמר בחיוב התשלומים: מיטב שדהו<sup style="color: gray;">112</sup>, והיינו דוקא במזיק שדהו של הניזק<sup style="color: gray;">113</sup>. ויש סוברים שחייב<sup style="color: gray;">114</sup>, שנאמר בחיוב התשלומים: בשדה אחר<sup style="color: gray;">115</sup>, כל שהוא שדה אחר ואינו רשות הרבים<sup style="color: gray;">116</sup>. הלכה שפטור<sup style="color: gray;">117</sup>. נתן בעל החצר רשות לניזק להכניס פירותיו, אף לסוברים שבלא רשות פטור<sup style="color: gray;">118</sup>, חייב<sup style="color: gray;">119</sup>, דחשיב רשות הניזק<sup style="color: gray;">120</sup>, כחצר השותפים<sup style="color: gray;">121</sup>.
<h4>מקום הנטילה והאכילה</h4>
שן שחייב ברשות הניזק, היינו שהפירות היו ברשות הניזק, וכן האכילה היתה שם, אבל אם בעל חי לקח מרשות הניזק והלך ואכל ברשות הרבים, פטור<sup style="color: gray;">122</sup>, דגזירת הכתוב שאינו חייב אלא בשאף האכילה ברשות הניזק<sup style="color: gray;">123</sup>. היו הפירות ברשות הרבים, ולקחו ואכלו ברשות הניזק, נחלקו בדבר: יש סוברים שחייב<sup style="color: gray;">124</sup>, שדי שהאכילה היא ברשות הניזק. ויש סוברים שפטור, שצריך שהלקיחה תהא ברשות הניזק<sup style="color: gray;">125</sup>. פירות המונחים ברשות הרבים, והבהמה עומדת ברשות הניזק, ונטלה הפירות ואכלתם ברשות הניזק, נסתפק ר' זירא, אם פטור<sup style="color: gray;">126</sup>, ולפיכך אין מוצאים מידו<sup style="color: gray;">127</sup>.
<h2>שן ועין</h2>
<b>הגדרת הערך</b> - יציאת עבד-כנעני* לחפשי כשהפיל לו רבו שן או עין או אחד מראשי-אברים*.
<h3>הדין</h3>
עבד כנעני שרבו הכהו וחסרו את שינו או עינו או אחד מראשי איבריו, וכן שפחה- כנענית* שרבה הכה וחסרה את שינה או עינה או אחד מראשי איבריה, הרי אלו יוצאים לחירות<sup style="color: gray;">1</sup>, שנאמר: וְכִֽי יַכֶּה אִישׁ אֶת עֵין עַבְדּוֹ אֽוֹ אֶת עֵין אֲמָתוֹ וְשִׁחֲתָהּ לַֽחָפְשִׁי יְשַׁלְּחֶנּוּ תַּחַת עֵינוֹ : וְאִם שֵׁן עַבְדּוֹ אֽוֹ שֵׁן אֲמָתוֹ יַפִּיל לַֽחָפְשִׁי יְשַׁלְּחֶנּוּ תַּחַת שִׁנּוֹ<sup style="color: gray;">2</sup>, שן ועין הרי הם אמורים במפורש, וראשי איברים למדים מדרשה, על כך, ועל פרטים שונים בהם, עי' להלן: האיברים.
<h4>במנין המצוות</h4>
שחרור עבד כנעני בשן ועין, יש מן הראשונים שמנאוהו במנין-המצות* כמצות עשה בפני עצמה, שנצטוינו לשלם לעבד כנעני שחרור גופו בדמי עינו<sup style="color: gray;">3</sup>, ויש ראשונים שלא מנאוהו כמצוה בפני עצמה, אלא בכלל המצוה לעבוד בעבד כנעני לעולם, שנצטוינו לעבוד בעבד כנעני לעולם – כמו שנאמר: לְעֹלָם בָּהֶם תַּעֲבֹדוּ<sup style="color: gray;">4</sup>, על מצוה זו ע"ע עבד כנעני - ושלא תהיה לו חירות אלא בשן ועין<sup style="color: gray;">5</sup>, וכתבו ראשונים, שאף על פי שהיא מצוה, אין הכוונה שבעליו מחויב להוציאו לחירות אם הפיל את שינו או עינו, שהרי שחרור עבד בשן ועין קנס* הוא<sup style="color: gray;">6</sup>, ודבר שנצטוינו לעשות אי אפשר שהוא קנס<sup style="color: gray;">7</sup>, אלא מצוה זו היא בכלל הדינים, ומעת שעומד העבד עם בעליו בדין ישחררו אותו בתשלומי הנזק<sup style="color: gray;">8</sup>.
<h4>גט שחרור</h4>
עבד היוצא בשן ועין, נחלקו תנאים אם הוא משתחרר מאליו או שצריך לקבל גט-שחרור* מאדונו: ר' שמעון, ר' אליעזר ור' עקיבא סוברים שצריך לקבל גט שחרור, ור' מאיר ור' טרפון סוברים שאינו צריך גט שחרור<sup style="color: gray;">9</sup>, ואמרו בגמרא שטעם הסוברים שצריך גט שחרור, שלמדים גזרה-שוה* "שילוח שילוח" מאשה, שבעבד כנעני היוצא בשן ועין נאמר: לַֽחָפְשִׁי יְשַׁלְּחֶנּוּ<sup style="color: gray;">10</sup>, ובאשה המתגרשת מבעלה נאמר: וְשִׁלְּחָהּ מִבֵּיתוֹ<sup style="color: gray;">11</sup>, כשם שאשה מתגרשת בגט*<sup style="color: gray;">12</sup>, כך עבד היוצא בשן ועין צריך גט שחרור, וטעם הסוברים שאינו צריך גט שחרור, שכיון שנאמר "לחפשי ישלחנו" ולא "ישלחנו לחפשי", משמע שיצא לחפשי עוד קודם שנאמר בו שילוח<sup style="color: gray;">13</sup>.
<h4>המכריעים</h4>
המכריעים לפני חכמים מכריעים במחלוקת התנאים ואומרים, שהיוצא בשן ועין אינו טעון גט שחרור, והיוצא בשאר ראשי איברים טעון גט שחרור<sup style="color: gray;">14</sup>, ונחלקו ראשונים בדעתם: יש סוברים שהיוצא בשאר ראשי איברים טעון גט שחרור מעיקר הדין, שסברת המכריעים היא, שיציאה בשן ועין שכתובה במפרש בתורה<sup style="color: gray;">15</sup> אין למדים אותה מאשה להצריך את המשתחרר גט שחרור, ויציאה בשאר ראשי איברים שנלמדת מדרשת הכתוב<sup style="color: gray;">16</sup> ואינה כתובה במפורש, למדים אותה מאשה להצריך את המשתחרר גט שחרור<sup style="color: gray;">17</sup>, ויש סוברים שמעיקר הדין אף היוצא בשאר ראשי איברים אינו טעון גט שחרור, ומדרבנן הצריכוהו לגט זה, שהואיל ואין דרשה זו ידועה לכל, יש לחשוש שימצא האדון את העבד המשוחרר בשוק ויתפוס בו ויאמר לו עבדי אתה<sup style="color: gray;">18</sup>, ושהרואים את העבד המשוחרר נושא בת ישראל יאמרו שעבד מותר בבת ישראל<sup style="color: gray;">19</sup>.
<h4>להלכה</h4>
להלכה פסקו ראשונים כר' עקיבא שאף היוצא בשן ועין צריך גט שחרור<sup style="color: gray;">20</sup>, שהרי נחלק עם ר' טרפון בדבר, ור' טרפון חבירו של ר' עקיבא הוא – לסוברים כן<sup style="color: gray;">21</sup> - והלכה כר' עקיבא מחבירו<sup style="color: gray;">22</sup>, ואף על פי שהמכריעים לפני חכמים מכריעים במחלוקת זו<sup style="color: gray;">23</sup>, אין אומרים בזה הלכה-כדברי-המכריע*<sup style="color: gray;">24</sup>, שלא אמרו כן אלא כשההכרעה נשנית במשנה – לסוברים כן<sup style="color: gray;">25</sup> - וכאן לא הכריעו כן אלא בברייתא<sup style="color: gray;">26</sup>, ועוד, שאין הלכה כמכריע אלא במקום שאף החלוקים מזכירים את החילוק שמחלק בו המכריע, אלא שסוברים שאין לחלק בדבר, והמכריע דעתו להכריע ולחלק בזה – לסוברים כן<sup style="color: gray;">27</sup> - אבל כאן שהחולקים לא הזכירו שן ועין וראשי איברים ולא עלתה על דעתם לחלק בדבר, אף על פי שהמכריעים מחלקים בזה אין הלכה כמותם<sup style="color: gray;">28</sup>.
על כך שבזמן הזה לדברי הכל צריך גט שחרור, עי' להלן<sup style="color: gray;">29</sup>.
על גדרו של עבד שיצא לחירות מאדונו ועדיין הוא טעון גט שחרור, ע"ע מעכב-גט-שחרור*.
<h4>קנס</h4>
יציאת העבד לחירות בשן ועין חשובה קנס*, ואינה חשובה חוב ממון<sup style="color: gray;">30</sup>, ולפיכך אם הודה האדון בפני בית דין שסימא את עין עבדו או הפיל את שינו אין העבד יוצא בכך לחירות, שהמודה בקנס פטור<sup style="color: gray;">31</sup>, ואפילו בא לצאת ידי שמים אין על האדון לשחררו, שהמודה בקנס פטור אף בבא לצאת ידי שמים<sup style="color: gray;">32</sup>, וכן אין דנים דין זה אלא בפני בית דין סמוכים, כדין קנס שאין דנים אותו אלא בבית דין סמוכים<sup style="color: gray;">33</sup>, וכן אין דנים דין זה בחוץ-לארץ*, כדין קנס שאין דנים אותו בחוץ לארץ<sup style="color: gray;">34</sup>.
<h4>בזמן הזה</h4>
בזמן הזה, כתבו ראשונים שאף על פי שאין בית דין סמוכים, ואין קנס נוהג אלא בבית דין סמוכים<sup style="color: gray;">35</sup>, מכל מקום אדון שסימא את עין עבדו או הפיל את שינו אינו רשאי להשתעבד בו, שהרי קנס שתפסו מקבל הקנס מהנקנס אין מוציאים אותו ממנו<sup style="color: gray;">36</sup>, ועבד זה הרי הוא תפוס בעצמו<sup style="color: gray;">37</sup>, ואף לסוברים שאינו משתחרר אלא בגט שחרור<sup style="color: gray;">38</sup>, אף על פי שלא קיבל גט שחרור חשוב הוא כתפוס בעצמו, שהמעוכב גט שחרור אינו חשוב קנין כספו של אדונו<sup style="color: gray;">39</sup>, ומטעם זה כתבו ראשונים, שבזמן הזה אדון המסמא את עין עבדו או המפיל את שינו, אף לסוברים שעבד היוצא בשן ועין אינו טעון גט שחרור<sup style="color: gray;">40</sup>, הרי הוא טעון גט שחרור, שחיוב קנס אינו חל אלא בפני בית דין ומשעת העמדה בדין<sup style="color: gray;">41</sup>, והואיל ואין לנו בית דין סמוכים נמצא שאינו משתחרר מאליו, אלא שכיון שזכה בעצמו מכח תפיסתו כופים את רבו וכותב לו גט שחרור, כדין המעוכב גט שחרור שכופים את רבו לשחררו<sup style="color: gray;">42</sup>.
<h4>עבד של שני שותפים</h4>
עבד של שני שותפים, אמרו בגמרא שלדעת ר' אליעזר - הדורש לענין דין יום-או-יומים*: "כספו" המיוחד לו<sup style="color: gray;">43</sup> - דורשים: עַבְדּוֹ<sup style="color: gray;">44</sup>, המיוחד לו בלבד, הוא שיוצא בשן ועין, אבל עבד של שני שותפים, שאינו מיוחד לאחד מהם, אם הכהו אחד מאדוניו אינו יוצא לחירות<sup style="color: gray;">45</sup>, ויש תנאים החולקים על דרשה זו, ולדעתם אף בשותף שהכה את העבד וסימא את עינו או הפיל את שינו יוצא העבד לחירות<sup style="color: gray;">46</sup>, ויש מן הראשונים שכתבו שאף לר' אליעזר אינו חשוב עבד שאינו מיוחד לבעליו אלא בשותפים שלזה גוף ולזה פירות - ולסוברים שקנין-פרות* כקנין הגוף הוא<sup style="color: gray;">47</sup> - שאין אחד מהם יכול לחלוק וליטול לעצמו חלק מיוחד, אבל שותפים שוים, הואיל וכל אחד מהם יכול לחלוק וליטול חצי דמיו לעצמו, העבד חשוב מיוחד לכל אחד מהם, ויוצא בשן ועין בהכאת כל אחד מהשותפים<sup style="color: gray;">48</sup>. הלכה כר' אליעזר<sup style="color: gray;">49</sup>, ואף על פי שתנאים חולקים עליו, שמכך שאמוראים פירשו דבריו משמע שהלכה כמותו<sup style="color: gray;">50</sup>.
על מי שחציו-עבד-וחציו-בן-חורין*, שדינו כדין עבד של שותפים שאינו יוצא בשן ועין - לסוברים כן<sup style="color: gray;">51</sup> – הואיל ואינו מיוחד לרבו, ע"ע הנ"ל<sup style="color: gray;">52</sup>.
על עבד שהכניסה אשה לבעלה בנכסי-מלוג*, אם דינו כדין עבד של שותפים שאינו יוצא לחירות בשן ועין - לסוברים כן<sup style="color: gray;">53</sup> – ע"ע נכסי מלוג. על עבד שהכניסה לבעלה בנכסי-צאן-ברזל* אם דינו כדין עבד השותפים, ע"ע נכסי צאן ברזל.
<h3>האיברים</h3>
האיברים שמחסר האדון לעבדו או לשפחתו והם יוצאים בהם לחירות, הם שן, או עין, או אחד מראשי איבריהם<sup style="color: gray;">54</sup>, שנאמר: וְכִֽי יַכֶּה אִישׁ אֶת עֵין עַבְדּוֹ אֽוֹ אֶת עֵין אֲמָתוֹ וְשִׁחֲתָהּ לַֽחָפְשִׁי יְשַׁלְּחֶנּוּ תַּחַת עֵינוֹ : וְאִם שֵׁן עַבְדּוֹ אֽוֹ שֵׁן אֲמָתוֹ יַפִּיל לַֽחָפְשִׁי יְשַׁלְּחֶנּוּ תַּחַת שִׁנּוֹ<sup style="color: gray;">55</sup>, שן ועין אמורים במפורש, וראשי איברים למדים בכלל-ופרט-וכלל*, שתחילה נאמר "כי יכה" והוא כלל, חזר הכתוב ופרט שן ועין, ושוב חזר הכתוב וכלל במה שנאמר "לחפשי ישלחנו", ודורשים, כלל ופרט וכלל אי אתה דן אלא כעין הפרט, מה הפרט מפורש מומים שבגלוי ואינם חוזרים, אף כל מומים שבגלוי שאינם חוזרים עבד יוצא בהם לחירות<sup style="color: gray;">56</sup>, וכתבו ראשונים ואחרונים, שכל שכן אם חסרו איבר שלם שיוצא בו לחירות<sup style="color: gray;">57</sup>, וראשי איברים שהזכירו תנאים בדבריהם היינו לרבותא, שאף על פי שלענין נגעים* מצינו שנגעם שבראשי איברים אינם מטמאים הואיל ואינם חשובים כמקום גלוי, שאינם נראים כאחת<sup style="color: gray;">58</sup>, לענין יציאה לחירות אינם חשובים כמום שבסתר שעבד אינו יוצא בו לחירות<sup style="color: gray;">59</sup>, אלא חשובים הם כמקום גלוי<sup style="color: gray;">60</sup>.
<h4>ראשי האיברים</h4>
ראשי האיברים שבזכר שיוצא בהם לחירות, הם עשר אצבעות ידיו, עשר אצבעות רגליו, שתי אזנים, ראש החוטם וראש הגויה<sup style="color: gray;">61</sup>. ראשי אצבעות שבנקבה שיוצאת בהם לחירות, הם אצבעות ידיה ורגליה, ראשי אזנים, ראש החוטם וראשי דדיה<sup style="color: gray;">62</sup>.
<h4>מומים שבלוי</h4>
אין עבד יוצא אלא כשהכהו רבו בראשי איברים שבגלוי, אבל הכהו באיברים שבסתר אינו יוצא, שלמדים משן ועין, מה שן ועין איברים שבגלוי, אף כל איברים שבגלוי<sup style="color: gray;">63</sup>, ולפיכך לדעת חכמים אם חתך האדון לעבד את לשונו אינו יוצא בכך לחירות<sup style="color: gray;">64</sup>, שבשעה שסוגר את פיו אין לשונו נראית<sup style="color: gray;">65</sup>, ובן עזאי ורבי חולקים וסברים שיוצא בכך לחירות<sup style="color: gray;">66</sup>, שלדעתם לשון חשובה איבר שבגלוי, שהרי בשעה שהוא מדבר היא נגלית<sup style="color: gray;">67</sup>.
<h4>סרסו רבו בביצים</h4>
עבד שסרסו רבו בביצים, אם ניתקם לגמרי יחד עם הכיס שהן תלויות בו, הרי זה מום שבגלוי ויוצא לחירות<sup style="color: gray;">68</sup>, ואם בעודם תלויות בכיס ניתק את חוטיהן, נחלקו תנאים: לתנא קמא אינו יוצר לחירות שאין זה חשוב כמום שבגלוי<sup style="color: gray;">69</sup>, לפי שהביצים מכוסות בעור הכיס<sup style="color: gray;">70</sup>, ולרבי חשוב כמום שבגלוי<sup style="color: gray;">71</sup>, הואיל ותלויות בכיס וניכרות מבחוץ<sup style="color: gray;">72</sup>. הלכה כתנא קמא<sup style="color: gray;">73</sup>.
<h4>איבר שסופו לחזור</h4>
אין העבד יוצא לחירות אלא אם הכהו האדון באיבר שאין סופו לחזור, אבל אם סופו לחזור אינו יוצא לחירות<sup style="color: gray;">74</sup>, ולפיכך המפיל לעבדו שן חלב שסופה לחזור אינו יוצא לחירות<sup style="color: gray;">75</sup>, ואין אומרים שבכלל שן שאמרה תורה אף שן חלב, שלמדים מעין, כשם שעין אין סופה לחזור, כך שן שיוצא בה אינה אלא זו שאין סופה לחזור<sup style="color: gray;">76</sup>, וכן המכה את עבדו בידו ויבשה וסופה לחזור ולהבריא אינו יוצא בכך לחירות<sup style="color: gray;">77</sup>.
<h4>תלש בזקנו ודלדל בו עצם</h4>
תלש האדון בזקנו של עבדו ודלדל בו עצם, העבד יוצא בכך לחירות<sup style="color: gray;">78</sup>, שלמדים כן מהכתוב: לַֽחָפְשִׁי יְשַׁלְּחֶנּוּ<sup style="color: gray;">79</sup>, ואמרו בגמרא שצריכים לריבוי זה, שהיה מקום לומר שאין העבד יוצא לחירות אלא בהכאת אבר הדומה לשן ועין שבטל בכך ממלאכתו, ולמדים מדרשת :לחפשי ישלחנו" שמכל מקום יוצא לחירות<sup style="color: gray;">80</sup>, ונחלקו ראשונים ואחרונים בדעתם בדבר: יש מן הראשונים שכתבו שדלדול עצם הזקן אינו מבטלו ממלאכתו, לפי שאינו עושה כל מלאכה בעצם זו, ולדעתם למדים מהכתוב שאף המכה עבדו באיבר שאינו עושה בו מלאכה הרי זה יוצא לחירות<sup style="color: gray;">81</sup>, ויש מן הראשונים שכתבו שעצם הזקן עושה מלאכה, שהרי יש שינים שהקבועות באותה עצם ובדלדול עצם זו הן בטלות ממלאכתן<sup style="color: gray;">82</sup>, ובדעתם כתבו אחרונים שמכל מקום הוצרכו ללמוד מדרשה שיוצא לחירות, לפי שדלדול העצם אינו מבטלו לחלוטין ממלאכת האכילה, אלא שהוא מצטער בשימוש בשינים אלו הקבועות בעצם, ולמדים מדרשת הכתוב שאף בכך חשוב מבטלו ממלאכתו, והרי זה דומה לשן ועין שהכאתם מבטלתם ממלאכתם<sup style="color: gray;">83</sup>.
<h4>הכה כנגד עינו או אזנו</h4>
אין העבד יוצא לחירות בהכאת רבו, אלא כשהכהו בגוף האיבר, כגון שהכהו על עינו או על אזנו, אבל אם הכה על הכותל כנגד עינו או כנגד אזנו ומחמת הבעתה שאחזה בעבד אינו רואה או אינו שומע, אינו יוצא בכך לחירות<sup style="color: gray;">84</sup>, ואף על פי שלענין נזקי בהמתו מצינו שבהמה ששברה את הכלים בקולה בעליה חייבים משום צרורות*<sup style="color: gray;">85</sup>, אדם, שבר דעת הוא, יכול לשלוט בעצמו שלא להבהל מהקול, והוא חשוב כמבעית את עצמו<sup style="color: gray;">86</sup>.
<h4>ביטל האדון מקצת תשמיש העין או השן</h4>
הכהו האדון על עינו והחליש מאור עיניו אבל עדיין יכול לראות מעט, או שהכהו על שינו ונדנדה ועדיין משתמש בה מעט, אף על פי שמתחילה היה משתמש באיברים אלו היטב ועתה אינו משתמש בהם אלא בדוחק, הואיל ומכל מקום הוא משתמש בהם, אינו יוצא בכך לחירות<sup style="color: gray;">87</sup>. היה העבד רואה בעינו מעט, וסימאו האדון לגמרי, או שהיתה שינו מתנדנדת, והפילה, אף על פי שגם מתחילה לא היה משתמש בהם אלא מעט, הואיל ביטל האדון את תשמישם לחלוטין, הרי העבד יוצא לחירות<sup style="color: gray;">88</sup>.
<h4>חיסר את העבד איבר</h4>
היתה עינו של העבד סמויה לחלוטין, וחטטה האדון מחורה, הרי זה יוצא לחירות, ואף על פי שאף מתחילה לא היה משתמש בה כלל, שמכל מקום הרי עשאו מחוסר-אבר*<sup style="color: gray;">89</sup>, והוא הדין לכל אחד מראשי איברים שלא היה עושה מלאכתו שאם חתכו האדון הרי זה יוצא לחירות הואיל וחיסרו את אותו האיבר<sup style="color: gray;">90</sup>.
<h4>חתך לעבדו אצבע יתרה</h4>
היתה לעבד אצבע יתרה וחתכה האדון, אם עומדת בשורת שאר האצבעות ונספרת עמהן, הרי זה יוצא לחירות<sup style="color: gray;">91</sup>.
<h3>ההכאה</h3>
<h4>רופא ששגג ברפואתו וסימא עין עבדו או הפיל שינו</h4>
אדון שהוא רופא וביקש ממנו העבד לכחול לו עינו וטעה וסימאה, או שביקש ממנו לחתור ולגרר לו במקום מושב שינו וטעה והפילה, נחלקו תנאים: לחכמים שיחק זה העבד באדון ויצא לחירות<sup style="color: gray;">92</sup>, ולרבן שמעון בן גמליאל אינו יוצא לחירות, שנאמר: וְשִׁחֲתָהּ<sup style="color: gray;">93</sup>, עד שיתכוון לשחת את העין או את השן, יצא זה שלא התכוון לשחת אלא לרפא<sup style="color: gray;">94</sup>. הלכה כחכמים<sup style="color: gray;">95</sup>.
<h4>הושיט ידו למעי שפחתו וסימא את העובר שבמעיה</h4>
הושיט האדון ידו למעי שפחתו כדי להוציא את עוברה, וסימא בשגגה את העובר שבמעיה, דעת הסוגיא בקידושין שאף לחכמים הסוברים שרופא שנתכוון לכחול עין עבדו וסימאה בשגגה יצא העבד לחירות<sup style="color: gray;">96</sup>, באופן זה אין הולד יוצא לחירות, שנאמר: וְשִׁחֲתָהּ<sup style="color: gray;">97</sup>. בגדר הדין נחלקו ראשונים: יש סוברים שאף חכמים מודים שכל שלא נתכוון לגעת בעין ולסכנה, אין העבד יוצא לחירות, ולא אמרו ברופא שנתכוון לכחול עין עבדו וסימאה שיוצא לחירות אלא משום שאף על פי שלא נתכוון לסמא את עין העבד, מכל מקום נתכוון לגעת בעינו ולסכנה, ולפיכך המושיט ידו למעי שפחתו וסימא את העובר שבמעיה, שלא נתכוון לגעת בעין כלל, אף לחכמים אין הולד יוצא לחירות<sup style="color: gray;">98</sup>, ויש מן הראשונים שכתבו, שטעמם של חכמים אינו משום שלא נתכוון לעין, אלא משום ש"ושחתה" משמע ששחת עין שהיתה מתוקנת כבר, ועין העובר מעולם לא באה לכלל ראיה<sup style="color: gray;">99</sup>. ויש סוברים בדעת רבה שחולק על סוגיא זו, ולדעתו סוברים חכמים שאפילו לא נתכוון האדון כלל יצא העבד לחירות, ועל כך עי' להלן<sup style="color: gray;">100</sup>. להלכה, לא יצא העבד לחירות<sup style="color: gray;">101</sup>.
<h4>היתה לו אבן בחיקו ולא הכיר בה וכשעמד נפלה והפילה שן עבדו</h4>
היתה אבן מונחת לו בחיקו ולא הכיר בה, וכשעמד נפלה וסמאה את עין עבדו או הפילה את שינו, או שנתכוון לזרוק אבן על בהמה והלכה ופגעה בעבד והפילה את שינו או קטעה את אצבעו – שהזורק ולא נתכוון לעבד הרי הוא כמי שהיתה אבן בחיקו ולא הכיר בה, שלא נתכוונו לעבד כלל<sup style="color: gray;">102</sup> - נחלקו ראשונים בדעת תנאים ואמוראים בדעתם: א) יש סוברים בדעת רבה שדין זה תלוי במחלוקת חכמים ורבן שמעון בן גמליאל, שלרבן שמעון בן גמליאל הסובר שעבד שאדונו נתכוון לרפאו וסימא את עינו לא יצא לחירות הואיל ולא נתכוון לשחת<sup style="color: gray;">103</sup>, הוא הדין לעבד זה שאדונו לא נתכוון כלל למעשה כלשהו, שלא יצא לחירות, ולחכמים הסוברים שעבד שאדונו נתכוון לרפאו וסימא את עינו יצא לחירות אף על פי שלא נתכוון לשחת<sup style="color: gray;">104</sup>, הוא הדין לעבד זה שאדונו לא נתכוון כלל למעשה כלשהו שיצא לחירות<sup style="color: gray;">105</sup>, ואף על פי שאף לחכמים אדון שהושיט ידו למעי שפחתו וסימא את העובר שבמעיה לא יצא העובר לחירות הואיל ולא נתכוון לעין – לסוברים כן<sup style="color: gray;">106</sup> - ואף כאן לא נתכוון לעין, שונה המושיט ידו למעי שפחתו שיש במעשהו שתי מעלות לטובה, שנתכוון לטובה, לילד את שפחתו, ושלא נתכוון לעין כלל, ממי שהיתה אבן המונחת לו בחיקו, שאף שלא נתכוון לעין, מכל מקום לא נתכוון לטובה, והרי זה דומה לנתכוון לכחול לעבדו את עינו שיש במעשהו מעלה אחת לטובה, שאף על פי שנתכוון לעין, מכל מקום נתכוון לטובה, ובאופן זה דעת חכמים שחשוב מתכוון ללשחת והעבד יוצא לחירות<sup style="color: gray;">107</sup>, ויש שכתבו טעם אחר, שיותר יש לו להזהר כשרואה את עין עבדו לפניו, ואפילו מאבן המונחת לו בחיקו שלא הכיר בה, מעין העובר שלא ראה אותה כלל<sup style="color: gray;">108</sup>. ב) ויש חולקים וסוברים בדעת רבה, שאף לחכמים אין העבד יוצא לחירות, שהרי זה דומה למושיט ידו למעי שפחתו וסימא את העובר שבמעיה שאף חכמים מודים בזה שאין העבד יוצא לחירות הואיל ולא נתכוון לעין, והוא הדין לזה שהיתה אבן מונחת בחיקו ולא הכיר בה, שהואיל ולא נתכוון לעין אין העבד יוצא לחירות<sup style="color: gray;">109</sup>. ג) ויש שכתבו שמחלוקת הסוגיות היא, שרבה סובר בדעת חכמים שאפילו לא נתכוון האדון כלל יוצא העבד לחירות, ולפיכך בין באבן שהיתה בחיקו ולא הכיר בה והפילה את שן העבד, ובין בהושיט ידו למעי שפחתו וסימא את העובר שבעיה, יצא העבד לחירות, והסוגיא בקידושין שסוברת שלחכמים הושיט ידו למעי שפחתו וסימא את העובר שבמעיה אין הולד יוצא לחירות, חולקת וסוברת שאף לחכמים כל שלא נתכוון לעין אינו יוצא לחירות, ולא אמרו חכמים שרופא שכחל עין עבדו וסימאה יצא העבד לחירות, אלא משום שנתכוון לעין, ולדעת סוגיא זו אף אם היתה לו אבן בחיקו ונפלה על העבד והפילה את שינו אין העבד יוצא לחירות, לפי שלא נתכוון<sup style="color: gray;">110</sup>.
<h4>הפיל לו שינו וסימא לו עינו</h4>
אדון שהפיל לעבדו את שינו וסימא את עינו, אין אומרים שישתחרר תחת עינו ושינו יחד, אלא משתחרר תחת האיבר הראשון שהכהו, ובהכאת האיבר השני דין האדון עם עבדו המשוחרר כדין החובל* בחברו<sup style="color: gray;">111</sup>, שנאמר: תַּחַת עֵינוֹ<sup style="color: gray;">112</sup>, ולא תחת עינו ושינו, ונאמר: תַּחַת שִׁנּוֹ<sup style="color: gray;">113</sup>, ולא תחת שינו ועינו<sup style="color: gray;">114</sup>, ולפיכך לסוברים שהמשתחרר בשן ועין אינו טעון גט שחרור, האדון משלם לו את תשלומי החבלה<sup style="color: gray;">115</sup>, ולסוברים שטעון גט שחרור, הדבר תלוי בספק הגמרא אם מעוכב גט שחרור תשלומי חבלתו לעצמו או לרבו<sup style="color: gray;">116</sup>, ועל כך ע"ע חובל<sup style="color: gray;">117</sup> וע' מעוכב גט שחרור, והוא הדין שאם נתן האדון לעבדו גט שחרור בין הכאת שינו להכאת עינו, שמשלם לו דמי עינו<sup style="color: gray;">118</sup>.
<h4>הכה שתי עינים או שינים כאחת</h4>
סימא האדון את שתי עיני העבד כאחת, או הפיל שתים משיניו כאחת, הרי זה משתחרר תחת שתי עיניו או שתי שיניו, ואין דין האדון עם עבדו המשוחרר על העין או השן השניה כדין חובל בחברו<sup style="color: gray;">119</sup>, ונחלקו אחרונים: יש שכתבו שהוא הדין לסימא את עינו והפיל את שינו בבת אחת, שהוא משתחרר תחת שתיהן יחד<sup style="color: gray;">120</sup>, ויש שכתבו שלא אמרו כן אלא בשתי עינים או שתי שינים, אבל שן ועין שהכן כאחת הרי הן בכלל הדרשה: תחת עינו, תחת שינו, ולא תחת עינו ושינו<sup style="color: gray;">121</sup>. ויש מן האחרונים שכתבו בדעת ראשונים להיפך, שהכה את שינו ועינו בזה אחר זה משתחרר תחת עינו ושינו, ולא דרשו שאינו משתחרר תחת שינו ועינו אלא כשהכה את שתיהן כאחת<sup style="color: gray;">122</sup>.
<h2>שנה</h2>
<b>הגדרת הערך</b> - פרק הזמן של סיבוב החמה ברקיע, או שנה מחושבת של לוח-השנה*.
<h3>השנה הטבעית</h3>
<h4>שנת החמה ושנת הלבנה</h4>
המחזור הטבעי שעליו מבוססת השנה הוא סיבוב החמה ברקיע על פני כל שנים עשר המזלות<sup style="color: gray;">1</sup>, שהוא חוזר פעם אחר פעם מבריאת העולם ועד היום<sup style="color: gray;">2</sup>. הילוך זה אורכו שלש מאות שישים וחמשה ימים<sup style="color: gray;">3</sup>, ועוד קצת: יש סוברים – והם דברי שמואל – שש שעות<sup style="color: gray;">4</sup>, ויש סוברים – וזו דעת רב אדא - מעט פחות משש שעות<sup style="color: gray;">5</sup>, ובדקדוק הוא חמש שעות ותשע מאות תשעים ושבעה חלקים וארבעים ושמונה רגעים<sup style="color: gray;">6</sup>. על פרטי מחלוקת שמואל ורב אדא באורך שנת החמה ע"ע תקופות.
הלבנה, אין לה מחזור טבעי שאורכו שנה, אלא ששנים עשר חודשי לבנה – היינו מהלך הלבנה ברקיע שנים עשר פעמים - אורכם קרוב לאורך שנת החמה, והם נקראים לפעמים שנת לבנה<sup style="color: gray;">7</sup>. אורך שנת הלבנה הוא שלש מאות וחמישים וארבעה ימים, ושמונה שעות, ושמונה מאות ושבעים וששה חלקים<sup style="color: gray;">8</sup>, בממוצע, לפי שכל חודש של לבנה, אורכו עשרים ותשעה ימים ושתים עשרה שעות ושבע מאות ותשעים ושלשה חלקי שעה, בממוצע<sup style="color: gray;">9</sup>. על האורך המדויק של מחזור הלבנה ע"ע חודש וע' לוח השנה וע' מולד קדוש החודש.
שנת החמה יתירה על שנת הלבנה אחד עשר יום<sup style="color: gray;">10</sup>, בקירוב<sup style="color: gray;">11</sup>.
<h4>תקופות</h4>
שנת החמה מחולקת לארבע תקופות, שבכל אחת מהן השמש נמצאת במקום אחר בסיבובה, וכל תקופה נמשכת שלשה חודשים<sup style="color: gray;">12</sup>, התקופות הן: תקופת ניסן, תקופת תמוז, תקופת תשרי ותקופת טבת<sup style="color: gray;">13</sup>. על מהות התקופות, זמן תחילת כל אחת מהן, אורכן ודיניהן, ע"ע תקופות.
על דיני המועדים התלוים בתקופות, שהפסח* צריך לחול בתקופה שבה חל האביב*<sup style="color: gray;">14</sup>, וסוכות* צריך לחול בתקופה שבה חל האסיף<sup style="color: gray;">15</sup>, ע"ע אביב וע' לוח השנה וע' סוכות וע' עבור השנה וע' פסח וע' תקופות.
<h4>עונות</h4>
שש עונות יש בשנת החמה, שכן הובטח לנח ולבניו אחר המבול: עֹד כל ימי הארץ זרע וקציר וקֹר וחֹם וקיץ וחרף וגו' לא ישבֹתו<sup style="color: gray;">16</sup>. קציר הוא כנגד זרע, שזרע בתחילת גשמים וקציר בתחילת החמה<sup style="color: gray;">17</sup>. וקיץ הוא כנגד חורף, שחורף הוא חזוקו וחורפו של סתיו וימי צינה, וקיץ הוא חוזקו של יובש<sup style="color: gray;">18</sup>. וקור הוא סופו של סתיו, וחום הוא סופו של שמש<sup style="color: gray;">19</sup>.
מאחר ובדרך כלל בשנה יש שנים עשר חודשים<sup style="color: gray;">20</sup>, כל עונה מששת העונות נמשכת שני חודשים<sup style="color: gray;">21</sup>, אלא שנחלקו תנאים בזמנן המדויק של העונות: א) רבן שמעון בן גמליאל בשם רבי מאיר, וכן רבי שמעון בן מנסיא – ובתוספתא ר' שמעון בן לעזר בשם רבי מאיר, וכן היה ר' דוסא אומר בדבריו - אומרים שחצי תשרי ומרחשון וחצי כסלו זרע, וחצי כסלו וטבת וחצי שבט חורף, וחצי שבט ואדר וחצי ניסן קור, וחצי ניסן ואייר וחצי סיון קציר, וחצי סיון ותמוז וחצי אב קיץ, וחצי אב ואלול וחצי תשרי חום<sup style="color: gray;">22</sup>. ב) רבי יהודה – ובתוספתא רבי שמעון - מונה מתשרי<sup style="color: gray;">23</sup>, כלומר מתחילת תשרי מתחיל למנות שני חודשים לכל עת<sup style="color: gray;">24</sup>. ג) רבי שמעון – ובתוספתא רבי יהודה – מונה ממרחשון<sup style="color: gray;">25</sup>.
על פרטים נוספים בחלוקת העונות לפי החודשים עי' בערכי החודשים.
<h3>שנת הלוח ודיניה</h3>
<h4>שנת הלוח</h4>
השנה של לוח-השנה* העברי אינה נקבעת לפי שנת החמה לבד, ואף לא לפי שנת הלבנה לבד, אלא לפי שתיהן יחד, שמאחר וצריך שיהיו בה חודשים שלמים בלבד, ולא יהיו בה חלקי חודש<sup style="color: gray;">26</sup>, אי אפשר שארכה יהיה כאורך שנת החמה – שאורכה הוא שנים עשר חודשים וכאחד עשר יום<sup style="color: gray;">27</sup> - שהרי אינה מתחלקת לחודשים שלמים, ומצד שני אי אפשר לקבוע את השנה לפי שנת הלבנה בלבד, היינו שאורכה יהיה שנים עשר חודשי לבנה, לפי שהמועדים, שזמנם קבוע בתורה לפי חודשי הלבנה, צריך שיחולו בעונות קבועות במהלך שנת החמה - חג הפסח בזמן האביב, חג שבועות בזמן הקציר, וחג הסוכות בזמן האסיף<sup style="color: gray;">28</sup> - ומאחר ושנת הלבנה קצרה משנת החמה, במשך הזמן יוקדמו המועדים ויתרחקו מהעונה הקבועה להם<sup style="color: gray;">29</sup>, לפיכך תקנו שרוב השנים יהיו באורך שנת לבנה, היינו שיהיו בהן שנים עשר חודשי לבנה, ורק לאחר כמה שנים, כשיתקבץ מן העודף של שנות החמה כשלשים יום בקירוב, עושים שנה אחת של שלשה עשר חודשים, שנקראת שנה מעוברת, ובכך לעולם יהיו המועדים סמוכים לעונה הראויה להם<sup style="color: gray;">30</sup>.
על כללי עיבור-השנה*, אימתי מעברים, כיצד מעברים, מה אורכו של חודש העיבור, ועל מחזור העיבור, ע"ע לוח השנה וע' עיבור השנה.
על האורך המדויק של שנת הלוח, שהוא תלוי באורכם של שנים עשר - או שלשה עשר - החודשים שבה, כמה מהם בני עשרים ותשעה ימים וכמה בני שלשים ימים<sup style="color: gray;">31</sup>, ע"ע לוח השנה וע' קדוש החודש.
<h4>ראשי שנים</h4>
בשנה יש כמה ראשי שנים, כלומר כמה תאריכים שנחשבים תחילת השנה לענין הלכות מסוימות, ואלו הם ראשי השנים:
א) באחד בניסן* ראש השנה למלכים<sup style="color: gray;">32</sup>, כלומר למנין שנות מלכות מלך* - מישראל<sup style="color: gray;">33</sup> - בשטרות, שקבעו חכמים את אחד בניסן לתחילת שנתו, ואפילו עמד בסוף השנה, כלתה שנתו משהגיע ניסן, ומתחילים למנות לו שנה שניה<sup style="color: gray;">34</sup>. וכן אחד בניסן הוא ראש השנה לרגלים<sup style="color: gray;">35</sup>, והכוונה שחג הפסח, שחל בניסן, הוא ראש השנה לענין איסור בל-תאחר* בקרבנות*, שעוברים עליו כשמאחרים מלהביא את הקרבן עד שיעברו שלשה רגלים כסדרם, וחג המצות תחלה, לסוברים כן<sup style="color: gray;">36</sup>. וכן אחד בניסן הוא ראש השנה לחודשים<sup style="color: gray;">37</sup>, כלומר למנין חודשי השנה, שניסן הוא החודש הראשון<sup style="color: gray;">38</sup> - ועי' על כך בע' זכירת יציאת מצרים - וכן לעיבורים<sup style="color: gray;">39</sup>, כלומר להפסקת עיבורים, שאין מעברים את השנה אלא עד שיכנס ניסן<sup style="color: gray;">40</sup>, וכן לתרומת שקלים<sup style="color: gray;">41</sup>, כלומר שמניסן ואילך מביאים קרבנות-צבור* הלקוחים מתרומת קופות שקלי שנה זו, ולא מתרומת השנה הקודמת<sup style="color: gray;">42</sup>, ויש אומרים בברייתא אף לשכירות בתים<sup style="color: gray;">43</sup>, שהמשכיר בית לחברו לשנה זו, אפילו לא השכיר אלא באחד באדר, כיון שהגיע אחד בניסן עלתה לו שנה<sup style="color: gray;">44</sup>.
ב) באחד באלול*, תנא קמא סובר שהוא ראש השנה למעשר-בהמה*<sup style="color: gray;">45</sup>, שאין מעשרים מן הנולדים בשנה זו על הנולדים בחברתה<sup style="color: gray;">46</sup>, עי' על כך בע' מעשר-בהמה.
ג) באחד בתשרי* ראש השנה לשנים<sup style="color: gray;">47</sup>, רב פפא מפרש לענין מנין שנות מלכי אומות העולם בשטרות, שמונים להם תחילת שנה מתשרי<sup style="color: gray;">48</sup>, ורבי זירא מפרש לענין התקופות, שמאחר ולדעתם בתשרי נברא העולם, מונים את תקופות החמה ומולדות הלבנה מתשרי<sup style="color: gray;">49</sup>, ורב נחמן בר יצחק אמר לענין הדין, שבאחד בתשרי נידון העולם מה יהיה בכל השנה<sup style="color: gray;">50</sup>, לסוברים כן<sup style="color: gray;">51</sup>. וכן אחד בתשרי הוא ראש השנה לשמיטים וליובלות<sup style="color: gray;">52</sup>, שמשנכנס תשרי אסור לחרוש ולזרוע מן התורה<sup style="color: gray;">53</sup>, וכן לנטיעה<sup style="color: gray;">54</sup>, למנין שני ערלה*, שאפילו אם נטע נטיעה באב, כלתה שנתה הראשונה לסוף אלול<sup style="color: gray;">55</sup>, וכן לירקות<sup style="color: gray;">56</sup>, היינו למעשר ירק, שאין תורמים ומעשרים מן הנלקט לפני ראש השנה על של אחר ראש השנה<sup style="color: gray;">57</sup>, וכן לשאר מעשר דגן, שאין מעשרים מהשייך לשנה זו לשייך לשנה אחרת<sup style="color: gray;">58</sup>. וכן לנדרים<sup style="color: gray;">59</sup>, שהמודר הנאה מחברו לשנה זו, אפילו לא עמד אלא בעשרים ותשעה באלול, כיון שהגיע אחד בתשרי עלתה לו שנה<sup style="color: gray;">60</sup>. ורבי אליעזר ורבי שמעון אומרים שאחד בתשרי הוא ראש השנה אף למעשר בהמה<sup style="color: gray;">61</sup>.
ד) באחד בשבט*, בית שמאי סוברים שהוא ראש השנה לאילן<sup style="color: gray;">62</sup>, לענין מעשר, שאין מעשרים פירות האילן שחנטו קודם שבט על פירות שחנטו לאחר שבט<sup style="color: gray;">63</sup>.
ה) חמשה-עשר-בשבט*, בית הלל סוברים שהוא ראש השנה לאילן<sup style="color: gray;">64</sup>.
<h4>ימי דין</h4>
בשנה יש ימי דין, שבהם הקב"ה דן מה יהיה בכל השנה<sup style="color: gray;">65</sup>, ונחלקו תנאים אם יש יום דין אחד על כל הענינים, או שיש כמה ימים שבכל אחד מהם דנים על ענינים אחרים<sup style="color: gray;">66</sup>, ועוד נחלקו אם הדין נכתב ונחתם באותו יום, או שנכתב ביום אחד ונחתם ביום-הכפורים*<sup style="color: gray;">67</sup>, על כל השיטות ע"ע ראש השנה.
<h4>חלוקה לחודשים</h4>
על חלוקת השנה לשנים עשר – ובשנה מעוברת שלשה עשר – חודשים, שכל אחד מהם אורכו עשרים ותשעה או שלשים יום, ועל מהות החודשים, ארכם, קביעותם וכלליהם, ע"ע חודש וע' לוח השנה וע' מולד וע' קידוש החודש.
היום או היומיים הראשונים של החודש נקראים ראש חודש, שיש בו דינים מיוחדים בקרבנות ובתפלה ועוד, עי' על כך בע' ראש חודש.
<h4>מועדים ותעניות</h4>
במהלך השנה יש ימים מיוחדים, כגון מועדים – ע"ע יום-טוב* - או ימי שמחה או הלל, שיש בהם מצוות מיוחדות וקרבנות מיוחדים, והם קבועים בתאריכים מסוימים, וחוזרים על עצמם בכל שנה, כגון שלשת הרגלים*: פסח*, שבועות* וסוכות*, ושמיני-עצרת*, וכן ראש-השנה*, ויום-הכפורים*, וכן חנוכה*, ופורים*, וחמשה-עשר-באב*, וראשי חודשים, על כל אחד מהם עי' בערכו.
וכן במהלך השנה יש ימים מסוימים שמתענים בהם, אם משום אֵבֶל, או לצורך תשובה או תפלה, והם קבועים בתאריכים מסוימים, וחוזרים על עצמם בכל שנה, כגון יום-הכפורים* וצום-גדליה* ועשרה-בטבת* ושבעה-עשר-בתמוז* ותשעה-באב* ותענית-אסתר*. על התעניות הללו עי' על כל אחת מהן בערכה, ועל תעניות נוספות ע"ע תעניות.
<h4>תרומה למקדש</h4>
מצות-עשה* מן התורה ליתן כל איש מישראל מחצית-השקל* בכל שנה ושנה<sup style="color: gray;">68</sup>, תרומה עבור קרבנות-צבור* וצרכי המקדש<sup style="color: gray;">69</sup>. התרומה הזו, משמיעים עליה, כלומר מכריזים עליה, באחד באדר<sup style="color: gray;">70</sup>, ובחמשה עשר בו היו שולחנות יושבים במדינה, לגבות את התרומה, ובעשרים וחמשה בו ישבו במקדש לגבות, ומשישבו במקדש התחילו למשכן<sup style="color: gray;">71</sup>. על פרטי דיני ההכרזה והתרומה, ע"ע אדר וע' מחצית השקל וע' תרומת הלשכה.
על קריאת פרשת שקלים פעם בשנה לפני ראש-חודש* אדר* ע"ע ארבע-פרשיות.
<h4>קרבנות מתרומת השנה</h4>
בכל שנה החל מראש-חודש* ניסן, אין מביאים קרבנות צבור מתרומת השנה הקודמת, אלא מתרומת השנה החדשה, שנתרמה בחודש אדר* הסמוך<sup style="color: gray;">72</sup>, שנאמר: זאת עולת חדש בחדשו<sup style="color: gray;">73</sup>, ודרשו: חַדֵש והבא קרבן מתבואה חדשה<sup style="color: gray;">74</sup>, ולמדים שהכוונה מניסן ואילך מגזרה-שוה*, שנאמר כאן שנה, ונאמר בניסן: ראשון הוא לכם לחדשי השנה<sup style="color: gray;">75</sup>. הביא קרבן ציבור מהתרומה הישנה, יצא, אלא שחיסר מצוה<sup style="color: gray;">76</sup>.
על פרטי דין הבאת קרבנות מהתרומה החדשה ע"ע תרומת הלשכה.
<h4>פרוכות</h4>
הפרוכות המבדילות בין הקדש* לקדש-הקדשים* - עי' עליהן בע' אמה-טרקסין - היו עושים אותן שתים חדשות בכל שנה<sup style="color: gray;">77</sup>.
<h4>הפרשת תרומות ומעשרות ומתנות משנה לחברתה</h4>
אין תורמים ומעשרים לא מן הישן על החדש ולא מן החדש על הישן, כלומר מתבואת שנה לתבואת חברתה<sup style="color: gray;">78</sup>, שנאמר: עשר תעשר את כל תבואת זרעך היצא השדה שנה שנה<sup style="color: gray;">79</sup>, מלמד שאין מעשרים משנה על חברתה, אין לי אלא מעשר שני שבו דיבר הכתוב, מנין לרבות שאר מעשרות, תלמוד לומר עשר תעשר<sup style="color: gray;">80</sup>. על פרטי הדין, ועל הזמן שבו מתחילה שנה חדשה לענין זה, ע"ע הפרשת תרומות ומעשרות<sup style="color: gray;">81</sup>. על דרכי הקביעה על כל מין של פרי או ירק, לאיזו שנה הוא שייך, אם לפי חנטה* או לפי לקיטה* או לפי הבאת-שליש*, ע"ע הבאת שליש וע' חנטה וע' לקיטה וע' תרומות ומעשרות.
וכן מעשר-בהמה* אין מעשרים משנה לחברתה<sup style="color: gray;">82</sup>, שנאמר: עשר תעשר את כל תבואת זרעך היוצא השדה שנה שנה<sup style="color: gray;">83</sup>, בשני מעשרות הכתוב מדבר, אחד מעשר בהמה ואחד מעשר דגן, ומקיש מעשר בהמה למעשר דגן, מה מעשר דגן, אין מפרישים מחדש על הישן<sup style="color: gray;">84</sup>, אף מעשר בהמה כן<sup style="color: gray;">85</sup>. על פרטי הדין, ואימתי הוא ראש השנה לענין זה, ע"ע מעשר-בהמה.
אף חלה* אין מפרישים מחדש על הישן ומישן על החדש, עי' על כך בע' הפרשת-חלה*<sup style="color: gray;">86</sup>.
וכן ביכורים* אין מביאים מן הישן על החדש ומן החדש על הישן, עי' על כך בע' בכורים<sup style="color: gray;">87</sup>.
<h4>בשכירות</h4>
על המשכיר בית לשנה זו, שהבית מושכר עד תום השנה, אפילו הוא בתוך זמן קצר, ואימתי נחשב תום השנה לענין זה, עי' להלן<sup style="color: gray;">88</sup>.
<h4>בנדרים</h4>
על הנודר לשנה זו, שהנדר חל עד תום השנה, אפילו הוא זמן קצר, ואימתי נחשב תום השנה לענין זה, עי' להלן<sup style="color: gray;">89</sup>.
<h4>חָדָש</h4>
על האיסור לקצור ולאכול תבואה חדשה לפני הקרבת העומר* בששה עשר בניסן*, ע"ע חדש.
<h4>עשיית הקטרת</h4>
הקטרת* שמקריבים בבית-המקדש*, מכינים אותה פעם בשנה בכמות שתספיק לכל השנה<sup style="color: gray;">90</sup>. על פרטי הדין, ועל הכמות שהיו עושים בכל שנה, ועל עשייתה לחצאין, ע"ע קטרת.
פעמים בשנה מחזירים את הקטרת למכתשת, כדי לחדש את ריחה<sup style="color: gray;">91</sup>. על פרטי הדין ע"ע קטרת.
<h4>שיעור צדקה</h4>
לעולם אל ימנע אדם עצמו מלתת שלישית השקל בשנה לצדקה*, שנאמר: והעמדנו עלינו מצות לתת עלינו שלישית השקל בשנה לעבודת בית אלהינו<sup style="color: gray;">92</sup>, וכל הנותן פחות משיעור זה לא קיים מצות צדקה<sup style="color: gray;">93</sup>. על פרטי הדין ע"ע צדקה.
<h4>בכתובה</h4>
על חיוב כסות שאדם מתחייב לאשתו, שבכללו שיתן משנה לשנה בגדים בסכום מסוים, ושיתנם בעונה מסוימת בשנה<sup style="color: gray;">94</sup>, ע"ע שאר כסות ועונה.
<h4>קריאת התורה</h4>
על קריאת-התורה*, שנהגו להשלים קריאת כל התורה במשך כל שנה, משמחת-תורה* ועד שמחת תורה, ועל מקור המנהג, ומנהגים אחרים בסדר קריאת התורה, ע"ע קריאת התורה.
<h3>מניני שנים</h3>
<h4>מניני השנים</h4>
כשצריך לציין שנה מסוימת, כגון בשטרות, שצריך לכתוב בהם את שנת כתיבתם, מציינים אותה לפי מנין שנים שחלפו מאירוע מסוים, ומצינו כמה מניני שנים שמשתמשים בהם:
א) מנין השנים שחלפו מבריאת העולם ועד אותה שנה<sup style="color: gray;">95</sup>, וכן נוהגים היום לכתוב בגט* בכל המקומות<sup style="color: gray;">96</sup>. על מנהגים שונים במנין שנות העולם, אם מונים מיצירת אדם הראשון, או שמתחילים שנה אחת קודם לכן, לפי שבריאת העולם החלה חמשה ימים לפני בריאת אדם הראשון, ע"ע בהר"ד<sup style="color: gray;">97</sup>.
ב) מנין השנים שחלפו מיציאת מצרים<sup style="color: gray;">98</sup>, שהיתה בשנת אלפים וארבע מאות וארבעים ושמונה לבריאת העולם<sup style="color: gray;">99</sup>.
ג) בשטרות נהגו לציין את מנין השנים מעת מינוי המלך שבאותו הזמן<sup style="color: gray;">100</sup>, עי' על כך בע' שטרות. וכן בגט, חז"ל תקנו למנות משנת מינוי המלך שבאותו הזמן, משום שלום מלכות<sup style="color: gray;">101</sup>, על פרטי הדבר, ואם התקנה נוהגת היום, ע"ע גט<sup style="color: gray;">102</sup>. על התאריך שבו משתנה מנין השנים של המלך, עי' לעיל<sup style="color: gray;">103</sup>.
ד) במשך מאות שנים נהגו להשתמש במנין למלכי יונים<sup style="color: gray;">104</sup>, ובארו ראשונים שהוא ממלכות אלכסנדרוס מוקדון<sup style="color: gray;">105</sup>, ומנין זה מתחיל שלש מאות ושמונים שנה קודם חורבן בית שני, שהם אלף שנים אחר יציאת מצרים<sup style="color: gray;">106</sup>.
ה) מצינו מנין שנים לבנין הבית ולחורבן הבית<sup style="color: gray;">107</sup>.
<h4>שביעית</h4>
החל מארבע עשרה שנים אחר שנכנסו בני ישראל לארץ-ישראל*, מצות עשה על בית דין הגדול לספור שבע שבע שנים, ולקדש כל שנה שביעית<sup style="color: gray;">108</sup>, והיא נקראת שנת שמיטה<sup style="color: gray;">109</sup>, ובארץ ישראל יש בה דינים מיוחדים, שאסור לעבוד בה את הקרקע כרגיל, והפירות שגדלים בה הם קדושים, ויש להם דינים מיוחדים, ואין מפרישים מהם תרומות ומעשרות, ובזמן מסוים צריך לבער אותם, וכן בשנה השביעית נשמטים כל החובות<sup style="color: gray;">110</sup>. על פרטי ודיני השמיטה, אימתי והיכן היא נוהגת, ודיני הספירה, ע"ע שביעית, וע"ע בעור וע' פירות שביעית וע' שמיטת כספים.
הנותן גט לאשתו ואמר לה זה גיטך אם לא אבא לאחר שבוע זו, כלומר לאחר מנין שני שמיטה זו, ממתינים לו כל שנה שמינית, שכל השנה השמינית קרויה אחר שבוע<sup style="color: gray;">111</sup>.
<h4>תוספת שביעית</h4>
לא בשנה השביעית בלבד יש איסורי עבודת קרקע, אלא מוסיפים בה מחול על הקדש, כלומר שאף בערב שביעית, בפרק זמן מסוים, אסור לעשות בקרקע מלאכות שאסור לעשותם בשביעית<sup style="color: gray;">112</sup>. על פרטי הדין ומקורותיו ע"ע תוספת-שביעית.
<h4>מעשר שני ומעשר עני</h4>
מנין שנות השמיטה, יש לו משמעות אף לענין מעשרות* בשאר השנים, שבשנה הראשונה והשניה והרביעית והחמישית למנין השמיטה, מפרישים מעשר-שני*, ואין מפרישים מעשר-עני*, ואילו בשנה השלישית והשישית מפרישים מעשר-עני ואין מפרישים מעשר-שני<sup style="color: gray;">113</sup>. על פרטי הדין ומקורותיו ע"ע מעשרות. על פרטי ודיני המעשרות הנזכרים עי' בערכיהם ובע' הפרשת תרומות ומעשרות.
<h4>ביעור ווידוי מעשר</h4>
מנין שנות השמיטה, יש לו משמעות אף לענין בעור-מעשרות* וודוי-מעשר*, ששניהם נעשים בשנה הרביעית והשביעית<sup style="color: gray;">114</sup>. על פרטי דיניהם וזמניהם עי' בערכיהם.
<h4>הקהל</h4>
מנין שנות השמיטה, יש לו משמעות אף לענין מצות הקהל*, שזמנה הוא במוצאי שביעית בחג הסוכות*<sup style="color: gray;">115</sup>. על פרטי המצוה וזמנה ע"ע הקהל.
<h4>יובל</h4>
החל מארבע עשרה שנים אחר שנכנסו בני ישראל לארץ-ישראל*, מצות עשה על בית דין הגדול לספור שבע שבע שנים, ואחר שבע שביעיות לקדש את שנת החמישים<sup style="color: gray;">116</sup>, ויש לה דינים מיוחדים, שתוקעים בה בשופר* ביום-הכפורים*, ומשלחים בה את העבדים* העבריים לחירות, ומחזירים בה את הקרקעות שנמכרו, לבעליהן הראשונים, וכן יש מעבודות הקרקע שאסורות בה כבשביעית<sup style="color: gray;">117</sup>, על פרטי דיני היובל, והמקום והזמן שבו הוא נוהג, וכללי ודיני דיני מנין השנים, ע"ע יובל.
על גאולת שדה-אחוזה* מהקדש*, ופדיון שדה אחוזה שנמכרה, שסכום התשלום בהם נקבע לפי מנין השנים שנותרו עד שנת היובל, ועל גאולה פחות משנה אחר היובל, ועל גדר כל השנים שנאמרו בשדה אחוזה, ואם מחשבים בהם חודשים, ע"ע שדה אחוזה.
על המקדיש שדה-אחוזה בשנת היובל, או סמוך ליובל, ע"ע הקדש וע' שדה אחוזה.
<h4>ערלה ורבעי</h4>
על דין פירות אילן בשלושת השנים הראשונות שלו, שהם נקראים ערלה*, ואסורים באכילה, ועל אופן מנין שנות האילן, ופרטי דיני ערלה, ע"ע ערלה.
על דין פירות אילן בשנה הרביעית, שהם נקראים רבעי*, ונאכלים בירושלים*, או נפדים ודמיהם עולים לירושלים, ועל פרטי מנין שנות האילן, ופרטי דיני רבעי, ע"ע רבעי וע' פדיון מעשר שני ורבעי.
<h4>ברכת החמה</h4>
על ברכת-החמה*, שזמנה הוא בכל עשרים ושמנה שנים מבריאת העולם, ע"ע ברכת החמה.
@ד. כשיעור משך זמן. # הרבה הלכות יש שתלויות במשך זמן של שנה, כלומר לא שנה של הלוח, מראש השנה עד ראש השנה, אלא משך זמן של שנה מתאריך מסוים, ויש כמה אפשרויות לחישוב שנה כזו: א) שנה מיום ליום, כלומר מתאריך מסוים בלוח עד אותו תאריך בשנה הבאה, בין בשנה פשוטה ובין בשנה מעוברת, ושנה זו לפעמים אורכה שנים עשר חודשים ולפעמים שלשה עשר חודשים. ב) שנים עשר חודשים מיום ליום, בין בשנה פשוטה - שאז השנה מסתיימת באותו תאריך בשנה הבאה - ובין בשנה מעוברת. ג) מנין ימים של שנת החמה, כלומר שלש מאות ושישים וחמשה ימים מיום מסוים, ושנה זה לעולם אינה נגמרת באותו תאריך שהתחילה. ועי' להלן על כל אחת מן ההלכות, באיזו שנה מדובר בה.
<h4>בנושא אשה ובונה בית ומחלל כרם</h4>
הנושא אשה, והבונה בית* וחנכו, והנוטע כרם* וחיללו, במשך שנה אחת אינו יוצא למלחמה*, אלא הוא נקי לאשתו ולביתו ולכרמו<sup style="color: gray;">118</sup>. על פרטי הדין ע"ע מלחמה.
שנה זו, צדדו אחרונים לומר שאינה מיום ליום, אלא שנים עשר חודשים שלמים, ואפילו בשנת העיבור אינה יותר משנים עשר חודשים<sup style="color: gray;">119</sup>.
<h4>בשכירות</h4>
המשכיר בית לחברו לשנה, מונה שנים עשר חודש מיום ליום<sup style="color: gray;">120</sup>, אבל אם נתעברה השנה נתעברה לשוכר<sup style="color: gray;">121</sup>, לפי ששנה לענין זה היינו שנה של לוח השנה, וחודש העיבור בכלל השנה<sup style="color: gray;">122</sup>. על פרטי הדין, ועל מי שהשכיר לשנה אחת מיום זה, ע"ע אדר; על המשכיר לשנה, שהוסיף והזכיר שנים עשר חודש, אם חודש העיבור בכלל, ע"ע אדר וע' שכירות וע' תפוס לשון ראשון.
לא השכיר לשנה סתם, אלא אמר לשנה זו, אפילו לא עמד אלא באחד באדר, כיון שהגיע יום אחד בניסן עלתה לו שנה<sup style="color: gray;">123</sup>, אף על פי שלא דר בבית אלא חודש אחד, לפי שלענין זה אף חודש ימים נחשב שנה<sup style="color: gray;">124</sup>, אבל פחות מחודש אינו נחשב שנה, ולפיכך אם שכר אחרי אחד באדר, לא עלתה לו שנה עד אחד בניסן של השנה שלאחר מכן<sup style="color: gray;">125</sup>, ואף לסוברים שלענינים אחרים אפילו יום אחד בשנה חשוב שנה<sup style="color: gray;">126</sup>, בשכירות בתים אין אומרים כן, לפי שאין אדם טורח לשכור בית לפחות מחודש ימים<sup style="color: gray;">127</sup>.
הטעם שלענין שכירות בתים ראש-השנה הוא ניסן, הוא שמן הסתם, כשאדם שוכר בית, לכל ימות הגשמים הוא שוכר, והיינו עד ניסן, שהוא בסוף ימות הגשמים<sup style="color: gray;">128</sup>. ויש תנאים שחולקים וסוברים שראש השנה לשכירות בתים אינו ניסן, לפי שאף בניסן שכיחים גשמים, וודאי שהשוכר אינו מתכוין לצאת מהבית בניסן<sup style="color: gray;">129</sup>, ולדעתם ראש השנה לשכירות הוא בתשרי, שהוא נקרא סתם ראש השנה בלשון בני אדם<sup style="color: gray;">130</sup>.
על המקבל שדה מחבירו לשבוע אחד, או לשבע שנים, אם השביעית* מן המנין, ע"ע חוכר<sup style="color: gray;">131</sup>.
<h4>בחזקת קרקעות ומחאה</h4>
על חזקת-קרקעות*, שבקרקעות מסוימות היא שלש שנים<sup style="color: gray;">132</sup>, ושיש סוברים שבעיקרה היא שנה אחת<sup style="color: gray;">133</sup>, ע"ע חזקת קרקעות.
על מחאה* בחזקת קרקעות, אם צריך לעשותה בכל שנה<sup style="color: gray;">134</sup>, ע"ע מחאה<sup style="color: gray;">135</sup>.
<h4>בבתי ערי חומה</h4>
המוכר בית בבתי ערי חומה, הזכות בידו לפדותו מן הקונה בתוך שנה אחת למכירתו<sup style="color: gray;">136</sup>, ושנה לענין זה אינה שנה של מנין עולם, אלא שנה מיום המכירה<sup style="color: gray;">137</sup>, ונחלקו תנאים לאיזו שנה הכוונה, רבי אומר שלש מאות ושישים וחמשה ימים, כמנין ימות שנת החמה, ולדעתו חודש העיבור אינו בכלל השנה, וחכמים אומרים מונה שנים עשר חודש מיום ליום, כלומר עד אותו תאריך בשנה הבאה, ולדעתם חודש העיבור בכלל השנה, שאם נתעברה השנה נתעברה למוכר<sup style="color: gray;">138</sup>.
על מקור הדין ופרטיו, ואם מונים שעות, ודין מי שקנה בית בחודש העיבור, ע"ע בתי ערי חומה<sup style="color: gray;">139</sup>.
<h4>בשדה אחוזה</h4>
המוכר את שדה אחוזתו, אינו מותר לגאול בפחות משני שנים<sup style="color: gray;">140</sup>, אפילו רצה הלוקח<sup style="color: gray;">141</sup>, ושנה לענין זה אינה שנה של מנין עולם, אלא שנה מעת לעת, מיום המכירה<sup style="color: gray;">142</sup>, עד אותו תאריך לאחר שנתיים<sup style="color: gray;">143</sup>. על פרטי הדין ומקורו ע"ע שדה אחוזה.
<h4>בעבד עברי</h4>
עבד-עברי* ואמה-עבריה* יוצאים לחירות לאחר שש שנים, ושנה לענין זה אינה שנה של מנין עולם, אלא שנה מעת לעת, מאז יום המכירה<sup style="color: gray;">144</sup>, עד אותו תאריך לאחר שש שנים<sup style="color: gray;">145</sup>. על פרטי הדין ומקורו ע"ע עבד עברי וע' אמה עבריה.
<h4>בל תאחר</h4>
המשהה קרבנותיו מלהקריבם שנה שלמה מיום ליום, עובר על בל-תאחר*, אפילו כשאינו עובר מחמת שעברו עליו שלשה רגלים<sup style="color: gray;">146</sup>. שנה שאמרו לענין זה, נחלקו בגדרה תנאים, כדרך שנחלקו לענין שנה שבבתי ערי חומה<sup style="color: gray;">147</sup>, רבי סבר שנה של שלש מאות ושישים וחמשה ימים, כמנין ימות שנת החמה, ולדעתו כשנתעברה השנה, חודש העיבור אינו בכלל, וחכמים סוברים שנים עשר חודש מיום ליום, כלומר עד אותו תאריך בשנה הבאה, ולדעתו כשנתעברה השנה, חודש העיבור בכלל השנה<sup style="color: gray;">148</sup>. על פרטי הדין ע"ע בל תאחר<sup style="color: gray;">149</sup>.
<h4>בנדרים</h4>
הנודר לשנה זו, אסור בכל השנה, וראש השנה לעתיד לבא<sup style="color: gray;">150</sup>, כלומר אפילו נדר בעשרים ותשעה באלול, אינו אסור אלא יום אחד, עד ראש השנה<sup style="color: gray;">151</sup>, וראש השנה עצמו כבר אינו בכלל האיסור<sup style="color: gray;">152</sup>. ואף לסוברים שלענינים אחרים יום אחד בשנה אינו חשוב שנה<sup style="color: gray;">153</sup>, בנדרים יום אחד חשוב שנה, לפי שהנודר לא קיבל על עצמו אלא כדי לצער את עצמו, והרי ציער עצמו<sup style="color: gray;">154</sup>. וראש השנה לענין זה הוא אחד בתשרי<sup style="color: gray;">155</sup>, לפי שבנדרים הולכים אחר לשון בני אדם<sup style="color: gray;">156</sup>. נתעברה השנה, אסור בה ובעיבורה<sup style="color: gray;">157</sup>.
הנודר לשנה אחת אסור מיום ליום<sup style="color: gray;">158</sup>, כלומר היקף אחד שלם, עד לאותו תאריך בשנה הבאה<sup style="color: gray;">159</sup>. נתעברה השנה, יש ראשונים שסוברים שאסור בה ובעיבורה<sup style="color: gray;">160</sup>, ויש סוברים שחודש העיבור אינו בכלל, לפי שאין כוונתו אלא לאסור שנים עשר חודש, כרוב השנים שאינם מעוברות<sup style="color: gray;">161</sup>, עי' על כך בע' אדר.
הנודר לשבוע, אסור בכל השבוע, ושביעית שעברה<sup style="color: gray;">162</sup>, כלומר אסור עד שישלמו שש שנים של שמיטה, וכן אסור אף בשנה השביעית, שדינה כלשעבר<sup style="color: gray;">163</sup>.
<h4>בבכור בהמה טהורה</h4>
בכור-בהמה-טהורה* נאכל בתוך שנתו<sup style="color: gray;">164</sup>, והכוונה לשנה שלו, ולא של מנין עולם<sup style="color: gray;">165</sup>. ובגדר השנה נחלקו תנאים, כדרך שנחלקו לענין בתי ערי חומה<sup style="color: gray;">166</sup>: רבי סובר שהיא שלש מאות ושישים וחמשה ימים, כמנין שנת חמה, ולדעתו אם השנה מעוברת, אין חודש העיבור בכלל השנה, וחכמים חולקים וסוברים ששנה היינו שנה מיום ליום, שבשנה פשוטה היא של שנים עשר חודשים, ואם נתעברה השנה היא של שלשה עשר חודשים<sup style="color: gray;">167</sup>. על פרטי המחלוקת ע"ע בכור בהמה טהורה<sup style="color: gray;">168</sup>.
מאימתי מונים את השנה, אם מיום לידתו או מהזמן שהוא ראוי לקרבן, ועל הדין בדיעבד* בבכור שעברה שנתו, ועל שאר דיני שנה של בכור בהמה טהורה, ועל אופנים שמותר להשהות את הבכור שלשים יום אחר שנתו, ועל בכור בזמן הזה, שפעמים שמותר להשהותו אף שתים ושלש שנים, ועל דין בכור שנולד בחודש העיבור, ע"ע בכור בהמה טהורה.
<h4>חסרונות תבואה לשנה</h4>
תבואה שעומדת זמן רב, העכברים אוכלים ממנה, ונתנו חכמים שיעורים כמה נחסר ממנה בכל שנה<sup style="color: gray;">169</sup>, עי' על כך בע' פקדון.
<h4>הזכרת נשמות</h4>
על הזכרת-נשמות* במלאת שנה לפטירה, ובכל שנה ביום הפטירה ע"ע הזכרת נשמות.
<h4>במחילת מזונות</h4>
אלמנה* ששהתה שתים ושלש שנים ולא תבעה מזונות, איבדה מזונותיה<sup style="color: gray;">170</sup>, של אותם השנים<sup style="color: gray;">171</sup>, לפי שודאי מחלה עליהם<sup style="color: gray;">172</sup>. ואימתי אמרו שתי שנים ואימתי אמרו שלש, חילוק יש בדבר בין עניה לעשירה<sup style="color: gray;">173</sup>, שעשירה יכולה להמתין, ולפיכך אם לא תבעה אינה מחילה עד שלש שנים, אבל עניה, משלא תבעה שנתיים מחלה<sup style="color: gray;">174</sup>, וחילוק נוסף יש בין פרוצה לצנועה<sup style="color: gray;">175</sup>, שצנועה בושה לבא לבית דין, לפיכך בשתי שנים אינה מחילה, אלא בשלש, אבל פרוצה, משלא באה שתי שנים ודאי מחלה<sup style="color: gray;">176</sup>. על פרטים נוספים בדין זה ע"ע אלמנה וע' תנאי כתובה.
<h4>בתנאי כתובה</h4>
על התחייבות החתן, במקומות מסוימים, לתת לאשתו עשרה דינר לקופה של בשמים<sup style="color: gray;">177</sup>, שספק הוא בגמרא אם צריך לתת לה אותם בכל חודש בשנה הראשונה, או בכל שנה ושנה, או בפרקי זמן אחרים<sup style="color: gray;">178</sup>, ע"ע נדוניא.
<h3>שנים עשר חודש</h3>
שנים עשר חודש נקבעו בכמה הלכות כזמן לשיעור מסוים, מבלי שהוזכר שם שנה:
<h4>שכחה</h4>
המת אינו משתכח מן הלב אלא אחר שנים עשר חודש, שנאמר: נשכחתי כמת מלב הייתי ככלי אובד<sup style="color: gray;">179</sup>, וסתם כלי, לאחר שנים עשר חודש הוא משתכח מן הלב, שיאוש בעלים מאבדה הוא לאחר שנים עשר חודש<sup style="color: gray;">180</sup>.
על הסוברים בטעם שמצות זכירת-מעשה-עמלק*, חיובה הוא פעם בשנה, שהוא משום שזהו שיעור שכחה, ע"ע זכירת מעשה עמלק<sup style="color: gray;">181</sup>; על הסוברים שאף מצות זכירת-מעשה-מרים*, חובתה היא פעם בשנה, מאותו הטעם, ע"ע זכירת מעשה מרים<sup style="color: gray;">182</sup>.
על דברים ששיעור השכחה בהם הוא לאחר ששים שנה<sup style="color: gray;">183</sup>, ע"ע בית הקברות<sup style="color: gray;">184</sup>, וע"ע עדות.
<h4>בני העיר</h4>
הדר בעיר שנים עשר חודש, הרי הוא כאנשי העיר<sup style="color: gray;">185</sup>, עי' על כך בע' בני העיר.
<h4>אבלות</h4>
אבלות על אב* ואם*, זמנה הוא שנים עשר חודש<sup style="color: gray;">186</sup>. על פרטי הדין ע"ע אבלות.
על חודש העיבור ע"ע אדר<sup style="color: gray;">187</sup>.
<h4>זמן נישואין לבתולה</h4>
בתולה שנתקדשה, נותנים לה זמן שנים עשר חודש משתבעה הבעל, לפרנס את עצמה, וכן נותנים לאיש שנים עשר חודש לפרנס את עצמו, ואם הגיע הזמן ולא נישאו, אוכלות משלו ואוכלות בתרומה – כשהארוס כהן - כנשואות<sup style="color: gray;">188</sup>, זו משנה ראשונה, בית דין של אחריהם אמרו אין האשה אוכלת בתרומה עד שתיכנס לחופה<sup style="color: gray;">189</sup>. על פרטי הדין ע"ע ארוסה<sup style="color: gray;">190</sup>.
על הסוברים שלאחר שנים עשר חודש הארוס מיפר נדריה של הארוסה, ע"ע הפרת נדרים<sup style="color: gray;">191</sup>.
<h4>שהיית שדה אצל סיקריקון</h4>
שדה ששהתה אצל סיקירקון – גוים המציקים לישראל ומבקשים להרגו עד שיתן שדהו או ביתו, ואז יניחנו<sup style="color: gray;">192</sup> - שנים עשר חודשים, הושיב רבי בית דין ונמנו שכשמכרה הסיקריקון, כל הקודם ליקח זכה, אבל נותן לבעלים רביע<sup style="color: gray;">193</sup>, על פרטי הדין ע"ע סיקריקון.
<h4>מדיר אשתו מקישוט</h4>
בעל שהדיר אשתו שלא תתקשט באחד מן המינים, אמר שמואל בדעת רבי יוסי שאם הדירה לשנים עשר חודש, דינו כמורד*<sup style="color: gray;">194</sup>, על כך, ועל דעות חולקות, ע"ע בעל<sup style="color: gray;">195</sup> וע' מורד.
<h4>גילוח נזיר עולם</h4>
נזיר עולם, רבי אומר שהוא מגלח אחת לשנים עשר חודש<sup style="color: gray;">196</sup>, על כך, ועל החולקים, ע"ע נזיר.
<h4>בהכשר כלים</h4>
קנקנים שהיה בהם יין של גוים, שאסור להשתמש בהם<sup style="color: gray;">197</sup>, לאחר ששהו שנים עשר חודש הם מותרים<sup style="color: gray;">198</sup>, עי' על כך בע' כלי היין<sup style="color: gray;">199</sup> ובע' נותן טעם.
<h4>חרצנים וזגים של גוים</h4>
חרצנים וזגים של גוים, חכמים סוברים שכשהם יבשים, היינו כשעברו עליהם שנים עשר חודש, הם מותרים<sup style="color: gray;">200</sup>. על פרטי הדין, והדעות החולקות, ע"ע יין של גוים<sup style="color: gray;">201</sup>.
<h4>גר תושב שלא מל</h4>
גר-תושב* שקבל עליו למול ולא מל, ועברו עליו שנים עשר חודש, הרי הוא כמין שבעובדי כוכבים<sup style="color: gray;">202</sup>, עי' על כך בע' גר תושב<sup style="color: gray;">203</sup>.
<h4>עבד שלא מל</h4>
הלוקח עבד מן העובד כוכבים ולא רצה למול, מגלגל עמו שנים עשר חודש, לא מל, חוזר ומוכרו לעובד כוכבים<sup style="color: gray;">204</sup>. על פרטי הדין, והדין בארץ ישראל, ובעיר הסמוכה לספר, ע"ע עבד.
<h4>טרפה</h4>
טרפה*, נחלקו תנאים אם היא יכולה לחיות יותר משנים עשר חודש<sup style="color: gray;">205</sup>, עי' על כך בע' טרפה (אדם)<sup style="color: gray;">206</sup> ובע' טרפה (בעלי חיים)<sup style="color: gray;">207</sup> ובע' ספק טרפה. על הדין בשנה מעוברת, אם חודש העיבור בכלל, ע"ע אדר<sup style="color: gray;">208</sup>.
<h4>טיפול באבדה</h4>
מצא אבדה שהיא דבר שהעושה ואוכל, כגון פרה וחמור ותרנגולת, מטפל בהם שנים עשר חודש, ומשכירם ומאכילם בשכרם, ומכאן ואילך שם דמיהם ומניחם<sup style="color: gray;">209</sup>. על פרטי הדין ע"ע השבת אבדה<sup style="color: gray;">210</sup>.
<h4>בקבלת חברות</h4>
על קבלת חברות לכסות, היינו להחזיק כסותו ככסות חבר, שבית שמאי סוברים שהיא אחרי שנים עשר חודש<sup style="color: gray;">211</sup>, ועל החולקים, ע"ע חבר<sup style="color: gray;">212</sup>.
<h4>בראיית חברו</h4>
הרואה את חברו לאחר שנים עשר חודש אומר ברוך מחיה המתים<sup style="color: gray;">213</sup>, על פרטי הדין וטעמו ע"ע ברכת הראיה<sup style="color: gray;">214</sup>.
<h4>זמן יניקת תינוק</h4>
זמן יניקת תינוק הוא עשרים וארבעה חודשים<sup style="color: gray;">215</sup>. אם מותר לתינוק לינוק לאחר מכן ע"ע קטן וע' מינקת. על דיני מינקת* ע"ע מינקת. על הדין בשנה מעוברת ע"ע אדר<sup style="color: gray;">216</sup>.
<h4>קיום בריה שאין בה עצם</h4>
כל בריה שאין בה עצם אינה מתקיימת שנים עשר חודש<sup style="color: gray;">217</sup>, עי' על כך בע' בדיקת תולעים<sup style="color: gray;">218</sup>.
<h3>במדידת אורך חיים</h3>
אורך חיים של בני אדם ובעלי חיים, נמדד בדרך כלל בשנים, והרבה דינים יש שתלויים במנין שנות חיים:
<h4>בבעלי חיים</h4>
בעלי חיים שהוזכרו במצוות התורה, כגון בקרבנות* ובעגלה-ערופה* ובפרה-אדומה*, כשרותם תלויה במנין שנותיהם:
כבש*, שהוא כשר לקרבן, צריך שיהיה דוקא בן שנתו<sup style="color: gray;">219</sup>, כלומר בתוך השנה הראשונה לחייו<sup style="color: gray;">220</sup>, והולכים לפי שנה שלו, ולא לפי שנה של מנין עולם<sup style="color: gray;">221</sup>, אלא שנחלקו תנאים באיזו שנה מדובר – כדרך שנחלקו לענין שנה שנאמרה בבתי ערי חומה<sup style="color: gray;">222</sup> - אם שנה של שלש מאות ושישים וחמשה ימים, כאורך שנת החמה, או שנה מיום ליום, מתאריך לידתו ועד לאותו תאריך בשנה הבאה<sup style="color: gray;">223</sup>. על פרטי הדינים ע"ע כבש.
וכן כל שעירי חטאת שנאמרו בתורה אינם כשרים אלא כשהם בתוך שנתם<sup style="color: gray;">224</sup>.
על הימים שהכבש מחוסר-זמן*, כלומר עד יומו השמיני, אם הם עולים למנין שנתו, ע"ע בכור בהמה טהורה<sup style="color: gray;">225</sup> וע' כבש<sup style="color: gray;">226</sup>.
על איל* האמור בתורה בקרבנות, בן כמה שנים הוא, ע"ע איל.
עגל שנאמר בקרבנות, אמר רבי שמעון שצריך שיהיה בן שנה, שנאמר: ועגל וכבש בני שנה<sup style="color: gray;">227</sup>, וכן אמר רבי מאיר<sup style="color: gray;">228</sup>. וכן עגלה, שמקיימים בה מצות עגלה-ערופה*, רבי אליעזר אמר שהיא דוקא בת שנתה<sup style="color: gray;">229</sup>. וחכמים אומרים שעגלה היא בת שתים<sup style="color: gray;">230</sup>. על פרטי הדין ע"ע פר; פרה וע' עגלה ערופה.
על פר* ופרה* ובן בקר, האמורים בתורה, בני כמה שנים הם, ע"ע פר; פרה.
<h4>שעות</h4>
שעות פוסלות בקדשים<sup style="color: gray;">231</sup>, לפיכך שה ביום האחרון של שנתו הראשונה, קודם שעת לידתו הוא כשר לקרבן, ואחר שעת לידתו הוא פסול<sup style="color: gray;">232</sup>, ואפילו אם עברה השעה אחר השחיטה, קודם קבלת הדם או ההולכה או הזריקה, פסול, לפי שבכל הויותיו צריך שיהיה בן שנה<sup style="color: gray;">233</sup>.
<h4>באדם</h4>
חכמים אמרו מה ראוי לאדם להיות או לעשות בתקופות שונות בימי חייו, לפי מנין שנותיו, שכן שנינו: בן חמש שנים למקרא בן עשר למשנה<sup style="color: gray;">234</sup>, עי' על כך בע' חנוך ובע' תלמוד-תורה, ועוד שנינו: בן שלש עשרה למצות<sup style="color: gray;">235</sup>, עי' על כך בע' גדול, ועוד שנינו: בן חמש עשרה לתלמוד<sup style="color: gray;">236</sup>, עי' על כך בע' תלמוד תורה, ועוד שנינו: בן שמונה עשרה לחופה<sup style="color: gray;">237</sup>, עי' על כך בע' פריה ורביה, ועוד שנינו: בן עשרים לרדוף, בן שלשים לכח, בן ארבעים לבינה, בן חמשים לעצה, בן ששים לזקנה, בן שבעים לשיבה, בן שמונים לגבורה, בן תשעים לשוח, בן מאה כאילו מת ועבר ובטל מן העולם<sup style="color: gray;">238</sup>.
<h4>חינוך קטנים</h4>
בחינוך קטנים לכמה מצוות מצינו שציינו את מנין שנות הקטן, שמהגיע למנין שנים מסוים מחנכים אותו לאותה מצוה, כגון לענין חינוך למצות צום יום-הכפורים*, מחנכים אותו לפני שנה ולפני שנתים, כלומר שנה ושנתים לפני שהוא נעשה גדול<sup style="color: gray;">239</sup>, על פרטי זמני החינוך לצום יום הכפורים ע"ע חנוך<sup style="color: gray;">240</sup>, וכן כתבו ראשונים לענין כמה מצוות נוספות, שמחנכים את הקטנים לעשותן משהגיעו למנין שנים מסוים, שש או שבע או שמונה או תשע או עשר, עי' על כך בע' חנוך<sup style="color: gray;">241</sup>.
<h4>גיל ביאה</h4>
הזמן שממנו איש או אשה ראוים לביאה* נקבע לפי שנים, שהקטנה מבת שלש שנים, והקטן מבן תשע שנים, ביאתם ביאה לכל דבר<sup style="color: gray;">242</sup>. על פרטי הדין ע"ע ביאה<sup style="color: gray;">243</sup>.
<h4>ערוה</h4>
קטן, משהגיע למנין שנים מסוים, ערותו נחשבת ערוה לענין שהשוכב עמו בקירוב בשר אסור לו לומר דברים שבקדושה, ונחלקו אמוראים במנין שני הקטן לענין זה<sup style="color: gray;">244</sup>, על כך, ועל פרטים נוספים בדין זה ע"ע ערוה.
<h4>מופלא הסמוך לאיש</h4>
על מופלא-הסמוך-לאיש*, שיש סוברים שגדרו תלוי במנין שנותיו, שקטן בן שתים עשרה שנים ויום אחד וקטנה בת אחת עשרה שנים ויום אחד נחשבים מופלא סמוך לאיש, ושיש חולקים וסוברים שאין הדבר תלוי במנין שנים, ע"ע מופלא סמוך לאיש.
<h4>גדלות</h4>
גדלות של קטן* וקטנה*, מלבד מה שהיא תלויה בהבאת סימנים<sup style="color: gray;">245</sup>, היא תלויה במנין שנותיהם, קטן מבן שלש עשרה שנים, וקטנה מבת שתים עשרה שנים, ויש תנאים שסוברים להפך<sup style="color: gray;">246</sup>, על כך, ועל גדר שנה לענין זה, שאינה לשנות עולם אלא שנה שלו, מהיום שנולד, ואם מתחשבים בשעות, ע"ע בר מצוה וע' גדול וע' גדולה.
על הגיל שבו אילונית וסריס* נעשים גדולים, ע"ע אילונית וע' סריס.
<h4>לוית המת</h4>
על קטן שמת, שיש חילוקים באופן הוצאתו לקבורה לפי מנין שנותיו<sup style="color: gray;">247</sup>, ע"ע לוית המת<sup style="color: gray;">248</sup>.
<h4>הספד</h4>
על קטן שמת, שיש חילוק בו בדיני הספד* לפי מנין שנותיו<sup style="color: gray;">249</sup>, ע"ע הספד<sup style="color: gray;">250</sup>.
<h4>לויים</h4>
על גיל הלויים הראוים לעבודה, שנמדד במנין שנים, ועל מנין השנים שבו הם לומדים את העבודה, ע"ע לוי.
<h4>ערכין</h4>
על ערכין*, שנקבעים לפי מנין שנותיו של האדם הנערך, ועל גדר שנה לענין זה, וכיצד מונים אותה, ושהיא שנה מעת לעת, ולא של מנין עולם<sup style="color: gray;">251</sup>, ע"ע ערכין.
<h3>חלק כשנה</h3>
<h4>יום או חודש כשנה</h4>
יש הלכות שלענינן חלק משנה חשוב שנה, ונחלקו תנאים בהן אם יום* אחד חשוב שנה, או שדוקא חודש* חשוב שנה<sup style="color: gray;">252</sup>, ושניהם למדו מאותו כתוב, שנאמר: ויהי באחת ושש מאות שנה בראשון באחד לחודש וגו'<sup style="color: gray;">253</sup>, רבי מאיר סבר שמזה שכשיום אחד נכנס בשנה, כבר היא נקראת שנה, מוכח שיום אחד בשנה נחשב שנה<sup style="color: gray;">254</sup>. ורבי אלעזר סבר מזה שנאמר בראשון באחד לחודש, מוכח שיום אחד בחודש* נחשב חודש – עי' על כך בע' חודש - ומזה למדים שאף שלשים יום בשנה נחשבים שנה, שחודש למנוייו ושנה למנוייה<sup style="color: gray;">255</sup>. הלכה כרבי אלעזר<sup style="color: gray;">256</sup>.
<h4>לענין ערלה ורבעי</h4>
לענין ערלה* ורבעי*, נחלקו רבי מאיר ורבי אלעזר בנטיעה שנקלטה לפני ראש השנה, מאימתי מונים לה שנה, רבי מאיר, שסובר שיום אחד בשנה חשוב שנה<sup style="color: gray;">257</sup>, סובר שאף כשנקלטה יום אחד לפני ראש השנה, כבר מונים לה שנה<sup style="color: gray;">258</sup>, ורבי אלעזר, שסובר שחודש בשנה הוא שחשוב שנה<sup style="color: gray;">259</sup>, סובר שדוקא כשנקלטה חודש לפני ראש השנה מונים לה שנה<sup style="color: gray;">260</sup>, וכן הלכה<sup style="color: gray;">261</sup>.
על פרטי הדינים, ועל זמן הקליטה של אילנות, ע"ע ערלה.
<h4>לענין השהיית בכור בהמה טהורה</h4>
על רבי אלעזר הסובר שבכור-בהמה-טהורה* שנולד לו מום בתוך שנתו, רשאים להשהותו שלשים יום אחר שנתו משום ששלשים יום חשובים שנה, ועל דחיית דבריו בגמרא<sup style="color: gray;">262</sup>, ע"ע בכור בהמה טהורה<sup style="color: gray;">263</sup> וע' חודש<sup style="color: gray;">264</sup>.
<h4>לענין גיל קטנה לביאה</h4>
בקידושי ביאה* בקטנה, לסוברים שבת שלש שנים היא בת ביאה ומתקדשת בביאה, ולא דוקא בת שלש שנים ויום אחד<sup style="color: gray;">265</sup>, אמר רבי יוחנן בדעת רבי מאיר שחֵלֶק מִשָּנָה חשוב שנה, כלומר שכבר משנכנסה בשנה השלישית שיעור זמן שנחשב שנה, היא ראויה לביאה, אלא שנחלקו תנאים בדעת רבי מאיר כמה זמן נחשב שנה, אם יום אחד, ומשהיא בת שנתיים יום אחד היא ראויה לביאה, או שדוקא שלשים יום חשובים שנה, ומשהיא בת שנתים ושלשים יום היא ראויה לביאה<sup style="color: gray;">266</sup>. וע"ע ביאה<sup style="color: gray;">267</sup> וע' חודש<sup style="color: gray;">268</sup>.
<h4>לענין גיל בהמה האמורה בתורה</h4>
פר האמור בתורה סתם, שאמרו שהוא בן שלש שנים, לסוברים כן<sup style="color: gray;">269</sup>, אין הכוונה דוקא שהוא בן שלש שנים שלמות, אלא כל שנכנס בשנתו השלישית שיעור זמן שנחשב שנה, דינו כפר, אלא שנחלקו תנאים כמה זמן מתוך השנה נחשב שנה: רבי מאיר אמר שכל שהוא בן עשרים וארבעה חודש ויום אחד הוא נחשב פר, שלדעתו יום אחד בשנה חשוב שנה, ורבי אלעזר אמר שדוקא בן עשרים וארבעה חודש ועוד שלשים יום נחשב פר, שלדעתו חודש הוא שנחשב שנה, ולא יום<sup style="color: gray;">270</sup>, על פרטי המחלוקת ע"ע חודש<sup style="color: gray;">271</sup> וע' פר; פרה.
על גיל איל האמור בתורה, שאף הוא תלוי במחלוקת אם יום בשנה חשוב שנה או דוקא חודש חשוב שנה, ע"ע איל<sup style="color: gray;">272</sup> וע' חודש<sup style="color: gray;">273</sup>.
<h4>לענין גיל אילונית וסריס</h4>
על אילונית* וסריס* שנחשבים גדולים משיגיעו למנין שנים מסוים<sup style="color: gray;">274</sup>, שיש סוברים שלענין זה שלשים יום בשנה חשוב שנה, ע"ע אילונית<sup style="color: gray;">275</sup> וע' חודש<sup style="color: gray;">276</sup> וע' סריס.
<h4>לענין זמן הלואה</h4>
על הדין שסתם הלואה* שלשים יום, שהוא משום ששלשים יום חשובים שנה<sup style="color: gray;">277</sup>, ע"ע הלואה<sup style="color: gray;">278</sup> וע' חודש<sup style="color: gray;">279</sup>.
<h4>במנין שנות מלכים</h4>
במנין שנות מלכים בשטרות<sup style="color: gray;">280</sup>, יום אחד בשנה חשוב שנה, לפיכך מלך שעמד בעשרים ותשעה באדר, כיון שהגיע אחד בניסן עלתה לו שנה<sup style="color: gray;">281</sup>, וכן מלך שמת בניסן, מונים לו את שנתו האחרונה מניסן ואילך, אפילו שאינה אלא יום אחד<sup style="color: gray;">282</sup>. עי' על כך בע' מלך ובע' שטרות.
<br/>
<h2>שני כתובים הבאים כאחד</h2>
<b>הגדרת הערך -</b> שני כתובים הבאים כאחד. דבר שנכתב בתורה שני פעמים, אם למדים מהם לשאר מקומות.
שני כתובים - או שלשה כתובים – הבאים כאחד - כלומר בענין אחד<sup style="color: gray;">1</sup> - אין מלמדים, כלומר דבר שנכתב בתורה בשני מקומות, אין למדים מהם לשאר דיני התורה, לפי שהיה ניתן לכותבו במקום אחד, והשני ילמד ממנו, וכיון שהוצרך להיכתב, יש ללמוד שבענין זה אין לומדים מהכתוב לשאר דיני התורה.
<h3><b>הכלל וגדרו</b></h3>
<h4>ב' וג' כתובים</h4>
דבר שנכתב בתורה מספר פעמים, אי אפשר ללמוד מכתובים אלו לשאר מקומות, במידות שהתורה נדרשת בהם<sup style="color: gray;">2</sup>, שגלתה תורה בענין זה שלא ללמוד לשאר מקומות, שאם כן היה ניתן לכתוב רק כתוב אחד, והשני ילמד ממנו, וכיון שנכתבו שניהם, בהכרח שלא היה יכול להלמד מהראשון<sup style="color: gray;">3</sup>. ונחלקו תנאים בדבר: חכמים סוברים שאף שני כתובים הבאים כאחד אין מלמדים<sup style="color: gray;">4</sup>, ור' יהודה סובר שדבר שנכתב בשני מקומות, למדים מהם<sup style="color: gray;">5</sup>, ודוקא שלשה כתובים הבאים כאחד – וכל שכן ארבעה כתובים ויותר<sup style="color: gray;">6</sup> - אין מלמדים<sup style="color: gray;">7</sup>, ונסתפקו אמוראים בדעת שמאי הזקן, אם סובר ששני כתובים מלמדים או לא<sup style="color: gray;">8</sup>. הלכה כחכמים ששני כתובים אין מלמדים<sup style="color: gray;">9</sup>, ויש סוברים בדעת הירושלמי שהלכה שמלמדים<sup style="color: gray;">10</sup>.
לדעת הסוברים ששני כתובים מלמדים, כתבו ראשונים ואחרונים כמה ביאורים, מדוע מלמדים, ובטעם החילוק בין שני כתובים לשלשה כתובים: א) שאין להביא ראיה מהכתוב השני שאין ללמוד מהכתוב הראשון, שאפשר שטרח הכתוב לכתוב בפירוש דבר שיכול להלמד בבנין אב, וכשם שמלתא-דאתיא-בקל-וחומר-טרח-וכתב-לה-קרא*<sup style="color: gray;">11</sup>, ולכך שלשה כתובין אין מלמדים, שאין הכתוב טורח לכתוב שני פעמים דבר הנלמד בדרכי הלימוד<sup style="color: gray;">12</sup>. ב) שהוא כפרשה שנאמרה ונשנית שלא נשנית אלא בשביל דבר שנתחדש בה<sup style="color: gray;">13</sup>, ושלשה כתובים שאין מלמדים, משום שלא מצינו שפרשה נשנית ג' פעמים<sup style="color: gray;">14</sup>. ג) אפשר שנמצא פרכא שלא ללמוד מהאחד מהכתובים, ולכן נכתב פעמיים<sup style="color: gray;">15</sup>. ד) אפשר שנכתב פעם שניה, להורות שאין ללמוד כאן מכתוב אחד לבדו, אלא משני הכתובים יחדיו<sup style="color: gray;">16</sup>. ה) ר' יהודה הסובר שמלמדים, לשיטתו שאין אדם דורש בנין אב מעצמו אלא אם כן קבלה מרבותיו<sup style="color: gray;">17</sup>, ולכן נכתב הכתוב השני, שלא היינו יכולים ללומדו מעצמנו מהכתוב הראשון<sup style="color: gray;">18</sup>, אך בשלשה כתובים היה עדיף למוסרו בעל פה למשה, מאשר לכותבו שני פעמים<sup style="color: gray;">19</sup>. ו) יש ללמוד מתרומת-הדשן* ועגלה-ערופה* שכתוב בהם שאסורים אף לאחר שנעשית מצותם, ונכתב בהם מיעוט שאין ללמוד מהם לשאר דיני התורה, משמע שבלא המיעוט היו מלמדים<sup style="color: gray;">20</sup>.
לדעה זו שמלמדים, כתבו אחרונים, שאף כשיש כתוב אחר המלמד להיפך משני הכתובים, לומדים משני הכתובים, שהשנים עדיפים על האחד<sup style="color: gray;">21</sup>, וכן אף לדעת הסוברים ששני כתובים אין מלמדים, וכששני הכתובים נצרכים הרי הם מלמדים<sup style="color: gray;">22</sup>, יש ללמוד יותר משני הכתובים, ולא מכתוב אחד המורה להיפך, ואפילו לקולא<sup style="color: gray;">23</sup>. ויש שנסתפקו שמא אין עדיפות לשני הכתובים מהכתוב ההפכי<sup style="color: gray;">24</sup>.
לדעת התנאים ששני כתובין מלמדים ושלשה אין מלמדים, נחלקו אחרונים באופן שרק כתוב אחד מיותר: יש סוברים שהרי זה שלשה כתובים, ואין מלמדים<sup style="color: gray;">25</sup>, ויש חולקים שמלמדים, ואינו נחשב ג' כתובים אלא כששני כתובים מיותרים והיו יכולים להלמד<sup style="color: gray;">26</sup>, שהטעם ששלשה כתובים אין מלמדים, משום שאין הכתוב טורח לכתוב בפירוש דבר הלמד בדרכי הלימוד אלא פעם אחת<sup style="color: gray;">27</sup>, וכיון שהשנים נצרכים לא טרח הכתוב אלא בכתוב השלישי בלבד<sup style="color: gray;">28</sup>, ויש שצידדו שאם אחד משלשת הכתובים אינו יכול להלמד מחביריו, אף שהשנים האחרים למדים ממנו ויש בק כתובים מיותרים, הרי זה כשני כתובים ומלמדים, ודוקא כשכל אחד מהכתובים היה יכול להלמד מחבירו, אין מלמדים<sup style="color: gray;">29</sup>.
<h4>לימודו להיפך</h4>
שני כתובים הבאים כאחד, לדעת הסוברים שאין מלמדים, נחלקו ראשונים האם מלמדים להיפך, שבשאר דיני התורה אינו כמו שני כתובים אלו, או שאין למדים מכתובים אלו, ומכל מקום אפשר שאין חילוק בין שני מקומות אלו לשאר מקומות: יש סוברים שכיון שהכתוב השני לא הוצרך להכתב, בהכרח שבשאר דיני התורה הדין הוא להיפך מהמבואר בשני הכתובים<sup style="color: gray;">30</sup>, ואפילו יש היקש ממקום אחר להשוות הדין לשני הכתובים, אין מקישים<sup style="color: gray;">31</sup>. ויש חולקים וסוברים, שאמנם אין למדים מכתובים אלו לשאר דיני התורה, אך מכל מקום יתכן שיהיה בהם הדין כמו שני כתובים אלו<sup style="color: gray;">32</sup>, אם נראה לומר כן מסברא<sup style="color: gray;">33</sup>, או ממקור אחר<sup style="color: gray;">34</sup>.
לדעת הסוברים שמלמד להיפך, יש שכתבו שאינו כדין המפורש בתורה, שאין דורשים בו טעמא-דקרא*<sup style="color: gray;">35</sup>, שדוקא דבר שנכתב בתורה סתם יש לנו להעמיד הדין בכל אופן אף כשאין שייך בו הטעם, אבל דין שנתמעט משני כתובים, אפשר שנתמעט מחמת הטעם, וכגון הנלמד משני כתובים שאין-שליח-לדבר-עבירה*<sup style="color: gray;">36</sup>, יש ליתן בו טעם, משום שדברי הרב ודברי התלמיד דברי מי שומעים<sup style="color: gray;">37</sup>. ויש שנראה בדבריהם שאין נותנים בו טעם, אלא גזירת הכתוב הוא<sup style="color: gray;">38</sup>.
שלשה כתובים הבאים כאחד, יש שכתבו שלדברי הכל מלמדים להיפך<sup style="color: gray;">39</sup>, אף לסוברים ששני כתובים מלמדים ושלשה אין מלמדים<sup style="color: gray;">40</sup>, ויש סוברים להיפך, שכיון ששני כתובים מלמדים, אף ששלשה אין מלמדים, מכל מקום אינו מיעוט לומר להיפך, אף לדעת הראשונים ששני כתובים הם מיעוט<sup style="color: gray;">41</sup>.
<h3><b>הנכלל בשני כתובים</b></h3>
<h4>לימודם זה מזה</h4>
שני כתובים שנחלקו בו אם מלמדים, ושלשה כתובים שלדברי הכל אין מלמדים, היינו באופן שאחד מהכתובים היה יכול להילמד מחבירו בבנין-אב*<sup style="color: gray;">42</sup>. וכן בהיקש<sup style="color: gray;">43</sup>.
כשיכולים להלמד זה מזה בגזירה-שוה*, יש סוברים שלדברי הכל אף שני כתובים אין מלמדים<sup style="color: gray;">44</sup>, שטעם הסוברים ששני כתובים מלמדים, הוא משום שטורח הכתוב לכתוב בפירוש דבר הלמד בבנין אב, לדעתם<sup style="color: gray;">45</sup>, וגזירה שוה שהוא כמפורש בתורה אין שייך בו סברא זו<sup style="color: gray;">46</sup>. ויש סוברים, שאף בזה נחלקו תנאים<sup style="color: gray;">47</sup>.
כשיכולים להלמד זה מזה בקל וחומר, יש סוברים שלדברי הכל מלמדים, ואין ראיה ממה שנכתב פעמיים, שאפשר שמלתא-דאתיא-בקל-וחומר-טרח-וכתב-לה-קרא*<sup style="color: gray;">48</sup>, ויש חולקים וסוברים שדינו כבנין אב שנחלקו תנאים אם מלמדים<sup style="color: gray;">49</sup>, ויש שכתבו להיפך, שכל שיכולים להלמד זה מזה בק וחומר לדברי הכל אין מלמדים<sup style="color: gray;">50</sup>.
כשיכול אחד מהם להלמד בהצד השוה, כגון שלשה כתובים ששנים מהם נצרכים, והשלישי היה יכול להלמד מבין שניהם בהצד השוה, כתבו ראשונים שאין מלמדים<sup style="color: gray;">51</sup>. ויש מצדדים שדוקא ללמוד מהשנים בהצד השוה אי אפשר, אבל היכול להלמד מאחד מהכתובים, נלמד<sup style="color: gray;">52</sup>. ויש חולקים וסוברים שבכל אופן מלמדים<sup style="color: gray;">53</sup>.
<h4>כשנצרכים שניהם</h4>
שני כתובים הבאים כאחד, שאין מלמדים, הוא דוקא באופן שאילו נכתב אחד מהכתובים, היה השני יכול להלמד ממנו, וכיון שנכתבו שניהם בהכרח שאין ללמוד ממנו לשאר דיני התורה, אבל באופן שאינו יכול ללמוד מהכתוב השני, מחמת חומר או קלות שיש לו כלפיו, אם כן הוצרך להכתב, וניתן ללמוד משני הכתובים לשאר דיני התורה<sup style="color: gray;">54</sup>.
שני כתובים האמורים לענין חיוב מיתה או מלקות, יש סוברים שלמדים מהם לענין איסור, שכיון שאין-עונשין-מן-הדין*, הוצרכו שניהם להיכתב<sup style="color: gray;">55</sup>. וכן כשיש תועלת בכתוב השני לחייבו שתי מלקויות, הרי אלו מלמדים<sup style="color: gray;">56</sup>, וכן כשמועיל לחייבו ב' חטאות<sup style="color: gray;">57</sup>.
וכן שני כתובים שאין הכתובים מיותרים ללמד ענין זה, וכגון דבר הלמד ממשמעות הכתוב, שאפילו הדין פשוט הוצרך הכתוב להכתב, הרי אלו מלמדים<sup style="color: gray;">58</sup>, וכן כשנכתב בפירוש הדין שהיה יכול להלמד מהכתוב השני, אך ישנו חידוש נוסף בכתוב זה, הרי אלו מלמדים<sup style="color: gray;">59</sup>.
דין הלמד מחבירו בגזירה-שוה*, והיה יכול להלמד בבנין-אב, הרי הם כשני כתובים, שאילו מלמד בבנין אב, לא היה נצרך הגזירה שוה<sup style="color: gray;">60</sup>.
אף שני כתובים שנכתבו בדרך סיפור דברים, ולא בדרך חידוש דין, אין מלמדים<sup style="color: gray;">61</sup>.
שני כתובים הבאים כאחד, שניתן ליתן טעם למה נכתבו שניהם, לחדש איזה דין ודרשה, הרי אלו מלמדים, ואין אומרים שנכתבו שניהם בשביל שלא ילמדו מהם<sup style="color: gray;">62</sup>, ששני כתובים הם בגדר חידוש, שדוקא בדינים אלו ולא בשאר מקומות, ויותר מסתבר שהתורה השותה מדותיה בכל המקומות<sup style="color: gray;">63</sup>. אך אם הדין שניתן לדרוש מהכתובים אינו מסתבר, טוב יותר להעמידו בשני כתובים, ואין מלמדים<sup style="color: gray;">64</sup>. ונחלקו אחרונים אם יש לדרוש הכתוב לענין אחר, באם-אינו-ענין וכו' תנהו ענין וכו'*, יש סוברים שעדיף לדורשו באם אינו ענין, ומלמדים<sup style="color: gray;">65</sup>, ויש סוברים שעדיף להעמידו על מקרא זה עצמו, והרי הוא שני כתובים שאין מלמדים<sup style="color: gray;">66</sup>.
שני כתובים הבאים כאחד, שאין דינם שוה לגמרי, אלא יש חילוקי דינים ביניהם, כתבו ראשונים שמלמדים, שלכך נכתבו שניהם לצורך חילוק הדין<sup style="color: gray;">67</sup>, ויש סוברים שנחלקו בדבר אמוראים<sup style="color: gray;">68</sup>. ויש מי שכתב שאין צורך שישוו שני הכתובים לגמרי, אלא אף כשחלוקים קצת הרי אלו שני כתובים ואין מלמדים, ואף על פי שהוצרך הכתוב השני בשביל דינו החלוק, שאדרבא מכך שאין דינו שוה לכתוב הראשון נראה שאין הדין בכל התורה כדין הכתוב בו<sup style="color: gray;">69</sup>.
היה אחד מהכתובים יכול ללמוד מחבירו, אף על פי שחבירו אינו למד ממנו, כתבו ראשונים שאין מלמדים, שהכתוב הראשון מיותר ללמד שאין נוהג כן בשאר דיני התורה<sup style="color: gray;">70</sup>.
<h4>שנים שנצרכים ללמד</h4>
דוקא כשהיה ניתן להילמד מכתוב אחד, אינו נלמד משני כתובים, אבל כשאינו למד מאחד מהכתובים, כגון חולין שאינו למד מקדשים, פעמים שכשכתוב שני כתובים בקדשים מלמדים, שאדרבא לכך נכתב פעמיים, ללמד אף על החולין<sup style="color: gray;">71</sup>.
<h4>כתוב אחד בתורה ואחד בקבלה</h4>
כתוב אחד בתורה ואחד בדברי קבלה, יש סוברים שנחשב שני כתובים<sup style="color: gray;">72</sup>. ויש חולקים<sup style="color: gray;">73</sup>.
<h4>בענין אחד</h4>
שני כתובים השנויים בענין אחד, שנכפל הדבר שני פעמים, כתבו ראשונים שמלמדים, שאין ראיה שלא ללמוד מהם לשאר התורה, אלא כששנוי בשני ענינים, ולא למד האחד מחבירו משום שנוהג רק בשני כתובים אלו, אך הכתובים בענין אחד שאין האחד נלמד מחבירו, אלא מיותר, לא<sup style="color: gray;">74</sup>. ויש חולקים וסוברים שאף כשנשנה פעמיים באותו ענין, הרי הוא כשני כתובים שאין מלמדים<sup style="color: gray;">75</sup>, ויש שכתב ששני כתובים שהם בענין אחד, לדברי הכל אין מלמדים<sup style="color: gray;">76</sup>.
שני כתובים שדומים זה לזה, והם כענין אחד, מלמדים<sup style="color: gray;">77</sup>, וכגון מורא אב וכיבוד אב, שאשה חייבת בהם, יש ללמוד מהם לשאר מצוות שאין הזמן גרמא שאשה חייבת, לפי שמורא וכבוד אחד הם<sup style="color: gray;">78</sup>, שמתוך היראה בא לכבדו<sup style="color: gray;">79</sup>, וכן פטר-חמור* שאינו נפדה בשה כלאים*, שנלמד מפסח<sup style="color: gray;">80</sup>, אף על פי שפסח וקדשים הם שני כתובים, לפי שהם כאחד<sup style="color: gray;">81</sup>. אך יש סוברים שדין שנשנו שני פרטים, הרי הם כשני כתובים ואין מלמדים, אף שהוא דין אחד<sup style="color: gray;">82</sup>.
<h4>לאו ועשה</h4>
שני כתובים, שהאחד נכתב בלשון לאו, ואחד בלשון עשה, הרי אלו מלמדים<sup style="color: gray;">83</sup>.
<h4>הדומה למלמד</h4>
ללמוד לענין דבר השייך לאחד משני כתובים אלו עצמו, כגון ללמוד בכורי דורות מבכורי מדבר לענין שיום שלשים כלפניו ופטור מפדיון, וישנו כתוב נוסף המלמד דין זה לענין ערכין, נסתפק ר' עקיבא אם דינו כשני כתובים ואין מלמדים, או כיון שבכורי דורות הם ענין אחד עם בכורי מדבר, הרי שלעצמם מלמדים<sup style="color: gray;">84</sup>, ולדעת חכמים הסוברים שלומדים מבכורי מדבר לפטור מת ביום שלשים<sup style="color: gray;">85</sup>, ביארו אחרונים ששני כתובים מלמדים לעצמם<sup style="color: gray;">86</sup>. וכן מחוסר בגדים ששימש שחייב מיתה-בידי-שמים*, משום שדינו כזר, אף על פי שישנם שני כתובים לחייב מיתה<sup style="color: gray;">87</sup>.
<h4>שנים שיצאו מן הכלל</h4>
דבר שהיה בכלל ויצא מן הכלל ללמד*, שמלמד על הכלל כולו<sup style="color: gray;">88</sup>, אם יצאו שני פרטים מן הכלל, אינם מלמדים על הכלל כולו, שנחשבים כשני כתובים שאין מלמדים<sup style="color: gray;">89</sup>.
<h4>בכלל ופרט וכלל</h4>
כלל-ופרט-וכלל* שמרבים כל דבר שהוא כעין הכלל<sup style="color: gray;">90</sup>, כשיש שני פרטים בין הכללים, וניתנים ללמוד אחד מהשני, אין דנים אותו כשני כתובים הבאים כאחד, למעט אף דבר שהוא כעין הפרט, אלא מתרבה הכל, שלא הפרטים הם המלמדים אלא הכלל<sup style="color: gray;">91</sup>. ויש חולקים וסוברים שכשנכתבו שני פרטים אינו מלמד אף כעין הפרט<sup style="color: gray;">92</sup>.
<h4>בפרט וכלל</h4>
פרט-וכלל*, שמרבה הכל<sup style="color: gray;">93</sup>, כשכתוב שני פרטים וכלל, אין מרבים הכל, אלא שני פרטים אלו<sup style="color: gray;">94</sup>. ויש שנסתפקו בזה<sup style="color: gray;">95</sup>.
<h4>שני כתובים שממעטים</h4>
שני כתובים הבאים כאחד, לסוברים שמלמדים<sup style="color: gray;">96</sup>, אם נאמר בשניהם מיעוט שמשמעו שדוקא בכתובים אלו ולא במקומות אחרים, אין למדים מהם<sup style="color: gray;">97</sup>. נאמר רק באחד משני הכתובים מיעוט, יש סוברים שמלמדים, ואף על פי שבהצטרף המיעוט הרי הם שלשה כתובים הבאים כאחד, שלדברי הכל אין מלמדים<sup style="color: gray;">98</sup>, כיון שנכתבו שני מיעוטים במקום אחד, הרי זה כמעוט-אחר-מיעוט*, שבא לרבות<sup style="color: gray;">99</sup>, ויש סוברים שאף במיעוט אחד אין מלמדים<sup style="color: gray;">100</sup>, ויש שכתבו שלומדים כל הדומה למלמדים, ומפרשים המיעוט לדבר שאינו דומה<sup style="color: gray;">101</sup>, ומסרו הכתוב לחכמים איזה דבר למעט ואיזה לרבות<sup style="color: gray;">102</sup>.
<h3><b>הדרכים שאין מלמדים</b></h3>
<h4>בקל וחומר</h4>
בבנין-אב*, אין למדים משני כתובים או שלשה כתובים הבאים כאחד<sup style="color: gray;">103</sup>.
בקל-וחומר*, יש סוברים שלמדים אף משני כתובים<sup style="color: gray;">104</sup>, שאף על פי ששני הכתובים יכולים היו להלמד זה מזה בבנין אב, ומוכח שבשאר דיני התורה אין למדים מכתובים אלו בבנין אב, אין ראיה שאף בקל וחומר אין ללמוד<sup style="color: gray;">105</sup>, שקל וחומר עדיף על בנין אב<sup style="color: gray;">106</sup>, אמנם באופן שאחד משני הכתובים היה יכול להלמד מחבירו בקל וחומר, אין מלמדים בקל וחומר, שגלתה תורה שבדין זה אין ללמוד לשאר דיני התורה אף בקל וחומר<sup style="color: gray;">107</sup>, ויש שביארו חילוק זה מטעם אחר, שמסברא אין לחלק בין מדת בנין אב למדת קל וחומר, ולכן אין ללמוד בקל וחומר מאחד מהכתובים, אך כשיש קל וחומר משניהם יחד, אפשר שהכתוב השני הצורך להכתב שלא ילמדו לשאר דיני התורה הדומים לכתובים אלו שהם קלים<sup style="color: gray;">108</sup>. ויש חולקים וסוברים שכשם ששני כתובים אין מלמדים בבנין אב, כך אין מלמדים בקל וחומר<sup style="color: gray;">109</sup>.
<h4>בגזירה שוה</h4>
בגזירה שוה, כתבו ראשונים שלומדים אף משני כתובים<sup style="color: gray;">110</sup>, וכן משלשה כתובים<sup style="color: gray;">111</sup>, ואינו נחשב כלמד משני כתובים, שהלמד בגזירה שוה הרי זה כנכתב בו עצמו דין זה<sup style="color: gray;">112</sup>, ואפילו ניתן לדרוש הגזירה שוה לענין אחר, אין גזירה שוה למחצה<sup style="color: gray;">113</sup>, וממה שנכתב הכתוב השני ולא נלמד מהראשון, אין ראיה אלא שלא ללמוד בבנין אב, אבל בגזירה שוה למדים<sup style="color: gray;">114</sup>, אך אם שני הכתובים היו למדים זה מזה בגזירה שוה ובכל זאת נכתבו שניהם, אין למדים מהם לדינים אחרים בגזירה שוה<sup style="color: gray;">115</sup>, שבהכרח לכך נכתב הכתוב השני לומר שאין ללמוד מהכתוב הראשון אף בגזירה שוה<sup style="color: gray;">116</sup>, וכן כשהיקש סותר לגזירה שוה זו, אף לדעת הסוברים שגזירה שוה עדיפה מהיקש<sup style="color: gray;">117</sup>, אין למדים הימנה<sup style="color: gray;">118</sup>. ויש ראשונים שחולקים וסוברים שאינו מלמד בגזירה שוה<sup style="color: gray;">119</sup>, אף שניתן ללמוד מכתוב זה ענינים אחרים שאין בהם כתוב נוסף<sup style="color: gray;">120</sup>. ויש סוברים שנחלקו בו תנאים<sup style="color: gray;">121</sup>, ואמוראים<sup style="color: gray;">122</sup>. ויש שחילקו בדבר, ששני כתובים ממעטים מקומות אחרים, ולכן כשאין מה למעט מלבד מה שלמד בגזירה שוה, הרי הוא מתמעט ואין דורשים אותו בגזירה שוה, אבל כשממעט ענינים נוספים, ניתן לדרוש מהגזירה שוה, ולענין זה לא נתמעט<sup style="color: gray;">123</sup>. ויש שחילקו כעין זה, שהגזירה שוה מחוייבת לעמוד ולרבות דבר מה, ולכן מרבה אף דבר שנתמעט משני כתובים, אך כשניתן לרבות ענין אחר מהגזירה שוה, אין לומדים הפרט בו ישנם שני כתובים<sup style="color: gray;">124</sup>.
אף לסוברים שאינו מלמד בגזירה שוה, היו הלמד בגזירה שוה דומה בשאר דבריו למלמד, ניתן ללמוד מהמלמד אף דין שהוא שני כתובים, שאינו אלא כגלוי מלתא בעלמא שדיניהם שוים, וכל דין שנאמר במלמד הינו אף בלמד<sup style="color: gray;">125</sup>.
בהיקש, כתבו אחרונים שלדעת הסוברים שלומדים בגזירה שוה, הוא הדין בהיקש<sup style="color: gray;">126</sup>, ולדעת הסוברים שאין לומדים בגזירה שוה, הוא הדין בהיקש<sup style="color: gray;">127</sup>.
בסמוכין*, שהוא לימוד גרוע מגזירה-שוה*, צידדו אחרונים שלדברי הכל אין מלמדים<sup style="color: gray;">128</sup>.
<h4>בגלוי מלתא</h4>
לימוד שהוא בגדר גלוי-מלתא-בעלמא*, יש סוברים שנלמד אף משני כתובים הבאים כאחד<sup style="color: gray;">129</sup>, וכגון מכשף זכר, שנלמד מאוב וידעוני שחייב מיתה<sup style="color: gray;">130</sup>, שאף שהם כשני כתובים הבאים כאחד<sup style="color: gray;">131</sup>, הרי זה גלוי מלתא שאין חילוק בין זכר לנקבה<sup style="color: gray;">132</sup>, ואף שאחד מהכתובים היה יכול להלמד מחבירו, טרח וכתב לה קרא<sup style="color: gray;">133</sup>. ויש חולקים וסוברים שאין למדים משני כתובים, אף בגלוי מלתא בעלמא<sup style="color: gray;">134</sup>.
<h4>בתורת פרכא</h4>
אף שאין מלמדים, מכל מקום ניתן להביאו כפרכא על לימוד אחר, שאין ללמוד קל וחומר פלוני, כי ב' כתובים אלו יוכיחו שחמורים גם כן ואין הדין נוהג בהם<sup style="color: gray;">135</sup>.
<h2>שניות</h2>
<b>הגדרת הערך</b> - קרובות משפחה האסורות בביאה מדברי סופרים.
<h3><b>האיסור וגדרו</b></h3>
<h4>האסור</h4>
שניות הן נשים קרובות האסורות בביאה מדברי-סופרים*<sup style="color: gray;">1</sup>, ונקראות שניות מפני שהן שניות לעריות*, כלומר סמוכות להן<sup style="color: gray;">2</sup>, וכל אחת מהן נקראת שניה<sup style="color: gray;">3</sup>.
<h4>טעמו</h4>
איסור שניות הוא סייג לתורה, כדי שלא יבואו לידי אסור דאורייתא של עריות<sup style="color: gray;">4</sup>. וכתבו ראשונים בדעת גאונים שמטעם זה אף לסוברים שמצוות דרבנן נמנות במנין המצוות<sup style="color: gray;">5</sup>, אין למנות במנין הלאוין את איסור שניות, לפי שאין מונים אלא מצוות דרבנן שהן מצוות בפני עצמן, כגון מקרא-מגילה* והלל* ונר חנוכה*, ולא מצוות שהן סייג למצוות התורה<sup style="color: gray;">6</sup>.
<h4>רמזים מן המקרא</h4>
חכמים אמרו כמה רמזים מן המקרא לאיסור שניות: א) רבא אמר, שנאמר בעריות: כי את כל התועבות האל עשו אנשי הארץ וגו'<sup style="color: gray;">7</sup>, ותיבת: האל, לשון דבר קשה היא, שנאמר: ואת אילי הארץ לקח<sup style="color: gray;">8</sup>, הרי שהעריות שהוזכרו בתורה הן קשות, מכאן שיש רכות, כלומר קלות מהן, שאף הן אסורות, ואלו הן, אלה השניות<sup style="color: gray;">9</sup>. ב) ר' יהודה אמר, שנאמר בקֹהלת: אִזֵן וחִקֵר תקן משלים הרבה<sup style="color: gray;">10</sup>, ואִזֵן הוא מלשון אזני כלים, כלומר בית אחיזה<sup style="color: gray;">11</sup>, והכוונה שקֹהלת עשה בית אחיזה לאסורי התורה, וכמו שאמר עולא בשם ר' אלעזר: קודם שבא שלמה – הוא קֹהלת<sup style="color: gray;">12</sup>, והוא שגזר על השניות<sup style="color: gray;">13</sup> - היתה תורה דומה לכפיפה שאין לה אזנים, לאחוז בה ולשמרה שלא תפול, עד שבא שלמה ועשה לה אזנים<sup style="color: gray;">14</sup>, כלומר שעל ידי אסור השניות, מתרחקים מן העריות<sup style="color: gray;">15</sup>. ג) ר' אושעיא אמר, שנאמר: פרעהו אל תעבר בו שְֹטֵה מעליו ועבור<sup style="color: gray;">16</sup>, כלומר הגדל את האיסור והוסיף עליו, כדי שלא תעבור בו<sup style="color: gray;">17</sup>, ואמר רב אשי, משל לאדם המשמר פרדס, אם משמרו מבחוץ, כולו משתמר, אבל אם משמרו מבפנים, שלפניו משתמר, שלאחריו אינו משתמר<sup style="color: gray;">18</sup>, ובגמרא דחו דבריו ואמרו שאינו דומה, שבמשל, מה שלפניו אכן משתמר, אבל בנמשל, אם לא היו אוסרים את השניות, היה פוגע בערוה עצמה<sup style="color: gray;">19</sup>. ד) רב כהנא אמר, שנאמר לענין אסורי עריות: ושמרתם את משמרתי<sup style="color: gray;">20</sup>, ודורשים: עשו משמרת למשמרתי<sup style="color: gray;">21</sup>, ואינה דרשה גמורה אלא אסמכתא*<sup style="color: gray;">22</sup>.
<h4>חשיבותו כדברי קבלה</h4>
יש מן הראשונים שכינו את איסור שניות: דברי-קבלה*<sup style="color: gray;">23</sup>, ובדעתם יש מן האחרונים שבארו שמאחר ושלמה גזר אותו<sup style="color: gray;">24</sup>, וכן מצאו לו בגמרא רמזים מן התורה<sup style="color: gray;">25</sup>, החשיבוהו כדברי קבלה<sup style="color: gray;">26</sup>. וכתבו אחרונים שמטעם זה יש מן הראשונים שמחמירים בספק שניות, ומחשיבים אותו כעין ספק בדברי קבלה, שהולכים בו לחומרא – לסוברים כן<sup style="color: gray;">27</sup> - ולא כספק בדברי-סופרים*, שמקלים בו<sup style="color: gray;">28</sup>.
<h4>שמו</h4>
איסור שניות נקרא במשנה: אסור-מצוה*<sup style="color: gray;">29</sup>, מפני שמצוה לשמוע דברי חכמים<sup style="color: gray;">30</sup>. ורבי יהודה אמר בברייתא שהאסור נקרא: אסור-קדושה*<sup style="color: gray;">31</sup>, מפני שכל המקיים דברי חכמים נקרא קדוש<sup style="color: gray;">32</sup>, או משום: קדש עצמך במותר לך<sup style="color: gray;">33</sup>, כלומר שעליך לעמוד ולהזהר ולהוסיף ולאיסור שניות מן המותר לך, כדי שלא תבא לידי אסור עריות האסורות מן התורה<sup style="color: gray;">34</sup>, וכן דרשו בירושלמי: למה נסמכה פרשת עריות – שבסוף פרשת אחרי מות<sup style="color: gray;">35</sup> – לפרשת קדושים<sup style="color: gray;">36</sup>, לומר לך ללמדך שכל מי שהוא פורש מן העריות, כלומר שמקדש עצמו אפילו במותר לו, נקרא קדוש<sup style="color: gray;">37</sup>.
<h4>הגוזר</h4>
איסור שניות, שלמה גזר אותו<sup style="color: gray;">38</sup>.
<h4>עונש</h4>
הבא על אחת מן השניות, מכים אותו מכת-מרדות*<sup style="color: gray;">39</sup>.
<h4>בכלל לא תסור</h4>
איסור שניות, יש מן הראשונים שכתבו שהוא בכלל אסור לא-תסור*<sup style="color: gray;">40</sup>. ויש שכתבו - לשיטתם, שכל אסור דרבנן שאין לו ענין במשמעות התורה, אלא הוא כולו גזירת חכמים, אינו כלול בלא תסור<sup style="color: gray;">41</sup> - שאיסור שניות אינו בכלל לא תסור<sup style="color: gray;">42</sup>.
על גדר האסור לסוברים שהוא בכלל לא תסור, אם הוא אסור כללי לסור מדברי חכמים, או שהוא אסור מסוים על ביאה, ע"ע לא תסור<sup style="color: gray;">43</sup>.
<h3><b>השניות</b></h3>
<h4>השניות</h4>
שמונה נשים, שנינו בברייתא שאסורות משום שניות<sup style="color: gray;">44</sup>, ואלו הן:
א) אֵם אמו<sup style="color: gray;">45</sup>. הטעם שאסרו אותה הוא כדי שלא יכשל באמו<sup style="color: gray;">46</sup>, שהיא ערוה מן התורה<sup style="color: gray;">47</sup>, ובירושלמי יש שאמרו משום אם חמותו<sup style="color: gray;">48</sup>, שהיא ערוה מן התורה<sup style="color: gray;">49</sup>. ונחלקו אמוראים באם אמו, אם אין לה הפסק, כלומר שאף אֵם אֵם אמו, ואֵם אֵם אֵם אמו, וכן הלאה, אסורות, או שיש לה הפסק, ודוקא היא אסורה, ולא הדורות הבאים<sup style="color: gray;">50</sup>, ולהלכה אין לה הפסק<sup style="color: gray;">51</sup>.
ב) אֵם אביו<sup style="color: gray;">52</sup>. הטעם שאסרו אותה הוא משום אם אמו<sup style="color: gray;">53</sup> - שאף היא מן השניות<sup style="color: gray;">54</sup> - ואינה גזרה-לגזרה*, לפי ששתיהן, אם אביו ואם אמו, נקראות אמא גדולה<sup style="color: gray;">55</sup>, ובירושלמי יש שאמרו שגזרו עליה משום אם חמיו<sup style="color: gray;">56</sup>, שהיא ערוה מן התורה<sup style="color: gray;">57</sup>. ונחלקו אמוראים באם אביו, אם יש לה הפסק או אין לה, כלומר אם הקרובות שלמעלה ממנה באותו סוג קרבה אסורות<sup style="color: gray;">58</sup>, ולהלכה אין לה הפסק<sup style="color: gray;">59</sup>.
ג) אשת אבי אביו<sup style="color: gray;">60</sup>. הטעם שאסרו אותה הוא משום אשת אביו<sup style="color: gray;">61</sup>, שהיא ערוה מן התורה<sup style="color: gray;">62</sup>, ובירושלמי יש שאמרו מפני אם אביו<sup style="color: gray;">63</sup>, שאף היא מן השניות<sup style="color: gray;">64</sup>. ונחלקו אמוראים באשת אבי אביו, אם יש לה הפסק או אין לה, כלומר אם הקרובות שלמעלה ממנה באותו סוג קרבה אסורות<sup style="color: gray;">65</sup>, ולהלכה אין לה הפסק, ואפילו אשת יעקב אבינו אסורה על אחד ממנו<sup style="color: gray;">66</sup>.
ד) אשת אבי אמו<sup style="color: gray;">67</sup>. הטעם שאסרו אותה הוא משום אשת אבי אביו<sup style="color: gray;">68</sup> – שאף היא מן השניות<sup style="color: gray;">69</sup> – ואינה גזרה-לגזרה*, לפי ששניהם, אבי אביו ואבי אמו, נקראים אבא גדול<sup style="color: gray;">70</sup>, ולפיכך אחד הם<sup style="color: gray;">71</sup>, ובירושלמי יש שאמרו שאסרו אותה מפני אם אמו<sup style="color: gray;">72</sup>, שאף היא מן השניות<sup style="color: gray;">73</sup>. ונחלקו אמוראים באשת אבי אמו אם יש לה הפסק, כלומר אם הקרובות שלמעלה ממנה באותו סוג קרבה אסורות <sup style="color: gray;">74</sup>, ולהלכה רוב הראשונים והאחרונים סוברים שיש לה הפסק<sup style="color: gray;">75</sup>, ויש סוברים שאין לה הפסק<sup style="color: gray;">76</sup>.
ה) אשת אחי האב מן האם<sup style="color: gray;">77</sup>. הטעם שאסרו אותה הוא משום אשת-אחי-האב* מן האב<sup style="color: gray;">78</sup>, שהיא ערוה מן התורה<sup style="color: gray;">79</sup>, ובירושלמי יש שאמרו משום שכל שבנקבה ערוה, בזכר גזרו על אשתו משום שניה<sup style="color: gray;">80</sup>. אשת אחי האב מן האם יש לה הפסק, כלומר כלומר שהקרובות שלמעלה ממנה באותו סוג קרבה מותרות<sup style="color: gray;">81</sup>.
ו) אשת אחי האם מן האב<sup style="color: gray;">82</sup>. הטעם שאסרו אותה הוא משום אשת אחי האב מן האם<sup style="color: gray;">83</sup> - שאף היא מן השניות<sup style="color: gray;">84</sup> - ואינה גזרה-לגזרה לפי ששתיהן, אשת אחי האב מן האם, ואשת אחי האם מן האב, נקראות מבית הדוד<sup style="color: gray;">85</sup>, ובירושלמי יש שאמרו שאסרו אותה משום שכל שבנקבה ערוה, בזכר גזרו על אשתו משום שניה<sup style="color: gray;">86</sup>. אשת אחי האם מן האב יש לה הפסק, כלומר שהקרובות שלמעלה ממנה באותו סוג קרבה מותרות<sup style="color: gray;">87</sup>.
ז) כלת בנו<sup style="color: gray;">88</sup>. הטעם שאסרו אותה הוא משום כלתו<sup style="color: gray;">89</sup>, שהיא ערוה מן התורה<sup style="color: gray;">90</sup>, ויש שאמרו שאסרו כלת בנו משום בת בן אשתו<sup style="color: gray;">91</sup>, שהיא ערוה מן התורה<sup style="color: gray;">92</sup>, ויש שאמרו משום שכל שבנקבה ערוה, בזכר גזרו על אשתו משום שניה<sup style="color: gray;">93</sup>. ונחלקו תנאים ואמוראים בכלת בנו, אם יש לה הפסק או אין לה, כלומר אם הקרובות שלמטה ממנה באותו סוג קרבה אסורות<sup style="color: gray;">94</sup>, ולהלכה אין לה הפסק, ולפיכך אשת אחד ממנו אסורה בתורת שניה על יעקב אבינו<sup style="color: gray;">95</sup>.
ח) כלת בתו<sup style="color: gray;">96</sup>. הטעם שאסרו אותה הוא משום כלת בנו<sup style="color: gray;">97</sup>, שאף היא מן השניות<sup style="color: gray;">98</sup>, ולפי טעם זה, יש מן הראשונים סוברים שלא אסרו כלת בתו אלא כשיש לו כלת הבן<sup style="color: gray;">99</sup>, שאז יש לחוש שיטעו ויחליפו ביניהן<sup style="color: gray;">100</sup>, ויש חולקים וסוברים שאסרו כלת בתו בכל אופן<sup style="color: gray;">101</sup>, ובירושלמי יש שאמרו שמטעמים אחרים גזרו על כלת בתו, אם משום בת בת אשתו<sup style="color: gray;">102</sup>, שהיא ערוה מן התורה<sup style="color: gray;">103</sup>, או משום שכל שבנקבה ערוה, בזכר גזרו על אשתו משום שניה<sup style="color: gray;">104</sup>. כלת בתו יש לה הפסק, כלומר שהקרובות שלמטה ממנה באותו סוג קרבה מותרות<sup style="color: gray;">105</sup>.
<h4>הפסק</h4>
מתוך שמונה הנשים האסורות משום שניה שנמנו בברייתא<sup style="color: gray;">106</sup>, אמר רב – וכן דעת זעירי<sup style="color: gray;">107</sup> - שארבע יש להן הפסק<sup style="color: gray;">108</sup>, כלומר שהקרובות שלמעלה מהן ושלמטה מהן באותו סוג קרבה, מותרות<sup style="color: gray;">109</sup>, ואמר רב שיש בידו שלש מתוך הארבע, ואלו הן: א) אשת אחי האם מן האב<sup style="color: gray;">110</sup>, שהיא לבדה אסורה, ולא אשת אחי אֵם אמו, ואשת אחי אֵם אֵם אמו, וכן הלאה<sup style="color: gray;">111</sup>. ב) אשת אחי האב מן האם<sup style="color: gray;">112</sup>, שהיא לבדה אסורה, ולא אשת אחי אבי אביו מן האם, ואשת אחי אבי אבי אביו מן האם<sup style="color: gray;">113</sup>. ג) כלתו<sup style="color: gray;">114</sup>, היינו כלת בתו<sup style="color: gray;">115</sup>, שהיא לבדה אסורה, ולא כלת בת בתו, וכלת בת בת בתו<sup style="color: gray;">116</sup>. וכן הלכה, ששלשת השניות הללו יש להן הפסק<sup style="color: gray;">117</sup>.
ד) הרביעית שיש לה הפסק, רב אמר שאינו יודע מה היא<sup style="color: gray;">118</sup>, וזעירי פרש – וכן דעת רב חנין בירושלמי<sup style="color: gray;">119</sup> - שהיא אשת אבי אמו<sup style="color: gray;">120</sup>, שדוקא היא אסורה, אבל אשת אבי אבי אמו, ואשת אבי אבי אבי אמו מותרות<sup style="color: gray;">121</sup>. ורב, שלא מנה אותה, חלק וסבר שאשת אבי אמו אין לה הפסק, לפי שהיא עלולה להתחלף באשת אבי אביו<sup style="color: gray;">122</sup>, שאין לה הפסק, לסוברים כן<sup style="color: gray;">123</sup>, וזעירי סבר שאין לחוש לחילופין, לפי שלמשפחת אביו אדם רגיל לילך יותר מלמשפחת אמו, ויודע שיש במשפחת אביו קרבה גדולה יותר<sup style="color: gray;">124</sup>. להלכה נחלקו ראשונים ואחרונים באשת אבי אמו אם יש לה הפסק, הרוב פסקו שיש לה הפסק<sup style="color: gray;">125</sup>, ויש שפסקו שאין לה הפסק<sup style="color: gray;">126</sup>.
ארבעת השניות הנותרות שהוזכרו בברייתא – אם אמו, אם אביו, אשת אבי אביו וכלת בנו<sup style="color: gray;">127</sup> - דעת רב וזעירי בבבלי, שאין להן הפסק<sup style="color: gray;">128</sup>, וכן שנינו בברייתא לענין כלת בנו, שאף כלת בן בנו ובן בן בנו אסורות<sup style="color: gray;">129</sup>, וכן כתבו ראשונים ואחרונים להלכה, שאֵם האֵם ואֵם האב ואשת אבי האב אסורות עד למעלה, ואשת בן הבן אסורה עד למטה<sup style="color: gray;">130</sup>.
בטעם שארבע השניות שמנו רב וזעירי יש להן הפסק, וארבעת האחרות אין להן הפסק, כתבו ראשונים שדוקא שניה ששייך בדורותיה ערוה באותו שם שאסורה מן התורה, יש לה הפסק<sup style="color: gray;">131</sup>, לפיכך דוקא אם אמו, ששייך בדורותיה ערוה באותו שם שאסורה מן התורה, היינו אמו<sup style="color: gray;">132</sup>, וכן אשת אבי אביו, שיש בדורותיה ערוה באותו שם שאסורה מן התורה, היינו אשת-אב<sup style="color: gray;">133</sup>, וכן כלת בנו, שיש בדורותיה ערוה באותו שם שאסורה מן התורה, היינו כלתו<sup style="color: gray;">134</sup>, יש להן הפסק, ולא האחרות, שאין בדורותיהן ערוה באותו שם שאסורה מן התורה<sup style="color: gray;">135</sup>. ואֵם אביו, אף על פי שאין שייך בדורותיה ערוה באותו שם מן האסורה מן התורה, אין לה הפסק, מפני שחוששים שתתחלף באֵם אמו, שאין לה הפסק<sup style="color: gray;">136</sup>.
ובירושלמי הובאה בשם רב שיטה אחרת בענין הפסק, שקרבה שהיא ממקום אחר, כלומר דרך נישואין, יש לה הפסק, ולפיכך כלת בנו יש לה הפסק, אבל קרבה שהיא על ידי זרע אין לה הפסק<sup style="color: gray;">137</sup>, ולפיכך אֵם אמו אין לה הפסק, ושרה אסורה בכל אנשי ישראל<sup style="color: gray;">138</sup> - וכן לדעתו מטעם זה השניות: שלישי שבבנו ושבבתו, עי' עליהן להלן<sup style="color: gray;">139</sup>, אין להן הפסק, ואברהם אסור בכל נשי ישראל<sup style="color: gray;">140</sup> - וכתבו אחרונים בדעתו שכלל הוא בכל השניות, ולפיכך מתוך שמונת הנשים שנמנו בברייתא<sup style="color: gray;">141</sup>, אם אמו ואם אביו בלבד, שקרבתן היא דרך זרע, אין להן הפסק, והשאר, שקרבתן היא דרך נישואין, יש להן הפסק<sup style="color: gray;">142</sup>.
ובר קפרא בירושלמי חולק וסובר שכל שמונת השניות המנויות בברייתא יש להן הפסק<sup style="color: gray;">143</sup>.
על השניות שמנה רבי חייא, אם יש להן הפסק, עי' להלן.
<h4>שניות דרבי חייא</h4>
רבי חייא מנה בברייתא שש שניות נוספות<sup style="color: gray;">144</sup>, ואלו הן:
א) שלישי שבבנו<sup style="color: gray;">145</sup>, כלומר בת בתו של בנו<sup style="color: gray;">146</sup> ובת בנו של בנו<sup style="color: gray;">147</sup>, שגזרו עליהן לפי שהן סמוכות לבת בנו<sup style="color: gray;">148</sup>, היא ערוה מן התורה<sup style="color: gray;">149</sup>. ב) שלישי שבבתו<sup style="color: gray;">150</sup>, כלומר בת בתה של בתו<sup style="color: gray;">151</sup> ובת בנה של בתו<sup style="color: gray;">152</sup>, שגזרו עליהן לפי שהן סמוכות לבת בתו<sup style="color: gray;">153</sup>, שהיא ערוה מן התורה<sup style="color: gray;">154</sup>. וכן דעת רב בירושלמי, ששלישי שבבנו ושבבתו אסורות<sup style="color: gray;">155</sup>. ור' יוחנן בירושלמי נראה שחולק וסובר שבת בת בנו אינה אסורה משום שניה<sup style="color: gray;">156</sup>.
ג) שלישי שבבן אשתו<sup style="color: gray;">157</sup>, כלומר בת בתה של בן אשתו<sup style="color: gray;">158</sup> ובת בנה של בן אשתו<sup style="color: gray;">159</sup>, שגזרו עליהן לפי שהן סמוכות לבת בן אשתו<sup style="color: gray;">160</sup>, שהיא ערוה מן התורה<sup style="color: gray;">161</sup>. ד) שלישי שבבת אשתו<sup style="color: gray;">162</sup>, כלומר בת בתה של בת אשתו<sup style="color: gray;">163</sup> ובת בנה של בת אשתו<sup style="color: gray;">164</sup>, שגזרו עליהן לפי שהן סמוכות לבת בת אשתו<sup style="color: gray;">165</sup>, שהיא ערוה מן התורה<sup style="color: gray;">166</sup>.
ה) רביעי שבחמיו<sup style="color: gray;">167</sup>, כלומר דור רביעי לאשתו למעלה, ואשתו בכלל<sup style="color: gray;">168</sup>, והיינו אם אמו של חמיו<sup style="color: gray;">169</sup>, ואם אביו של חמיו<sup style="color: gray;">170</sup>, שגזרו עליהן לפי שהן סמוכות לאם חמיו<sup style="color: gray;">171</sup>, שהיא ערוה מן התורה<sup style="color: gray;">172</sup>. ו) רביעי שבחמותו<sup style="color: gray;">173</sup>, כלומר אם אמה של חמותו<sup style="color: gray;">174</sup> ואם אביה של חמותו<sup style="color: gray;">175</sup>, שגזרו עליהן לפי שהן סמוכות לאם חמותו<sup style="color: gray;">176</sup>, שהיא ערוה מן התורה<sup style="color: gray;">177</sup>.
<h4>הפסק בשניות דרבי חייא</h4>
השניות שהוסיף רבי חייא, נסתפקו בגמרא אם יש להן הפסק, כלומר שדוקא הן אסורות, והדורות שלמעלה ושלמטה מהן מותרות, או שאין להן הפסק, ואף דורותיהן אסורות<sup style="color: gray;">178</sup>. הספק לא נפשט בגמרא<sup style="color: gray;">179</sup>, ולהלכה נחלקו ראשונים ואחרונים, יש שכתבו שיש להן הפסק<sup style="color: gray;">180</sup>, לפי שספק דרבנן לקולא<sup style="color: gray;">181</sup>. ויש שכתבו שאין להן הפסק<sup style="color: gray;">182</sup>.
ויש מן הראשונים שכתבו שלא נסתפקו אלא בשלישי שבבן אשתו ובבת אשתו וברביעי שבחמיו ושבחמותו, אבל שלישי שבבנו ושבבתו, פשוט שאין להן הפסק<sup style="color: gray;">183</sup>, וכן אמר רב בירושלמי שזרעו אין לו הפסק<sup style="color: gray;">184</sup>, ואמר ר' יוסי ב"ר בון בדעתו שלפיכך אברהם אבינו אסור בכל נשי ישראל<sup style="color: gray;">185</sup>.
<h4>אשת אחי האם מן האם</h4>
אשת אחי האם מן האם, נסתפקו בגמרא אם אף היא בכלל השניות<sup style="color: gray;">186</sup>, בדומה לאשת אחי האם מן האב<sup style="color: gray;">187</sup> ואשת אחי האב מן האם<sup style="color: gray;">188</sup>, או שמאחר ואין בה צד אב, אינה דומה לאשת אחי האב מן האב – שאסורה מן התורה<sup style="color: gray;">189</sup> – ולפיכך לא אסרוה חכמים כדרך שאסרו את האחרות, שיש בהן צד אב<sup style="color: gray;">190</sup>. מסקנת הגמרא שהיא בכלל השניות<sup style="color: gray;">191</sup>, שהרי כל שבנקבה ערוה, בזכר גזרו על אשתו משום שניה<sup style="color: gray;">192</sup>, ומאחר ואחות האם מן האם אסורה משום ערוה<sup style="color: gray;">193</sup>, אף בזכר, אחי האם מן האם, גזרו על אשתו משום שניה<sup style="color: gray;">194</sup>. ובירושלמי אמרו שאסרו את אשת אחי אמו מאמו, מפני אשת אחי אביו מאמו, שאף היא מן השניות<sup style="color: gray;">195</sup>.
אשת אחי האם מן האם, נראה בגמרא, וכן כתבו ראשונים שיש לה הפסק, לפיכך אשת אחי אם האם מותרת<sup style="color: gray;">196</sup>. ויש שכתבו שאין לה הפסק<sup style="color: gray;">197</sup>.
<h4>אשת אחי אבי האב ואחות אבי האב</h4>
אשת אחי אבי האב מן האב, וכן אחות אבי האב – וכן אחות אם האם<sup style="color: gray;">198</sup> ואחות אבי האם<sup style="color: gray;">199</sup> - נחלקו אמוראים אם הן בכלל שניות: א) רב משרשיא מתוסנייא נסתפק אם אסורות משום שניות, שמאחר ולמטה מהן ערוה מן התורה, כלומר שאשת אחי האב מן האב, וכן אחות האב, הן ערוה מן התורה<sup style="color: gray;">200</sup>, אף דור אחד למעלה גזרו עליהן משום שניות, או שמאחר ונתרחקה הקורבה לא גזרו עליהן<sup style="color: gray;">201</sup>. ב) אמימר התיר אותן, וסבר שאינן בכלל שניות<sup style="color: gray;">202</sup>. ג) רב הלל אמר בדעת מר בריה דרבנא שאסורות משום שניות<sup style="color: gray;">203</sup>, ורב אשי דחה דבריו, שאפשר שאין כן דעת מר בריה דרבנא<sup style="color: gray;">204</sup>. להלכה יש גאונים וראשונים שפסקו שאסורות משום שניות<sup style="color: gray;">205</sup>, ויש שפסקו שמותרות<sup style="color: gray;">206</sup>.
<h4>אם אבי אביו ואם אבי אמו</h4>
אם אבי אמו ואם אבי אביו, בר קפרא אמר שהן שניות<sup style="color: gray;">207</sup>, וכן פסקו ראשונים ואחרונים<sup style="color: gray;">208</sup>, וכתבו שיש להן הפסק<sup style="color: gray;">209</sup>.
לסוברים שהשניות אם אמו ואם אביו אין להן הפסק<sup style="color: gray;">210</sup>, יש ראשונים שכתבו שאם אבי אמו ואם אבי אביו כלולות בהן, ולדעתם הן אינן שניות בפני עצמן, ולדעתם אין להן הפסק, שהרי הן בכלל שניות שאין להן הפסק<sup style="color: gray;">211</sup>. ויש שכתבו שאף לסוברים שאם אמו ואם אביו אין להן הפסק, אם אבי אמו ואם אבי אביו אינן כלולות בהן<sup style="color: gray;">212</sup>, ואינן אסורות אלא מחמת שהן שניות בפני עצמן<sup style="color: gray;">213</sup>, ולדעתם יש להן הפסק<sup style="color: gray;">214</sup>.
<h4>כל שבנקבה ערוה בזכר גזרו על אשתו</h4>
כלל אמרו בארץ ישראל: כל שבנקבה ערוה, בזכר גזרו על אשתו משום שניה<sup style="color: gray;">215</sup>, כלומר כל אשה שבעלה, אם היה נקבה, היא היתה ערוה לזה, גזרו עליה משום שניה<sup style="color: gray;">216</sup>. מתוך השניות שנמנו בתלמוד, ארבע נכנסות בכלל הזה: א) אשת אחי אביו<sup style="color: gray;">217</sup>, שבעלה, אם היה נקבה, היא היתה אסורה משום ערות אחות-האב*<sup style="color: gray;">218</sup>. ב) אשת אחי אמו<sup style="color: gray;">219</sup>, שבעלה, אם היה נקבה, היא היתה אסורה משום ערות אחות-האם*<sup style="color: gray;">220</sup>. ג) כלת בנו<sup style="color: gray;">221</sup>, שבעלה, אם היה נקבה, היא היתה אסורה משום ערות בת בנו<sup style="color: gray;">222</sup>. ד) כלת בתו<sup style="color: gray;">223</sup>, שבעלה, אם היה נקבה, היא היתה אסורה משום בת בתו<sup style="color: gray;">224</sup>.
במהות הכלל נחלקו ראשונים ואחרונים בדעת אמוראים: א) יש ראשונים שכתבו שאינו אלא סימן, אבל אינו טעם הגזירות, אלא כל אחת מן הנשים הכלולות בו נאסרה מטעם אחר<sup style="color: gray;">225</sup>. ב) בדעת רב בירושלמי כתבו אחרונים שהכלל הוא טעם הגזירה בכל הנשים הנכללות בו, שמחמת שבקרבה זו הנקבה היתה ערוה, בזכר גזרו על אשתו משום שניה<sup style="color: gray;">226</sup>. ג) ויש ראשונים שכתבו שהכלל הוא טעם הגזירה, אבל רוב הנשים הכלולות בו לא מחמתו בלבד נאסרו, אלא מטעמים נוספים, לפי שבתחלת גזירת שניות לא סברו את הטעם הזה, ולפיכך לא גזרו באופן כללי על כל אותן שבנקבה ערוה וגו', אלא אסרו כל אחת מהן מטעם בפני עצמו, חוץ מאת אשת אחי האם מן האם, שאותה בתחלה לא אסרו, ובתקופה מאוחרת, אחר תקופת התנאים, חזרו וגזרו שכל שבנקבה ערוה בזכר גזרו על אשתו משום שניה, ובכך נאסרה אף אשת אחי האם מן האם<sup style="color: gray;">227</sup>.
באופנים רבים שבנקבה ערוה, מצינו שכשהוא זכר לא גזרו על אשתו משום שניה, כגון חמותו, שהיא ערוה<sup style="color: gray;">228</sup>, ואשת חמיו מותרת<sup style="color: gray;">229</sup>, וכן בת חמותו, שהיא ערוה<sup style="color: gray;">230</sup>, ואשת בן חמותו מותרת<sup style="color: gray;">231</sup>, וכן בת חמיו, שהיא ערוה<sup style="color: gray;">232</sup>, ואשת בן חמיו מותרת<sup style="color: gray;">233</sup>, וכן חורגתו, שהיא ערוה<sup style="color: gray;">234</sup>, ואשת חורגו מותרת<sup style="color: gray;">235</sup>, וכן בת חורגתו, שהיא ערוה<sup style="color: gray;">236</sup>, ואשת בן חורגו מותרת<sup style="color: gray;">237</sup>, וטעם הדבר, שהכלל לא נאמר אלא בקורבה שהיא על ידי קידושין פעם אחת, ולא בקורבה שהיא על ידי פעמיים קידושין, לפיכך לא גזרו באשת בן חמיו, שקורבתה היא על ידי שני קידושין, שקידש הוא את אשתו, ושבן חמיו קידש את אשתו, וכן לא גזרו באשת חמיו, שקורבתה היא על ידי שני קידושין, שקדש הוא את אשתו, ושחמיו קידש את אשתו, וכן כולם, וגזרו דוקא באשת אחי האם מן האם, שנתקרבה על ידי קידושין אחד בלבד, קידושי אחי האם את אשתו<sup style="color: gray;">238</sup>.
על אשת חמיו, שמותרת, ואם אסורה משום מראית-העין*, ע"ע אשה ובתה<sup style="color: gray;">239</sup> וע' חשד; מראית העין<sup style="color: gray;">240</sup>.
על אשת חורגו, שמותרת לו<sup style="color: gray;">241</sup>, ולא אסרוה משום שניות<sup style="color: gray;">242</sup>, ואם אסורה משום מראית-העין, ע"ע חורג וע' כלה<sup style="color: gray;">243</sup> וע' חשד; מראית העין<sup style="color: gray;">244</sup>.
על חורג*, שמותר באשתו ובבתו, ע"ע חורג<sup style="color: gray;">245</sup>.
<h3><b>דיניהן</b></h3>
<h4>שניות בגרים</h4>
גר*, שהוא כקטן שנולד<sup style="color: gray;">246</sup>, ואין לו קורבה<sup style="color: gray;">247</sup>, אף על פי שחכמים אסרו עליו לשאת חלק מן הקרובות<sup style="color: gray;">248</sup>, לא אסרו עליו את השניות<sup style="color: gray;">249</sup>, ומותר לו לשאתן לכתחלה<sup style="color: gray;">250</sup>, ויש מן הראשונים שכתבו שאסור לו לשאתן לכתחלה, אלא שאם היה נשוי לאחת מהן לא יוציא<sup style="color: gray;">251</sup>.
<h4>יבום</h4>
השניות שנפלו ליבום*, אינן מתייבמות אלא חולצות<sup style="color: gray;">252</sup>, ומכל מקום אם יבם בא על שניה קנאה<sup style="color: gray;">253</sup>, וצרתה נפטרה מיבום<sup style="color: gray;">254</sup>, אלא שאסור לו לקיימה<sup style="color: gray;">255</sup>, על פרטי הדינים וטעמיהם ע"ע יבמה שאינה עולה ליבום<sup style="color: gray;">256</sup>.
צרת שניה או חולצת או מתיבמת<sup style="color: gray;">257</sup>. על פרטי הדין וטעמו ע"ע צרה.
<h4>בחלוצה</h4>
גזרו שניות בחלוצה*, כלומר שבכלל מה שגזרו שהחולץ אסור מדרבנן בקרובות החלוצה, כאילו היא אשתו<sup style="color: gray;">258</sup>, גזרו אף בקרובותיה שהן בדרגה של שניות לחולץ<sup style="color: gray;">259</sup>, על פרטי הדין ע"ע חלוצה<sup style="color: gray;">260</sup>.
<h4>באנוסה ומפותה</h4>
אנוסה, שחובה על האונס לקחתה לו לאשה<sup style="color: gray;">261</sup>, אם היתה אסורה עליו באסור שניה, הרי זה לא ישאנה<sup style="color: gray;">262</sup>. על פרטי הדין ומקורו ע"ע אונס (בועל)<sup style="color: gray;">263</sup>. על חיוב קנס באונס אחת מן השניות ע"ע הנ"ל<sup style="color: gray;">264</sup>. על חיוב תשלומים במפותה שהיא שניה ע"ע מפתה.
<h4>זונה</h4>
הבא על אחת מן השניות, לא עשאה זונה*<sup style="color: gray;">265</sup>, על פרטי הדין ומקורו ע"ע זונה<sup style="color: gray;">266</sup>.
<h4>הולד</h4>
הבא על שניה, ולדה כשר<sup style="color: gray;">267</sup>, כלומר שאינו ממזר* אפילו מדרבנן<sup style="color: gray;">268</sup>. וכן כהן* הבא על שניה, הולד כשר לכהונה<sup style="color: gray;">269</sup>.
<h4>קידושין</h4>
השניות קידושין* תופסים בהן, וצריכות גט*<sup style="color: gray;">270</sup>. קידש אחת מן השניות, ובא אחר וחזר וקדשה, יש מן האחרונים שכתבו בדעת ראשונים שאף על פי שמן התורה, מאחר והיא מקודשת לראשון, אינה צריכה גט מן השני, מדרבנן היא צריכה גט, שחכמים תקנו בשניות שלא יתפסו בהן קידושין, לענין שקידושי השני יתפסו, ותצטרך ממנו גט<sup style="color: gray;">271</sup>. ויש שנסתפקו בדבר, ששמא לא החמירו בשניות לומר שמדרבנן לא יתפסו בהן קידושין<sup style="color: gray;">272</sup>.
<h3><b>בזכויות וחובות האישות</b></h3>
<h4>כתובה</h4>
אף על פי שהנושא אשה מחיבי-לאוין* יש לה כתובה*<sup style="color: gray;">273</sup>, הנושא אחת מן השניות אין לה כתובה*<sup style="color: gray;">274</sup>, כלומר שאינה נוטלת מה שהכניסה לו בנדונייתה ושמה בכתובתה<sup style="color: gray;">275</sup>, וכל שכן שאינה מקבלת את עיקר הכתובה<sup style="color: gray;">276</sup>. על טעם החילוק בין חיבי לאוין לשניות לענין כתובה ע"ע דברי סופרים<sup style="color: gray;">277</sup> וע' חיבי לאוין<sup style="color: gray;">278</sup> וע' כתובה<sup style="color: gray;">279</sup>.
על כתובת יבמה שהיא שניה ליבם או לבעל, ע"ע כתובת יבמה<sup style="color: gray;">280</sup>.
<h4>תוספת כתובה</h4>
השניה, יש לה תוספת-כתובה*<sup style="color: gray;">281</sup>, לפי שאינה אלא מתנה שנותן לה בעלה בחיבת ביאה<sup style="color: gray;">282</sup>.
<h4>תנאי כתובה</h4>
השניה, כשם שאין לה כתובה, כך אין לה תנאי-כתובה*<sup style="color: gray;">283</sup>, וע"ע תנאי כתובה, על חיובי וזכויות תנאי כתובה.
<h4>פירות</h4>
השניה אין לה פירות<sup style="color: gray;">284</sup>, כלומר שאף על פי שתקנו פירות נכסיה לבעל תחת פרקונה<sup style="color: gray;">285</sup> – חיובו לפדותה מן השבי – והשניה, בעלה אינו חייב לפדותה<sup style="color: gray;">286</sup>, בעלה אוכל פירותיה<sup style="color: gray;">287</sup>, או שאם אכל מפירותיה, קנסו אותה שאינו חייב להחזירם לה כשמוציאה<sup style="color: gray;">288</sup>.
<h4>מזונות</h4>
השניה אין לה מזונות<sup style="color: gray;">289</sup>, בין כשיושבת תחת בעלה באיסור, ובין כשהלך למדינת הים והיא לותה ואכלה<sup style="color: gray;">290</sup>.
<h4>בלאות</h4>
השניה אין לה בלאות<sup style="color: gray;">291</sup>, כלומר שבגדים שהכניסה בנדונייתה, והבעל השתמש בהם עד שבלו ואבדו, אינו חייב לשלם לה תמורתם<sup style="color: gray;">292</sup>, ואמר רב כהנא בשם שמואל, ורב פפא בדעתם, שלא אמרו כן אלא בבלאות של נכסי מלוג, אבל בלאות של נכסי-צאן-ברזל* יש לה, שהבעל חייב לשלמם<sup style="color: gray;">293</sup>, לפי שלדעתם בגדים דינם כקרן, כלומר שהשימוש בהם אינו נחשב אכילת פירות אלא אכילת הקרן<sup style="color: gray;">294</sup>, ולפיכך מן הדין היה שבנכסי מלוג, מאחר ואסור היה לו להשתמש בהם, שהרי אסור לו לכלות את הקרן, יהא חייב לשלם, ובנכסי צאן ברזל, מאחר ומותר היה לו להשתמש בהם, יהא פטור מלשלם - שהרי לא התחייב להחזיר את נכסי צאן הברזל אלא אם יגרשנה מדעתו<sup style="color: gray;">295</sup> - אלא שחכמים קנסו אותו ואותה, והפכו את הדבר, כדי לעקור מהם תורת נישואין, ולפיכך בנכסי מלוג פטרו אותו ובנכסי צאן ברזל חייבו אותו<sup style="color: gray;">296</sup>. ולסוברים שבגדים דינם כפירות<sup style="color: gray;">297</sup>, ומותר היה לבעל להשתמש בנכסי מלוג, יש ראשונים שכתבו שמאחר ולדעתם אף באשה כשרה הבעל אינו משלם בלאות של נכסי מלוג<sup style="color: gray;">298</sup>, בהכרח מה ששנינו שהשניה אין לה בלאות הכוונה שאפילו בנכסי צאן ברזל אין לה<sup style="color: gray;">299</sup>. ויש חולקים וסוברים שאף לדעתם לא אמרו שאין לה בלאות אלא בנכסי מלוג, אבל בנכסי צאן ברזל לדברי הכל יש לה בלאות<sup style="color: gray;">300</sup>. וכן הלכה, שדין השניה בבלאות שוה לדין אשה כשרה שמתגרשת, שמקבלת בלאות נכסי צאן ברזל, ואינה מקבלת בלאות נכסי מלוג<sup style="color: gray;">301</sup>.
<h4>מציאתה, מעשה ידיה והפרת נדריה</h4>
הנושא אשה מן השניות, שנינו בתוספתא, וכן דעת ר' ירמיה בירושלמי, שאינו זכאי לא במציאתה ולא במעשה ידיה ולא בהפרת נדריה<sup style="color: gray;">302</sup>. ואם היה מעלה לה מזונות, יש מן הראשונים שכתב שמעשה ידיה שלו<sup style="color: gray;">303</sup>. ויש חולקים בירושלמי וסוברים שלעולם בעלה זכאי במציאתה ומעשה ידיה והפרת נדריה<sup style="color: gray;">304</sup>.
<h4>ירושה וטומאה לבעל</h4>
הנושא שניה, בתוספתא אמרו, וכן אמר רב הילא בירושלמי שהוא יורשה, ונטמא לה אם הוא כהן<sup style="color: gray;">305</sup>. ובברייתא בירושלמי יש מפרשים שאינו נטמא לה<sup style="color: gray;">306</sup>.
<h4>אכילה בתרומה</h4>
כהן שנשא שניה, היא אוכלת בתרומה<sup style="color: gray;">307</sup>, כשאר אשת כהן<sup style="color: gray;">308</sup>. ועבדיה, יש שפרשו בירושלמי שאף הם אוכלים בתרומה<sup style="color: gray;">309</sup>, כשאר עבדי אשת כהן<sup style="color: gray;">310</sup>, ויש שפרשו בירושלמי שאינם אוכלים, וכן דעתם להלכה<sup style="color: gray;">311</sup>, ובארו אחרונים בדעתם שאף על פי שקנינו של כהן האוכל בתרומה, מאכיל לקנינו<sup style="color: gray;">312</sup>, השניה, מאחר והבעל אינו חייב לזונה<sup style="color: gray;">313</sup>, אינה חשובה קנין האוכל, שקנין האוכל היינו דוקא האוכל מחמת חיוב<sup style="color: gray;">314</sup>.
<h2>שנים שעשו</h2>
<b>הגדרת הערך</b> - שנים שעשו יחד מעשה, שבעשייתו יש איסור או מצוה.
<h3><b>במלאכת שבת</b></h3>
<h4>זה יכול וזה יכול</h4>
שנים שהוציאו מרשות-היחיד* לרשות-הרבים* - שאם היה אחד המוציא, היה חייב משום מלאכת מוציא* - דבר שכל אחד מהם יכול להוציאו לבדו<sup style="color: gray;">1</sup>, כגון שהוציאו קנה לרשות הרבים<sup style="color: gray;">2</sup>, או שכתבו יחד בקנה<sup style="color: gray;">3</sup> - שאם היה אחד הכותב, היה חייב משום מלאכת כותב* - או שנכנס צבי מאליו לבית ונעלו שנים הדלת<sup style="color: gray;">4</sup> - שאם היה אחד נועל היה חייב משום מלאכת צד* - נחלקו בהם תנאים:
א) ר' מאיר מחייב<sup style="color: gray;">5</sup> את שניהם<sup style="color: gray;">6</sup>, שלדעתו בכתוב: ואם נפש אחת תחטא וגו' בעשׂתהּ<sup style="color: gray;">7</sup>, ישנם שני מיעוטים<sup style="color: gray;">8</sup>, שהמילה "אחת" מיותרת, שיכל לכתוב: ואם נפש תחטא, ובמקום המילה "בעשׂתהּ", יכל הכתוב לכתוב: בעשות"<sup style="color: gray;">9</sup>, ואנו למדים מיתור אחד למעט זה עוקר וזה מניח, ומיתור שני - של בעשֹתהּ<sup style="color: gray;">10</sup> - למעט יחד שעשה בהוראת בית דין<sup style="color: gray;">11</sup>, אבל המילה "נפש" אינה מיותרת, שאפילו אנשים רבים קרואים "נפש"<sup style="color: gray;">12</sup>.
ב) ולדעת ר' יהודה ור' שמעון - וסתם משנה<sup style="color: gray;">13</sup>, וסתם תורת כהנים<sup style="color: gray;">14</sup>, ורבי<sup style="color: gray;">15</sup>, וכך נזרקה מפי החבורה<sup style="color: gray;">16</sup>, שכל החכמים מודים בה<sup style="color: gray;">17</sup> - שנים שהוציאו מרשות לרשות, כשכל אחד מהם יכול להוציא לבדו, פטורים<sup style="color: gray;">18</sup>, מפני שכל אחד יכול להוציאו לבדו, אין הדרך להוציאו בשנים<sup style="color: gray;">19</sup>. ומספר לימודים לדעה זו: א) נאמר שם: בעשֹתהּ אחת<sup style="color: gray;">20</sup>, העושה כולה ולא העושה מקצתה<sup style="color: gray;">21</sup>, שנפש אחת תעשה מלאכה אחת שלמה ולא מקצת המלאכה, שאז לא תקרא אחת<sup style="color: gray;">22</sup>. ב) נאמר שם: בעשֹתהּ<sup style="color: gray;">23</sup>, העושה את כולה ולא העושה את מקצתה<sup style="color: gray;">24</sup>, שאף על פי שפשט הכתוב ש"בעשֹתהּ" מוסב על ה"נפש", באה הדרשה ש"בעשֹתהּ" מוסב על ה"מלאכה", כאילו אמר: "בעשות אותה" כולה, ולא מקצתה<sup style="color: gray;">25</sup>. ויש שכתבו ש"בעשֹתהּ" בגימטריא* "אם כולה ולא במקצתה"<sup style="color: gray;">26</sup>. ויש שכתבו שדרך לשון התורה, כשבאה למעט כולה ולרבות גם מקצתה כתוב הכינוי בתוספת "אותו" "אותה"<sup style="color: gray;">27</sup>, ובמקום שלא כתוב כינוי "אותו", פירושו דוקא כולו ולא מקצתו, כמו כאן<sup style="color: gray;">28</sup>. ג) לדעה זו המילה "נפש" הבאה בכתוב זה מיותרת, ובאה למעט זה יכול וזה יכול<sup style="color: gray;">29</sup>.
בדעת הסוברים ששנים שעשו מלאכה פטורים<sup style="color: gray;">30</sup>, יש מהאחרונים שכתבו שעיקר הפטור - בזה עוקר וזה מניח<sup style="color: gray;">31</sup>, או אף בשנים שעשו כאחד<sup style="color: gray;">32</sup> - הוא מסברא*<sup style="color: gray;">33</sup>, שאין הדרך לעשות בשנים דבר שיכול לעשותו באחד<sup style="color: gray;">34</sup>, ואין הכתוב בא אלא כגלוי-מלתא-בעלמא*, שאף בהוצאה צריך שיעשה את כל המלאכה<sup style="color: gray;">35</sup>. ויש שנראה מדבריהם שעיקר הפטור הוא מחמת הלימוד מהכתוב<sup style="color: gray;">36</sup>.
להלכה פסקו ראשונים שכל מלאכה שהיחיד יכול לעשות אותה לבדו, ועשו אותה שנים בשותפות, בין שעשה זה מקצתה וזה מקצתה, כגון שעקר זה החפץ מרשות זו והניחו השני ברשות אחרת, בין שעשו אותה שניהם כאחד מתחילה ועד סוף, הרי אלו פטורים<sup style="color: gray;">37</sup>, שההלכה כר' יהודה, משום שסתם משנה שנויה כמותו<sup style="color: gray;">38</sup>.
<h4>זה אינו יכול וזה אינו יכול</h4>
שנים שהוציאו מרשות-היחיד* לרשות-הרבים* - שאם היה אחד המוציא, היה חייב משום מלאכת מוציא* - דבר שאין אחד מהם יכול להוציאו לבדו<sup style="color: gray;">39</sup>, כגון שהוציאו קורה לרשות הרבים<sup style="color: gray;">40</sup>, או שנכנס צבי מאליו לבית ונעלו שנים דלת שאין אחד יכול לנעול אותה לבדו<sup style="color: gray;">41</sup>, נחלקו בהם תנאים:
א) לדעת ר' יהודה - ותנא קמא<sup style="color: gray;">42</sup>, ור' מאיר<sup style="color: gray;">43</sup> - חייבים<sup style="color: gray;">44</sup> שניהם<sup style="color: gray;">45</sup>, שאף לר' יהודה - שסובר שאם כל אחד יכול להוציא לבד, פטורים<sup style="color: gray;">46</sup> - אם אין אחד יכול להוציאו והוציאוהו שנים חייבים<sup style="color: gray;">47</sup>, שכן הדרך להוציאו בשנים, ובזה מודה לר' מאיר, המחייב אף כששניהם יכולים להוציא לבד<sup style="color: gray;">48</sup>. ולדעתו אין ממעטים מהכתוב: ואם נפש אחת תחטא וגו' בעשׂתהּ<sup style="color: gray;">49</sup>, כשזה אינו יכול וזה אינו יכול, אלא למעט יחיד שעשה בהוראת בית דין<sup style="color: gray;">50</sup>.
ב) ולדעת ר' שמעון אף על פי שאין אחד מהם יכול להוציאו והוציאוהו שנים, פטורים<sup style="color: gray;">51</sup>. ומספר לימודים לדבר: א) נאמר: בעשֹתהּ אחת<sup style="color: gray;">52</sup>, יחיד שעשה חייב, שנים שלושה שעשו פטורים<sup style="color: gray;">53</sup>, שהכתוב מיעט כל מין מלאכה שעשאוה שנים<sup style="color: gray;">54</sup>. ב) נאמר שם: בעשֹתהּ<sup style="color: gray;">55</sup>, יחיד שעשאה חייב שנים שעשאוה פטורים<sup style="color: gray;">56</sup>, שיש לדרוש "בעשֹתהּ", העושה את כולה ולא העושה מקצתה<sup style="color: gray;">57</sup>. ג) לדעתו יש בכתוב זה שלושה מיעוטים, ולדעתו יחיד שעשה בהוראת בית דין חייב, והמיעוט השלישי בא למעט זה אינו יכול וזה אינו יכול<sup style="color: gray;">58</sup>.
להלכה פסקו ראשונים שמלאכה שאין אחד יכול לעשותה לבדו עד שיצטרפו, הואיל ואין כח באחד מהם לעשותה לבדו ועשו אותה בשותפות מתחילה ועד סוף, שניהם חייבים<sup style="color: gray;">59</sup>, ושיעור אחד לשניהם<sup style="color: gray;">60</sup>, שההלכה כתנא קמא ולא כר' שמעון<sup style="color: gray;">61</sup>.
<h4>זה יכול וזה אינו יכול</h4>
שנים שהוציאו מרשות-היחיד* לרשות-הרבים* - שאם היה אחד המוציא, היה חייב משום מלאכת מוציא* - דבר שהיה כח באחד להוציאו לבדו, והשני אינו יכול להוציאו לבדו<sup style="color: gray;">62</sup>, הראשון שיכול חייב, והשני מסייע* הוא, ומסייע אינו חייב<sup style="color: gray;">63</sup>. ואפילו אם זה שאינו יכול הוא בעל כח הרבה, אלא שהוא נושא הקורה בענין זה בידו או באצבעו שאלמלא האחר לא היה הוא יכול לנושאה כך, הרי הוא מסייע, וחבירו חייב, שלא מסתבר לומר שחשוב יכול, לפי שהוא בעל כח, כיון שבענין שהוא נושאה אינו יכול להרימה<sup style="color: gray;">64</sup>.
<h4>גדר הפטור</h4>
במהות הפטור של שנים שעשו - כשזה יכול וזה יכול, לסוברים כן<sup style="color: gray;">65</sup>, וכן הלכה<sup style="color: gray;">66</sup>. או אף כשזה יכול וזה אינו יכול, לסוברים כן<sup style="color: gray;">67</sup> - נחלקו הדעות: א) יש מהראשונים ואחרונים הסוברים שפטור זה הוא מאיסור תורה<sup style="color: gray;">68</sup>, ומכל מקום הדבר אסור מדרבנן<sup style="color: gray;">69</sup>. ואף על פי שהלימוד מהכתוב לפטור שנים שעשו אינו אלא מכתוב הדן בחיוב חטאת<sup style="color: gray;">70</sup>, מכל מקום אסור מן התורה מחמת עשה של וביום השביעי תשבֹּת<sup style="color: gray;">71</sup>. או שהדבר אסור משום שנאמר: לא תעשה כל מלאכה<sup style="color: gray;">72</sup>, ויש לדרוש: כל מלאכה, ולא מקצת מלאכה, פרט לשנים שעשאוהו או זה עוקר וזה מניח, שפטור ממיתה, שאין אזהרה*<sup style="color: gray;">73</sup>. ב) ויש מהאחרונים הסוברים שאין פטור זה אמור אלא מחיוב חטאת, ומכל מקום מהתורה אסור אף לשנים לעשות מלאכה<sup style="color: gray;">74</sup>.
<h4>כשאחד אינו בן חיוב</h4>
הפטור של שנים שעשו כשזה יכול וזה יכול - לסוברים כן<sup style="color: gray;">75</sup>, וכן הלכה<sup style="color: gray;">76</sup> - יש מהאחרונים שנסתפקו אם הוא דוקא כששניהם בני חיוב, אבל אם האחד גוי* או קטן* שאינם בני עונשים, הישראל הגדול חייב, שאף על פי שאף בלעדיו היתה המלאכה נעשית על ידי השני, יתכן שלא מיעט הכתוב כי אם כששניהם שוים, אבל כשהאחד אינו בן עונשים, עליו מוטל שלא יניח שיעשה על ידו מלאכה בשבת, כיון שהשני אינו מוזהר עליה<sup style="color: gray;">77</sup>. ויש שכתבו - לדעתם שעיקר הפטור נלמד מסברא*<sup style="color: gray;">78</sup> - שכיון שנעשה שלא כדרך המלאכה, ודאי פטור אף אם השני אינו בן עונשים<sup style="color: gray;">79</sup>.
<h4>איסור מחמר</h4>
באיסור מחמר*<sup style="color: gray;">80</sup>, אם הוא אף בשתי בהמות, נחלקו אחרונים: יש שצידדו שכל שהוא פטור בשנים שעשו, אף בשתי בהמות יהיה פטור<sup style="color: gray;">81</sup>. ויש שכתבו שודאי בשתי בהמות לעולם חייב, שכן דרך בהמות לשאת שנים במשא, ולא שייך לפטור בזה משום שנים שעשאוהו<sup style="color: gray;">82</sup>.
<h4>חי נושא את עצמו</h4>
אדם חי, שאין חייבים על הוצאתו מרשות לרשות, כיון שהחי נושא את עצמו<sup style="color: gray;">83</sup>, יש מהראשונים סוברים הטעם, שהמוציא אינו חשוב שעשה את המלאכה לבדו, והרי זה כשנים-שעשו* שפטורים<sup style="color: gray;">84</sup>, שאף אם הנושא יכול לשאת את הנישא לבדו, והנישא אינו יכול לשאת את עצמו, אין לדונם כזה יכול וזה אינו יכול, שאותו שיכול להוציא לבד חייב<sup style="color: gray;">85</sup>, משום שאין לנושא אפשרות לשאת את הנישא בלא שהנישא ישא את עצמו, שהרי חי הוא<sup style="color: gray;">86</sup>, או משום שאין לחייב את אותו אחד שיכול אלא אם כן נעשית המלאכה בשלימות, והנושא את החי אינו מוציא בשלימות, שכן הנישא אינו חשוב מוציא את עצמו, אלא כמי שהולך לבדו<sup style="color: gray;">87</sup>.
<h3><b>בשאר איסורים</b></h3>
הפטור של שנים שעשו - כשזה יכול וזה יכול, לסוברים כן<sup style="color: gray;">88</sup>, וכן הלכה<sup style="color: gray;">89</sup>. או אף כשזה יכול וזה אינו יכול, לסוברים כן<sup style="color: gray;">90</sup> - נזכר בתורת כהנים ובמשנה וברייתא לענין איסור שבת*<sup style="color: gray;">91</sup>, וכתבו אחרונים שלא מצינו בתלמוד דין זה לפטור בשאר עבירות, כגון שנים שחרשו בשביעית*, או שבישלו בשר-בחלב*, שבשבת פטורים ובאלו חייבים<sup style="color: gray;">92</sup>, וכן שנים שהרגו נפש, נלמד מכתוב אחר לפטור<sup style="color: gray;">93</sup>, וכן שנים ששחטו בחוץ או שהעלו בחוץ, נלמד מכתוב אחר לפטור<sup style="color: gray;">94</sup>, ומכל מקום כתבו ראשונים ואחרונים שדין זה שייך גבי שבת וכל חיובי חטאת<sup style="color: gray;">95</sup>, וביארו אחרונים הטעם, שכן הכתוב שממנו נלמד הפטור דן בחיוב חטאת בכל התורה<sup style="color: gray;">96</sup>, ואיננו מיוחד לענין שבת<sup style="color: gray;">97</sup>. ויש מהאחרונים שפקפק בזה, שמא אינו שייך אלא באיסורי שבת<sup style="color: gray;">98</sup>.
<h3><b>בקיום מצוות</b></h3>
יש מהאחרונים שכתבו שדין שנים שעשו הוא אף בקיום מצות-עשה*, ולפיכך בנטילת-לולב*, אם בשעת קיום המצוה אחזו בו שנים, בענין שמידו לבדו בלתי אחיזת חברו לא היה נופל בידו, הוא כזה יכול וזה יכול, שפטור - לסוברים כן<sup style="color: gray;">99</sup>, וכן הלכה<sup style="color: gray;">100</sup> - בשבת, ונחשב שנים שעשאוהו, ולא יצאו ידי חובת נטילת ידים, שאנו צריכים ולקחתם<sup style="color: gray;">101</sup>, שיהיה לקיחה לכל אחד ואחד<sup style="color: gray;">102</sup>, ולא בשנים יחד, ואם המחזיק בו למעלה אינו תופסו בחוזקה, ולולי החזקת התחתון היה נופל מידו, אז יצא בו המחזיק התחתון, שהוא כזה יכול וזה אינו יכול, שחייב בשבת<sup style="color: gray;">103</sup>, שהוא כמסייע ואין בו ממש<sup style="color: gray;">104</sup>.
<h2>שעבוד</h2>
<b>הגדרת הערך</b> - אדם משועבד לשלם לבעל-חוב* הממון שחב לו, ואף נכסיו משועבדים לשלם מהם, ואף לאחר מכירתם וירושתם.
<h3>שמו ומהותו</h3>
שעבוד היינו שנכסי הלווה משועבדים למלוה, ואפילו מכר קרקעותיו בעל חוב גובה מהם<sup style="color: gray;">1</sup>, ומשעת הלואה חל שעבוד המלוה על נכסי הלווה<sup style="color: gray;">2</sup>, ואף על פי שלא הגיע זמן הפרעון והוא כאילו הם ממושכנים לו<sup style="color: gray;">3</sup>. מלבד שעבוד-נכסים*, אף גופו של הלווה משועבד למלוה לפרוע לו חובו, ועל כך עי' להלן<sup style="color: gray;">4</sup>.
לשון שעבוד פירושו שהוא כמו עבד ותחת רשות האדון<sup style="color: gray;">5</sup>, שהרי ורב יעבֹד צעיר<sup style="color: gray;">6</sup>, תרגומו: ורבא ישתעבד לזעירא<sup style="color: gray;">7</sup>, וכל שעבוד הוא לשון הכנעה<sup style="color: gray;">8</sup>.
על מהותם של נכסים-משועבדים*, ע"ע. ושם, שיש שאף מטלטלים הם בכלל נכסים משועבדים. על ראובן החייב לשמעון ממון, ושמעון חייב ללוי, שלוי יכול להציא מידי ראובן, ע"ע שעבודא דרבי נתן.
<h3>גדרו</h3>
שני שעבודים יש לו למלווה על הלווה, אחד שעבוד נכסיו ואחד שגופו משועבד לפרוע לו<sup style="color: gray;">9</sup>, והוא עיקר השעבוד<sup style="color: gray;">10</sup>, ושעבוד על נכסיו אם הוא לא יפרע, אינו אלא מדין ערב*<sup style="color: gray;">11</sup>, ושעבוד נכסיו של הלווה יכול המלוה למכור, אבל שעבוד גופו של הלווה אין קנין נתפס עליו<sup style="color: gray;">12</sup>, הלכך כל זמן שלא מחל לו גובה נכסיו של לווה, אבל אם מחל המלוה לווה שעבוד גופו שנשאר אצלו, פקע אף שעבוד נכסיו, שנכסיו של אדם ערבים לו, וכשנסתלק שעבוד הלווה נסתלק אף שעבוד נכסיו<sup style="color: gray;">13</sup>.
<h3>מקורו</h3>
במקור השעבוד, נחלקו אמוראים: לדעת עולא - ורב פפא<sup style="color: gray;">14</sup> - השעבוד הוא מדאוריתא<sup style="color: gray;">15</sup>, שנאמר: בחוץ תעמֹד והאיש אשר אתה נֹשה בו יוציא אליך את העבוט החוצה<sup style="color: gray;">16</sup>, והוא הדין לקרקעות<sup style="color: gray;">17</sup>. ולדעת רבה, השעבוד אינו מדאוריתא<sup style="color: gray;">18</sup>, ואינו אלא מתקנת-חכמים*, כדי שלא תנעול דלת בפני לווים<sup style="color: gray;">19</sup>.
בפירוש מחלוקת האמוראים אם השעבוד דאוריתא או דרבנן, נחלקו ראשונים: א) יש מפרשים שהכל מודים שכשם שהוא חייב לפרוע, כך נכסיו, כשהם ברשותו, ניטלים על מנת לפרוע החוב<sup style="color: gray;">20</sup>, ומחלוקת האמוראים היא, שלדעת עולא, מדאוריתא כפי שהוא חייב לפרוע, כך גם חל השעבוד על הנכסים, שאפילו מכר קרקעותיו בעל חוב גובה מהם<sup style="color: gray;">21</sup>. ולדעת רבה, אף על פי שהוא חייב לפרוע, השעבוד אינו חל על הנכסים, שאם מכרו לאחר, מכורים, ואין בעל חוב יכול לטרוף מהם<sup style="color: gray;">22</sup>, שלדעתו הכתוב של יוציא אליך את העבוט החוצה<sup style="color: gray;">23</sup>, הוא דוקא משום שהלווה קיים ומוטל עליו לפרוע חובו<sup style="color: gray;">24</sup>. או שהכתוב לא בא אלא ללמד אלא על מישכון שלא בשעת הלואה*<sup style="color: gray;">25</sup>. ב) ויש מהראשונים מפרשים מחלוקת האמוראים, שלדעת עולא נכסי הלווה משועבדים למלוה, שכן נאמר: בחוץ תעמֹד והאיש אשר אתה נֹשה בו יוציא אליך את העבוט החוצה<sup style="color: gray;">26</sup>, שאם תאמר שאינו מן התורה, ואין אלא חיוב על גופו של הלווה לפרוע לבעל חובו מהיכן שרוצה, מדוע חייב להביא למלוה משכון, ילך הלווה וימכור החפץ ויפרע מהדמים<sup style="color: gray;">27</sup>. ולדעת רבה אין החיוב אלא על הלווה, ולכן נתנה התורה רשות בכתוב זה ללווה להוציא לו משכון מכל מה שרוצה<sup style="color: gray;">28</sup>. ג) ויש מהראשונים מפרשים שלדעת עולא, אין שעבוד אפילו בנכסי הלווה<sup style="color: gray;">29</sup>, שמן התורה אין יורדים לנכסיו של הלווה, אלא מנדים<sup style="color: gray;">30</sup> אותו או מכים אותו בשוטים עד שיפרע, ודורש הכתוב כפשוטו<sup style="color: gray;">31</sup>: בחוץ תעמֹד והאיש אשר אתה נֹשה בו יוציא אליך את העבוט החוצה<sup style="color: gray;">32</sup>, שצריך להוציאו אליך, כיון שנכסיו של אדם ערבים לו, אבל אינך יכול לרדת לנכסיו וליטלם<sup style="color: gray;">33</sup>. ולדעת רבה, חכמים תיקנו שישתעבדו הקרקעות למלוה, ויכול ליטול מהם<sup style="color: gray;">34</sup>.
יש מהראשונים החולק על כל זה, וסובר שהכל מודים שהשעבוד אינו מן התורה, ולא נחלקו אמוראים אלא האם השעבוד הוא מדברי-קבלה*<sup style="color: gray;">35</sup>, שנאמר: עבד לוה לאיש מלוה<sup style="color: gray;">36</sup>. או שאינו אלא מדרבנן<sup style="color: gray;">37</sup>, והלימוד מהכתוב אינו אלא אסמכתא*<sup style="color: gray;">38</sup>.
להלכה פסקו ראשונים שהשעבוד הוא מן התורה<sup style="color: gray;">39</sup>, שכן רב פפא שהוא "בתרא" סובר כן<sup style="color: gray;">40</sup>.
<h3>הזמן שהנכסים בחזקת בעל חוב</h3>
בעל-חוב*, המלוה את חבירו, ושיעבד לו נכסיו - שעשה אפותיקי*<sup style="color: gray;">41</sup> - שאם לא אפרע לך עד יום פלוני גבה מנכסי, והגיע זמן ולא פרע, נחלקו אמוראים מאיזו שעה הנכסים בחזקתו<sup style="color: gray;">42</sup>: א) לדעת אביי, למפרע הוא גובה<sup style="color: gray;">43</sup>, משעת ההלואה*<sup style="color: gray;">44</sup>, שבגבייתו שגבה עכשיו, התגלה שמשעה שהלווהו עמדו נכסים הללו בחזקתו<sup style="color: gray;">45</sup>, ואם מכר המלוה או הקדיש המלוה<sup style="color: gray;">46</sup> נכסיו של לווה<sup style="color: gray;">47</sup>, שהקדיש בתוך הזמן את הקרקע המשועבד לו, ולא הקדיש את החוב אלא הקרקע<sup style="color: gray;">48</sup>, כיון שבא זמנו ולא פרע התגלה למפרע שמלכתחילה היה ברשותו<sup style="color: gray;">49</sup>, ונתברר כי מעותה העת של המלוה היה, ומה שעשה מאותה העת עשוי<sup style="color: gray;">50</sup>, ויפה הקדיש ויפה מכר<sup style="color: gray;">51</sup>, וכשבא לגבותה מן הלווה, חוזר בו מן ההקדש<sup style="color: gray;">52</sup>. ב) ולדעת רבא, מכאן ולהבא הוא גובה<sup style="color: gray;">53</sup>, שאינן בחזקתו אלא מכאן ולהבא<sup style="color: gray;">54</sup>, ומה שהקדיש או מכר המלוה לא עשה כלום, שלא היו שלו<sup style="color: gray;">55</sup>, והראיה, שאילו היו לו מעות ללווה היה מסלקו במעות, ולא היה יכול לומר לו שהקרקע קנוי לו<sup style="color: gray;">56</sup>, ונמצא כי עכשיו קנה הנכסים<sup style="color: gray;">57</sup>, וכשהוא גובה אותה בחובו היא נקנית לו<sup style="color: gray;">58</sup>.
הקדיש הלווה או מכר הלווה בתוך הזמן הנכסים המשועבדים, הכל מודים שבא המלוה וטורף מן ההקדש ומן הלקוחות בחינם<sup style="color: gray;">59</sup>, שכן שנינו שהמקדיש נכסיו והיתה עליו כתובת אישה ובעל חוב, בעלים פודים אותם מן ההקדש בזול, בדינר או בדבר מועט על מנת לשלם<sup style="color: gray;">60</sup>, ואמרו בתלמוד שהוא משום מראית-עין*<sup style="color: gray;">61</sup> שלא יאמרו הקדש יוצא בלא פדיון<sup style="color: gray;">62</sup>, שאף רבא הסובר שעד שעת הגבייה הנכסים ברשות לווה<sup style="color: gray;">63</sup>, מודה שאין מכירתו לאחרים מכירה, ואין הקדשו הקדש<sup style="color: gray;">64</sup>, שהרי ממושכנים הן למלוה, ואף על פי שהן שלו, אינן ברשותו, והכתוב אמר: ואיש כי יקדִש את ביתו קדש לה'<sup style="color: gray;">65</sup>, מה ביתו ברשותו, אף כל ברשותו<sup style="color: gray;">66</sup>. והדברים אמורים כשמקדישו לבדק-הבית*, שקדוש בקדושת-דמים*, שאינו מפקיע - לסוברים כן<sup style="color: gray;">67</sup> - מידי שעבוד<sup style="color: gray;">68</sup>.
להלכה פסקו ראשונים כרבא<sup style="color: gray;">69</sup>, שבעל חוב מכאן ולהבא הוא גובה<sup style="color: gray;">70</sup>.
<h3>לוקח ויורש</h3>
הטעם שנכסים-משועבדים* נגבים אף מן הלוקח<sup style="color: gray;">71</sup>, שכן השעבוד ממשיף מן הלווה אף ללוקח, שכן מה-מכר-ראשון-לשני-כל-זכות-שתבוא-לידו*<sup style="color: gray;">72</sup>. והטעם שנכסים משעובדים נגבים מן היורש<sup style="color: gray;">73</sup>, שאף על פי שכשמת הלווה שעבוד גופו - שהוא עיקר השעבוד<sup style="color: gray;">74</sup> - פקע, מכל מקום שעבוד נכסיו לא פקע<sup style="color: gray;">75</sup>, לפי שעיקר ערבותם של נכסים בענין זה הוא שכל זמן שלא ימצא הלווה שירד לנכסיו ויפרע מהם<sup style="color: gray;">76</sup>.
מספר דברים מפקיעים את השעבוד:
<h3>הקדש</h3>
הקדש* מפקיע מידי שעבוד<sup style="color: gray;">77</sup>. ונחלקו ראשונים במה הדברים אמורים:
א) יש סוברים שהדברים אמורים בקדושת-הגוף*<sup style="color: gray;">78</sup>, שאין לו פדיון, כגון שור תם למזבח<sup style="color: gray;">79</sup> או קונמות<sup style="color: gray;">80</sup>, או בגד שפירסו על המת<sup style="color: gray;">81</sup>, הרי שלוה ועשה שורו אפותיקי* לבעל חוב, אלא שהוא ברשות לווה עדין, וחזר לווה זה והקדישו קדושת הגוף למזבח, נפקע שעבודו של מלוה<sup style="color: gray;">82</sup> וכשר למזבח, ואין דין גזל* פוסלו, אף על פי שעומד לגבות הימנו<sup style="color: gray;">83</sup>, וגובה חובו ממקום אחר<sup style="color: gray;">84</sup>, שאין לו לבעל חובו<sup style="color: gray;">85</sup> שום שעבוד עליו, משום שהוא דבר הראוי למזבח, שחלה עליו קדושת הגוף<sup style="color: gray;">86</sup>, שקדושת הגוף, כיון שחלה שוב אינה פוקעת<sup style="color: gray;">87</sup>, ושבח הקדש מפקיע לשעבוד הואיל ולא היה קנוי לו ממש, אלא עומד לגבות ממנו<sup style="color: gray;">88</sup>, וההקדש לא פקע על ידי טריפת בעל חוב, כפי שאינו פוקע על ידי פדייה<sup style="color: gray;">89</sup>. אבל המקדיש בקדושת-דמים* לא הפקיע השעבוד<sup style="color: gray;">90</sup>, שאם היו לו נכסים אחרים מלבד השור, ששיעבדם לבעל חובו ואחר כך הקדישם, לא פקע השעבוד של בעל חובו, הואיל ואין בהם אלא קדושת בדק-הבית*, שאינו קדושת הגוף, בא בעל חובו וגובה מההקדש<sup style="color: gray;">91</sup>, שקדושת דמים לא חזקה להפקיע שעבוד מלוה<sup style="color: gray;">92</sup>, שבקדושת דמים לא חזק כח הקדש מכח מקדיש, כיון שיש לה פדיון וראויה לפקוע<sup style="color: gray;">93</sup>, כפי שמצינו בשדה-מקנה*, שכשהקדיש לוקח חוזרת לבעלים ביובל*<sup style="color: gray;">94</sup>, וראיה לדבר, שכן שנינו שהמקדיש נכסיו והיתה עליו כתובת אישה ובעל חוב, בעלים פודים אותם מן ההקדש בזול, בדינר או בדבר מועט על מנת לשלם<sup style="color: gray;">95</sup>, ואמרו בתלמוד שהוא משום מראית-עין*<sup style="color: gray;">96</sup> שלא יאמרו הקדש יוצא בלא פדיון<sup style="color: gray;">97</sup>, אבל מעיקר הדין יכולים האישה ובעל חוב ליטול חובם מההקדש בלא פדיון<sup style="color: gray;">98</sup>, שלא חל על זה הקדש, שאין אדם מקדיש דבר שאינו שלו<sup style="color: gray;">99</sup>. ולכן המקדיש שדה-אחוזה* - שהקדשו לבדק-הבית*<sup style="color: gray;">100</sup>, ויוצא ביובל* לכהנים<sup style="color: gray;">101</sup> - ולא הספיק לפדותו עד היובל, לא נפקע שעבוד האישה והבעל חוב, אלא אם אפשר לפדות את ההקדש פודים אותו, שלא יאמרו הקדש יוצא בלא פדיון, ואם אי אפשר לפדות אותו גובה האשה כתובתה ובעל חוב את חובו<sup style="color: gray;">102</sup>. וכתבו ראשונים שהדברים אמורים לדעת רבא, שבעל חוב מכאן ולהבא הוא גובה<sup style="color: gray;">103</sup>, ולכן חשובים הנכסים ברשותו של הלווה, ואינו יוצא מכלל מה שנאמר: ואיש כי יקדִש את ביתו קדש לה'<sup style="color: gray;">104</sup>, מה ביתו ברשותו, אף כל ברשותו<sup style="color: gray;">105</sup>.
ב) ויש מהראשונים הסוברים שאפילו הקדש דמים מפקיע מידי שעבוד<sup style="color: gray;">106</sup>, שכל הקדש מפקיע מידי שעבוד, ואם הוא קדושת הגוף ההפקעה עולמית, ואם הוא קדושת דמים נפקע עד שיפדה<sup style="color: gray;">107</sup>,
שכן אמרו בסתם בתלמוד שהקדש מפקיע מידי שעבוד<sup style="color: gray;">108</sup>, ולא חילקו בין קדושת דמים לקדושת הגוף<sup style="color: gray;">109</sup>. וזהו שנאמר: ואיש כי יקדִש את ביתו קדש לה'<sup style="color: gray;">110</sup>, מה ביתו ברשותו, אף כל ברשותו, והנכסים הללו אף על פי שהם שלו אינם ברשותו שהרי ממושכנים הם למלוה<sup style="color: gray;">111</sup>. ולכן המקדיש כל נכסיו והיתה עליו כתובת אישה<sup style="color: gray;">112</sup> או שטרי בעלי חובות<sup style="color: gray;">113</sup>, אין האשה יכולה לגבות כתובתה מן ההקדש ולא בעל חוב את חובו<sup style="color: gray;">114</sup>, שההקדש מפקיע השעבוד שקדם<sup style="color: gray;">115</sup>, אבל כשימכור ההקדש הקרקע שלו ותצא השדה לחולין יש לבעל חוב ולאשה לגבות מן הפודה<sup style="color: gray;">116</sup>, שהרי שעבודה עומד על קרקע זו<sup style="color: gray;">117</sup>. שכן לדעתם מחלוקת תנאים היא<sup style="color: gray;">118</sup>, שלדעת סתם משנה, המקדיש נכסיו והיתה עליו כתובת אישה ובעל חוב, בעלים פודים אותם מן ההקדש בזול, משום מראית עין, ומעיקר הדין אין צריכים לפדות כלל, שהקדש לבדק הבית אינו מפקיע מידי שעבוד<sup style="color: gray;">119</sup>, אבל לדעת רבן שמעון בן גמליאל בברייתא, אם היה חובו יותר מהקדשו, אינו גובה כלל מההקדש<sup style="color: gray;">120</sup>, שכן הקדש מפקיע לגמרי מידי שעבוד<sup style="color: gray;">121</sup>, ולדעתם הלכה כמותו<sup style="color: gray;">122</sup>. ולכן המקדיש שדה אחוזה ולא הספיק לפדותו עד היובל, יוצאת השדה לכהנים והפסידה האישה כתובתה ובעל חוב את חובו אם אין לו נכסים אחרים<sup style="color: gray;">123</sup>.
<h3>חמץ</h3>
חמץ* מפקיע מידי שעבוד<sup style="color: gray;">124</sup>, שישראל שלוה מן הגוי ועשה לו חמצו אפותיקי* לגוי<sup style="color: gray;">125</sup>, שאם לא יפדה אותו לזמן ידוע אחר הפסח שיהא של הגוי<sup style="color: gray;">126</sup>, והרי הוא ברשותו של ישראל<sup style="color: gray;">127</sup>, ואין לגוי עליו אלא שעבוד<sup style="color: gray;">128</sup>, ובאו שש שעות של ערב-פסח* - שאז חייב מן התורה לבער את החמץ<sup style="color: gray;">129</sup> - פקע שעבוד הגוי<sup style="color: gray;">130</sup>, שאיסור חמץ מפקיעו משעבוד הגוי<sup style="color: gray;">131</sup>, הואיל ואינו ממש שלו, וחייב זה לבערו<sup style="color: gray;">132</sup>, וכן כשהגיע שש שעות - שאז נוהג הלאו של בל-יראה-ובל-ימצא*, לסוברים כן<sup style="color: gray;">133</sup> - אותו ישראל חייב עליו בבל יראה ובבל ימצא, שבא איסור חמץ ומפקיע לשעבוד של הגוי ממנו<sup style="color: gray;">134</sup>, ואם עבר הפסח - אפילו אם עבר הזמן ולא פדאו<sup style="color: gray;">135</sup> - הרי דינו כחמץ-שעבר-עליו-הפסח*, שאסור בהנאה<sup style="color: gray;">136</sup>, כי ברשות ישראל היה עד זמן הפדייה<sup style="color: gray;">137</sup>, ואיסור חמץ הפקיע שעבוד הגוי<sup style="color: gray;">138</sup>.
על פרטי הדינים בחמץ-שעבר-עליו-הפסח*, כששועבד החמץ לגוי*, ע"ע חמץ שעבר עליו הפסח<sup style="color: gray;">139</sup>.
<h3>שחרור</h3>
שחרור* מפקיע מידי שעבוד<sup style="color: gray;">140</sup>, שעבד-כנעני* שעשאו רבו אפותיקי* לאחרים ושיחררו - רבו<sup style="color: gray;">141</sup> - שורת הדין אין העבד חייב כלום<sup style="color: gray;">142</sup> לרבו שני<sup style="color: gray;">143</sup>, דהיינו המלוה<sup style="color: gray;">144</sup>, שפקע ממונו<sup style="color: gray;">145</sup> והעבד משוחרר<sup style="color: gray;">146</sup>, ואינו חוזר ומשתעבד - להיות עבד - אם יטרפנו בעל-חוב*<sup style="color: gray;">147</sup>, שלא היה גופו קנוי לו, אלא משועבד, ובא שחרור ומפקיע שעבוד<sup style="color: gray;">148</sup>, וגובה זה חובו ממקום אחר<sup style="color: gray;">149</sup>. ויש סוברים שאינו חוזר המלוה לגבות חובו מהמשחרר, שהרי אין שאר נכסיו משועבדים לו<sup style="color: gray;">150</sup>. ומכל מקום מפני תקון-העולם* - שמא ימצאנו בשוק ויאמר לו: עבדי אתה<sup style="color: gray;">151</sup>, ויוציא לעז על בניו<sup style="color: gray;">152</sup> - כופים את רבו ועושה אותו בן חורין<sup style="color: gray;">153</sup>.
בצורת שחרור העבד, נחלקו תנאים: לדעת תנא קמא, כותב העבד שטר על דמיו - דהיינו שטר-חוב*<sup style="color: gray;">154</sup> - לבעל חובו<sup style="color: gray;">155</sup> של רבו<sup style="color: gray;">156</sup>, שלדעתו המזיק שעבודו של חבירו פטור<sup style="color: gray;">157</sup>, ואם אין העבד מתחייב לשלם דמיו, אין לכוף את בעל החוב לכתוב לו שטר שחרור בחינם<sup style="color: gray;">158</sup>. ולדעת רבן שמעון בן גמליאל, אין העבד כותב השטר אלא המשחרר<sup style="color: gray;">159</sup>, שהרי הפקיע שעבודו וגרם לאבד ממונו<sup style="color: gray;">160</sup>, שלדעתו המזיק שעבודו של חבירו חייב<sup style="color: gray;">161</sup>.
להלכה נחלקו ראשונים אם הלכה כתנא קמא או רבן שמעון בן גמליאל - וכן הלכה<sup style="color: gray;">162</sup> - ועל כך עי' להלן<sup style="color: gray;">163</sup>.
<h3>הפקר</h3>
הפקר*, אם מפקיע השעבוד, נחלקו אחרונים: יש סוברים שהפקר אינו מפקיע השעבוד, שאינו עדיף מאילו מכרם לאחר<sup style="color: gray;">164</sup>. ויש סוברים שהפקר מפקיע השעבוד<sup style="color: gray;">165</sup>, אלא שאם אין לו ממה לשלם אינו יכול להפקיר נכסיו ולהזיק בידים לחבירו<sup style="color: gray;">166</sup>, שכן המזיק שעבודו של חבירו - לסוברים כן<sup style="color: gray;">167</sup>, וכן הלכה<sup style="color: gray;">168</sup> - חייב<sup style="color: gray;">169</sup>.
<h3>מזיק שעבודו של חבירו</h3>
המזיק שעבודו של חבירו, נחלקו בדינו תנאים: לדעת תנא קמא, פטור<sup style="color: gray;">170</sup>, ולכן עבד-כנעני* שעשאו רבו אפותיקי* לאחרים ושחררו, שמפני תקון-העולם* כופים את רבו ועושה אותו בן חורין<sup style="color: gray;">171</sup>, כותב העבד שטר על דמיו<sup style="color: gray;">172</sup> לבעל חובו<sup style="color: gray;">173</sup>. ולדעת רבן שמעון בן גמליאל, המזיק שעבודו של חבירו חייב<sup style="color: gray;">174</sup>, ולכן אין העבד כותב שטר על דמיו אלא משחרר כותבו<sup style="color: gray;">175</sup>, שהואיל והזיק שעבודו ישלם לו<sup style="color: gray;">176</sup>, שהרי הפקיע שעבודו וגרם לאבד ממונו<sup style="color: gray;">177</sup>.
אף להלכה נחלקו ראשונים: רוב הראשונים פוסקים כרבן שמעון בן גמליאל<sup style="color: gray;">178</sup>, שהמזיק שעבודו של חבירו חייב לשלם<sup style="color: gray;">179</sup>, שכן מחלוקת זו תלויה - לסוברים כן<sup style="color: gray;">180</sup> - במחלוקת תנאים אם דנים דינא דגרמי<sup style="color: gray;">181</sup>, ולהלכה דנים דינא דגרמי<sup style="color: gray;">182</sup>, וכן הלכה<sup style="color: gray;">183</sup>. ויש מהראשונים הפוסקים כתנא קמא<sup style="color: gray;">184</sup>, שלדעתם אין המחלוקת תלויה בגרמי, ועל כך ע"ע גרמא בנזקין; גרמי<sup style="color: gray;">185</sup>.
על מחלוקת הראשונים אם מחלוקת התנאים במזיק שעבודו של חבירו תלויה במחלוקת התנאים אם דנים דיני גרמי<sup style="color: gray;">186</sup>, ע"ע גרמא בנזקין; גרמי<sup style="color: gray;">187</sup>.
<h2>שעבודא דרבי נתן</h2>
<b>הגדרת הערך</b> - דין הנושה בחברו, וחברו בחברו, שהראשון גובה מהשלישי את חובו של השני כלפיו.
<h3><b>הדין, מקורו וגדרו</b></h3>
<h4>הדין</h4>
הנושה בחברו מנה וחברו בחברו, אמר ר' נתן שמוציאים מזה ונותנים לזה, כגון לוי שחייב מנה לשמעון ושמעון חייב לראובן, מוציאים מיד לוי ונותנים לראובן<sup style="color: gray;">1</sup>. וכן בדעת ר' אליעזר - וי"ג: ר' אלעזר<sup style="color: gray;">2</sup> - הסובר שמוכר עצמו לעבד יש לו הענקה<sup style="color: gray;">3</sup>, אמרו בתלמוד שסובר כר' נתן, ולכן הכתוב "הענק תעניק לו"<sup style="color: gray;">4</sup> - ממנו למדו חכמים "לו" ולא למוכר עצמו - נצרך ללמד שבמצות הענקה אין דין שעבודא דר' נתן, ואין המענק ניתן לבעל חוב של העבד<sup style="color: gray;">5</sup>. וכן סוברים כר' נתן רבא ורב נחמן<sup style="color: gray;">6</sup>, ורב יהודה<sup style="color: gray;">7</sup>.
<h4>המקור</h4>
מקור הדין הוא מהכתוב באשם-גזלות*: ונתן לאשר אשם לו<sup style="color: gray;">8</sup>, והיינו שגזלן שכיחש בחיובו לנגזל ונשבע לשקר, כאשר הוא מודה הרי הוא משלם קרן וחומש - מלבד קרבן על השבועה לשקר - ו"האשם" שבכתוב היינו הקרן של החוב, ונותנו למי שהוא חייב לו<sup style="color: gray;">9</sup>. באופן הלימוד, יש מן הראשונים שכתבו שהוא מכך שלא נאמר בכתוב "ונתן לאשר נושה בו" אלא "לאשר אשם לו" והיינו לאשר הקרן שלו, והוא הנושה בנגזל<sup style="color: gray;">10</sup>. ויש מן הראשונים שכתבו, שמשמעות הכתוב "לאשר אשם לו" הינה "לאשר חייב לו", והוא המלוה או הנושה הראשון שהחוב שייך לו<sup style="color: gray;">11</sup>. ויש מן האחרונים שכתבו שהלימוד הוא מייתור הלשון, שלא היה צריך לכתוב "ונתן לאשר אשם לו" שהרי כבר כתוב "והשיב את אשמו"<sup style="color: gray;">12</sup>. ויש מן האחרונים שכתבו, שהדין הוא שהגוזל את גר נותן את האשם ואת הכסף לכהנים שבמשמר<sup style="color: gray;">13</sup>, והכתוב בא ללמד שאם נתן את האשם למשמרת אחת ואת הקרן למשמרת אחרת, המשמרת שקיבלה את האשם יכולה לתבוע את הקרן מהמשמרת האחרת, ומכך שהמשמרת יכולה לתבוע את המשמרת, אף על פי שהגזלן הוא שזה שחייב לה את הקרן, מוכח דינו של ר' נתן, שכיון שהגזלן חייב הקרן למשמרת שקיבלה האשם, והמשמרת שקיבלה את הקרן חייבת להחזיר לגזלן את הקרן, המשמרת שקיבלה הקרן חייבת היא את הקרן למשמרת שקיבלה את האשם<sup style="color: gray;">14</sup>. ויש מן האחרונים שכתבו, שהתיבה "אשם" היא מיותרת, שדי היה לומר "לאשר הוא לו", ובאה התיבה "אשם" ללמד שיתן לאשר הקרן שלו מעיקרו<sup style="color: gray;">15</sup>.
<h4>החולקים</h4>
בדעת חכמים, הדורשים מהכתוב "הענק תעניק לו"<sup style="color: gray;">16</sup>, למעט הענקה למוכר עצמו, ולא דרשו ממנו למעט הענקה לבעל חובו של העבד<sup style="color: gray;">17</sup> - כדעת ר' אליעזר<sup style="color: gray;">18</sup> - יש מן הראשונים שכתבו שאינם סוברים כלל כר' נתן, וממילא אין צריך לימוד מיוחד למעט הענקה לבעל חובו של העבד<sup style="color: gray;">19</sup>. וכן כתבו ראשונים ואחרונים בדעת אביי, שאינו סובר את דינו של ר' נתן<sup style="color: gray;">20</sup>.
ויש מן הראשונים ואחרונים סוברים בדעת חכמים, שבחוב שהוא בהלואה, מודים הם שיש דין שעבודא דר' נתן, ובחוב של שכירות, חולקים וסוברים שאין דין שעבודא דר' נתן<sup style="color: gray;">21</sup>.
ויש מן הראשונים סוברים בדעת חכמים, שסוברים הם כר' נתן<sup style="color: gray;">22</sup>.
<h4>ההלכה</h4>
להלכה, כתבו ראשונים ואחרונים שהלכה כר' נתן<sup style="color: gray;">23</sup>, שרבא ורב נחמן סוברים כמותו והלכה כמותם<sup style="color: gray;">24</sup>, ומהם שכתבו שאף חכמים סוברים כמותו<sup style="color: gray;">25</sup>. ויש מן הראשונים שכתבו שאין הלכה כר' נתן<sup style="color: gray;">26</sup>, שהרי חכמים חולקים עליו<sup style="color: gray;">27</sup>, ועוד שר' אליעזר סובר כר' נתן<sup style="color: gray;">28</sup>, והוא שמותי שאין הלכה כמותו<sup style="color: gray;">29</sup>. ויש מן הראשונים שכתבו, וכן כתבו אחרונים בדעת ראשונים, שלגבי מלוה, אין חולק על ר' נתן, והלכה כמותו, אבל בשכירות אין הלכה כמותו<sup style="color: gray;">30</sup>. ויש מן הראשונים שכתבו, וכן כתבו אחרונים בדעת ראשונים, שלהלכה בכל חוב ואף בשכירות יש דין שעבודא דר"נ, שנותנים את שכרו לבעל חוב של הפועל, ורק לגבי הענקה אין דין שעבודא דר"נ<sup style="color: gray;">31</sup>.
<h4>החידוש בדברי ר' נתן/ מהות השעבוד</h4>
בחידושו של ר' נתן, ובמהות השיעבוד, ובטעם שהוצרך ללמוד מהכתוב שהראשון גובה מהשלישי את החוב - אף על פי ששעבוד נכסים הוא מן התורה, לסוברים כן, ואם כן כל נכסי השלישי, שהגיע מהשני, משועבדים לראשון<sup style="color: gray;">32</sup>, ואפילו לסוברים ששעבוד נכסים אינו מן התורה, מכל מקום מדין פריעת בעל חוב מצוה אפשר לגבות מהשלישי כיון שמודה<sup style="color: gray;">33</sup> - מצינו כמה אופנים בראשונים ואחרונים:
א) יש מן הראשונים שכתבו, ששעבוד נכסים כולל רק נכסים שגופם ממון, וחוב אין גופו ממון, ולכן לא נכלל בשעבוד<sup style="color: gray;">34</sup>, וחידש ר' נתן שאפשר לגבות אף מהחוב, אך לא מכח שעבוד שיש לראשון על השלישי, אלא שהוא כעין "אפוכי מטרתא למה לי" (כיון שסוף הממון לבוא לידי הראשון, מדוע לא ליתנו לו מיד), ונוסף גם שלא יכול השלישי לטעון כנגד הראשון שאינו בעל דברים עמו<sup style="color: gray;">35</sup>. וכתבו אחרונים בדעתם, שלא נתחדש בשעבודא דר"נ שיש שעבוד נכסים על החוב<sup style="color: gray;">36</sup>. וכעין זה כתבו אחרונים בדעת ראשונים, שלא נתחדש שהשלישי משועבד לראשון, אלא שהחוב שחייב לשני ועדיין משועבד לו מחמתו, מעתה מחויב הוא לפרוע לראשון, וזכות הגבייה מהשלישי שייכת לראשון אף על פי שהיא מכח חיובו לשני<sup style="color: gray;">37</sup>.
ב) ויש מן האחרונים שכתבו בדעת ראשונים, שנתחדש שאף החוב שחייב השלישי לשני הוא בכלל שעבוד הנכסים שיש לראשון על השני, ולכן לדעתם דוקא אם קדם חובו של השלישי לחובו של השני חל שעבודא דר"נ, אבל אם קדם חובו של השני, אין השעבוד חל<sup style="color: gray;">38</sup>, כשם שבשעבוד נכסים, רק נכסים שהיו ביד הלווה בשעת ההלואה משתעבדים למלוה<sup style="color: gray;">39</sup>.
ג) ויש מן האחרונים שכתבו שחידש ר' נתן שאף כאשר החוב של השלישי לשני נוצר אחרי שנתחייב השני לראשון - שמדין שעבוד נכסים לא נשתעבד החוב, שלא משתעבדים אלא נכסים שהיו בשעת ההלואה<sup style="color: gray;">40</sup> - הראשון גובה מהשני<sup style="color: gray;">41</sup>.
ד) ויש מן הראשונים והאחרונים שכתבו שהחידוש של ר' נתן שהשלישי משועבד בגופו לראשון, וכאילו הוא המלוה שלו<sup style="color: gray;">42</sup>, והיינו שמצד שעבוד נכסים לחוד, יכול היה השלישי לסלק את הראשון במעות, וכן מכאן ולהבא היה גובה, וחידש ר' נתן שחשוב כאילו הראשון שהוא שהלוה לשלישי, ולכן אפילו רצה לסלקו במעות, אינו יכול, שהוא המלוה האמיתי<sup style="color: gray;">43</sup>, וכן אם היה רק שעבוד נכסים כלפי הראשון ולא שעבוד גוף, היה השני יכול למחול<sup style="color: gray;">44</sup>, וכיון שהחוב שייך לראשון, יכול הוא אף למכור את החוב לאחרים<sup style="color: gray;">45</sup>, וכתבו אותם אחרונים, שהכופר ממון לחבירו ונשבע והודה, שמתחייב קרן וחומש, שמהכתוב בו "ונתן לאשר אשם לו" למד ר' נתן את דינו, שמשלם את הקרן לראשון, אף את החומש משלם לראשון, שכיון שהוא חשוב המלוה שלו, הרי שהכפירה היתה כלפי תביעתו<sup style="color: gray;">46</sup>. על הסוברים שלא נשתעבד השלישי לראשון אלא כפי שעבודו של השני לראשון, עי' להלן<sup style="color: gray;">47</sup>.
ה) ויש מן האחרונים שכתבו שהחידוש של ר' נתן אינו שהשלישי חשוב שלוה מהראשון, אלא רק שהשעבוד שיש לשני על השלישי, נשתעבד - יחד עם כל נכסיו של המלוה - לנושה, וכדין ערב*, ולכן לדעתם תחילה הראשון צריך לתבוע מהשני, ורק אם אין לו לפרוע, פורע מהשלישי<sup style="color: gray;">48</sup>, ורק אם השני לא ישלם לראשון את החוב, השלישי ישלם לראשון את החוב במקום לשלם לשני, כמו ערב, ובזה נפטר מהחוב שחייב לשני<sup style="color: gray;">49</sup>, ולדעתם יכול השלישי לסלק הראשון במעות<sup style="color: gray;">50</sup>, וכן אם מת השני, אין הראשון יכול לתבוע מהשלישי את חובו, שהרי משמת השני עברה זכות הגביה ליורשים והם אינם חייבים לראשון, וכן אם פרע השלישי את החוב לשני שוב אינו חייב כלום לראשון, שכבר נסתלקה זכותו של השני בנכסי השלישי<sup style="color: gray;">51</sup>.
ה) ויש מן האחרונים שכתבו שהחידוש של ר' נתן שהשני אינו יכול למחול לשלישי על החוב<sup style="color: gray;">52</sup>.
ו) ויש מן האחרונים שכתבו שנחלקו ר' אליעזר וחכמים בהבנת חידושו של ר' נתן, שלר' אליעזר הסובר שנצרך לימוד מיוחד ללמד שאין דין שעבודא דר"נ על הענקה<sup style="color: gray;">53</sup>, דין שעבודא דר"נ הוא מדין "אפוכי מטרתא" ולכן אינו שייך דוקא בחוב ממוני, כגון הענקה, ונצרך לימוד מיוחד למעט הענקה, אבל לדעת חכמים שאין צריך לימוד מיוחד למעט הענקה מדין שעבודא דר"נ, היינו משום שלדעתם דין שעבודא דר"נ הוא מדין שעבוד נכסים, ואינו אלא בחוב ממש ולא במצוה כמו הענקה<sup style="color: gray;">54</sup>.
<h4>גבייה ממטלטלים</h4>
מדין שעבודא דר"נ, יכול הראשון לגבות מהשלישי בין קרקע בין מטלטלים<sup style="color: gray;">55</sup>.
<h4>כאשר הגבייה מהשלישי היא יותר מיכולת הגבייה משני</h4>
כאשר הגבייה מהשלישי היא יותר ממה שיכול היה לגבות משני, כגון שיש לשני זיבורית ולשלישי בינונית - באופן שאף אם השני היה גובה מהשלישי, היתה נעשית הבינונית כעידית בידי השני, והראשון לא היה יכול לגבותה - או שיש לשני קרקע ולשלישי מטלטלים או מעות - באופן שאם השני היה גובה מהשלישי, היה לראשון לגבות תחילה מטלטלים או מעות מהשני - יש מן האחרונים שכתבו שאם השלישי רוצה לשלם לראשון, גובים ממה שבידו, שלדעתם גדר השעבוד הוא שהשלישי חשוב מעתה בעל חוב של הראשון, אלא שכאשר יש לשלישי הפסד, כל שיש מהיכן לגבות מהשני, אין גובים מהשלישי<sup style="color: gray;">56</sup>.
ויש מן האחרונים סוברים, שכל גדר השעבוד של השלישי לראשון הוא לפי השעבוד של השני לראשון, וכיון שאילו היתה הבינונית של השלישי בידי השני, לא יכול היה הראשון לגבות ממנה אלא מהזיבורית שבידי השני, אף עתה אינו יכול לגבות אלא מהזיבורית שבידי השני וכן לדעתם כאשר נתחייב השני לראשון מטבע כסף והשלישי נתחייב לשני במטבע זהב שהוא חשוב יותר, יכול לפרוע השלישי לראשון במטבע כסף בלבד<sup style="color: gray;">57</sup>.
<h4>הגובה מהשלישי</h4>
הגבייה מהשלישי עבור הראשון, יש מן הראשונים והאחרונים שכתבו, שאף כאשר אין לשני נכסים, אין הראשון יכול לכופו שיתבע מהשלישי ויפרענו, אלא הראשון טורח להוציא מהשלישי<sup style="color: gray;">58</sup>, שזהו שאמר ר' נתן "שמוציאים מזה ונותנים לזה" ומוציאים היינו בית דין, ועוד, שכשם שעל הבעל חוב אין חובה לטרוח ולהשיג נכסים כדי לפרוע חובו, כך אינו מחויב לטרוח ולגבות את חובו מהשלישי עבור הראשון<sup style="color: gray;">59</sup>. ויש מן האחרונים שכתבו שכאשר השני לפנינו, אף על פי שהשלישי אינו יכול לומר לראשון שאינו בעל דברים עמו, מכל מקום אף השני עדיין משועבד לראשון, וכל עוד השלישי לא פרע, עדיין חייב השני לפרוע, ובכלל זה לדאוג שהשלישי יפרע, וכל שלא עושה זאת הרי הוא לוה רשע ולא ישלם<sup style="color: gray;">60</sup>.
<h4>כשקדם החוב של השני</h4>
קדם חובו של השני לחובו של השלישי, יש מן הראשונים שכתבו שלא נאמר בזה דין שעבודא דר"נ ואין הראשון גובה מהשלישי<sup style="color: gray;">61</sup>, ולדעתם זהו שאמרו שהמזיק שיעבודו של חבירו, כגון שחופר בורות שיחין ומערות בקרקע המשועבדת לאחר, פטור<sup style="color: gray;">62</sup>, ואף על פי שנתחייב לבעל הקרקע פטור מלשלם לנושה, משום שקדם החוב הראשון לחוב של החופר<sup style="color: gray;">63</sup>. וביארו אחרונים בדעתם, שדין שעבודא דר"נ הוא מדין שעבוד נכסים, ונתחדש שאף החוב - שאין גופו ממון - של השלישי לשני הוא בכלל השעבוד נכסים, וכשם שבשעבוד נכסים אין משתעבד אלא נכסים שהיו ביד הלווה בשעת ההלוואה, כך בשעבודא דר"נ<sup style="color: gray;">64</sup>.
ויש מן הראשונים והאחרונים שכתבו שאף כאשר קדם חובו של השני, חל עליו שעבודא דר"נ<sup style="color: gray;">65</sup>, ומהם שכתבו שאדרבה, היה מקום לומר שדוקא כאשר קדם החוב של השני יש שעבודא דר"נ, שאז כאשר השלישי לווה מהשני, הרי שממון הראשון בידו, ועוד, שכיון ששעבודא דר"נ נלמד מהכתוב, ובו לא נאמר חילוק בין אם חובו של השני קדם לבין חובו של השלישי קדם, ואף מלשונו של ר' נתן "מנין לנושה בחבירו וחבירו בחבירו" משמע שהחוב של השני קדם לחוב של השלישי<sup style="color: gray;">66</sup>. וביארו אחרונים בדעתם, שדין שעבודא דר"נ אינו אלא מצד "אפוכי מטרתא למה לי", ולכן אין הבדל בין אם קדם חובו של השני או של השלישי<sup style="color: gray;">67</sup>.
להלכה, כתבו אחרונים שבין שקדם חובו של השני לחובו של השלישי, ובין שקדם חובו של השלישי, חל שעבודא דר"נ<sup style="color: gray;">68</sup>.
<h4>כשטרם נתברר בבי"ד חיובו של השני</h4>
כאשר טרם נתברר בבית דין חיובו של השני כלפי הראשון, יש מן הראשונים והאחרונים שכתבו שאין שעבודא דר"נ חל על השלישי<sup style="color: gray;">69</sup>, ומהם שהוסיפו שלכן כל עוד לא נתברר החוב, השני יכול למחול לשלישי<sup style="color: gray;">70</sup>. ויש מן האחרונים שכתבו שאף שעדיין לא נתברר בבית דין חיובו של השני כלפי הראשון, חל על השלישי שעבודא דר"נ<sup style="color: gray;">71</sup>.
<h4>בגוי</h4>
כאשר השלישי הוא גוי, יש מן הראשונים שנסתפק אם נאמר בו דין שעבודא דר"נ<sup style="color: gray;">72</sup>. ויש מן הראשונים והאחרונים שכתבו שנאמר בו דין שעבודא דר"נ, ומשועבד הגוי לראשון<sup style="color: gray;">73</sup>, שודאי שבכלל הדינים שנצטוו בני נח הוא בכלל לפרוע הלוואה<sup style="color: gray;">74</sup>.
כאשר הגוי הוא השני, היינו שראובן הלוה לגוי והגוי הלוה לשמעון, מן האחרונים הסוברים שכאשר השלישי הוא גוי, יש שעבודא דר"נ<sup style="color: gray;">75</sup>, יש שמחלקים, שאם קדם שמעון ולוה מהגוי קודם שראובן הלוה לגוי, אין כאן שעבודא דר"נ, שהפקעת הלואת הגוי מותרת, לסוברים כן<sup style="color: gray;">76</sup>, שכבר בקבלת המעות מהגוי פקע השעבוד ולכן לא נשתעבד שמעון לראובן, אבל אם קדם ראובן והלוה לגוי קודם שהגוי הלוה לשמעון, נשתעבד שמעון לראובן בשעבודא דר"נ, שכבר בעת קבלת המעות מהגוי נשתעבד שמעון לראובן, ואיך יפקיע שעבודו<sup style="color: gray;">77</sup>. ויש מן האחרונים שנראה מדבריהם שכאשר הגוי הוא השני, בין שקדמה הלואת הגוי ובין שקדמה הלואת הישראל, יש שעבודא דר"נ<sup style="color: gray;">78</sup>.
כאשר יש ביד ישראל משכון או פקדון של גוי, היינו ששמעון נושה בגוי, ויש ביד ראובן משכון של אותו הגוי, יש מן הראשונים והאחרונים שכתבו שיכול שמעון לפדות המשכון מראובן<sup style="color: gray;">79</sup>, ונותן לו קרן וריבית שעלה עליו וגובה חובו מן המותר, שמאחר שאין לגוי לפרוע בענין אחר, יש לו לשמעון כל זכות הגוי<sup style="color: gray;">80</sup>, והוא מדין שעבודא דר"נ<sup style="color: gray;">81</sup>. אולם אם ראובן מסרב לתת את פקדון הגוי שבידו משום שחושש שמא יתבענו הגוי ויחזור ויגבה ממנו דמי משכונו, הדין עמו ואינו צריך ליתנו<sup style="color: gray;">82</sup>.
<h3><b>זיקת השני לחוב</b></h3>
<h4>כשיש נכסים לשני</h4>
כאשר יש נכסים לשני, נחלקו ראשונים ואחרונים: א) יש סוברים ששעבודא דר"נ לא נאמר אלא כשאין לשני נכסים, ואז גובה הראשון מן השלישי, אבל כאשר יש לשני נכסים, לא נאמר שעבודא דר"נ<sup style="color: gray;">83</sup>, ומהם שכתבו הטעם, שחוב זה הוא כנכסים משועבדים, והכלל הוא שאין גובים מנכסים משועבדים במקום שיש בני חורין<sup style="color: gray;">84</sup>. ויש שביארו בדעה זו, שחידוש התורה בדין שעבודא דר"נ הוא שהשלישי משתעבד לראשון בשעבוד הגוף, ומכוחו משתעבד אליו גם בשעבוד נכסים, וכל זה הוא רק כדי לדאוג לראשון שלא יפסיד, וכאשר יש לשני נכסים ויכול לגבות מהם, אין לראשון הפסד ולא יכול לגבות מהשלישי, אבל כאשר לא יכול לגבות מהשני - ואפילו יש לו נכסים, כגון שמת ונשארו ביד היורשים מטלטלים בלבד, או השני אדם אלים - גובה ראשון משלישי<sup style="color: gray;">85</sup>. וכן לסוברים שבדין שעבודא דר"נ נתחדש שהשלישי הוא כעין ערב לראשון על חובו של השני<sup style="color: gray;">86</sup>, כשם שבערב אין גובים ממנו כל זמן שיש נכסים לחייב<sup style="color: gray;">87</sup>, כך בשעבודא דר"נ הדין כן, אלא שנוסף בדין שעבודא דר"נ שאף כאשר השני אדם אלים שאין אפשרות להוציא ממנו - באופן שמדין ערב, אף כשיש לחייב נכסים, כאשר החייב אלים, גובים מן הערב<sup style="color: gray;">88</sup> - מכל מקום אין מוציאים מהשלישי, שכיון שיש לשני, הרי שמתקיים כאן הדין שאין גובים ממשועבדים במקום בני חורין<sup style="color: gray;">89</sup>.
ונחלקו אחרונים בדעה זו: יש מן האחרונים שמחלקים, שכאשר עדיין לא הגיע זמן הפרעון של השלישי לשני, נחשב החוב כנכסים משועבדים, שאין גובים מהם במקום בני חורין, ואם יש לשני נכסים אין גובים מהשלישי, אבל כאשר הגיע זמן הפרעון, ממון ההלואה שביד השלישי חשוב כנכסים בני חורין וגובה הראשון ממנו<sup style="color: gray;">90</sup>. ויש מן האחרונים סוברים שאף כאשר הגיע זמן הפרעון של השלישי כלפי השני, נחשב החוב של השלישי כנכסים משועבדים, שאין לראשון לגבות מהם<sup style="color: gray;">91</sup>.
ב) ויש סוברים שאף כאשר יש נכסים לשני, חל על השלישי שעבודא דר"נ<sup style="color: gray;">92</sup>, שבכתוב ממנו נלמד דין שעבודא דר"נ<sup style="color: gray;">93</sup>, אין חילוק בין כשיש נכסים לשני ובין אם לאו<sup style="color: gray;">94</sup>, ואין לומר שחוב זה דומה לנכסים משועבדים שאין גובים מהם במקום בני חורין<sup style="color: gray;">95</sup>, שדין זה הוא משום תקנת הלקוחות שלא יפסידו, וכאן אין שייכת התקנה ואין הפסד לשלישי שהרי חייב הוא לשלם לשני<sup style="color: gray;">96</sup>. ומהם שכתבו שאף על פי שחל השעבוד על נכסי השלישי, אין בית דין גובים ממנו, כל שיש להם לגבות מהשני<sup style="color: gray;">97</sup>. ויש שכתבו הטעם, שלדעתם בשעבודא דר"נ גוף החוב שייך לראשון, והשלישי משעובד אליו<sup style="color: gray;">98</sup>.
ג) ויש סוברים שלדברי הכל מעיקר הדין אף כאשר יש לשני נכסים חל שעבודא דר"נ על השלישי, שהרי השעבוד נלמד מן הכתוב והוא כעין שעבודא דאורייתא, שבו אין חילוק בין יש נכסים לחייב לבין אין נכסים לחייב<sup style="color: gray;">99</sup>, והראשונים שאמרו שאינו גובה מהשני<sup style="color: gray;">100</sup>, לא אמרו כן אלא כאשר יש הפסד לשלישי או שאינו רוצה לשלם עכשיו, וכמו שבשעבוד נכסים תיקנו חכמים שאין בעל חוב גובה ממשועבדים במקום שיש בני חורין מתקנת הלקוחות מפני תיקון העולם<sup style="color: gray;">101</sup>, כך בשעבודא דר"נ תיקנו חכמים שלא יגבה הראשון מהשלישי כאשר יכול לגבות מהשני ולשלישי יש הפסד בגביה ממנו<sup style="color: gray;">102</sup>. וביארו בדעתם, סברת שעבודא דר"נ היא כעין זה-נהנה-וזה-לא-חסר*, שההלכה שכופים אותו על מידת סדום<sup style="color: gray;">103</sup>, שהרי אין לשלישי הבדל אם לשלם את החוב לשני או לראשון, ולכן באופן שיש הפסד לשלישי לא אמרה תורה שישלם לראשון<sup style="color: gray;">104</sup>.
<h4>תפס הראשון מן השלישי</h4>
כאשר יש לשני נכסים וקדם הראשון ותפס מהשלישי, לסוברים שאין גובים מהשלישי<sup style="color: gray;">105</sup>, יש מן האחרונים שכתבו שאין מוציאים מידו, שיש לראשון שעבוד וזכות גביה גם בנכסי השני<sup style="color: gray;">106</sup>, ויש מן האחרונים שכתבו שמוציאים מידו את מה שגבה<sup style="color: gray;">107</sup>.
<h4>מחל השני לשלישי</h4>
כאשר יש לשני נכסים, אם יכול למחול על החוב לשלישי, יש מן האחרונים שכתבו שלסוברים שיש שעבודא דר"נ גם כשיש נכסים לשלישי<sup style="color: gray;">108</sup>, אינו יכול למחול, ואילו לסוברים שאין שעבודא דר"נ כשיש נכסים לשלישי<sup style="color: gray;">109</sup>, יכול למחול<sup style="color: gray;">110</sup>. ויש מן האחרונים שכתבו שאין השני יכול למחול אף כאשר יש לו נכסים, שלדעתם גוף החוב שייך לראשון, ואין לשני שייכות כלל<sup style="color: gray;">111</sup>. ויש מן האחרונים שכתבו שכאשר יש לשני נכסים, יכול למחול לשלישי על החוב, שבמקום הפסד אין לדין שעבודא דר"נ, ולא עדיף שעבודא דר"נ משאר שעבוד נכסים שכאשר יש לבעל חוב נכסים אין גובים מלקוחות משום הפסד הלקוחות<sup style="color: gray;">112</sup>.
<h4>קודם שהגיע זמן הפרעון</h4>
קודם שהגיע זמן הפרעון של השלישי לשני, יש מן האחרונים סוברים שחל שעבודא דר"נ על השלישי כלפי הראשון<sup style="color: gray;">113</sup>, ויש מן האחרונים סוברים שלא חל שעבודא דר"נ<sup style="color: gray;">114</sup>, שאפילו אין נכסים לשני, כל שלא הגיע זמן הפרעון אינו יכול לגבות מהשלישי<sup style="color: gray;">115</sup>.
<h4>מחילת השני לשלישי</h4>
מחילת השני לשלישי על חובו - כאשר אין לשני נכסים<sup style="color: gray;">116</sup>, באופן שחל שעבודא דר"נ לדברי הכל<sup style="color: gray;">117</sup> - נחלקו ראשונים ואחרונים: א) יש סוברים שאין השני יכול למחול<sup style="color: gray;">118</sup>, מהם שכתבו הטעם, שפקע השעבוד שיש לשלישי כלפי השני ונשתעבד לראשון<sup style="color: gray;">119</sup>, ואף שעבוד הגוף של השלישי נעתק לראשון, שאם לא כן היה השני יכול למחול<sup style="color: gray;">120</sup>. ולדעה זו, זה הטעם לאותה שאמר אביי בדעת רב יהודה בשם רב, שהאומר שטר אמנה הוא זה אינו נאמן - היינו שהמלוה אמר שהשטר שבידו על אחר, הוא אמנה ועדיין לא הלוה בו<sup style="color: gray;">121</sup> - שכיון שהמלוה חייב לאחר, ומדין שעבודא דר"נ הראשון יכול לגבות מהשלישי, המלוה מפסידו בכך שאומר שהחוב של השלישי אינו קיים<sup style="color: gray;">122</sup>, ואין לו מגו* שיכול היה למחול על החוב, שכיון שהשלישי משועבד לראשון בשעבודא דר"נ, אין השני יכול למחול לו<sup style="color: gray;">123</sup>. ויש שכתבו, שאף על פי שעיקר השעבוד של השלישי הוא עדיין כלפי השני<sup style="color: gray;">124</sup>, מכל מקום זכות הגבייה של החוב שייכת לראשון ולא לשני ולכן אין השני יכול למחול<sup style="color: gray;">125</sup>.
ב) ויש סוברים שיכול השני למחול לשלישי<sup style="color: gray;">126</sup>, ולדעתם זהו שאמרו שאשה שחבלה באחרים אינה משלמת נזקה, ואין לומר שתמכור כתובתה בטובת הנאה, כיון שיכולה למחול על הכתובה לבעלה ושוב אין הכתובה שוה דבר<sup style="color: gray;">127</sup>, והיינו שיכולה למחול על הכתובה אף על פי שהיא משועבדת לנזקה מדין שעבודא דר"נ<sup style="color: gray;">128</sup>.
ג) ויש סוברים לחלק, שאם נתברר כבר בבית דין שהשני חייב לראשון, אין השני יכול למחול לשלישי, אבל אם טרם נתברר בבית דין שהשני חייב לראשון, אפילו הראשון טוען כך, יכול השני למחול לשלישי, כיון שעדיין לא נשתעבד השני<sup style="color: gray;">129</sup>.
<h4>הארכת זמן הפרעון</h4>
לסוברים שאין השני יכול למחול לשלישי על החוב<sup style="color: gray;">130</sup>, אף אינו יכול להאריך לו את זמן הפרעון<sup style="color: gray;">131</sup>, והיינו שבשעת ההלואה יכול השני לקבוע זמן פרעון מאוחר כיון שהמעות עדיין שלו, אבל לאחר ההלואה אין ממון זה שייך אלא לראשון, וכמו שאינו יכול לתת מתנה משל אחרים, כך אינו יכול להאריך לשלישי את זמן הפרעון<sup style="color: gray;">132</sup>.
<h4>כאשר קדם החוב של השלישי</h4>
מהסוברים שאין השני יכול למחול<sup style="color: gray;">133</sup>, וכן אינו יכול להאריך את זמן הפרעון<sup style="color: gray;">134</sup>, יש שכתבו שהוא דוקא כאשר קדם החוב של השני לחוב של השלישי, אבל אם בשעה שנתחייב השלישי טרם נתחייב השני, אף על פי ששעבודא דר"נ חל גם באופן זה<sup style="color: gray;">135</sup>, מכל מקום יכול השני למחול לשלישי וכן להאריך לו את הזמן<sup style="color: gray;">136</sup>.
<h4>מחילה על חוב שהוא מדרבנן</h4>
כאשר השלישי אינו חייב לשני אלא מדרבנן, יש מן האחרונים שכתבו שיכול השני למחול על חובו לשלישי, ולדעתם זה הטעם לאותה שכתבו ראשונים ואחרונים שאשה שהלך בעלה למדינת הים ולוותה עבור מזונות, והדין שהוא שהמלוה תובע ממנה והיא תובעת את בעלה, ובעלה חייב לשלם למלוה משעבודא דר"נ, שיכולה למחול לבעלה וממילא לא ישלם למלוה<sup style="color: gray;">137</sup>, שכיון שחיוב מזונות הוא מדרבנן, לסוברים כן<sup style="color: gray;">138</sup>, אף שיש כאן שעבודא דר"נ, יכולה למחול<sup style="color: gray;">139</sup>. ויש מן האחרונים שנראה מדבריהם שאף בחוב דרבנן אין השני יכול למחול<sup style="color: gray;">140</sup>.
<h4>תנאי שלא משתעבד</h4>
כאשר בשעת ההלואה, התנה השלישי עם השני שלא משתעבד אלא לו בלבד ולא לאף אדם אחר, יש מן האחרונים שכתבו שיכול השני למחול לשלישי<sup style="color: gray;">141</sup>. ויש מן האחרונים שכתבו שאין תנאי זה מועיל וחל שעבודא דר"נ על השלישי ושוב אין השני יכול למחול<sup style="color: gray;">142</sup>, מהם שכתבו הטעם, שאם השלישי נתחייב לשני אחרי שנתחייב השני לראשון, אין השלישי יכול להתנות שלא משתעבד אלא לשני, שהרי משועבד לו בשעבודא דר"נ שהוא מן התורה, והרי זה כמתנה על מה שכתוב בתורה שתנאו בטל<sup style="color: gray;">143</sup>, ומהם שכתבו שאפילו נאמר שכיון שלא נתקיים התנאי הרי שנתבטל החוב של השלישי לשני, מכל מקום סוף סוף מעות השני נמצאות בידי השלישי, וממילא מחוייב ליתנן לראשון מכח השעבוד<sup style="color: gray;">144</sup>.
<h4>קדם השלישי ופרע לשני</h4>
נתחייב השלישי בבית דין לשלם לראשון, וקדם ופרע לשני, כתבו ראשונים ואחרונים שחייב לפרוע לראשון פעם אחרת<sup style="color: gray;">145</sup>. והטעם, יש מן הראשונים שכתבו שהוא משום שמזיק שעבודו של חבירו<sup style="color: gray;">146</sup>, וביארו אחרונים בדעתם, שמצד עצם שעבודא דר"נ אין לחייבו לאחר שפרע לשני ולא לראשון, שהשני לא נסתלק מחוב זה, ורק נתחדש שנותן לראשון מה שמחויב לתת לשני<sup style="color: gray;">147</sup>. ויש מן האחרונים שכתבו הטעם שצריך לחזור ולפרוע לראשון, שמדין שעבודא דר"נ הראשון הוא הבעל דבר של השלישי, והשני נסתלק ממנו לגמרי<sup style="color: gray;">148</sup>, ולכן לדעתם אפילו קודם שנתחייב בבית דין לשלם לראשון, אם פרע לשני מחויב לפרוע שוב לראשון, אלא שקודם שנתחייב בבית דין יכול השלישי לומר שלא ידע שהשני חייב לראשון או שסבור היה שהשני ישלם<sup style="color: gray;">149</sup>, ולכן כל עוד לא נתברר בבית דין שהשני חייב לראשון, אף על פי שהראשון מוחה בשלישי שלא יפרע לשני, אם קדם ופרע לשני, אין צריך לחזור ולפרוע לראשון שיכול לומר לא ידעתי שהוא חייב לך<sup style="color: gray;">150</sup>. ויש מן הראשונים שנסתפקו אם צריך לשלם שוב לראשון<sup style="color: gray;">151</sup>.
<h4>כאשר מת השני</h4>
מת השני, ויש ביד השלישי רק מטלטלים, יש מן הראשונים שכתבו שאין הראשון יכול לגבות מהשלישי את המטלטלים, שדוקא בקרקע שיש בה שעבוד, שייך לומר שהיא בידי השני, אבל מטלטלים שאינם משתעבדים אין שייך לומר שהם בידי השני<sup style="color: gray;">152</sup>, וביארו אחרונים, שלדעתם דין שעבודא דר"נ לא חידש אלא שהראשון יכול לגבות מהשלישי ואינו יכול לומר שאינו בעל דברים עמו, אבל לא חידש שהשלישי משועבד לראשון, ואם כן, כאשר מת השני, נשתעבד השלישי ליתומים, והראשון אינו בעל חוב שלהם, ואינו יכול לגבות מהם את המטלטלים, וממילא גם מהשלישי אינו יכול לגבות, מה שאין כן בקרקע שגובה הראשון מכח שעבוד<sup style="color: gray;">153</sup>, וכתבו עוד, שאם שעבודא דר"נ היה מחדש שפקע השעבוד של השלישי כלפי השני ונעשה משועבד לראשון בלבד, אזי גם במטלטלים יכול הראשון לגבות מהשלישי, שאין חשוב שהשלישי משועבד ליתומים של השני אלא רק לראשון<sup style="color: gray;">154</sup>.
<h3><b>החובות המשתעבדים</b></h3>
<h4>הכלל</h4>
שעבודא דר"נ חל על כל החובות שמתחייב השלישי לשני, בין בדרך הלואה שהלוה לו, בין דרך וממכר, בין דרך שכירות<sup style="color: gray;">155</sup>. על חובות באופנים נוספים, עי' להלן.
<h4>בפקדון</h4>
כאשר ראובן הלוה לשמעון, ושמעון הפקיד מעות ביד לוי, כתבו ראשונים ואחרונים שמוציאים מיד לוי ונותנים לראובן, שכל שיש מעות אינו יכול להגבותו קרקע בחובו<sup style="color: gray;">156</sup>. ובטעם הדין, נחלקו אחרונים: א) יש מן האחרונים שכתבו שהוא מדין שעבודא דר"נ, ששייך אף בפקדון, ואפילו כאשר החוב הראשון הוא הלואה והחוב השני הוא פקדון, והיינו שהנפקד מכח שעבודא דר"נ, נשתעבד לנושה במפקיד<sup style="color: gray;">157</sup>, ומטעם זה אין הנפקד יכול להחזיר הפקדון למפקיד, וכן אין המפקיד יכול להאריך את זמן הפקדון<sup style="color: gray;">158</sup>. וכן כתבו אחרונים, שאף בפקדון יש חיוב השבה כאשר הוא בעין, ומדין שעבודא דר"נ החיוב הזה עובר להיות כלפי המלוה<sup style="color: gray;">159</sup>. וכן יש מן האחרונים שכתבו בדעת ראשונים שבפקדון שייך שעבודא דר"נ<sup style="color: gray;">160</sup>.
ב) ויש מן האחרונים שכתבו שבפקדון לא שייך כלל שעבודא דר' נתן, שהנפקד לא השתעבד למפקיד - שאינו משתעבד לו אלא משעת פשיעה, לסוברים כן<sup style="color: gray;">161</sup> - והחיוב שיש על הנפקד להחזיר הפקדון למפקיד, אינו עובר להיות כלפי המלוה, שאין כאן חיוב ושעבוד כלפי המפקיד, אלא כל עוד הממון בעין הוא ממון של המפקיד וכל זמן שיתבענו לוקח את הממון השייך לו<sup style="color: gray;">162</sup>, ולכן לדעתם יכול המפקיד לתת הפקדון לאחר או לנפקד<sup style="color: gray;">163</sup>, והטעם שהמלוה גובה מהנפקד את הפקדון הוא משום שהוא ממון של שמעון<sup style="color: gray;">164</sup>.
<h4>צדקה</h4>
ממון שניתן לשלישי בתורת צדקה, אין בו שעבודא דר"נ כלפי הראשון<sup style="color: gray;">165</sup>. ויש מן האחרונים שכתבו שאם נתן לו על דעת כן שבעל חוב יגבה ממנו, אף בצדקה יש שעבדוא דר"נ<sup style="color: gray;">166</sup>.
<h4>חומש</h4>
חומש, שלווה הנשבע לשקר והודה מתחייב בו, כתבו אחרונים שהחייב השלישי כאשר נשבע לשני לשקר והודה, מתחייב בחומש לראשון, שנחשב הוא הבעלים<sup style="color: gray;">167</sup>.
<h4>קנס</h4>
ממון שחייב השלישי לשני משום קנס, יש מן האחרונים שכתבו שאף בו שייך שעבודא דר"נ, ואפילו כאשר השלישי חייב קנס לשני והשני חייב קנס לראשון, משלם השלישי את הקנס לראשון<sup style="color: gray;">168</sup>.
<h4>חוב שהוא מדרבנן</h4>
חיוב ממון שאינו אלא מדרבנן, יש מן האחרונים שכתבו בדעת ראשונים שאינו בכלל שעבודא דר"נ<sup style="color: gray;">169</sup>, ולדעתם זהו הטעם לאותה שכתבו ראשונים שבמסור, כגון שהיה שמעון מוסר בממון של ראובן, ולוי חייב לשמעון, שחיובו של שמעון לראובן הוא מדין גרמי, ואינו אלא מדרבנן, לסוברים כן<sup style="color: gray;">170</sup>, ולכן אין בו שעבודא דר"נ<sup style="color: gray;">171</sup>, אבל לסוברים שחיוב מסור מדין גרמי הוא מן התורה<sup style="color: gray;">172</sup>, אף במסור יש שעבודא דר"נ<sup style="color: gray;">173</sup>. ויש מן האחרונים שכתבו שאף בחוב שהוא מדרבנן יש שעבודא דר"נ, שכין שחייב לו מדרבנן כל-דתקון-רבנן-כעין-דאורייתא-תקון*<sup style="color: gray;">174</sup>, ובטעם הסוברים שבמסור אין שעבודא דר"נ, יש מן האחרונים שכתבו שהוא משום שבמסור יש שני חסרונות, גם שהוא קנס וגם שהוא דרבנן, שאפשר שלא תיקנו חכמים כשל תורה אלא או בקנס לחוד או בחיוב ממון דרבנן לחוד<sup style="color: gray;">175</sup>.
<h4>במתנה</h4>
כאשר השלישי קיבל מתנה מהשני, יש מן האחרונים שכתבו בדעת ראשונים שאין המתנה משתעבדת בשעבודא דר"נ ואין השלישי מחוייב לתת המתנה לראשון<sup style="color: gray;">176</sup>.
<h4>מסור</h4>
בחיוב מסור*, כגון שמסר שמעון ממונו של ראובן ונתחייב לו על כך, ושמעון נושה בלוי, יש מן הראשונים שכתבו שמשתעבד לוי לראובן תחת חובו של שמעון לראובן<sup style="color: gray;">177</sup>, ויש מן הראשונים שכתבו שאינו משתעבד<sup style="color: gray;">178</sup>. על טעם המחלוקת, עי' לעיל<sup style="color: gray;">179</sup>.
<h4>ביורשים</h4>
מי שמת והניח בעל חוב וכתובת אשה, ויש לו מלוה ביד אחרים, שלדעת ר' טרפון יינתנו לכושל שבהם<sup style="color: gray;">180</sup> - ואף לדעת ר' עקיבא, שיינתנו ליורשים, אינו אלא משום שכולם צריכים שבועה ואין היורשים צריכים שבועה<sup style="color: gray;">181</sup> - יש מן הראשונים שכתבו שהוא לדברי הכל, ואף לחולקים על ר' נתן, יכולים הנושים במלוה לגבות מהלווה, משום שיש להם כח גדול בממון שביד הלווה יותר מאשר היורשים, שממון זה לא היה בידם מעולם ולא בא מידם ליד הלווה<sup style="color: gray;">182</sup>.
<h4>חובות שלא קיבל החייב מהנותן</h4>
בשאר חובות שבהם החייב לא קיבל ממון מידו של הנותן, כגון בשכר שכיר, שהשוכר לא קיבל כלום מהשכיר, יש מן הראשונים סוברים בדעת חכמים, וכן ההלכה לדעתם, שאין דין שעבודא דר"נ, ולכן אין השוכר משתעבד לבעל חובו של השכיר<sup style="color: gray;">183</sup>. ויש מן הראשונים סוברים בדעת חכמים שבשכר שכיר יש דין שעבודא דר"נ<sup style="color: gray;">184</sup>. על הסוברים שאף בשכר שכיר הלכה כר' נתן, עי' לעיל<sup style="color: gray;">185</sup>.
<h4>מצות הענקה</h4>
במצות הענקה, שחייב האדון לתת מתנה לעבד עברי או אמה עבריה כשיוצאים לחירות<sup style="color: gray;">186</sup>, אמר ר' אליעזר - וי"ג ר' אלעזר<sup style="color: gray;">187</sup> - שאין בו דין שעבודא דר"נ, היינו שאין האדון נותן את המענק לנושה בעבד או באמה, ולמד כן מהכתוב: הענק תעניק לו<sup style="color: gray;">188</sup>, לו, ולא לבעל חובו<sup style="color: gray;">189</sup>. ואף לדעת חכמים, אין דין שעבודא דר"נ, אלא שלא נצרך לכך לימוד מיוחד מהכתוב<sup style="color: gray;">190</sup>, או משום שאין להם כלל דין שעבודא דר"נ<sup style="color: gray;">191</sup>, או שרק בשכר שכיר והענקה אין להם דין שעבודא דר"נ<sup style="color: gray;">192</sup>.
<h4>חובות שאינם גמורים</h4>
חוב שאינו חוב גמור, אלא מצוה בעלמא שציותה התורה לתת בתורת חסד, כגון מצות הענקה, ואין בית דין מוציאים אותו מהאדון כדין שאר חוב אלא ככפיה על המצוות, כתבו אחרונים בדעת ר' אליעזר שגילה לנו הכתוב - בגזירת הכתוב "לו" ולא לבעל חובו<sup style="color: gray;">193</sup> - שאין בו דין שעבודא דר"נ, ואין מוציאים מהאדון לתת לנושה בעבד, שלא עדיף הנושה מהעבד, שאין כלפיו חיוב גמור, ואין שעבודא דר"נ שייך אלא בחוב גמור כגון בהלואה או אפילו בשכר שכיר שהוא חלף מלאכתו ויש לשכיר עליו חיוב תשלום גמור<sup style="color: gray;">194</sup>.
<h4>חוב שיש לפרעו לאלתר</h4>
חוב שיש לפרעו לאלתר, כגון שכר שכיר או מצות הענקה, יש מן הראשונים שכתבו בדעת חכמים, שאף שבהלואה סוברים הם כר' נתן, בחוב שיש לפרעו לאלתר חולקים שאין מוצאים מזה ונותנים לזה, ולכן בשכר שכיר והענקה אין מוציאים מהאדון כדי לתת לנושה בשכיר או בעבד<sup style="color: gray;">195</sup>, ולדעת ר' אליעזר הסובר כר' נתן, אף בחובות אלו יש דין שעבודא דר"נ, ובמצות הענקה אלמלא זירת הכתוב מיוחדת, היינו מוציאים מהאדון ונותנים לנושה בעבד<sup style="color: gray;">196</sup>.
<h4>שכר שכיר</h4>
שכר שכיר, יש מן הראשונים סוברים בדעת חכמים, וכן ההלכה לדעתם, שאף שלגבי הלואה סוברים הם כר' נתן, שכשם שהשתעבד למלוה שלו, השתעבד לבעל חובו, בשכר שכיר חולקים הם על ר' נתן, שלא משתעבד השוכר לבעל חוב של השכיר<sup style="color: gray;">197</sup>, מהם שכתבו הטעם, שבשכירות טרח בגופו<sup style="color: gray;">198</sup>, ומהם שכתבו הטעם, משום שבשכר שכיר לא בא הממון ליד השוכר מיד השכיר, ולכן אף על פי שהתחייב לו שכרו לא התחייב לבעל חוב של השכיר, ועוד, שדמי שכירות עומדים לפרעון לאלתר, וכן הענקה של עבד עברי עומדת להינתן לאלתר, ולכן לא משתעבדים השוכר או האדון לבעל חוב של השכיר אלא פורעים לאלתר, ועוד, ששכר שכיר נאמר בו "ואליו הוא נושא את נפשו" והענקה ענינה לעשות נחת רוח לעבד, הילכך צריך לתת אותם לשכיר או לעבד ולא לבעל חובו<sup style="color: gray;">199</sup>. ויש מן הראשונים סוברים שלדעת חכמים אין לחלק בין שכר שכיר להלואה, ובשני המקרים חולקים הם על ר' נתן<sup style="color: gray;">200</sup>.
<h2>שעה</h2>
<b>הגדרת הערך</b> - אחת מעשרים וארבע חלקים מהיממה.
היממה נחלקת לעשרים וארבעה חלקים, שכל חלק נקרא שעה, שתים עשרה שעות ליום ושתים עשרה שעות ללילה<sup style="color: gray;">1</sup>, וחלוקתה מן התורה<sup style="color: gray;">2</sup>. ויש שכתבו שמפשוטי המקראות היממה נחלקת לשתים עשרה שעות כנגד הילוך שנים עשר מזלות*<sup style="color: gray;">3</sup>.
<h3><b>דינים התלוים בשעות</b></h3>
השעה כשיעור זמן ביממה נזכרת לראשונה בדברי תנאים לענין מצוות ודינים שמצוותם בשעות ידועות של היום, כגון קריאת-שמע* של שחרית<sup style="color: gray;">4</sup>, שנינו שזמנה עד שלש שעות ביום<sup style="color: gray;">5</sup>. וכן לענין תפלת שחרית*<sup style="color: gray;">6</sup>, שנינו שזמנה לדעת ר' יהודה עד ארבע שעות<sup style="color: gray;">7</sup>. וכן לענין תפלת מוסף*<sup style="color: gray;">8</sup>, שנינו שזמנה לדעת ר' יהודה עד שבע שעות<sup style="color: gray;">9</sup>. וכן לענין סוף זמן אכילת חמץ* בערב-פסח*, שנינו שלדעת ר' מאיר מדרבנן אוכלים כל חמש ושורפים בתחילת שש, ולדעת ר' יהודה אוכלים כל ארבע ותולים - לא אוכלים ולא שורפים - כל חמש, ושורפים בתחילת שש<sup style="color: gray;">10</sup>.
<h3><b>שעות שוות</b></h3>
השעה המקובלת בעולם, היא השעה השוה בכל ימות השנה כשהיממה מתחלקת לעשרים וארבע שעות<sup style="color: gray;">11</sup>. תחילת מנין השעות השוות לסוברים ששעות האמורות בהלכה הם שעות השוות<sup style="color: gray;">12</sup>, נחלקו אחרונים בדבר: יש סוברים שמונים מתחילת הלילה שנים עשר שעות ללילה, בין שהלילה קצר ובין שהלילה ארוך, ואחר כך מונים שנים עשר שעות ליום<sup style="color: gray;">13</sup>. ויש סוברים שמשש שעות קודם חצות היום מתחילים למנות שעות היום ושש שעות קודם חצות הלילה מתחילים למנות שעות הלילה, ונמצא כשהיום ארוך מיב' שעות, העודף של קודם שעה ראשונה והעודף של אחר שעה יב', נמנים עם שעות הלילה, וכן בחורף כשהלילה ארוכה מיב' שעות העודף נמנה עם שעות היום<sup style="color: gray;">14</sup>.
<h3><b>שעות זמניות</b></h3>
ישנם "שעות זמניות", שהם חלוקה של היום מתחילתה לסופה לשתים עשרה, וכל חלק היא שעה, וכן מחלקים את הלילה מתחילתה לסופה לשתים עשרה וכל חלק היא שעה. ויוצא שבימי הקיץ הארוכים השעה של יום ארוך מהשעה של הלילה, ואילו בימי החורף הקצרים השעה של הלילה ארוך מהשעה של היום<sup style="color: gray;">15</sup>, וקראו אותם חכמי התכונה שעות זמניות כי משתנה לפי הזמן<sup style="color: gray;">16</sup>.
<h3><b>תחילת היום והלילה</b></h3>
בגדר היום והלילה שבהם מונים את השעות הזמניות<sup style="color: gray;">17</sup>, נחלקו הפוסקים בדבר: יש סוברים שהיום נחשב מעמוד-השחר* עד צאת-הכוכבים*<sup style="color: gray;">18</sup>, והיינו צאת הכוכבים המאוחר<sup style="color: gray;">19</sup>, שהוא שיעור הילוך ד' מילין מזמן שקיעת-החמה*<sup style="color: gray;">20</sup>. ויש חולקים וסוברים שנחשב מהנץ החמה עד שקיעתה<sup style="color: gray;">21</sup>.
<h3><b>שוות או זמניות</b></h3>
השעות שנזכרו בדברי תנאים לעניני הלכה<sup style="color: gray;">22</sup>, נחלקו ראשונים ואחרונים, אם הם שעות "שוות", או "זמניות"<sup style="color: gray;">23</sup>: יש מן הראשונים והאחרונים שכתבו שהם שעות "זמניות", ועד שלש שעות שאמרו, היינו רביע היום, ועד ארבע שעות היינו שליש היום, והוא הדין לשאר<sup style="color: gray;">24</sup>, שאין לומר שהיינו שעות שוות, שאין מוזכר בתורה שעות<sup style="color: gray;">25</sup>. ויש חולקים וסוברים שהם שעות שוות<sup style="color: gray;">26</sup>. על שעה שמנו לזמן של עמוד-השחר*, אם הוא של שעות השוות או זמניות, ע"ע עמוד השחר. על שעה שמנו לזמן של צאת הכוכבים אם הוא של שעות השוות או זמניות, ע"ע צאת הכוכבים<sup style="color: gray;">27</sup>. על חצות* שאמרו שהוא בסוף שעה שישית, שהיינו של שעות זמניות, ע"ע חצות<sup style="color: gray;">28</sup>.
<h2>שעיר המשתלח</h2>
<b>הגדרת הערך</b> - אחד משני שעירי יום הכיפורים שהכהן הגדול מתודה עליו על עוונות עם ישראל ולאחר מכן משתלח לעזאזל.
הערך שלפנינו עוסק בקביעת השעיר כשעיר המשתלח, בכשרים והפסולים לשמש כשעיר המשתלח, במצותו של השעיר, גדרו וקדושתו, וכפרתו. על הדינים הנוהגים בשעיר כאחד משני השעירים העומדים לעליית הגורל עליהם לה' ולעזאזל, ע"ע פרים ושעירים הנשרפים. על דינים שונים הנוהגים בעבודת יום הכיפורים ובכללה אף בעבודות השעיר המשתלח, ע"ע עבודת יום הכפורים.
<h3><b>קביעתו כמשתלח והכשרו</b></h3>
<h4>קביעתו כשעיר המשתלח</h4>
קביעת השעיר כשעיר המשתלח היא על ידי גורל שנערך בין שני שעירים, כשהעלאת הגורל שכתוב עליו "לעזאזל" לשם שעיר פלוני קובעתו כשעיר המשתלח לעזאזל<sup style="color: gray;">1</sup>, שנאמר: והשעיר אשר עלה עליו הגורל לעזאזל יעמד חי לפני ה' לכפר עליו לשלח אתו לעזאזל המדברה<sup style="color: gray;">2</sup>. על פרטי דיני הגורל וסדר עשייתו, ע"ע גורל<sup style="color: gray;">3</sup>, וע' עבודת יום הכפורים. לא הגריל אלא קרא על שעיר שם שעיר לעזאזל - או שעיר לה' - נחלקו תנאים אם נקבע אף בכך, או שאינו נקבע בכך, ר' יהודה ור' ינאי סוברים שאינו נקבע בכך אלא בהגרלה בלבד, שנאמר: ועשהו חטאת<sup style="color: gray;">4</sup>, הגורל עושהו חטאת ואין קריאת השם עושה אותו חטאת, ור' שמעון ור' יוחנן סוברים שנקבע בכך, שהגרלה אינה אלא למצוה ולא לעכב<sup style="color: gray;">5</sup>.
<h4>כשההגרלה תגרום שילך שעיר לאיבוד</h4>
הגריל על שני שעירים ומת השעיר לעזאזל קודם שנעשתה מצותו, לסוברים שבדיעבד השעירים נקבעים בקריאת שם<sup style="color: gray;">6</sup>, אינו מביא שני שעירים חדשים ומגריל עליהם - כדרך שעושה לסוברים שלעולם אין השעירים נקבעים אלא בהגרלה<sup style="color: gray;">7</sup> - הואיל ועל ידי כן ילך שעיר אחד לאיבוד<sup style="color: gray;">8</sup>, אלא לכתחילה מביא שעיר אחד וקורא עליו שם לשם שעיר לעזאזל<sup style="color: gray;">9</sup>.
<h4>בחילול משעיר המשתלח שנפסל</h4>
נפל מום בשעיר המשתלח ונפסל - שבעל-מום* פסול לשמש כשעיר המשתלח<sup style="color: gray;">10</sup> - אף לסוברים שהגרלה מעכבת<sup style="color: gray;">11</sup>, אין צריך להביא שני שעירים ולהגריל עליהם, אלא מחלל את השעיר שנפסל על שעיר אחר והלה נקבע בכך כשעיר המשתלח<sup style="color: gray;">12</sup>, לפי שקדושתו של השני מכח הראשון היא באה, והראשון נתקדש על ידי הגרלה<sup style="color: gray;">13</sup>.
<h4>לשון של זהורית</h4>
שעיר המשתלח, יש מן האחרונים שכתבו שהלכה-למשה-מסיני* שמעת שנקבע כשעיר המשתלח הרי הוא טעון לשון של זהורית במשקל שני סלעים קשורה בו<sup style="color: gray;">14</sup>, ויש מן הראשונים שמשמע מדבריהם שלא נאמרה הלכה למשה מסיני בדבר<sup style="color: gray;">15</sup>, ולדעתם לשון הזהורית שקושרים בראש השעיר המשתלח אחר ההגרלה<sup style="color: gray;">16</sup> אינה אלא מדרבנן כדי להבדיל בינו ובין השעירים האחרים שיש שם<sup style="color: gray;">17</sup>.
<h4>בעל מום</h4>
בעל-מום* פסול לשעיר המשתלח<sup style="color: gray;">18</sup>, שנאמר: ואשה לא תתנו מהם על המזבח לה'<sup style="color: gray;">19</sup>, לה' לרבות שעיר המשתלח<sup style="color: gray;">20</sup>, בין שמומו קבוע ובין שמומו עובר<sup style="color: gray;">21</sup>. אף המקדיש שעיר המשתלח בעל מום - כשנקבע כשעיר המשתלח על ידי הקדשו בלא הגרלה, שלהגרלה פסול הואיל וההגרלה אינה קובעת אלא שעיר שיכול להתקדש כשעיר לה' אם יעלה עליו הגורל לכך<sup style="color: gray;">22</sup>, ובעל מום אינו מתקדש בקדושת קרבן<sup style="color: gray;">23</sup> - עובר משום האיסור להקדיש בעל מום<sup style="color: gray;">24</sup>.
<h4>מחוסר זמן</h4>
שעיר שעדיין לא נכנס ליומו השמיני - "מחוסר-זמן*" - אף באופן שקביעותו כשעיר המשתלח אינה על ידי הגרלה - שלהגרלה פסול הואיל וההגרלה אינה קובעת אלא שעיר שיכול להתקדש כשעיר לה' אם יעלה עליו הגורל לכך<sup style="color: gray;">25</sup>, ושעיר שלא נכנס ליומו השמיני אינו יכול להתקדש כקרבן<sup style="color: gray;">26</sup> - אלא בקריאת שם, פסול לשעיר המשתלח, שנאמר: ומיום השמיני והלאה ירצה לקרבן אשה לה'<sup style="color: gray;">27</sup>, לה' לרבות שעיר המשתלח<sup style="color: gray;">28</sup>. אף המקדיש שעיר המשתלח מחוסר זמן, עובר משום האיסור להקדיש מחוסר זמן<sup style="color: gray;">29</sup>.
<h4>אותו ואת בנו</h4>
שעיר שנשחטה אמו ביום הכיפורים, נפסל בכך לשעיר המשתלח, לפי שדחייתו לצוק חשובה כשחיטה ואסורה ביום בו נשחטה אמו של השעיר<sup style="color: gray;">30</sup>.
<h4>טריפה</h4>
טריפה פסול לשעיר המשתלח, שנאמר: יעמד חי<sup style="color: gray;">31</sup>, וזה חשוב כמת<sup style="color: gray;">32</sup>.
<h4>שאר איסורי מזבח</h4>
שאר איסורי מזבח, נראה מדברי אחרונים שכשרים לשעיר המשתלח<sup style="color: gray;">33</sup>.
<h3><b>מצותו</b></h3>
מצותו של שעיר המשתלח שיתודה עליו הכהן הגדול ביום הכיפורים את כל עוונות בני ישראל, ולאחר מכן ישלחו למדבר למיתה, שנאמר: וסמך אהרן את שתי ידָו על ראש השעיר החי והתודה עליו את כל עוֹנֹת בני ישראל ואת כל פשעיהם לכל חטֹאתם ונתן אֹתם על ראש השעיר ושלח ביד איש עתי המדברה<sup style="color: gray;">34</sup>.
על זמן הוידוי על השעיר ושילוחו למדבר במהלך עבודת-יום-הכפורים*, ע"ע עבודת יום הכיפורים.
<h4>הוידוי</h4>
הוידוי כיצד, הכהן הגדול סומך את שתי ידיו על ראש השעיר ומתודה עליו<sup style="color: gray;">35</sup>, וכך נוסח הוידוי: אנא השם חטאו עוו פשעו לפניך עמך בית ישראל, אנא השם - ויש סוברים: בשם<sup style="color: gray;">36</sup> - כפר נא לחטאים ולעונות ולפשעים שחטאו ושעוו ושפשעו לפניך עמך בית ישראל ככתוב בתורת משה עבדך מפי כבודך כי ביום הזה יכפר עליכם לטהר מכל חטאתיכם לפני ה' תטהרו<sup style="color: gray;">37</sup>, ויש סוברים שמקדים עון לפשע ופשע לחטא<sup style="color: gray;">38</sup>. לדעת ר' יהודה ששעיר המשתלח מכפר אף על עבירות הכהנים<sup style="color: gray;">39</sup>, נחלקו אמוראים אם אומר מלבד 'עמך בית ישראל' אף 'בני אהרן עם קדושיך': ר' ירמיה סובר שמוסיף בני אהרן עם קדושיך<sup style="color: gray;">40</sup>, ואביי סובר שאינו מוסיף, שבאמירת עמך בית ישראל נכללים אף הכהנים<sup style="color: gray;">41</sup>. על מקור נוסח הוידוי וטעמו, ע"ע ודוי<sup style="color: gray;">42</sup>. על הזכרת השם שהיא בשם המפורש, ע"ע הוגה את השם<sup style="color: gray;">43</sup>.
<h4>מקומו</h4>
הסמיכה והוידוי עושים אותם בעזרה<sup style="color: gray;">44</sup>, שנאמר: לפני ה' לכפר עליו<sup style="color: gray;">45</sup>, כפרה זו היא כפרת דברים - לסוברים כן<sup style="color: gray;">46</sup> - ומקומה לפני ה' והיינו בעזרה<sup style="color: gray;">47</sup>.
הוידוי, נחלקו תנאים אם הוא מעכב או שאינו אלא למצוה: ר' שמעון סובר שהוידוי מעכב, ואם מת השעיר קודם הוידוי יש להביא שעיר אחר<sup style="color: gray;">48</sup>, שנאמר: יעמד חי לכפר עליו<sup style="color: gray;">49</sup>, יש לשעיר המשתלח לעמוד חי עד שעת וידוי, ש'לכפר עליו' היינו כפרת דברים<sup style="color: gray;">50</sup>, ור' יהודה סובר שהוידוי אינו מעכב, ולפיכך אם מת השעיר קודם הוידוי - אחר שהזו מדם השעיר לה', שלדעת ר' יהודה בשעה שמזים מדם השעיר לה' יש לשעיר המשתלח להיות קיים, ש'יעמד חי לכפר עליו' היינו עד שעת כפרת דמים<sup style="color: gray;">51</sup> - אין מביאים שעיר אחר<sup style="color: gray;">52</sup>.
<h4>שילוח השעיר</h4>
אחר שמתודה הכהן הגדול על השעיר, משלח את השעיר ביד אדם שמוליכו למדבר<sup style="color: gray;">53</sup>.
<h4>עיכוב השילוח במצות השעיר</h4>
שילוח השעיר לעזאזל, יש מן הראשונים שכתבו שאין הוא מעכב, שדורשים מהכתוב: יעמד חי לכפר עליו<sup style="color: gray;">54</sup>, שאין השעיר זקוק לעמוד חי אלא עד שעת כפרה שהיא מתן דמי השעיר לה' - לסוברים כן<sup style="color: gray;">55</sup> - או הוידוי על השעיר המשתלח - לסוברים כן<sup style="color: gray;">56</sup> - אבל אם מת לאחר מכן קודם שילוח השעיר אינו צריך להביא שעיר אחר, שהשילוח אינו מעכב<sup style="color: gray;">57</sup>, ויש ראשונים ואחרונים שכתבו בדעת הירושלמי, שהשילוח הוא עיקר מצות השעיר והוא מעכב<sup style="color: gray;">58</sup>.
<h4>דחיית השעיר מצוק</h4>
מצות השילוח, אינה הבאת השעיר למדבר והשארתו שם בלבד - שכן משמע לשון: המדברה<sup style="color: gray;">59</sup>, שישתלח חפשי למדבר<sup style="color: gray;">60</sup> - אלא יש לדחות את השעיר מצוק זקוף שבמדבר שבנפילתו ממנו יעשה איברים איברים<sup style="color: gray;">61</sup>, שנאמר: גזרה<sup style="color: gray;">62</sup>, והיינו חתוכה, צוק חתוך בזקיפה<sup style="color: gray;">63</sup>, דבר אחר, גזרה, דבר המתגזר ויורד, שבנפילתו ממנו נעשה השעיר גזרים גזרים<sup style="color: gray;">64</sup>, ואמרו בירושלמי שעד סוף ימי שמעון הצדיק היו דוחים את השעיר מהצוק והיה נעשה איברים איברים, משמת שמעון הצדיק היה השעיר בורח למדבר והסרקין - גזלנים שבמדבר<sup style="color: gray;">65</sup> - אוכלים אותו<sup style="color: gray;">66</sup>, וכתבו ראשונים שנחלקו תנאים אם עיקר המצוה וכפרת העוונות הם בעת דחיית השעיר מהצוק או מעת שמגיע לראש המדבר: לדעת חכמים עיקר המצוה וכפרת העוונות אינם אלא בעת דחיית השעיר מהצוק<sup style="color: gray;">67</sup>, ולדעת ר' יהודה אף על פי שמצוה לדחותו מהצוק, מכל מקום עיקר המצוה וכפרת העוונות הם כבר מעת שמגיע לראש המדבר<sup style="color: gray;">68</sup>.
<h4>בשלא מת על ידי דחייתו מהצוק</h4>
נדחה השעיר מהצוק ולא מת, יש לרדת אחריו ולהמיתו<sup style="color: gray;">69</sup> בכל דבר שממיתו<sup style="color: gray;">70</sup>, ויש מן האחרונים שכתבו בדעת הירושלמי, שלמדים כן מהכתוב: יעמד חי<sup style="color: gray;">71</sup>, שלעולם הוא עתיד למות לאחר מכן<sup style="color: gray;">72</sup>.
<h4>מסירת השעיר למוליכו</h4>
השילוח הוא על ידי מסירה שהכהן הגדול מוסר את השעיר לזה שמוליכו<sup style="color: gray;">73</sup>, שנאמר: ושלח ביד איש עתי<sup style="color: gray;">74</sup>. היה המוליכו טמא - שטמא כשר להולכה<sup style="color: gray;">75</sup> - נחלקו ראשונים אם הכהן הגדול מוסר לו או שנוטל מעצמו: יש סוברים שהכהן הגדול מוסר לו<sup style="color: gray;">76</sup>, ויש סוברים שנוטל מעצמו<sup style="color: gray;">77</sup>, שמא יטמא את הכהן הגדול<sup style="color: gray;">78</sup>. הכהן הגדול מוסר את השעיר למשלח בעזרה<sup style="color: gray;">79</sup>, ויש מן הראשונים שכתבו שהמסירה בעזרה היא מן התורה, שבאותו המקום בו מתודה על השעיר - והיינו בעזרה<sup style="color: gray;">80</sup> - נאמר ושלח ביד איש עתי<sup style="color: gray;">81</sup>, ויש מן הראשונים שסוברים שאין למסירה מקום קבוע, אלא שבדרך כלל מוסר לו בעזרה, ששם השעיר נמצא בעת הוידוי, ולדעתם כשהמשלח אינו יכול להכנס לעזרה, כגון שנטמא, הכהן הגדול מוסר לו את השעיר - או שנוטלו בעצמו אם הוא טמא, לסוברים כן - מחוץ לעזרה<sup style="color: gray;">82</sup>. על כך שלסוברים שמן התורה מסירת השעיר למשלח היא בעזרה, אפילו המשלח טמא נכנס לעזרה ומשלח, עי' להלן<sup style="color: gray;">83</sup>.
<h4>גדר שילוחו ביד המוליכו</h4>
שילוח השעיר ביד המוליכו למדבר, יש מן האחרונים שצידדו שהוא מתורת שליחות*, שהבאת השעיר למדבר מוטלת על הכהן הגדול והוא שולח את המוליך לקיים את המצוה<sup style="color: gray;">84</sup>, ויש אחרונים שכתבו שהשילוח אינו מתורת שליחות, שהבאת השעיר למדבר אינה מוטלת על הכהן הגדול, אלא שילוח השעיר ביד מי שיוליכו למדבר היא המצוה המוטלת עליו<sup style="color: gray;">85</sup>.
<h4>מסירת המוליך לאחר</h4>
מסר הכהן הגדול את השעיר למשלחו וחלה המשלח באמצע הדרך ואינו יכול לילך עד המדבר - שבאופן זה משלחים את השעיר ביד אחר<sup style="color: gray;">86</sup> - יש מן האחרונים שנסתפקו אם המשלח עצמו יכול לשלחו ביד אחר, או שעליו להחזיר את השעיר לכהן הגדול והוא ישלחנו ביד אחר, אבל הוא אינו יכול לשלחו ביד אחר לפי שהשילוח אינו מסור אלא לכהן הגדול<sup style="color: gray;">87</sup>.
<h4>הכשרים להולכה</h4>
זר כשר להולכת השעיר<sup style="color: gray;">88</sup>, ואף על פי שנאמרה בשעיר כפרה - "לכפר עליו"<sup style="color: gray;">89</sup> - שנאמר: איש<sup style="color: gray;">90</sup>, ומכל מקום הכהנים הגדולים לא היו מניחים להוליכו אלא ביד כהנים<sup style="color: gray;">91</sup>, ויש מן הראשונים שכתבו שבית-דין-של-כהנים* הם שעיכבו מלהוליכו ביד זרים<sup style="color: gray;">92</sup>, ואמר ר' יוסי שאירע והוליכו זר<sup style="color: gray;">93</sup>. טמא כשר להולכת השעיר<sup style="color: gray;">94</sup>, ויש מן הראשונים שכתבו שלמדים כן מהכתוב: עתי<sup style="color: gray;">95</sup>, בעתו ובמועדו ישתלח ואף אם נטמא המשלח<sup style="color: gray;">96</sup>. גוי* פסול לשילוח השעיר, שהרי אמרה תורה שהמשלח את השעיר נטמא<sup style="color: gray;">97</sup>, וגוי אינו בר טומאה<sup style="color: gray;">98</sup>. חרש-שוטה-וקטן*, כתבו אחרונים שאינם כשרים לשילוח, שמתמעטים מ'איש'<sup style="color: gray;">99</sup>, ונסתפקו אחרונים אם אשה* כשרה לשילוח או שאינה כשרה שאף היא מתמעטת מ'איש'<sup style="color: gray;">100</sup>.
<h4>ביד שנים</h4>
אין משלחים את השעיר ביד שנים, שנאמר: איש עתי<sup style="color: gray;">101</sup>, אחד בלבד<sup style="color: gray;">102</sup>.
<h4>זימון המוליך</h4>
המוליך את השעיר, יש לו להיות מזומן לכך מאתמול, שנאמר: עתי<sup style="color: gray;">103</sup>. חלה המזומן מאתמול ואינו יכול להוליך את השעיר, משלחו ביד אדם אחר<sup style="color: gray;">104</sup>, ואף על פי שמצוה במזומן מאתמול, אין זה מעכב<sup style="color: gray;">105</sup>.
<h4>כשהמזומן נטמא</h4>
נטמא המשלח המזומן מאתמול לשילוח השעיר, לסוברים שמן התורה יש למשלח ליטול את השעיר מהעזרה<sup style="color: gray;">106</sup>, נכנס המשלח המזומן מאתמול לעזרה ונוטל את השעיר, שקיום מצות השילוח כהלכתה על ידי המשלח המזומן מאתמול, ומהעזרה, דוחה איסור כניסה למקדש בטומאה, שנאמר: עתי<sup style="color: gray;">107</sup>, בעתו וכמצותו ישתלח לעולם<sup style="color: gray;">108</sup>.
<h4>הוצרך המשלח לאכול ולשתות לצורך ההולכה</h4>
כשל כח המשלח ואין בידו להוליך את השעיר אם לא שיאכל וישתה, נחלקו ראשונים אם מותר לו לאכול ולשתות: יש סוברים שאסור, והשעיר ישתלח על ידי אחר אם אפשר<sup style="color: gray;">109</sup>, ויש סוברים שמותר<sup style="color: gray;">110</sup>, שששילוח השעיר על ידי המזומן מאתמול דוחה את האיסור לאכול ולשתות ביום הכיפורים, כשם שדוחה שבת<sup style="color: gray;">111</sup> וטומאה<sup style="color: gray;">112</sup>.
<h4>הרכבת השעיר כשאינו יכול ללכת</h4>
חלה השעיר ואינו יכול ללכת בעצמו, מרכיבו המשלח על כתפו, בין ביום הכיפורים שחל בחול ובין ביום הכיפורים שחל בשבת, ואף על פי שכשהמשלח מרכיב את השעיר עובר בהולכתו משום מלאכת מוציא* האסורה בשבת<sup style="color: gray;">113</sup> וביום הכיפורים<sup style="color: gray;">114</sup> - שאף לסוברים שחי נושא את עצמו והוצאתו אינה אסורה מן התורה<sup style="color: gray;">115</sup>, חולה אינו נושא את עצמו והוצאתו אסורה מן התורה<sup style="color: gray;">116</sup> - מכל מקום שילוחו דוחה את האיסור<sup style="color: gray;">117</sup>, שנאמר: עתי<sup style="color: gray;">118</sup>, בעתו ובמועדו ישתלח לעולם<sup style="color: gray;">119</sup>.
<h4>יציאת המשלח בכבש</h4>
הבבליים, מתוך רצונם שהשעיר יגיע במהרה למדבר ויתכפרו עוונות הדור, היו תולשים משערו - יש סוברים של המשלח<sup style="color: gray;">120</sup>, ויש סוברים של השעיר<sup style="color: gray;">121</sup> - ואומרים למשלח: טול וצא, טול וצא, ועשו תקנה לדבר למונעם מכך<sup style="color: gray;">122</sup>, ונחלקו אמוראים בירושלמי מה עשו לשם כך: יש סוברים שבנו כבש - מעלה גבוהה<sup style="color: gray;">123</sup> - שדרכו יוצא המשלח מהעזרה, וכשהולך בו אינם מגיעים אליו<sup style="color: gray;">124</sup>, ויש סוברים שהסתירו את המשלח ביציאתו<sup style="color: gray;">125</sup>, ולדעה זו יש מן האחרונים שכתבו שהסתרתו היתה על ידי כיסוי שעשו לו<sup style="color: gray;">126</sup>.
<h4>ליווי המשלח בדרכו</h4>
המשלח את השעיר לא היה מהלך לבדו אלא היו מלוים אותו בדרכו<sup style="color: gray;">127</sup>, והואיל ובשבת ויום הכיפורים השיעור שמותר לאדם ללכת ממקום שביתתו הוא אלפים אמה*<sup style="color: gray;">128</sup> - שהם מיל*<sup style="color: gray;">129</sup> - והצוק רחוק מירושלים יותר מכך, מתקינים סוכות בדרכו של המשלח את השעיר ובהם אנשים הנמצאים שם מערב יום הכיפורים, כדי שילוו את המשלח בדרך שבין סוכה לסוכה ועד הצוק<sup style="color: gray;">130</sup>, ומירושלים עד הסוכה הראשונה חשובי ירושלים היו מלוים אותו<sup style="color: gray;">131</sup>. המרחק בין ירושלים לסוכה הראשונה הוא מיל, כשיעור שניתן לאלו ששביתתם בעיר ללוותו<sup style="color: gray;">132</sup>, ובמרחק שבין סוכה וסוכה נחלקו תנאים: ר' מאיר ור' יהודה סוברים, מיל, כשיעור שניתן לשובתים בסוכה ללוותו לסוכה הבאה<sup style="color: gray;">133</sup>, ור' יוסי סובר, שני מילים, כשיעור שניתן לנמצאים בסוכה ללוותו לסוכה הבאה על ידי הנחת ערוב-תחומין*<sup style="color: gray;">134</sup> - שממקום הנחת העירוב מותר ללכת מיל לכל רוח<sup style="color: gray;">135</sup> - ועוד נחלקו תנאים אם הסוכה האחרונה רחוקה מהצוק ב' מיל ויושביה אינם מלוים אותו אלא עד מיל מהצוק, או שרחוקה מהצוק מיל ויושביה מלוים אותו עד הצוק, או שסמוכה למדבר: ר' מאיר סובר שרחוקה מהצוק ב' מיל ויושביה מלוים אותו עד מיל מהצוק ורואים את השילוח משם, ואין מתקינים סוכה במרחק מיל מהצוק<sup style="color: gray;">136</sup>, ובטעמו נחלקו אחרונים, יש שכתבו שהיינו לפי שיש לשלח את השעיר לארץ גזרה, כמו שנאמר: ונשא השעיר עליו את כל עוֹנֹתם אל ארץ גזרה<sup style="color: gray;">137</sup>, ומקום שניתן להגיע אליו מסוכה הסמוכה לו אינו חשוב ארץ גזרה<sup style="color: gray;">138</sup>, ויש שכתבו שהיינו כדי שלא ילוו אותו עד סמוך לצוק<sup style="color: gray;">139</sup>, שאם יהיה אחר עמו בדרכו עד הצוק נראה הדבר כשילוח ביד שנים, ואין משלחים ביד שנים<sup style="color: gray;">140</sup>, ועוד, שאם ילווהו עד סמוך לצוק יש לחוש שיתקרבו ויבחינו אם לשון הזהורית שחציה קשורה בסלע וחציה בין קרניו הלבינה בעת השילוח לסימן שנמחלו העוונות או שלא הלבינה - על לשון זו והלבנתה, ע"ע עבודת יום הכפורים - ולא רצו שיבחינו בכך כדי שלא יתעצבו אם לא תלבין<sup style="color: gray;">141</sup>, ור' יהודה ור' יוסי סוברים שהסוכה האחרונה רחוקה מהצוק מיל ויושביה מלוים את המשלח עד סמוך לצוק, שבסמיכות הצוק לסוכה אין חסרון ב"ארץ גזרה", ובליווי אחרים עד הצוק אין הדבר נראה כשני משלחים, ואין חוששים שיתקרבו להבחין אם לשון הזהורית הלבינה<sup style="color: gray;">142</sup>, ואף לר' יהודה ור' יוסי אין מתקינים סוכה נוספת בסמוך לצוק, ואף על פי שאם היתה סוכה בסמוך לצוק היה יכול המשלח לשהות בה אחר השילוח, ועתה יש לו לחזור מיל עד הסוכה הקרובה אליו, שמכל מקום אם יתקינו סוכה בסמוך לצוק, יושביה יבחינו אם לשון הזהורית הלבינה<sup style="color: gray;">143</sup>, ויש גורסים בדברי ר' יהודה שהסוכה האחרונה סמוכה לצוק<sup style="color: gray;">144</sup>, כדי שאחר השילוח יוכל המשלח לשהות בה ולא יטרח לחזור<sup style="color: gray;">145</sup>, ואף על פי שיושבי סוכה זו יבחינו בלשון הזהורית אם הלבינה, אין מקפידים בכך לפי שאינם אלא מועטים<sup style="color: gray;">146</sup>.
<h4>שיעור הדרך והסוכות שהתקינו בה</h4>
בשיעור הדרך שמירושלים לצוק נחלקו תנאים: ר' מאיר אומר, י"ב מיל<sup style="color: gray;">147</sup>, ור' יהודה ור' יוסי אומרים, עשרה מיל<sup style="color: gray;">148</sup>, ולפיכך לר' מאיר - הסובר שהמרחק בין סוכה לסוכה הוא מיל<sup style="color: gray;">149</sup> והסוכה האחרונה רחוקה ב' מיל מהצוק<sup style="color: gray;">150</sup> - עשר סוכות היו שם, לר' יהודה - הסובר שהמרחק בין סוכה לסוכה הוא מיל<sup style="color: gray;">151</sup> - לגורסים בדבריו שהסוכה האחרונה רחוקה מהצוק מיל<sup style="color: gray;">152</sup>, תשע סוכות היו שם, ולגורסים בדבריו שהסוכה האחרונה סמוכה לצוק<sup style="color: gray;">153</sup>, עשר סוכות היו שם, ולר' יוסי - הסובר שהמרחק בין סוכה לסוכה הוא ב' מיל<sup style="color: gray;">154</sup> והסוכה האחרונה רחוקה מהצוק מיל<sup style="color: gray;">155</sup> - חמש סוכות היו שם<sup style="color: gray;">156</sup>.
<h4>הצעת מזון ומים למשלח</h4>
בכל סוכה וסוכה ממתינים אנשים מערב יום הכיפורים, ובידיהם מים ומזון, ואומרים לו: הרי מזון והרי מים, שאם הוצרך למזון או למים הרי זה אוכל ושותה<sup style="color: gray;">157</sup> - יש סוברים במקום סכנת נפשות<sup style="color: gray;">158</sup>, ויש סוברים אף על פי שלא יסתכן אלא שלא יהא בכוחו לשלח את השעיר<sup style="color: gray;">159</sup>, שלדעתם שילוח השעיר דוחה את עינוי יום הכיפורים<sup style="color: gray;">160</sup> - ומעולם לא הוצרך אדם לכך<sup style="color: gray;">161</sup>, ומכל מקום אף כשאינו צריך לכך אומרים לו כן, שאינו דומה מי שיש לו פת בסלו למי שאין לו פת בסלו<sup style="color: gray;">162</sup>.
<h4>קשירת לשון זהורית בעת השילוח</h4>
לשון הזהורית שמלבינה בעת קיום מצות השעיר סימן למחילת העוונות, לתנאים הסוברים שקיום מצות השילוח וכפרת העוונות היא בעת דחיית השעיר מהצוק<sup style="color: gray;">163</sup>, התקינו שתהא בצוק ממנו דוחה את השעיר בעת הדחייה<sup style="color: gray;">164</sup>. על הזמן שקודם התקנה, שתחילה היו קושרים אותה על פתח האולם* מבחוץ, ולאחר מכן על פתח האולם מבפנים, ועל הטעם שהתקינו שלא תקשר שם, ע"ע הנ"ל. כיצד הוא עושה, חולק את לשון הזהורית וקושר חציה בסלע וחציה בין קרניו<sup style="color: gray;">165</sup>, ואינו קושר את כולה בסלע, שחוששים שתלבין קודם שידחוף את השעיר, ומשמחת מחילת העוונות שהלבנת הלשון מרמזת לה שוב לא ידחוף את השעיר, ואף אינו קושר את כולה בין קרני השעיר שחוששים שתוסתר תחת גופו של השעיר ולא יוכל להבחין אם הלבינה<sup style="color: gray;">166</sup>, וכתבו אחרונים שהלשון הקשורה בסלע היא שמלבינה, אבל הלשון הקשורה בין קרני השעיר נותרת אדומה<sup style="color: gray;">167</sup>. בטעם שאין בהבאת לשון הזהורית למקום השילוח איסור מוציא מרשות לרשות נחלקו ראשונים ואחרונים: יש מן הראשונים שכתבו - לדעת הסוברים שהלשון המלבינה בעת השילוח אינה הלשון שקושרים בראש השעיר בעזרה אחר ההגרלה<sup style="color: gray;">168</sup> - שמביאים אותה למקום השילוח מערב יום הכיפורים<sup style="color: gray;">169</sup>, ויש מהם שכתבו שתוחבה בין קרני השעיר והשעיר מוליכה, ואף על פי שבכך הוא מחמר* אחר השעיר, ואסור לחמר אחר בהמתו ביום הכיפורים<sup style="color: gray;">170</sup>, אין זה אלא מחמר כלאחר-יד*<sup style="color: gray;">171</sup>, ובמקום מצוה התירו<sup style="color: gray;">172</sup>, ויש מן האחרונים שכתבו, שלסוברים שהשעיר המשתלח טעון לשון זהורית קשורה בו מהלכה למשה מסיני*<sup style="color: gray;">173</sup>, כשם שמותר להוליך את השעיר לצוק<sup style="color: gray;">174</sup> כך מותר להוליך את לשון הזהורית<sup style="color: gray;">175</sup>.
<h4>דחיית השעיר מהצוק</h4>
דוחה את השעיר מהצוק והוא מתגלגל ויורד, ואינו מגיע לחצי ההר עד שנעשה איברים איברים<sup style="color: gray;">176</sup>.
<h4>חזרת המוליך לסוכה הקרובה אליו</h4>
אחר דחיית השעיר לצוק, הולך המשלח לסוכה הסמוכה אליו וממתין בה עד שתחשך<sup style="color: gray;">177</sup>, שלסוברים שהסוכה סמוכה לצוק<sup style="color: gray;">178</sup>, או שרחוקה ממנו מיל<sup style="color: gray;">179</sup>, בהליכתו אליה אינו יוצא מחוץ לתחום, לפי שחכמים התירו ליוצא ממקום שביתתו ברשות ללכת אלפים אמה - שהם מיל<sup style="color: gray;">180</sup> - לכל רוח<sup style="color: gray;">181</sup>, ולסוברים שרחוקה מהצוק ב' מיל<sup style="color: gray;">182</sup>, אף על פי שבדרכו יוצא חוץ לתחום, התירו לו חכמים ללכת לסוכה ולא הצריכוהו להשאר יחידי במדבר, לפי שהוא מעונה וחלש, ועוד שירא להיות בדד במדבר אחר שתחשך<sup style="color: gray;">183</sup>.
לכתוב הריבוי לנוב וגבעון סז ב
<h3><b>גדרו ודיניו</b></h3>
<h4>קדושתו</h4>
שעיר המשתלח שנקבע לכך על ידי גורל, ומתחילה נתקדש קדושת-הגוף* כדי להיות ראוי לכך שיעלה עליו הגורל לה' לקרבן, כתבו אחרונים שאף בעת שעלה עליו הגורל לעזאזל וכבר אינו עומד לקרבן, הוא עומד בקדושתו<sup style="color: gray;">184</sup>, ולפיכך אסור בגזה-ועבודה* כדינו של קרבן שנתקדש קדושת הגוף שאסור בגיזה ועבודה אף כשאינו עומד לקרבן<sup style="color: gray;">185</sup>, ואם נפסל מלשמש כשעיר המשתלח אינו נפדה עד שיפול בו מום* קבוע, כקרבן שנתקדש קדושת הגוף<sup style="color: gray;">186</sup>.
<h4>שחיטתו והעלאתו בחוץ</h4>
שעיר המשתלח קודם הוידוי עליו, נחלקו ראשונים אם חייבים על שחיטתו והקטרתו בחוץ: יש סוברים שחייבים, שכל הראוי לבוא לפתח אהל מועד חייבים עליו בחוץ<sup style="color: gray;">187</sup>, ואף השעיר ראוי לבוא לפתח אהל מועד לוידוי<sup style="color: gray;">188</sup> - שהוידוי בעזרה<sup style="color: gray;">189</sup> - ויש סוברים שפטורים, שנאמר בהעלאת-חוץ*: לה'<sup style="color: gray;">190</sup>, למעט שעיר המשתלח שאינו מיוחד לה'<sup style="color: gray;">191</sup>. אחר הוידוי על השעיר פטורים על שחיטתו והקטרתו בחוץ - ואף לסוברים שקודם הוידוי עליו חייבים עליו בחוץ - שכיון שהתודו עליו שוב אינו ראוי לבוא לאהל מועד<sup style="color: gray;">192</sup>.
<h4>מעילה</h4>
שעיר המשתלח, מפשטות דברי ראשונים משמע שהוא בכלל קדשי ה' שיש בהם מעילה*<sup style="color: gray;">193</sup>, ויש מן האחרונים שמצדדים שאינו חשוב קדשי ה' ואין בו מעילה<sup style="color: gray;">194</sup>.
<h4>הנאה אחר שנעשית מצותו</h4>
שעיר המשתלח שהומת כמצותו, נחלקו רב ושמואל אם מותר בהנאה, אחד מהם סובר שמותר, שנאמר: במדבר<sup style="color: gray;">195</sup>, הרי הוא מותר כמדבר שהוא הפקר לכל<sup style="color: gray;">196</sup>, ועוד, שהרי כשאמרה תורה לדחות את השעיר מהצוק לא חששה לגרום בכך תקלה למוצא את איבריו שאינו יודע שהם איברי שעיר המשתלח ונהנה מהם, ומכאן שאין איסור בהנאתם<sup style="color: gray;">197</sup>, ואחד מהם סובר שאסור, שנאמר: גזרה<sup style="color: gray;">198</sup>, לשון חומר ואיסור<sup style="color: gray;">199</sup>, ונחלקו ראשונים ואחרונים בגדר האיסור: יש סוברים - לדעת הסוברים שמועלים בשעיר המשתלח קודם שנעשתה מצותו<sup style="color: gray;">200</sup> - שהוא משום מעילה, ואף על פי שנעשתה מצותו של השעיר, ודבר שנעשית מצותו בדרך כלל אין מועלים בו<sup style="color: gray;">201</sup>, מכל מקום גזרת הכתוב היא שמועלים בשעיר אף אחר שנעשתה מצותו<sup style="color: gray;">202</sup>, ויש סוברים שהוא איסור הנאה<sup style="color: gray;">203</sup>, אבל מעילה אין בו, ואף לסוברים שמועלים בשעיר המשתלח קודם שנעשתה מצותו, שמעת שנעשתה מצותו של השעיר אין מועלים בו<sup style="color: gray;">204</sup>. הלכה שמותר בהנאה<sup style="color: gray;">205</sup>.
כשלא הומת השעיר אלא ברח משהגיע למדבר, נחלקו אחרונים בדעת הסוברים שמותר בהנאה משהומת כמצותו<sup style="color: gray;">206</sup>: יש סוברים שאף זה מותר בהנאה<sup style="color: gray;">207</sup>, שמעת שהגיע לראש המדבר נעשתה עיקר מצותו - לסוברים כן<sup style="color: gray;">208</sup> - והותר בכך<sup style="color: gray;">209</sup>, ויש סוברים שאסור בהנאה<sup style="color: gray;">210</sup>.
<h4>היתר שחיטה</h4>
שעיר המשתלח שהמתתו כמצותו היתה על ידי שחיטה, כגון שדחהו מהצוק ולא מת וירד אחריו ושחטו, נסתפקו אחרונים בדעת הסוברים שהשעיר אסור בהנאה אף אחר שהומת כמצותו<sup style="color: gray;">211</sup>, אם שחיטתו מתירתו מאיסור אכילת נבילה, או שבכלל הדרשה לאוסרו בהנאה שאף לא יהא לו היתר שחיטה המוציאו מידי איסור נבילה<sup style="color: gray;">212</sup>.
<h4>הדחייה לצוק כשחיטה</h4>
דחיית השעיר לצוק הרי היא חשובה כשחיטתו<sup style="color: gray;">213</sup>, ולפיכך אם נשחטה אמו של השעיר ביום הכיפורים, השעיר פסול לשמש כשעיר המשתלח משום אותו-ואת-בנו* הנוהג בקדשים, אסור לדחותו לצוק משום אותו-ואת-בנו*<sup style="color: gray;">214</sup>, ומטעם זה יש מן האחרונים שכתבו שהשעיר שנדחה לצוק ומת אינו טמא בטומאת נבלה*<sup style="color: gray;">215</sup>, ויש מהם שמצדדים שטמא כנבילה, שאין דחייתו חשובה כשחיטה אלא לענין איסור אותו ואת בנו<sup style="color: gray;">216</sup>, ואף לסוברים שדחייתו היא כשחיטה לענין טומאת נבילה, כתבו אחרונים שמכל מקום - אף לסוברים ששעיר המשתלח שהמתתו כמצותו היתה על ידי שחיטה מותר באכילה<sup style="color: gray;">217</sup> - אין היא כשחיטה להתירו באכילה אלא אסור באכילה כנבילה<sup style="color: gray;">218</sup>, שלהיתר אכילה נאמר "וזבחת"<sup style="color: gray;">219</sup>, ודחיית השעיר לצוק אינה חשובה כזביחה<sup style="color: gray;">220</sup>, ויש שמצדדים שדחייתו חשובה כשחיטה אף להתירו באכילה<sup style="color: gray;">221</sup>.
על המשלח את השעיר לעזאזל שטמא ומטמא בגדים, ע"ע טמאה<sup style="color: gray;">222</sup>.
<h4>כפרתו</h4>
השעיר המשתלח שנעשית בו מצותו מכפר על כל העבירות שבתורה, בין על ביטול מצות-עשה* ובין על עבירה על לא-תעשה*, ואפילו על עבירות שיש בהן כרת* או מיתת-בית-דין*, בין שעבר במזיד ובין בשוגג<sup style="color: gray;">223</sup>, שנאמר: והתודה עליו את כל עַוֹנֹת בני ישראל ואת כל פשעיהם לכל חטאתם<sup style="color: gray;">224</sup>. על הצורך הן בכפרת שעיר המשתלח והן בכפרת יום הכיפורים - שעצמו של יום הכיפורים מכפר אף בלא שעיר המשתלח<sup style="color: gray;">225</sup> - ע"ע יום הכיפורים<sup style="color: gray;">226</sup>.
<h4>המתכפרים</h4>
במתכפרים בשעיר המשתלח נחלקו תנאים: ר' יהודה אומר שכהנים לויים וישראלים מתכפרים בשעיר המשתלח, שנאמר: ועל הכהנים ועל כל עם הקהל יכפר<sup style="color: gray;">227</sup>, כהנים כמשמעם, עם הקהל אלו ישראלים, יכפר אלו לויים, והוקשו זה לזה שכולם מתכפרים בשעיר המשתלח<sup style="color: gray;">228</sup>, ור' שמעון אומר שלויים וישראלים בלבד מתכפרים בשעיר המשתלח, אבל כהנים אינם מתכפרים בו - ובאחד מוידויי הכהן הגדול על פרו הם מתכפרים<sup style="color: gray;">229</sup> - שנאמר: ולקח את שני השעירִם<sup style="color: gray;">230</sup>, הוקשו שני השעירים זה לזה, כשם שהשעיר הפנימי אינו מכפר על טמאת-מקדש-וקדשיו* אלא ללויים ולישראלים ולא לכהנים<sup style="color: gray;">231</sup> - ודם הפר מכפר לכהנים על טומאת מקדש וקדשיו<sup style="color: gray;">232</sup> - כך השעיר המשתלח אינו מכפר על שאר העבירות אלא ללויים ולישראלים ולא לכהנים<sup style="color: gray;">233</sup>.
<h2>שעיר נשיא</h2>
<b>הגדרת הערך</b> - מלך* שחטא בשגגה בחטא שחייבים עליו חטאת*, מביא שעיר לכפרה.
כל המצוות שבתורה שחייבים על זדונם כרת* ועל שגגתם חטאת* - דהיינו עבירה של חיבי-כריתות* שיש בה לא תעשה<sup style="color: gray;">1</sup> - הנשיא ששגג בהם מביא עליהם שעיר<sup style="color: gray;">2</sup> - מלבד עבודה-זרה*, שאף הנשיא מביא על שגגתה שעירה<sup style="color: gray;">3</sup> - שנאמר: אשר נשיא יחטא ועשה אחת מכל מצות ה' אלהיו אשר לא תעשינה בשגגה ואשֵׁם, או הודע אליו חטאתו אשר חטא בה והביא את קרבנו שעיר עזים זכר תמים<sup style="color: gray;">4</sup>. כתוב כאן: ועשה אחת מכל מצות ה', וכתוב בציבור: ועשו אחת מכל מצות ה'<sup style="color: gray;">5</sup>, מה ציבור דבר שזדונו כרת ושגגתו חטאת<sup style="color: gray;">6</sup>, אף נשיא דבר שזדונו כרת ושגגתו חטאת<sup style="color: gray;">7</sup>. ושעיר נשיא במקום כשבה או שעירה של הדיוט<sup style="color: gray;">8</sup> הוא עומד<sup style="color: gray;">9</sup>.
חטאת* זו אינה נמנית במנין-המצות* כמצוה בפני עצמה, אלא נמנית בכלל מצות הבאת חטאת*<sup style="color: gray;">10</sup>.
על נשיא, שעבר על אחת מחמש חיובי אשמות, שהעובר עליהם חייב אשם* ודאי<sup style="color: gray;">11</sup>, שמביא אשם ודאי כשאר הדיוטות, ע"ע אשם<sup style="color: gray;">12</sup>. על נשיא שנסתפק בשגגת הוראה, שמביא אשם-תלוי* כשאר הדיוטות, שאין שגגתו תלויה בהוראתו, ע"ע אשם תלוי<sup style="color: gray;">13</sup>. אמרו לו שני עדים אכלת חלב והוא אומר לא אכלתי, נחלקו תנאים אם חייב חטאת*, ועל כך ע"ע חטאת<sup style="color: gray;">14</sup>. על כך שאדם רגיל מישראל החוטא בשגגה באחת ממצוות לא תעשה שיש בה מעשה שחייבים עליה כרת*, מביא כשבה או שעירה, ע"ע חטאת, ושם, כל הפרטים. על נשיא* שעבד בשגגה עבודה-זרה*, שמביא שעירה, כהדיוט המביא שעירי-עבודה-זרה*, ע"ע נשיא, ושם, הטעם. על כך שכהן-גדול* שנמשח בשמן-המשחה* וחטא בשגגה, על פי הוראתו או הוראת אחרים, בתנאים מסויימים, באחת ממצוות לא תעשה שיש בה מעשה שחייבים עליה כרת, מביא פר-כהן-משיח*, ע"ע, ושם, כל הפרטים. על חיוב נשיא בקרבן-עולה-ויורד*, ע"ע.
<h3><b>הטעם</b></h3>
בטעם שנשתנה שעיר נשיא מחטאת של הדיוט שהיא כשבה או שעירה<sup style="color: gray;">15</sup>, כתבו ראשונים שנשתנה קרבנו לזכר, למעלת הנשיא<sup style="color: gray;">16</sup>. וכתבו אחרונים, שגדולתו של הנשיא גרמה לו לשנות גוף קרבנו משל הדיוט, ואין לומר שהיא משום קדושה, שהרי קרבנו נעשה בחוץ כמו של הדיוט, ולא כמו פר-כהן-משיח* שטעון הזאה על הפרוכת<sup style="color: gray;">17</sup>. ויש מהאחרונים סוברים שמשום שהוא נשיא חסה התורה על כבודו וצותה שיביא שעיר זכר, שיסברו שעולה* הוא - שאינה באה נקבה<sup style="color: gray;">18</sup> - מפני שכבודו כבוד העם כולו<sup style="color: gray;">19</sup>.
<h3><b>בכלל הנשיא</b></h3>
איזהו נשיא, זה מלך*<sup style="color: gray;">20</sup>, שנאמר: מכל מצות ה' אלהיו<sup style="color: gray;">21</sup>, שאין על גביו אלא ה' אלהיו<sup style="color: gray;">22</sup>, שאין על המלך רשות מאדם מישראל ואין למעלה ממנו במלכותו אלא ה' אלהיו<sup style="color: gray;">23</sup>. והמלך יקרא נשיא, כאומרו: ודוד עבדי נשיא להם לעולם<sup style="color: gray;">24</sup>. ואף על פי שאף נשיא השבט יקרא נשיא, יתבאר במה שיבוא זה המאמר בזה המקום, הוא במי שהוא מלך, לא בנשיא השבט<sup style="color: gray;">25</sup>, שכבר לקח מן הכהנים מי שאין שם כהן עליו גדול ממנו, והוא הכהן המשיח - כהן-גדול* המשוח בשמן-המשחה*<sup style="color: gray;">26</sup> - ולקח מהבתי דין בית-דין-הגדול*, שאין עליו בית דין<sup style="color: gray;">27</sup>, וראוי שיקח בכאן הנשיא שאין עליו אדם מישראל, והוא המלך<sup style="color: gray;">28</sup>.
נשיא שבט, כנחשון בן עמינדב<sup style="color: gray;">29</sup>, אינו בכלל נשיא<sup style="color: gray;">30</sup>, שנאמר: מכל מצות ה' אלהיו<sup style="color: gray;">31</sup>, ולהלן הוא אומר - לגבי מלך<sup style="color: gray;">32</sup> - למען ילמד ליראה את ה' אלהיו<sup style="color: gray;">33</sup>, "אלהיו" "אלהיו" לגזרה-שוה*<sup style="color: gray;">34</sup>, מה להלן מלך שאין על גביו אלא ה' אלהיו, אף נשיא האמור כאן שאין על גביו אלא ה' אלהיו<sup style="color: gray;">35</sup>, מלך, ולא נשיא שבט<sup style="color: gray;">36</sup>, ואפילו נחשון בן עמינדב שהיה ראש וראשון לנשיאים אינו מתחייב בשעיר<sup style="color: gray;">37</sup>.
יש מהאחרונים המצדד שנשיא שבט לא התמעט אלא היכן שיש מלך על גביהם, אבל אם אין מלך, אפילו נשיא שבט מביא שעיר, שבשבטו אין על גביו אלא ה' אלהיו, ואין צורך במלך דוקא<sup style="color: gray;">38</sup>, ולכן נקטה התורה לשון "נשיא"<sup style="color: gray;">39</sup> ולא לשון מלך<sup style="color: gray;">40</sup>, ואין צורך שימשול על כל ישראל, אלא כל שהוא מושל בשבטו ואין עליו מושל אחר נקרא נשיא לענין זה<sup style="color: gray;">41</sup>.
על מלך*, שכתבו אחרונים שתלוי ברצון העם, ואם רצו העם להורידו מגדולתו, אינו מלך, ע"ע מלך. על נשיא*, ככינוי לראש בית-דין-הגדול*, ע"ע נשיא. ושם, שנחלקו ראשונים להלכה, אם יש לו שררת תורה על כל ישראל, אם מביא שעיר נשיא.
<h3><b>כשאינו מבית דוד</b></h3>
מלך זה המביא שעיר נשיא אין בו חילוק בין שהוא מבית דוד בין שיהיה משאר שבטי ישראל<sup style="color: gray;">42</sup>.
<h3><b>כשכפוף תחת האומות</b></h3>
מלך זה המביא שעיר נשיא הוא אפילו היה כפוף תחת האומות<sup style="color: gray;">43</sup>, כגון מלכי בית שני, שהיו משועבדים למלכי האומות<sup style="color: gray;">44</sup>, שנשיא הוא שאין על גביו אלא ה' אלהיו<sup style="color: gray;">45</sup>, שאין על המלך רשות מאדם מישראל<sup style="color: gray;">46</sup>, להוציא אומות העולם, אלא ה' אלהיו<sup style="color: gray;">47</sup>. ויש מהאחרונים המצדד שכשכפוף תחת האומות אינו מביא שעיר נשיא<sup style="color: gray;">48</sup>.
<h3><b>כשיש מספר מלכים</b></h3>
מלכי ישראל ומלכי בית דוד, אלו מביאים לעצמם ואלו מביאים לעצמם<sup style="color: gray;">49</sup>, שאינם כפופים זה לזה<sup style="color: gray;">50</sup>, ואין לאחד גדולה על חבירו, ואנו קוראים בשניהם: שאין על גביו אלא ה' אלהיו<sup style="color: gray;">51</sup>. וכל שהיו מלכים רבים מישראל ואין אחד מהן עובד את חבירו, כל אחד ואחד מהן מביא שעיר עזים על שגגתו<sup style="color: gray;">52</sup>.
בירושלמי אמרו שמלך ישראל ומלך יהודה שניהם שוים, שנאמר: ומלך ישראל ויהושפט מלך יהודה יֹשבים איש על כסאו מלֻבשים בגדים בגֹרן<sup style="color: gray;">53</sup>, וכי בגורן היו יושבים, אלא כבגורן<sup style="color: gray;">54</sup>, שהם שוים כאותם היושבים כגורן והם סנהדרין, שהם יושבים כחצי גורן עגולים וכולם היו שוים זה לזה<sup style="color: gray;">55</sup>. ואמרו על זה בירושלמי שאין הדברים אמורים אלא עד יהוא בן נמשי<sup style="color: gray;">56</sup>, דהיינו עד דורות של יהוא שמלכו אחריו מזרעו, לאותם מלכי ישראל בלבד יש להם דין מלך ומתכפרים בשעיר<sup style="color: gray;">57</sup>, מכאן ואילך, בליסטייא היו נוטלים אותה<sup style="color: gray;">58</sup>, שהיו הורגים זה את זה וקם תחתיו, ולא היה להם דין מלך<sup style="color: gray;">59</sup>. ואע"פ שגם יהוא הרג את יורם ומלך תחתיו<sup style="color: gray;">60</sup>, נאמר - בנבואה על יהוא בידי יונה<sup style="color: gray;">61</sup> - בני רבִעים ישבו לך על כסא ישראל<sup style="color: gray;">62</sup>, שעל פי הדיבור הרג את יורם<sup style="color: gray;">63</sup>. וכתבו אחרונים שהבבלי חלוק וסובר שכל זמן שאינם כפופים זה לזה מביאים שעיר, ואף לאחר יהוא<sup style="color: gray;">64</sup>, ושכן הלכה<sup style="color: gray;">65</sup>.
<h3><b>עבר מנשיאותו</b></h3>
נשיא שעבר מנשיאותו, הרי הוא כהדיוט<sup style="color: gray;">66</sup>, שאם עבר מגדולתו ואחר כך חטא, הנשיא כהדיוט<sup style="color: gray;">67</sup>, שנאמר: אשר נשיא יחטא<sup style="color: gray;">68</sup>, כשהוא נשיא, ולא כשהוא הדיוט<sup style="color: gray;">69</sup>, כשיחטא והוא נשיא ולא כשיחטא והוא הדיוט<sup style="color: gray;">70</sup>, ולשון "אשר" דורש, בשעה שהוא נשיא שגורם שיחטא מצד נשיאותו, להוציא כשהוא הדיוט<sup style="color: gray;">71</sup>. ואף על פי שכהן-גדול* מביא פר-כהן-משיח* גם משעבר<sup style="color: gray;">72</sup>, זהו מפני שנשתנה קרבנו משל הדיוט משום קדושתו, אבל נשיא שגדולתו גרמה לו לשנות גוף קרבנו<sup style="color: gray;">73</sup>, כיון שעבר, דינו כהדיוט<sup style="color: gray;">74</sup>.
נשיא שחטא ואחר כך עבר מגדולתו, מביא שעיר<sup style="color: gray;">75</sup>. אם משום שנאמר בפר-כהן-משיח*: על חטאתו אשר חטא<sup style="color: gray;">76</sup>, כשעת חטאתו הוא מביא<sup style="color: gray;">77</sup>. או שאין צורך בלימוד מהכתוב לזה<sup style="color: gray;">78</sup>.
אכל ספק חלב כשהוא הדיוט, ונודע לו על ספיקו אחר שנתמנה למלך, שנחלקו תנאים אם מביא אשם-תלוי*, ע"ע<sup style="color: gray;">79</sup>. על נשיא שחטא חטא שחייבים עליו חטאת* עד שלא נתמנה, שנחלקו תנאים בדינו, ונחלקו אמוראים וראשונים בפירוש המחלוקת, ע"ע אשתני גופא<sup style="color: gray;">80</sup>. על נשיא שחטא עד שלא נתמנה, והפריש שעיר לחטאתו, אם יקדש השעיר, ע"ע חטאת<sup style="color: gray;">81</sup>. ושם<sup style="color: gray;">82</sup>, אם הפריש שעירה, אם מתקדשת.
<h3><b>נצטרע</b></h3>
נשיא שנצטרע עבר מנשיאותו והרי הוא כהדיוט<sup style="color: gray;">83</sup>, שנאמר: אשר נשיא יחטא<sup style="color: gray;">84</sup>, פרט לנשיא שנצטרע<sup style="color: gray;">85</sup>, שנעשה חופשי מן המלכות<sup style="color: gray;">86</sup>. יש מהאחרונים סוברים שכשנצטרע עבר ממלכותו<sup style="color: gray;">87</sup>, והוא הדין של נשיא שעבר מנשיאותו<sup style="color: gray;">88</sup>. ויש מהאחרונים סוברים שכשנצטרע הוא עדיין מלך, ואין על גביו אלא ה' אלהיו, וחייבים באימתו כמלך, אלא שמכיון שכתוב: אשר נשיא יחטא, היינו שראוי להיות נשיא, וכיון שכשהוא מצורע אינו עובד את הציבור, הרי שאם היה מצורע קודם שמלך לא היו ממנים אותו למלך, אינו מביא שעיר נשיא<sup style="color: gray;">89</sup>.
ומנין שהמצורע חופשי מן המלכות<sup style="color: gray;">90</sup>, שנאמר: וינגע ה' את המלך ויהי מצֹרע עד יום מֹתו וישב בבית החפשית ויותם בן המלך על הבית<sup style="color: gray;">91</sup>, בבית החפשית, שנעשה חופשי מן המלכות<sup style="color: gray;">92</sup>, שהיא עבדות לו<sup style="color: gray;">93</sup>, לפי שמוטל עליו עול רבים<sup style="color: gray;">94</sup>, שהרי הוא צריך לשאת כל משא העם עליו ולשמוע אליהם ולשפוט משפטיהם, בין ברצונו בין שלא ברצונו<sup style="color: gray;">95</sup>, וכשנעשה חופשי מן המלכות דומה להדיוט ואינו מביא שעיר<sup style="color: gray;">96</sup>.
<h3><b>כשאינו מחזיק במלכותו</b></h3>
בירושלמי אמרו שכל אותם שישה חודשים שהיה דוד בורח מפני אבשלום, בשעירה היה מתכפר לו, כהדיוט<sup style="color: gray;">97</sup>. וביארו ראשונים ואחרונים הטעם, שאין לו דין נשיא אלא בעוד שהוא מחזיק במלכותו<sup style="color: gray;">98</sup>. ויש מהאחרונים סוברים הטעם, משום שדרשו חכמים שבאותם שישה חודשים נצטרע<sup style="color: gray;">99</sup>, ונשיא שנצטרע, מתכפר בשעירה<sup style="color: gray;">100</sup>. ויש מהאחרונים סוברים שלא היה לו דין נשיא, הן משום שברח והן משום שנצטרע<sup style="color: gray;">101</sup>.
להלכה יש מהראשונים מצדדים לענין שעיר נשיא<sup style="color: gray;">102</sup>, שאין למלך דין אלא בעוד שהוא מחזיק במלכותו<sup style="color: gray;">103</sup>.
אם כשאינו מחזיק במלכותו הופקע ממנו דין מלך*, ע"ע.
<h3><b>העלם דבר</b></h3>
נשיא שעשה עם הציבור בהוראת בית-דין* הרי זה מתכפר לו בכלל העם, שאם היו בית דין הם שהקריבו על שגגתם - ומביאים פר-העלם-דבר-של-צבור* - כל העם והמלך פטורים מן הקרבן, ואם היו העושים על פי בית דין הם שחייבים בקרבן והיה המלך מן העושים, הרי זה מביא שעיר<sup style="color: gray;">104</sup>, ששעיר נשיא במקום כשבה או שעירה של הדיוט<sup style="color: gray;">105</sup> הוא עומד<sup style="color: gray;">106</sup>.
<h3><b>סמיכה ושחיטה</b></h3>
שעיר נשיא דינו לענין הקרבתו כחטאת*, שטעון סמיכה*<sup style="color: gray;">107</sup>, שנאמר: וסמך ידו על ראש השעיר<sup style="color: gray;">108</sup>, ונשחט בצפון<sup style="color: gray;">109</sup>, שנאמר: ושחט אֹתו במקום אשר ישחט את העֹלה<sup style="color: gray;">110</sup>, בצפון, שהוא מפורש בעולה*<sup style="color: gray;">111</sup>, והשחיטה שם מעכבת<sup style="color: gray;">112</sup>.
על כך שנכפל בשעיר נשיא שישחט בצפון, אף על פי שכבר נאמר כאן בחטאת* של הדיוט<sup style="color: gray;">113</sup>, ללמדנו שהשחיטה בצפון מעכבת, ע"ע חטאת<sup style="color: gray;">114</sup>. על סדר ההקרבה של חטאות-החיצונות*, ע"ע<sup style="color: gray;">115</sup>.
<h3><b>מתן דמים</b></h3>
שעיר נשיא הוא מחטאת-החיצונות*, שדם* השעיר דינו במתן-דמים* על ארבע קרנות של מזבח-החיצון*<sup style="color: gray;">116</sup>, שנאמר: ולקח הכהן מדם החטאת באצבעו ונתן על קרנֹת מזבח העֹלה<sup style="color: gray;">117</sup>, ואינו במתן דמים על מזבח הפנימי - ובהזאה* על הפרוכת<sup style="color: gray;">118</sup> - כפר-כהן-משיח*<sup style="color: gray;">119</sup> ופר-העלם-דבר-של-צבור*<sup style="color: gray;">120</sup>, שכהן משיח וציבור קרובים וחשובים לפני הקדוש ברוך הוא, ונשיא אינו קרוב ואינו חשוב כל כך<sup style="color: gray;">121</sup>.
על כך שמהכתוב בשעיר נשיא אנו למדים לקבלה* שהיא בימין, לסוברים כן, ע"ע קבלה.
<h3><b>שפיכת שירים</b></h3>
שירי-הדם* שופך על יסוד מזבח החיצון<sup style="color: gray;">122</sup>, שנאמר: ואת דמו ישפֹּך אל יסוד מזבח העֹלה<sup style="color: gray;">123</sup>.
על שפיכת שירי-הדם*, ע"ע, ושם הפרטים.
<h3><b>לשם חטאת ולשם בעלים</b></h3>
שעיר נשיא, צריך שתהא שחיטה* - קבלה*, הולכה* וזריקה*<sup style="color: gray;">124</sup> - לשם חטאת<sup style="color: gray;">125</sup>, שנאמר בו: חטאת הוא<sup style="color: gray;">126</sup>, ודרשו: לשמו כשר, שלא לשמו פסול<sup style="color: gray;">127</sup>, ש"הוא" משמע בהוייתו יהא, אם בהוייתו יהא כשר ואם לאו פסול<sup style="color: gray;">128</sup>. וביארו אחרונים שמכיוון שחסה התורה על כבודו של נשיא וציותה שיביא שעיר זכר שיסברו שעולה הוא<sup style="color: gray;">129</sup>, ודינו כשאר חטאות שנשחט במקום עולה, כדי שלא ידעו הבריות שחטאת היא<sup style="color: gray;">130</sup>, הייתי חושב שישחט לשם עולה, כדי להחזיק לכל הבריות שעולה הוא, לכן השמיעה התורה: חטאת הוא, שאם שינה פסול, וצריכה להישחט לשם חטאת דוקא<sup style="color: gray;">131</sup>.
הכפרה צריכה להיות לשם הבעלים<sup style="color: gray;">132</sup>, שנאמר: וכפר עליו הכהן מחטאתו<sup style="color: gray;">133</sup>.
<h3><b>הנקרב והנאכל</b></h3>
אמורים* של שעיר נשיא נקרבים על גבי מזבח החיצון<sup style="color: gray;">134</sup>, שנאמר: ואת כל חלבו יקטיר המזבחה כחלב זבח השלמים<sup style="color: gray;">135</sup>, כאותם אימורים המפורשים בעז האמור אצל שלמים<sup style="color: gray;">136</sup>. שאר הבשר נאכל לכהנים<sup style="color: gray;">137</sup>, ואינו כפר-כהן-משיח* ופר-העלם-דבר-של-צבור* שהם פרים-הנשרפים* חוץ לשלוש מחנות<sup style="color: gray;">138</sup>, שסרחונם דחק לשרוף חטאתם חוץ לשלוש מחנות, שהם קרובים וחשובים לפני הקדוש ברוך הוא ולפי גודלם עונשם, אבל נשיא אינו קרוב ואינו חשוב כל כך<sup style="color: gray;">139</sup>.
על מצות אכילת-קדשים* והלכותיה, ע"ע.
<h3><b>קדימה בהקרבה</b></h3>
בסדר הקדימה בהקרבת הקרבנות* שנינו: שעירי-עבודה-זרה* קדומים לשעיר של נשיא, ושעיר של נשיא קודם לחטאת* של יחיד<sup style="color: gray;">140</sup>, וביארו בתלמוד הטעם ששעירי עבודה זרה קודמים לשעיר נשיא, שזה של ציבור וזה של יחיד, והטעם ששעיר נשיא קודם לחטאת של יחיד, שזה מלך* וזה הדיוט<sup style="color: gray;">141</sup>.
<h3><b>הפריש שתי חטאות לאחריות</b></h3>
לדעת ר' שמעון שאם הפריש שתי חטאות לאחריות - שאם תאבד האחת יביא חברתה<sup style="color: gray;">142</sup> - השניה תמות, כדין חטאת שכיפרו בעליה<sup style="color: gray;">143</sup>, אם הפריש הנשיא שתי חטאות לאחריות, מכיון שהשניה ראויה לעולה*, אם הקריבה בחוץ חייב<sup style="color: gray;">144</sup>.
הפריש שתי חטאות על חטא אחד, יקריב איזו שירצה והשניה תרעה עד שיפול בה מום ותימכר ויפלו דמיה לנדבה, ועל כך ע"ע חטאת<sup style="color: gray;">145</sup>.
<h2>שעירי עבודה זרה</h2>
<b>הגדרת הערך</b> - שעירי חטאת*<sup style="color: gray;">1</sup> שמביאים יחד עם פר עולה*, כשבית-דין* שגגו והורו באסור עבודה-זרה* להיתר, והקהל עשו על פיהם.
<h3><b>מהותם וגדרם</b></h3>
שעיר עבודה זרה הוא קרבן חטאת* שמביאים כשבית-דין* שגו בהוראה בענין עבודה-זרה*, והורו על דבר האסור, שהוא מותר, והעם עשו בשגגה על פי הוראתם, ואחר כך נודע לבית דין שטעו<sup style="color: gray;">2</sup>, והוא בא יחד עם פר עולה*<sup style="color: gray;">3</sup>, שנאמר: וכי תשגו ולא תעשו את כל המצוות האלה אשר דבר ה' אל משה את כל אשר צוה ה' אליכם ביד משה וגו' והיה אם מעיני העדה נעשתה לשגגה ועשו כל העדה פר בן בקר אחד לעלה לריח נחוח לה' ומנחתו ונסכו כמשפט ושעיר עזים אחד לחַטָּת<sup style="color: gray;">4</sup>, ודרשו שמדובר בחטא עבודה זרה, שנאמר: ולא תעשו את כל המצוות האלה, איזו היא מצוה שהיא שקולה ככל המצוות, הוי אומר זו עבודת כוכבים<sup style="color: gray;">5</sup>, ויש שדרשו: אשר דבר ה' אל משה וגו' אשר צוה ה' אליכם ביד משה, איזו היא מצוה שהיא בדיבורו של הקב"ה, וצוה על ידי משה, הוי אומר זו עבודת כוכבים, ש"אנכי" ו"לא יהיה לך", שמדברים בעבודה זרה, שמענום מפי הגבורה<sup style="color: gray;">6</sup>, וחזר משה והזהיר עליהם בכמה פרשות בתורה<sup style="color: gray;">7</sup>.
שעיר עבודה זרה שוה לפר-העלם-דבר-של-צבור*, ששניהם באים על שגגת הוראת בית דין, אלא שפר העלם דבר של צבור בא על שאר המצוות, ושעיר עבודה זרה בא על עבודה זרה<sup style="color: gray;">8</sup>, ובשניהם שוים דיני ההוראה והשגגה<sup style="color: gray;">9</sup>, וכן רבים מדיני הקרבן<sup style="color: gray;">10</sup>.
על פרטי ודיני ההוראה המחייבת קרבן, ע"ע דבר שהצדוקים מודים בו<sup style="color: gray;">11</sup> וע' הוראת בית דין<sup style="color: gray;">12</sup> וע' הלכה למשה מסיני<sup style="color: gray;">13</sup> וע' פר העלם דבר של צבור וע' שגגת הוראה; על דיני בית הדין ע"ע בית דין הגדול; על שעירה שבאה על חטא עבודה זרה של יחיד, ע"ע חטאת<sup style="color: gray;">14</sup>.
<h4>מצותם</h4>
מצות הבאת שעיר עבודה זרה, מנו ראשונים במנין המצוות כמצוה אחת עם פר העולה שעמו, ועם פר החטאת שבא על העלם דבר של צבור בשאר מצוות<sup style="color: gray;">15</sup>. ויש מן הגאונים שמנוה כמצוה נפרדת<sup style="color: gray;">16</sup>.
<h4>מקור דיניהם</h4>
שעיר עבודה זרה, סדר עבודתו והלכותיו לא נתפרש בתורה<sup style="color: gray;">17</sup>, והם נלמדים מפר העלם דבר של צבור<sup style="color: gray;">18</sup>, בכמה דרשות: א) בספרא ובתלמוד דרשו ממה שנאמר בסוף פרשת פר העלם דבר של צבור, אחר שנתבאר סדר עבודתו: ועשה לפר כאשר עשה לפר החטאת כן יעשה לו<sup style="color: gray;">19</sup>, ומקרא שאינו צריך הוא, שהרי כל עבודותיו נתפרשו, אלא הפסוק בא לדרשה<sup style="color: gray;">20</sup>, ודרשו: החטאת, אלו שעירי עבודת כוכבים<sup style="color: gray;">21</sup>, להביאם בדין פר העלם דבר, ליטעון הזיה על הפרוכת ועל מזבח הזהב ולישרף חוץ לשלש מחנות<sup style="color: gray;">22</sup>. ב) עוד דרשו בספרא ששעיר עבודה זרה דינו להשרף כפר העלם דבר של ציבור, ממה שנאמר בפר העלם דבר: חטאת הקהל הוא<sup style="color: gray;">23</sup>, שהוא בנין-אב* לכל חטאות הקהל שישרפו<sup style="color: gray;">24</sup>. ג) עוד דרשו בתלמוד ללמד שלענין הקטרת אמורים* שעירי עבודה זרה שוים לפר העלם דבר<sup style="color: gray;">25</sup>, שנאמר בשעירי עבודה זרה: וכפר הכהן על כל עדת בני ישראל ונסלח להם כי שגגה היא והם הביאו את קרבנם אשה לה' וחטאתם לפני ה' על שגגתם<sup style="color: gray;">26</sup>, ומקרא מיותר הוא<sup style="color: gray;">27</sup>, אלא שדרשוהו לענין האמורים<sup style="color: gray;">28</sup>, שאשה לה', היינו אמורים<sup style="color: gray;">29</sup>, ודרשו: חטאתם, אלו שעירי עבודת כוכבים, שגגתם, זה פר העלם דבר של צבור, חטאתם על שגגתם, אמרה תורה: חטאתם הרי היא לך כשגגתם, כלומר ששעירי עבודת כוכבים שוים לפר העלם דבר לענין הקטרת אמורים<sup style="color: gray;">30</sup>.
<h4>החוטאים</h4>
שעירי עבודת כוכבים, נחלקו תנאים אם מביאים אותם דוקא כשחטאו רוב הקהל, או אפילו כשחטאו חלק מן השבטים, או אפילו שבט אחד, כדרך שנחלקו בפר העלם דבר של ציבור, הבא על שגגת ציבור בשאר עבירות<sup style="color: gray;">31</sup>, על השיטות והטעמים ע"ע פר העלם דבר של צבור וע' שגגת הוראה.
<h4>מנין השעירים</h4>
במנין השעירים שמביאים, נחלקו תנאים, אם מביאים שעיר אחד על כל הקהל, או שעיר לכל שבט ושבט, או אף שעיר נוסף על בית הדין, כדרך שנחלקו בפר העלם דבר של ציבור, הבא על שגגת ציבור בשאר עבירות<sup style="color: gray;">32</sup>, על השיטות והטעמים ע"ע פר העלם דבר של צבור וע' שגגת הוראה.
<h4>המביאים</h4>
מי הם המביאים את השעיר, נחלקו תנאים אם בית הדין מביא, או שהקהל מביאים, כדרך שנחלקו בפר העלם דבר של ציבור, הבא על שגגת ציבור בשאר עבירות<sup style="color: gray;">33</sup>, על השיטות והטעמים ע"ע פר העלם דבר של צבור וע' שגגת הוראה.
<h4>חטאת פנימית</h4>
שעיר עבודה זרה הוא מן החטאות-הפנימיות*, שדמם טעון הזאה* ונתינה בפנים, בהיכל*, ואין בהם זריקה* על המזבח-החיצון*<sup style="color: gray;">34</sup>, שלא כחטאות-החיצונות*, שדמן ניתן על המזבח החיצון<sup style="color: gray;">35</sup>. על דיני ההזאה ומקורותיהם עי' להלן<sup style="color: gray;">36</sup>. על דיני חטאות הפנימיות ע"ע חטאות הפנימיות.
<h4>מן הנשרפים</h4>
שעיר עבודה זרה הוא מן השעירים הנשרפים<sup style="color: gray;">37</sup>, שבשרם טעון שריפה בבית-הדשן* מחוץ לירושלים*, ואסור באכילה<sup style="color: gray;">38</sup>, שלא כחטאות הנאכלות, שבשרן נאכל לכהנים<sup style="color: gray;">39</sup>. על דיני שריפת הבשר עי' להלן<sup style="color: gray;">40</sup>. על פרטי דיני השעירים הנשרפים ע"ע פרים ושעירים הנשרפים.
<h4>חטאת ציבור</h4>
שעיר עבודה זרה הוא מחטאות-הצבור*<sup style="color: gray;">41</sup>. אם הוא חשוב קרבן צבור או קרבן יחיד או קרבן השותפים, ע"ע חטאות המתות<sup style="color: gray;">42</sup> וע' פר העלם דבר של צבור וע' קרבנות צבור; אם הוא טעון סמיכה*, או שדינו כשאר קרבנות צבור שאינם טעונים סמיכה<sup style="color: gray;">43</sup>, עי' להלן<sup style="color: gray;">44</sup>; לסוברים שהוא קרבן צבור, אם קרב בבמה* גדולה, ע"ע במה<sup style="color: gray;">45</sup>.
<h3><b>עבודתם</b></h3>
שעירי עבודה זרה הם קרבנות חטאת, ודינם כשאר קרבנות חטאת<sup style="color: gray;">46</sup>, אלא שיש בדמם ובבשרם דינים מיוחדים לחטאות הפנימיות, שהם פרים ושעירים הנשרפים, ע"ע חטאות הפנימיות וע' פרים ושעירים הנשרפים, ועי' על כך להלן<sup style="color: gray;">47</sup>, וכן יש דינים מיוחדים לשעירי עבודה זרה בלבד, עי' על כך להלן<sup style="color: gray;">48</sup>.
<h4>ודוי</h4>
שעירי עבודה זרה, נסתפקו אחרונים אם טעונים וידוי<sup style="color: gray;">49</sup>.
<h4>סמיכה</h4>
שעירי עבודה זרה, נחלקו תנאים אם טעונים סמיכה*: א) תנא קמא ורבי יהודה סוברים שאינם טעונים סמיכה<sup style="color: gray;">50</sup>, שכן הדין ברוב חטאות הצבור, שאינן טעונות סמיכה<sup style="color: gray;">51</sup>, וכן דרש רבי יהודה מהכתוב שנאמר בפר העלם דבר של צבור: וסמכו זקני העדה את ידיהם על ראש הפר<sup style="color: gray;">52</sup>, פר טעון סמיכה<sup style="color: gray;">53</sup>, ואין שעירי עבודת כוכבים טעונים סמיכה<sup style="color: gray;">54</sup>, וכן דרש מהכתוב שנאמר בשעיר-המשתלח*: וסמך אהרן את שתי ידיו על ראש השעיר החי<sup style="color: gray;">55</sup>, החי טעון סמיכה, ואין שעירי עבודת כוכבים טעונים סמיכה<sup style="color: gray;">56</sup>. ב) ורבי שמעון סובר ששעירי עבודה זרה טעונים סמיכה<sup style="color: gray;">57</sup>, שנאמר בשעיר-נשיא*: וסמך ידו על ראש השעיר<sup style="color: gray;">58</sup>, ודרשו לרבות שעיר עבודה זרה לסמיכה<sup style="color: gray;">59</sup>, והזקנים הם שסומכים, שנאמר בשעיר המשתלח: וסמך אהרן וגו' על ראש השעיר החי, ודרשו: חי טעון סמיכה באהרן, ואין שעירי עבודת כוכבים טעונים סמיכה באהרן אלא בזקנים<sup style="color: gray;">60</sup>, ולדעתו הוא אחד משני קרבנות ציבור הטעונים סמיכה בבעלים – שהזקנים חשובים בעלים של השעיר<sup style="color: gray;">61</sup> - מהלכה למשה מסיני<sup style="color: gray;">62</sup>. על דיני הסמיכה לדעת רבי שמעון ע"ע בית דין הגדול<sup style="color: gray;">63</sup> וע' חטאת<sup style="color: gray;">64</sup> וע' חטאות הצבור<sup style="color: gray;">65</sup> וע' פר העלם דבר של צבור וע' סמיכה. הלכה כרבי יהודה ששעירי עבודה זרה אינם טעונים סמיכה<sup style="color: gray;">66</sup>.
על שעירי החטאת שהביאו בימי חזקיה על חטא עבודה זרה, וסמכו עליהם, שלסוברים שאין סומכים על שעירי עבודה זרה היתה זו הוראת-שעה*, ע"ע הוראת שעה<sup style="color: gray;">67</sup>.
<h4>ההזאות</h4>
שעירי עבודה זרה, שעבודתם לא נתפרשה בכתוב, דמם טעון הזיה על הפרוכת ועל מזבח הזהב, כדם שאר חטאות הפנימיות<sup style="color: gray;">68</sup>. במקור הדין אמרו שלמדים מפר העלם דבר של צבור<sup style="color: gray;">69</sup>, שנאמר בו: ועשה לפר כאשר עשה לפר החטאת כן יעשה לו<sup style="color: gray;">70</sup>, ומקרא שאינו צריך הוא, שהרי כל עבודותיו נתפרשו, אלא הפסוק בא לדרשה<sup style="color: gray;">71</sup>, ודרשו: החטאת, אלו שעירי עבודת כוכבים<sup style="color: gray;">72</sup>, להביאם בדין פר העלם דבר, ליטעון הזיה על הפרוכת* ועל מזבח-הזהב*<sup style="color: gray;">73</sup>, וכן לענין דיני ההזאה<sup style="color: gray;">74</sup>.
על דיני ההזאה על הפרוכת ועל מזבח הזהב, המזה, מקום ההזאות, מניין ההזאות ואופן ההזאות ע"ע ארבע מתנות וע' הזאה<sup style="color: gray;">75</sup> וע' מתן דמים וע' פר העלם דבר של צבור.
דם שעירי עבודה זרה, כל מתנותיו מעכבות, כדין דם שאר חטאות הפנימיות<sup style="color: gray;">76</sup>. על מקור הדין ע"ע הזאה<sup style="color: gray;">77</sup>.
על דם שעיר עבודה זרה שנכנס לקדש-הקדשים*, אם נפסל הקרבן, ע"ע דם חטאת<sup style="color: gray;">78</sup>; על דין פרישה מן ההיכל* בעת מתן הדם של שעירי עבודה זרה ע"ע היכל<sup style="color: gray;">79</sup>; על דין פרישה מבין-האולם-ולמזבח* בעת מתן הדם של שעירי עבודה זרה ע"ע בין האולם ולמזבח<sup style="color: gray;">80</sup>.
<h4>שפיכת שיריים</h4>
שיירי הדם של שעיר עבודת זרה, כשאר שיירי הדם של חטאות הפנימיות, שופכים אותם על יסוד מזבח החיצון<sup style="color: gray;">81</sup>. על דיני שפיכת השיירים, מקומה, ואם מעכבת, ע"ע חטאת<sup style="color: gray;">82</sup> וע' שפיכת שיריים.
<h4>הקטרת אימורים</h4>
אמורי שעירי עבודת כוכבים, שלא נתפרש בתורה מה עושים בהם, מקטירים אותם על המזבח החיצון<sup style="color: gray;">83</sup>, כדין אימורי פר העלם דבר של צבור<sup style="color: gray;">84</sup>, שנאמר בשעירי עבודה זרה: וכפר הכהן על כל עדת בני ישראל ונסלח להם כי שגגה היא והם הביאו את קרבנם אשה לה' וחטאתם לפני ה' על שגגתם<sup style="color: gray;">85</sup>, ומקרא מיותר הוא<sup style="color: gray;">86</sup>, אלא שדרשוהו לענין אמורים*<sup style="color: gray;">87</sup>, שמה שנאמר: אשה לה', היינו האמורים<sup style="color: gray;">88</sup>, ודרשו: חטאתם, אלו שעירי עבודת כוכבים, שגגתם, זה פר העלם דבר של צבור, חטאתם על שגגתם, אמרה תורה: חטאתם הרי היא לך כשגגתם, כלומר ששעירי עבודת כוכבים שוים לפר העלם דבר לענין הקטרת אימורים<sup style="color: gray;">89</sup>.
על מהות האמורים ודין הקטרתם ע"ע אמורים; על פרטי הדינים של ההקטרה ע"ע הקטרה (אמורים ומנחות) וע' פר העלם דבר של צבור.
<h4>הוצאת הבשר ושריפתו</h4>
את שאר השעיר מוציאים מחוץ לירושלים*, ושורפים אותו בבית-הדשן* שהיה שם<sup style="color: gray;">90</sup>, כדרך שעושים בשאר פרים ושעירים הנשרפים<sup style="color: gray;">91</sup>, שכך למדים ממה שנאמר בפר העלם דבר של צבור: החטאת<sup style="color: gray;">92</sup>, ודרשו: אלו שעירי עבודת כוכבים<sup style="color: gray;">93</sup>, להביאם בדין פר העלם דבר, לישרף חוץ לשלש מחנות<sup style="color: gray;">94</sup>, ועוד דרשו ממה שנאמר בפר העלם דבר: חטאת הקהל הוא<sup style="color: gray;">95</sup>, שהוא בנין-אב* לכל חטאות הקהל שישרפו<sup style="color: gray;">96</sup>.
על פרטי הדינים של ההוצאה והשריפה, ומקום השריפה, ע"ע פרים ושעירים הנשרפים; על מקום שריפתו כשארע בו פסול, ע"ע פרים ושעירים הנשרפים; על הפשט-ונתוח* של השעירים קודם שריפתם, ע"ע הפשט ונתוח<sup style="color: gray;">97</sup>; על פסול לינה, אם נוהג בבשר ובאימורים של הנשרפים ע"ע לינה<sup style="color: gray;">98</sup>; על פסול יצא אם נוהג בנשרפים ע"ע יוצא<sup style="color: gray;">99</sup>.
<h4>הכהן העובד</h4>
הכהן העובד בשעירי עבודה זרה, כתבו אחרונים שלכתחלה צריך שיהיה כהן-גדול*, ובדיעבד כשר אף בכהן-הדיוט*, בטעם הדבר כתב שלמדים לענין זה שעיר עבודה זרה מפר העלם דבר של ציבור<sup style="color: gray;">100</sup> - שכך דינו, לסוברים כן<sup style="color: gray;">101</sup> - כפי שמצינו שלמדים לענין שאר הלכותיו<sup style="color: gray;">102</sup>. על מחלוקת הראשונים בפר העלם דבר של צבור, אם עבודותיו דוקא בכהן גדול, ע"ע הזאה<sup style="color: gray;">103</sup> וע' כהן גדול<sup style="color: gray;">104</sup>, וע' פר העלם דבר של צבור.
על המשמר המקריב שעירי עבודה זרה בזמן שמצויות כמה משמרות במקדש, כגון ברגלים, ע"ע משמרות כהונה<sup style="color: gray;">105</sup>.
<h3><b>דיניהם</b></h3>
<h4>קדימת הפר לשעיר</h4>
שעיר עבודת כוכבים ופר העולה הקרב עמו<sup style="color: gray;">106</sup>, אף על פי שבכל מקום חטאת קודמת לעולה<sup style="color: gray;">107</sup>, פר העולה קודם<sup style="color: gray;">108</sup>, בטעם הדבר אמרו שתיבת חטאת שבפרשת שעירי עבודת כוכבים כתובה חסר א': ושעיר עזים אחד לחַטָּת<sup style="color: gray;">109</sup>, ללמד שאינה כשאר חטאות, אלא העולה קודמת לה<sup style="color: gray;">110</sup>, וטעם אחר אמרו, שנאמר בפר ושעיר של עבודה זרה "כמשפט", שנאמר: ועשו כל העדה פר בן בקר אחד לעלה וגו' ומנחתו ונסכו כמשפט ושעיר עזים אחד לחטת וגו'<sup style="color: gray;">111</sup>, לומר שכמשפט סדר מקראו כך סדר עבודתו, מה במקרא פר העולה כתוב לפני שעיר החטאת, כך בעשייה הפר קודם לשעיר<sup style="color: gray;">112</sup>.
על פר העלם דבר של ציבור ושעיר עבודת כוכבים, איזה מהם קודם, ע"ע פר העלם דבר של צבור.
<h4>טומאת העוסקים בהם</h4>
שעירי עבודת כוכבים, כשאר פרים-ושעירים-הנשרפים*, מטמאים את העוסקים בשריפתם, ואת הבגדים שעליהם<sup style="color: gray;">113</sup>. על הדין ומקורותיו, ותחילת זמן הטומאה וסופו, ואם מטמאים במגע, והדין כשארע בהם פסול, ע"ע טמאת מקדש וקדשיו<sup style="color: gray;">114</sup> וע' פרים ושעירים הנשרפים.
<h4>איסור אכילת בשרם</h4>
שעירי עבודת כוכבים, כשאר חטאות הפנימיות, אסור לאכול את בשרם<sup style="color: gray;">115</sup>. על מקורות האיסור ופרטיו, ע"ע פרים ושעירים הנשרפים.
<h4>מחשבת פסול</h4>
על מחשבת שלא לשמה*, או מחשבת שנוי בעלים, אם פוסלת בשעירי עבודה זרה, ע"ע הזאה (לכפרה)<sup style="color: gray;">116</sup> וע' מחשבה בקדשים; על מחשבת חוץ לזמנו או חוץ למקומו בהם ע"ע הזאה (לכפרה)<sup style="color: gray;">117</sup> וע' פגול; על מחשבת פסול בהולכת דמם או בטבילת האצבע של הזאתם ע"ע הולכה<sup style="color: gray;">118</sup>.
<h4>מזיד</h4>
שעירי עבודה זרה, אין מביאים אותם אלא על שגגה שעל ידי הוראת בית דין, ולא על עבודה זרה במזיד<sup style="color: gray;">119</sup>, ומה שמצינו שעולי הגולה בימי עזרה הקריבו שנים עשר צפירי חטאת<sup style="color: gray;">120</sup>, כלומר שהביאו שעירי עבודת כוכבים על עבודה-זרה* שעשו בימי צדקיהו<sup style="color: gray;">121</sup>, אף על פי שהיו מזידים, הוראת-שעה* היתה<sup style="color: gray;">122</sup>.
<h4>דחיית שבת וטומאה</h4>
שעירי עבודת כוכבים, אף על פי שהם מחטאות הצבור<sup style="color: gray;">123</sup>, אינם דוחים את השבת ואת הטומאה, לפי שאין להם זמן קבוע<sup style="color: gray;">124</sup>, וכל קרבן שאין זמנו קבוע, אינו דוחה את השבת ואת הטומאה<sup style="color: gray;">125</sup>, בבאור הטעם, וטעמים נוספים, ע"ע טמאה בצבור<sup style="color: gray;">126</sup>.
<h4>הדמים</h4>
שעירי עבודה זרה, נחלקו תנאים אם קונים אותם מתרומת-הלשכה*, או שגובים עליהם בתחלה<sup style="color: gray;">127</sup>. הלכה שגובים עליהם בתחלה<sup style="color: gray;">128</sup>. על פרטי המחלוקת והטעמים ע"ע חטאות הצבור<sup style="color: gray;">129</sup>.
<h4>גיל השעיר</h4>
שעיר עבודה זרה, כשאר כבשי ושעירי חטאת, אינו אלא בן שנתו, שנאמר בחטאת יחיד של עבודה זרה: והקריבה עז בת שנתה לחטאת<sup style="color: gray;">130</sup>, ונאמר שם: תורה אחת יהיה לכם לעושה בשגגה<sup style="color: gray;">131</sup>, ודרשו: לכם, לרבות שעירי עבודה זרה<sup style="color: gray;">132</sup>. על פרטי הדין והדרשה ע"ע חטאת<sup style="color: gray;">133</sup>.
<h4>מין השעיר</h4>
אף על פי שקרבן עבודה זרה של יחיד הוא שעירה נקבה<sup style="color: gray;">134</sup>, קרבן עבודה זרה של ציבור הוא שעיר זכר, כשאר חטאות הצבור, שהן זכרים<sup style="color: gray;">135</sup>.
<h2>שעת הדחק</h2>
<b>הגדרת הערך</b> - מציאות שנאמר בה שסומכים על דעת מיעוט להקל.
דינים שונים, מצינו שנאמר בהם שבשעת הדחק אפשר לסמוך על דעת יחיד שנאמרה בהם להקל<sup style="color: gray;">1</sup>, וכן אותה שנינו: ולמה מביאים דברי היחיד בין המרובים הואיל ואין הלכה אלא כדברי המרובים, שאם יראה בית דין דברי היחיד יסמוך עליו<sup style="color: gray;">2</sup>, פירשו ראשונים שהיינו בשעת הדחק<sup style="color: gray;">3</sup>. הערך שלפנינו דן בכללים שונים של ההיתרים שבשעת הדחק. במפרשים ובפוסקים דנו בציורים רבים מאד של שעת הדחק, ואין מקום לפורטם במסגרת האנציקלופדיה התלמודית, מפני שיש לדון בכל מקום ומקרה לפי מקומם ושעתם, והקביעה מתי היא שעת הדחק תלויה בהרבה גורמים לפי מצב המקום והזמן בהם דנים.
<h3>גדר שעת הדחק</h3>
בגדר שעת הדחק, מצינו כמה אופנים<sup style="color: gray;">4</sup>: א) כשכבר נעשה מעשה ואי אפשר לעשותו שוב באופן הנכון, כגון בגט* אשה שנכתב שלא כדין, והלך נותן הגט לדרכו או שהאשה נישאה לאחר על פי גט זה<sup style="color: gray;">5</sup>, או חליצה שנעשתה באופן שלא כדין, והיבם הלך או היבמה כבר נשאה<sup style="color: gray;">6</sup>. ב) לקיים מצוה או דין שלא בזמנם, כשלא הגיע הזמן ובא לעשותם משום שלא יוכל לעשותם בזמנם, כגון היוצא לדרך ובא לקרוא קריאת-שמע* של שחרית קודם זמנה<sup style="color: gray;">7</sup>, או אשה שעושה חפיפה* שקודם הטבילה רק ביום או רק בלילה משום שלא יכולה לחפוף גם ביום וגם בלילה<sup style="color: gray;">8</sup> או לפרסם על עיבור-השנה* קודם אדר, משום שהנשיא צריך לצאת לארץ רחוקה<sup style="color: gray;">9</sup>, או שרוצה לקיים מצוה אחר זמנה מחמת שאינו יכול לקיימה בזמנה, כגון שכור או חולה שבא לקרוא קריאת שמע של ערבית אחר זמנה<sup style="color: gray;">10</sup>, או כשיש חשש שיעבור זמן המצוה, כגון הירא שיעבור זמן תפילה<sup style="color: gray;">11</sup>. וכן קיום מצוה שלא במקומה הראוי, כגון לקדש הלבנה תחת גג<sup style="color: gray;">12</sup>. על מקרים נוספים של קיום מצוה או דין שלא בזמנם, עי' הערה<sup style="color: gray;">13</sup>. ג) לעשות מעשה האסור, כגון טלטול מוקצה, כשיש סכנת ממון<sup style="color: gray;">14</sup>, או צער הגוף<sup style="color: gray;">15</sup>, או חשש רחוק להסתעפות סכנה<sup style="color: gray;">16</sup>. ד) להתיר מאכל האסור באכילה, כשאין אחר, כגון מאכל האסור בנדר*, כאשר אין לו מאכל אחר<sup style="color: gray;">17</sup>, או פת-גוים* של נחתום כשאין אופה ישראל<sup style="color: gray;">18</sup>. ה) כשאין לו חפץ הנצרך לקיום דין או מצוה מסוימים, כגון שצריך ליטול ידיו לסעודה, ואין לו מים בסמוך לו או שיש לו וצריך להם לצורך אחר<sup style="color: gray;">19</sup>, או שבא לאפות מצה* ואין לו קמח השמור משעת קצירה<sup style="color: gray;">20</sup>, או שבא לכתוב מגילה* וכותבה שלא מהכתב, לפי שאין מגילה אחרת<sup style="color: gray;">21</sup>, או שאינו מוצא מין מארבע-מינים* אלא פסול<sup style="color: gray;">22</sup>, או לקרוא בספר-תורה* פסול ואין מי שיכול לתקנו<sup style="color: gray;">23</sup>, או לברך ברכת המזון על כוס שהוא פגום, כשאין לו כוס אחר<sup style="color: gray;">24</sup>, או שלש עיסה למצה* במים שלא לנו, ואין לו עיסה אחרת<sup style="color: gray;">25</sup>. על מקרים נוספים של חפצים שנצרכים לצורך קיום מצוה או דין, שבשעת הדחק הותר השימוש בחפץ אחר, עי' בהערה<sup style="color: gray;">26</sup>. ו) בשנת בצורת<sup style="color: gray;">27</sup>. ז) הפסד מרובה<sup style="color: gray;">28</sup>. ח) כשנשאלה שאלה והורה החכם להיתר, והשואל הלך לו וטורח גדול לרדוף אחריו<sup style="color: gray;">29</sup>. ט) בחשש שיתבטל דין או מועד, כגון קביעת כל החודשים וכל השנים על ידי הלל הנשיא<sup style="color: gray;">30</sup>, מחשש שאם לא כן יתבטלו כל המועדות<sup style="color: gray;">31</sup>. י) הצלה ממעשה איסור, כגון שביהודה היו כונסים את האשה בשעת אירוסין, אף על פי שחופה מן התורה היא<sup style="color: gray;">32</sup>, כדי שלא תיבעל להגמון<sup style="color: gray;">33</sup>. יא) הולכי דרכים<sup style="color: gray;">34</sup>. יב) לצורך שבת, כגון דבר מאכל הנצרך לשבת ואין אחר<sup style="color: gray;">35</sup>, או כיבוס בגדים אחר תשעה באב בערב שבת מן המנחה ולמעלה<sup style="color: gray;">36</sup>, וכן לצורך יום טוב<sup style="color: gray;">37</sup>. יג) דבר מאכל הנצרך לאורחים<sup style="color: gray;">38</sup>. יד) טרדת המחשבה, בענינים שנצרכת בהם כוונה, כגון העומד במקום שהוא טרוד ולא יכול להתפלל בכוונה תפילה ארוכה<sup style="color: gray;">39</sup>, או כשלא יוכל לומר בכוונה את כל נוסח ברכת-המזון*<sup style="color: gray;">40</sup>. טו) לצורך עני*<sup style="color: gray;">41</sup> בדבר חשוב<sup style="color: gray;">42</sup>. טז) מניעת צורך ביבום*<sup style="color: gray;">43</sup>. יז) קטטה<sup style="color: gray;">44</sup>. יח) לצורך זקן<sup style="color: gray;">45</sup>. יט) לצורך חולה<sup style="color: gray;">46</sup>. כ) מניעת עיגון<sup style="color: gray;">47</sup>. כא) פועלים בשעת עבודתם, הנוטלים שכר מבעל הבית<sup style="color: gray;">48</sup>. כב) מאכל או משקה שאדם רגיל בו ומחמת הרגלו נעשה כחייו תלויים בו<sup style="color: gray;">49</sup>. כג) אין חוששים לאיסור בדבר שאין רואים בו ריעותא ("אחזוקי-איסורא-לא-מחזקינן*"), כגון שבשעת הדחק מותר לקחת קמח מן השוק למצה ויוצא בה ידי חובת מצה<sup style="color: gray;">50</sup>. כד) גזירת המלכות<sup style="color: gray;">51</sup>. כה) בשכחה או אונס<sup style="color: gray;">52</sup>. כו) משום כבוד הבריות<sup style="color: gray;">53</sup>. כז) חשש יציאה לתרבות רעה<sup style="color: gray;">54</sup>. כח) שעת בית המדרש ומקום צר לתלמידים<sup style="color: gray;">55</sup>. כט) ביטול מצות עונה*<sup style="color: gray;">56</sup>.
<h3>הדינים</h3>
הדינים שבהם מקילים בשעת הדחק, יש מן הראשונים והאחרונים שכתבו שאף בדיני תורה מקילים<sup style="color: gray;">57</sup>, ולדעתם, בשעת הדחק לולב היבש כשר<sup style="color: gray;">58</sup>. ויש מן הראשונים והאחרונים שכתבו שהם דוקא דינים שמדרבנן<sup style="color: gray;">59</sup>, ולולב יבש, אינו כשר בשעת דחק אלא לסוברים שיבש פסול רק מדרבנן<sup style="color: gray;">60</sup>. ויש מן האחרונים שכתבו שבדינים שהם מדרבנן, אפילו באיסורים שביסודם הם מן התורה, כגון איסור איש, מקילים בשעת הדחק<sup style="color: gray;">61</sup>.
<h3>כשנפסקה הלכה במפורש</h3>
כאשר נפסקה בתלמוד הלכה במפורש כדעת רבים, אין עושים כדעת היחיד אפילו בשעת הדחק<sup style="color: gray;">62</sup>. וכתבו אחרונים, שבמקום שנחלקו ראשונים, והבאים אחריהם הסכימו כולם כדעה אחת, הרי זה נחשב כהכרעת הלכה ואין סומכים על דעת היחיד אפילו בשעת הדחק<sup style="color: gray;">63</sup>.
במקום שהשלחן ערוך והרמ"א הכריעו כדעה מסוימת, ולא נחלקו עליהם שאר פוסקים, יש מן האחרונים שכתבו שהרי זה כהכרעת הלכה ואין סומכים על היחיד בשעת הדחק<sup style="color: gray;">64</sup>. ויש מן האחרונים שכתבו שאף כשהשלחן ערוך הכריע כדעה מסוימת, אין זה כהכרעת הלכה<sup style="color: gray;">65</sup>.
<h3>כשלא נאמר בתלמוד</h3>
בדין שלא נאמר בו בתלמוד שאפשר בשעת הדחק לסמוך על דעת המקילים, יש מן האחרונים שכתוב שאין לנו להקל בשעת הדחק<sup style="color: gray;">66</sup>, ומהם שכתבו שכאשר היחיד הסובר הוא גמיר וסביר ויודע להכריע דבריו בראיות ברורות, או כשכבר נהגו כדעת היחיד, מקילים אף כשלא נאמר כן בתלמוד<sup style="color: gray;">67</sup>. ויש מן האחרונים שכתבו בדעת ראשונים, שאף כשלא נאמר בתלמוד שאפשר לסמוך על היחיד בשעת הדחק, יכולים הפוסקים לומר כן<sup style="color: gray;">68</sup>.
<h3>במחלוקת ירושלמי והתוספתא</h3>
כשיש מחלוקת בין הירושלמי לתוספתא, והתוספתא מקילה, שהכלל הוא שהירושלמי עיקר<sup style="color: gray;">69</sup>, יש מן הראשונים שכתבו שבשעת הדחק מקילים כתוספתא<sup style="color: gray;">70</sup>. ויש מן הראשונים שנראה מדבריהם שאף בשעת הדחק אין להקל כתוספתא<sup style="color: gray;">71</sup>.
<h3>כשמעיקר הדין הלכה כיחיד</h3>
במקום שמעיקר הדין היה נראה כדברי היחיד אלא שנהגו להחמיר כרבים, יש מן האחרונים שכתבו שאף בדאורייתא בשעת הדחק מקילים כיחיד<sup style="color: gray;">72</sup>.
<h3>לסמוך על קטן מול גדול</h3>
כאשר נחלק קטן עם מי שגדול ממנו בחכמה ובמנין, יש מן הראשונים והאחרונים שכתבו שבשעת הדחק והפסד מרובה סומכים על הקטן<sup style="color: gray;">73</sup>. ויש מן האחרונים שכתבו שאין סומכים על הקטן נגד מי שגדול ממנו אף לא בשעת הדחק והפסד מרובה<sup style="color: gray;">74</sup>.
<h3>כאשר עיקר המחלוקת היא בשעת הדחק</h3>
כאשר עיקר המחלוקת היא בשעת הדחק, כתבו אחרונים שאין להקל כדעת היחיד בשעת הדחק<sup style="color: gray;">75</sup>. ויש מן האחרונים שכתבו שאף כשנחלקו בשעת הדחק, מקילים כדעת היחיד<sup style="color: gray;">76</sup>.
<h3>שעת הדחק כדיעבד</h3>
שעת הדחק, כתבו אחרונים שחשובה כדיעבד, וכל מה שמותר בדיעבד מותר בשעת הדחק לכתחילה<sup style="color: gray;">77</sup>.
<h3>צירוף של שתי קולות</h3>
צירוף של שתי קולות בשעת הדחק, כגון הרחקת חפיפה מהטבילה שמותרת בשעת הדחק<sup style="color: gray;">78</sup>, וטבילת נדה* ביום השמיני, שמותרת בשעת הדחק<sup style="color: gray;">79</sup>, וארעו שני הדברים יחד, יש מן הראשונים והאחרונים שכתבו שאין מצרפים שתי קולות להקל<sup style="color: gray;">80</sup>. ויש מן האחרונים שכתבו שמצרפים שתי קולות<sup style="color: gray;">81</sup>.
<h3>ביטול גזרת בי"ד קדום</h3>
בביטול גזרת בית דין קדום, שלא לשם סייג לדברי תורה, בשעת הדחק, כגון גזירת אכילת קטניות בפסח, שכל קהלות האשכנזים נהגו בה איסור מימים קדמונים<sup style="color: gray;">82</sup>, ואירעה שעת הדחק של רעבון וכדומה, נחלקו: יש אומרים שיש רשות לחכמי הדור להתיר בתורת הוראת שעה, אף על פי שאיננו כיום גדולים בחכמה ובמנין מחכמים הראשונים שאסרו<sup style="color: gray;">83</sup>, ויש אומרים שאפילו לצורך שעה אין כח בידינו להתיר מה שתיקנו ראשונים, אלא שמטעמים אחרים יש להתיר הקטניות בשעת הדחק<sup style="color: gray;">84</sup>.
על דין אין עניות במקום עשירות, שאין עושים במקדש דבר בצמצום אלא מתוך עושר ושררה, שלא נאמר בשעת הדחק, ולכן כלי שרת שניקב ואין כלי אחר מותר לכתחילה לתקנו על ידי סתימת הנקב, ע"ע אין עניות במקום עשירות<sup style="color: gray;">85</sup>.
על שימוש בחפץ בשעת הדחק לקבלה בתוכו, שהדין הוא שבטלה דעתו אצל כל אדם ואינו חשוב כלי קיבול מחמת שימוש זה, ע"ע כלים<sup style="color: gray;">86</sup>.
<h2>שפיכות דמים</h2>
הגדרת הערך - הריגתו של אדם על ידי אדם אחר.
<h3>פתיחה</h3>
הערך עוסק באיסור שפיכות-דמים. על דין אישים שונים כגון קטן*, אשה*, עובר*, גוי*, עבד*, טרפה* וגוסס*, שרצחו או שנרצחו, עי' ערכיהם וע' רוצח; על מעשה ההריגה ואופנים שונים של גרימת מות על ידי שימוש בכוחות טבע או בבעלי חיים ע"ע גרמא וע' כחו וע' רוצח; על שליחות בשפיכות דמים ע"ע אין שליח לדבר עבירה וע' רוצח וע' שליחות; על דין כמה אנשים שהרגו יחד ע"ע רוצח; על אומד* האמצעי המכה, אם הוא ראוי להמית, ע"ע אומד וע' רוצח; על דינים שונים בכוונה של הרוצח, ע"ע רוצח.
<h3>איסורה ועונשה</h3>
<h4>האיסור</h4>
אסור להרוג אדם מישראל, וההורג עובר בלא תעשה, שנאמר: לא תרצח<sup style="color: gray;">1</sup>. האיסור נמנה במנין המצוות<sup style="color: gray;">2</sup>.
איסור שפיכות דמים הוא מן הדברים שאלמלא נכתבו, דין הוא שיכתבו<sup style="color: gray;">3</sup>, כלומר שהוא מן הדברים המיושרים, שהדין נותן לעשותם<sup style="color: gray;">4</sup>.
<h4>הלאוים והעשים</h4>
שפיכות דמים, יש בה כמה מצוות לא תעשה, הנמנות במנין המצוות: א) שלא לרצוח<sup style="color: gray;">5</sup>. ב) שלא לקחת כופר לנפש רוצח, אלא יומת<sup style="color: gray;">6</sup>. ג) שלא יומת הרוצח קודם עמידה בדין<sup style="color: gray;">7</sup>.
וברודף* אחר חברו להרגו יש מצוות נוספות: א) להציל הנרדף אפילו בנפשו של רודף<sup style="color: gray;">8</sup>. ב) שלא לחוס על הרודף<sup style="color: gray;">9</sup>.
וברוצח בשגגה יש מצוות נוספות: א) להגלותו<sup style="color: gray;">10</sup>. ב) שלא ליקח כופר למחויב גלות<sup style="color: gray;">11</sup>. ג) להפריש ערי מקלט לרוצחים בשוגג, ולכוין להם הדרך<sup style="color: gray;">12</sup>.
ובהרוג שנמצא ולא ידוע מי הרגו יש מצוות נוספות. א) לערוף עגלה-ערופה*<sup style="color: gray;">13</sup>. ב) שלא יעבד באותה קרקע ולא יזרע<sup style="color: gray;">14</sup>.
<h4>בארץ ישראל</h4>
על איסור מיוחד על רציחה בארץ-ישראל* ע"ע ארץ ישראל<sup style="color: gray;">15</sup>.
<h4>העונש</h4>
ההורג אדם מישראל במזיד, חייב מיתה<sup style="color: gray;">16</sup>, ודבר זה מפורש בתורה פעמים רבות<sup style="color: gray;">17</sup>, שנאמר: ואיש כי יכה כל נפש אדם מות יומת<sup style="color: gray;">18</sup>, ונאמר: מכה איש ומת מות יומת<sup style="color: gray;">19</sup>, ונאמר: כל מכה נפש לפי עדים ירצח את הרוצח<sup style="color: gray;">20</sup>, ועוד כתובים רבים<sup style="color: gray;">21</sup>.
הרוצח, מיתתו בסיף<sup style="color: gray;">22</sup>, שנאמר בהורג עבד: נקם ינקם<sup style="color: gray;">23</sup>, ונקימה היא בסיף, שנאמר: והבאתי עליכם חרב נוקמת נקם ברית<sup style="color: gray;">24</sup>, ולמדים מההורג עבד להורג בן חורין<sup style="color: gray;">25</sup>, ויש תנאים שסוברים שלמדים שרוצח מיתתו בסיף מהכתוב: ואתה תבער הדם הנקי מקרבך<sup style="color: gray;">26</sup>, הוקשו כל שופכי דמים לעגלה ערופה, מה עגלה ערופה ממיתים אותה בסייף ומן הצואר<sup style="color: gray;">27</sup>, אף שופכי דמים בסייף ומן הצואר<sup style="color: gray;">28</sup>.
על מקורות נוספים ופרטים נוספים בדין הריגת רוצח בסיף ע"ע הרג<sup style="color: gray;">29</sup> וע' רוצח.
על הרוצחים בגרמא* או על ידי שליח, שפטורים ממיתת-בית-דין*, שפעמים שהמלך* או בית-דין* ממיתים אותם או עונשים אותם בעונשים חמורים מפני תיקון העולם, ע"ע בית דין<sup style="color: gray;">30</sup> וע' מלך וע' רוצח.
שפיכות דמים הוא אחד מן הדברים שנגעים* באים עליהם, שכן למדים ממה שמצינו ביואב, אחר ששפך דם, שדוד קללו: אל יכרת מבית יואב זב ומצורע<sup style="color: gray;">31</sup>.
<h4>גלות</h4>
על הרוצח בשוגג, שבאופנים מסוימים הוא חייב גלות* לעיר-מקלט*, ע"ע גלות וע' רוצח.
<h4>כפרה</h4>
הכתונת* שבבגדי-כהונה* מכפרת על שפיכות דמים<sup style="color: gray;">32</sup>. על פרטי הדין ע"ע כתונת<sup style="color: gray;">33</sup>.
<h4>יהרג ואל יעבור</h4>
שפיכות דמים היא משלשת העברות החמורות, שעליהן יהרג-ואל-יעבור*, שאם גוי אמר לישראל הרוג את פלוני ישראל, ואם לאו אהרוג אותך, יהרג ואל יהרוג, וסברא היא, שמה ראית לומר שדמך אדום יותר, שמא דם חברך אדום יותר<sup style="color: gray;">34</sup>. על ביאור הסברא, ופרטי הדינים, ועל האיסור להתרפא על ידי שפיכות דמים ע"ע יהרג ואל יעבור.
<h4>אביזרייהו</h4>
על אביזרייהו* של שפיכות דמים, אם דינם כשפיכות דמים לענין דין יהרג ואל יעבור, ע"ע אביזרייהו וע"ע יהרג ואל יעבור<sup style="color: gray;">35</sup>.
<h4>הלבנת פנים</h4>
על איסור הלבנת-פנים*, שהוא כשפיכות דמים<sup style="color: gray;">36</sup>, ואם הלבנת פנים נחשבת אביזרייהו של שפיכות-דמים, ואם צריך למסור עליה את הנפש, ע"ע הלבנת פנים<sup style="color: gray;">37</sup>, וע"ע יהרג ואל יעבור<sup style="color: gray;">38</sup>.
<h4>בני נח</h4>
שפיכות דמים היא מהמצוות שאף בן-נח* חייב בהן<sup style="color: gray;">39</sup>, על פרטי הדין ע"ע בן נח<sup style="color: gray;">40</sup>.
<h4>הריגה ביד גואל הדם</h4>
על מצות הריגת הרוצח על ידי גואל-הדם*, וגדרו ודיניו של גואל הדם, ע"ע גואל הדם.
<h4>איסור לקיחת כופר</h4>
אסור לבית דין לקחת כופר מן הרוצח, כדי לפטרו ממיתה, שנאמר: ולא תקחו כופר לנפש רוצח<sup style="color: gray;">41</sup>, אלא אפילו נתן כל ממון שבעולם, ואפילו רצה גואל-הדם לפטרו, הורגים אותו, שאין נפשו של זה הנהרג קנינו של גואל הדם, אלא קנין הקדוש ברוך הוא<sup style="color: gray;">42</sup>.
איסור לקיחת כופר נמנה במנין המצוות<sup style="color: gray;">43</sup>.
<h4>חומרה</h4>
אין לך דבר שהקפידה תורה עליו כשפיכות דמים, שנאמר: ולא תחניפו את הארץ, כי הדם הוא יחניף את הארץ<sup style="color: gray;">44</sup>. ולפיכך נברא אדם יחידי, ללמדך שכל המאבד נפש אחד מישראל מעלה עליו הכתוב כאילו איבד עולם מלא, וכל המקיים נפש אחת מישראל מעלה עליו הכתוב כאילו קיים עולם מלא<sup style="color: gray;">45</sup>, ומטעם זה הלאוים והעשים שבהצלת-נפשות* וברודף*, אף על פי שאין לוקים עליהם לפי שאין בהם מעשה<sup style="color: gray;">46</sup>, הם חמורים יותר מלאוים אחרים<sup style="color: gray;">47</sup>.
אף על פי שיש עבירות החמורות משפיכות דמים, אין בהן השחתת יישובו של עולם כשפיכות דמים<sup style="color: gray;">48</sup>, ומטעם זה מחמירים ברוצח יותר משאר העבירות החמורות, שכשאי אפשר להרגו בבית דין, גורמים לו שימות מעצמו<sup style="color: gray;">49</sup>.
מי שיש בידו עוון שפיכות דמים הוא רשע גמור, ואין כל המצוות שעשה כל ימיו שקולים כנגד עוון זה, ולא יצילו אותו מן הדין<sup style="color: gray;">50</sup>.
שפיכות דמים היא מן הדברים שנפרעים עליהם מן האדם בעולם הזה, והקרן קיימת לעולם הבא<sup style="color: gray;">51</sup>. ובעוון שפיכות דמים בית המקדש חרב והשכינה מסתלקת מישראל<sup style="color: gray;">52</sup>, וכן הגשמים נעצרים<sup style="color: gray;">53</sup>.
<h4>המתת הרוצח קודם גמר דין</h4>
אסור להמית את הרוצח עד שיעמוד לדין, שנאמר: ולא ימות הרֹצח עד עמדו לפני העדה למשפט<sup style="color: gray;">54</sup>. האיסור נמנה במנין המצוות<sup style="color: gray;">55</sup>. על פרטי הדין, והדין בשאר חיבי מיתות, ע"ע חיבי-מיתות-בית-דין<sup style="color: gray;">56</sup> וע' רוצח.
<h3>דיניה</h3>
<h4>רודף</h4>
על הרודף אחר חברו להרגו, שיש מצוה וחיוב להציל את הנרדף באבריו או בנפשו של הרודף, והמצוה שלא לחוס על הרודף, וכל פרטי דיני רודף, ע"ע רודף.
<h4>מצות הצלה</h4>
על הרואה את חבירו שהוא טובע בנהר, או חיה גוררתו, או לסטים באין עליו, שהוא חייב להצילו, שנאמר: לא תעמד על דם רעך<sup style="color: gray;">57</sup>, ע"ע הצלת נפשות.
<h4>מאבד עצמו לדעת</h4>
על המאבד-עצמו-לדעת* אם הוא בכלל איסור רציחה, ועל חיובו בידי שמים, ע"ע מאבד עצמו לדעת.
<h4>רוצח שלא ניתן להרגו</h4>
מי שיודעים שהוא רוצח, אלא שבית-דין* אינם יכולים להרגו - כגון שהיתה עליו עדות-מיוחדת*, או שהרג שלא בהתראה*, או שהעדים הוכחשו בבדיקות ולא בחקירות<sup style="color: gray;">58</sup> – מכניסים אותו לכיפה, ומאכילים אותו לחם צר ומים לחץ, עד שיוקטנו בני מעיו, וחוזרים ומאכילים אותו שעורים, שמתנפחים בתוך מעיו, עד שכריסו מתבקעת והוא מת<sup style="color: gray;">59</sup>. ואין עושים כן בשאר חייבי מיתות, אלא בשפיכות דמים, לפי שיש בה השחתת ישובו של עולם<sup style="color: gray;">60</sup>.
על פרטי דין הכנסה לכיפה ע"ע כפה<sup style="color: gray;">61</sup>.
<h4>נשיאת כפים בכהן שהרג</h4>
על כהן שהרג את הנפש, שאינו נושא את כפיו ע"ע אין-קטיגור-נעשה-סניגור<sup style="color: gray;">62</sup> וע' נשיאת כפים.
<h4>עגלה ערופה</h4>
על הדין כשנמצא הרוג בשדה ולא נודע מי הכהו, שמביאים עגלה ועורפים אותה בנחל, ע"ע עגלה ערופה.
<h4>חשד בגוי</h4>
על גוי*, שהוא חשוד על שפיכות דמים, ומטעם זה אסור להתיחד עמו, וצריך להזהר ממנו בכמה דברים, ע"ע גוי<sup style="color: gray;">63</sup>.
<h2>שקיעת החמה</h2>
<b>הגדרת הערך</b> - סוף היום שהשמש נעלמת מהאופק.
<h3><b>מהותה וזמנה</b></h3>
בסוף היום החמה שוקעת בצד מערב. ערך זה דן במהות השקיעה ובזמנה, וכן אם זמן השקיעה חשוב יום* או בין-השמשות* או לילה*<sup style="color: gray;">1</sup>. על "השקיעה האמצעית" שמחשבים בה שעת המולד*, ע"ע מולד<sup style="color: gray;">2</sup>.
<h4>שקיעת החמה מהאופק</h4>
בסוף היום עיגול השמש שוקע תחת האופק ונעלם מן העין, ונחלקו גאונים וראשונים ואחרונים בגדרו של זמן זה: א) יש סוברים שמתחיל בה או סמוך לה מעט זמן בין השמשות<sup style="color: gray;">3</sup>. ב) ויש סוברים שהוא יום גמור, וזמן בין השמשות ("שקיעה שניה") מתחיל אחר השקיעה (הראשונה) בשיעור הילוך של שלשה מילים ורביע<sup style="color: gray;">4</sup>. ג) ויש סוברים שהוא לילה, שבין השמשות קודם לשקיעה<sup style="color: gray;">5</sup>.
<h4>מהות השקיעה מהאופק</h4>
במהות שקיעת החמה מהאופק, כתבו ראשונים ואחרונים שהוא שתשקע כל עגול השמש ותתכסה מן העין<sup style="color: gray;">6</sup>. ויש שכתבו שהוא כשלא תיראה החמה אפילו על ראשי הדקלים<sup style="color: gray;">7</sup>. ויש שכתבו שהוא כשמסתלק האור מראשי ההרים הגבוהים שבארץ ישראל, והוא כמו ארבעה דקות אחר סילוק וביאת האור מראשי האילנות והגגות הגבוהים בעיר, שהיא השקיעה הנראית<sup style="color: gray;">8</sup>.
<h4>מקום המכוסה בהרים</h4>
מקום שמסביבו הרים המסתירים ליושבים בו את ראיית החמה בסוף היום, ולפיכך השקיעה בו מוקדמת יותר, אין הולכים בו אחר השקיעה הנראית בה אלא אחר השקיעה הנראית לולא ההרים<sup style="color: gray;">9</sup>, שהרי ההרים כחומה המסתירה את החמה<sup style="color: gray;">10</sup>. ויש מסתפקים בדבר<sup style="color: gray;">11</sup>.
<h4>בגובה ההר</h4>
בגובה ההר כתבו אחרונים שמשערים השקיעה כפי הראייה בגובה ההר<sup style="color: gray;">12</sup>. ויש מצדדים שמשערים כפי הנראה ללא גובה ההר<sup style="color: gray;">13</sup>.
<h4>בגובה שבידי אדם</h4>
גובה שנעשה על ידי אדם כגון מגדל, משערים בו השקיעה כפי המקום שלמטה<sup style="color: gray;">14</sup>, שאין מסתבר שבכניסת השבת למעלה יהיה חול כשלמטה כבר שבת<sup style="color: gray;">15</sup>.
מדידת שעות זמניות של היום<sup style="color: gray;">16</sup>, יש סוברים שמחלקים את היום מהנץ החמה עד שקיעת החמה, ועל כך ע"ע יום<sup style="color: gray;">17</sup>, וע' שעה.
<h4>זמנה</h4>
שקיעת החמה, אמר ר' יהודה שזמנה כדי הילוך ארבעה מילים<sup style="color: gray;">18</sup>, קודם צאת הכוכבים<sup style="color: gray;">19</sup>. ונחלקו בביאורה: א) יש סוברים שהכוונה לשקיעה ראשונה, שלדעתם שתי שקיעות הם<sup style="color: gray;">20</sup>, ושקיעה ראשונה קודמת לשקיעה שנייה כדי הילוך שלשה מילים ורביע<sup style="color: gray;">21</sup>, ושקיעה הראשונה היא בזמן שהחמה נעלמת מהאופק<sup style="color: gray;">22</sup>. ויש סוברים שהשקיעה השניה היא בזמן שהחמה נעלמת מהאופק<sup style="color: gray;">23</sup>, ושקיעה ראשונה היא כשמתחילה לשקוע<sup style="color: gray;">24</sup>. ב) ויש סוברים ששקיעה אחת היא, והיא בזמן שקיעת החמה מהאופק<sup style="color: gray;">25</sup>, מהם שכתבו שזמנה כדי הילוך שלשה רבעי מיל קודם צאת הכוכבים, ושיטת ר' יהודה שאמר שהוא כדי הילוך ד' מילים, הוא כסוברים שחמה מהלכת בלילה מעל הרקיע ממערב למזרח<sup style="color: gray;">26</sup>, ואין הלכה כן<sup style="color: gray;">27</sup>. או שכוונת ר' יהודה לזמן צאת כל הכוכבים, שאין נראים כל הכוכבים אלא משנעלם האור לגמרי<sup style="color: gray;">28</sup>. ומהם שכתבו שזמן צאת הכוכבים הוא אחר הילוך ד' מילים משקיעת החמה מהאופק, ולדעתם אותו שאמרו שהלילה הוא בשיעור ג' רבעי מיל אחר השקיעה<sup style="color: gray;">29</sup>, לפי שלדעתם הלילה אינו תלוי בצאת הכוכבים<sup style="color: gray;">30</sup>.
<h4>מהותה של "משתשקע החמה"</h4>
"משתשקע החמה" אמר ר' יהודה ורבה אמר ר' יהודה בדעתו, שמתחיל בה זמן בין-השמשות*<sup style="color: gray;">31</sup>, וכן יש מן הראשונים סוברים בדעת ר' נחמיה<sup style="color: gray;">32</sup>. וכן שנינו בזמן הדלקת נר חנוכה*, שהיא "משתשקע החמה"<sup style="color: gray;">33</sup>. במהותה ובזמנה של "משתשקע החמה" נחלקו גאונים ראשונים ואחרונים: א) יש סוברים שהיינו מעט קודם שקיעת החמה, שמשתשקע היא לשון הקדמה לשקיעה, והיא כשהחמה נוטה מעט ומכירים העולם שרוצה להכנס בעובי הרקיע<sup style="color: gray;">34</sup>. וזמנה כדי הילוך שלשת רבעי מיל<sup style="color: gray;">35</sup>, או חצי מיל<sup style="color: gray;">36</sup>, קודם שקיעת החמה<sup style="color: gray;">37</sup>. ב) ויש סוברים "שמשתשקע" היינו אחר השקיעה<sup style="color: gray;">38</sup>, שמשתשקע היינו שכבר שקעה קודם<sup style="color: gray;">39</sup>, והוא שאמרו בירושלמי: סוף גלגל חמה לשקוע ותחילת גלגל לבנה לעלות זהו בין השמשות<sup style="color: gray;">40</sup>, והיינו שבסוף השקיעה מתחיל בין השמשות<sup style="color: gray;">41</sup>, שבשקיעה נכנסת החמה ומהלכת עובי הרקיע כדי הילוך ד' מילין עד שמגעת לכיפת הרקיע<sup style="color: gray;">42</sup> - שבלילה מהלכת למעלה מכיפת הרקיע, לסוברים כן<sup style="color: gray;">43</sup> - וסמוך לסוף הילוכה בעובי הרקיע הוא זמן "משתשקע החמה" שמתחיל בו בין השמשות<sup style="color: gray;">44</sup>. ויש מפרשים לסוברים שהחמה מהלכת בלילה מתחת לארץ<sup style="color: gray;">45</sup>, שאחר השקיעה עדיין אורה בעולם עד ששוקעת לגמרי והולכת מתחת הארץ, ומשמתחלת ליכנס תחת הארץ הוא זמן בין השמשות<sup style="color: gray;">46</sup>. וזמנה של בין השמשות אחר השקיעה הוא בכדי הילוך של שלשה מילים ורבע<sup style="color: gray;">47</sup>, ויש סוברים שלשה מיל וחצי<sup style="color: gray;">48</sup>. וכן זמן הדלקת נר חנוכה יש מן הראשונים סוברים שהוא בזמן בין השמשות<sup style="color: gray;">49</sup>. ויש חולקים וסוברים שדוקא בבין השמשות שאמרו "משתשקע החמה כל זמן שפני מזרח מאדימין"<sup style="color: gray;">50</sup>, זמנה קודם צאת הכוכבים, אבל "משתשקע החמה" שאמרו בהדלקת נר חנוכה, היינו בצאת הכוכבים<sup style="color: gray;">51</sup>. ג) ויש סוברים "שמשתשקע" היינו שקיעת החמה, שהיא כשהחמה שוקעת ונעלמת מהארץ לגמרי<sup style="color: gray;">52</sup>. על ש"משתשקע החמה" שאמרו לענין זמן אכילת-קדשים*, ולענין לינה* בדם, עי' להלן<sup style="color: gray;">53</sup>.
<h3><b>דינים המשתנים בשקיעה</b></h3>
<h4>מצוות שזמנם ביום</h4>
מצוות שזמנם ביום, אף על פי שמעיקר הדין זמנם עד צאת הכוכבים<sup style="color: gray;">54</sup>, יש מן האחרונים שכתבו שמכל מקום לכתחילה אין לעשותם אלא עד השקיעה הראשונה<sup style="color: gray;">55</sup>, אף לסוברים שהוא עדיין יום גמור<sup style="color: gray;">56</sup>, כשם שאמרו שאין לעשותם לכתחילה מעלות השחר אלא מהנץ-החמה*<sup style="color: gray;">57</sup>, שהזמן הראוי הוא "ביום של החמה", שאין הכל בקיאים בזמן צאת הכוכבים ועלות השחר<sup style="color: gray;">58</sup>. ויש חולקים וסוברים שאף לכתחילה כשרים עד זמן בין השמשות, ולא אסרו משקיעה ראשונה כדרך שאסרו קודם הנץ, שאחרי השקיעה אף אם מסופק שמא לילה הוא, מעמידים את הזמן על חזקתו שעדיין יום הוא, מה שאין כן בתחילת היום, שמעמידים אותו על חזקתו שעדיין לילה הוא לפיכך החמירו בו<sup style="color: gray;">59</sup>.
<h4>תוספת שבת</h4>
זמן תוספת שבת ויום הכיפורים<sup style="color: gray;">60</sup>, יש מן הראשונים שכתבו שזמנו משקיעת החמה<sup style="color: gray;">61</sup>, ועל כך ע"ע תוספת שבת ויום טוב.
<h4>קדשים הנאכלים לשני ימים ולילה</h4>
קדשים הנאכלים לשני ימים ולילה<sup style="color: gray;">62</sup>, סוף זמן אכילתם משתשקע החמה של יום השני<sup style="color: gray;">63</sup>. וכתבו ראשונים שהיינו צאת הכוכבים<sup style="color: gray;">64</sup>, שהוא תחילת הלילה<sup style="color: gray;">65</sup>, שכל זמן שהוא יום כשר לאכילה, ולפיכך נקט "משתשקע" ולא "משקיעת"<sup style="color: gray;">66</sup>.
<h4>לינת דם</h4>
דם קדשים שאינו נזרק אלא ביום<sup style="color: gray;">67</sup>, נפסל בלינה* בשקיעת החמה<sup style="color: gray;">68</sup>, שנאמר ביום הקריבו את זבחו יאכל<sup style="color: gray;">69</sup>, ביום שאתה זובח אתה מקריב ביום שאי אתה זובח אי אתה מקריב<sup style="color: gray;">70</sup>. ונחלקו ראשונים ואחרונים: יש סוברים שנפסלת בשקיעה שניה<sup style="color: gray;">71</sup>. ויש סוברים שנפסלת בשקיעה ראשונה<sup style="color: gray;">72</sup>, ואף על פי שעדיין חשוב יום, לסוברים כן<sup style="color: gray;">73</sup>, שכך למדים מהכתוב "ביום הקריבו", שהרי כבר למדנו מכתוב אחר: ביום צותו<sup style="color: gray;">74</sup>, שאין זורקים דם בלילה<sup style="color: gray;">75</sup>, אלא שבא הכתוב לומר שהדם נפסל בשקיעה ראשונה<sup style="color: gray;">76</sup>. ויש סוברים שנפסלת בצאת הכוכבים<sup style="color: gray;">77</sup>. על קומץ של מנחות שיש סוברים שנפסל בשקיעת החמה, ע"ע לינה<sup style="color: gray;">78</sup>, על לבונה הבאה עם המנחה שיש שכתבו שנפסלת בשקיעת החמה, ע"ע הנ"ל<sup style="color: gray;">79</sup>. על מי הכיור* שיש שנפסלים בלינה בשקיעת החמה, ע"ע הנ"ל<sup style="color: gray;">80</sup>.
על זמן קביעת עונת הוסת*<sup style="color: gray;">81</sup>, אם עונת הלילה היא מזמן שקיעת החמה, ע"ע וסת<sup style="color: gray;">82</sup>. על זבה* שאסורה לטבול בשביעי לספירתה לסוברים כן<sup style="color: gray;">83</sup>, אם מותרת לטבול משקיעת החמה, ע"ע טבילה<sup style="color: gray;">84</sup>. על סוף זמן תפילת מנחה*, ע"ע מנחה. על סוף זמן תפילת מוסף*, ע"ע מוסף<sup style="color: gray;">85</sup>. על תחילת זמן תפילת ערבית*, ע"ע ערבית. על זמן זכירת-יציאת-מצרים* של לילה<sup style="color: gray;">86</sup>, שיש סוברים שהוא מזמן שקיעת החמה, ע"ע זכירת יציאת מצרים<sup style="color: gray;">87</sup>. על תפילת נעילה*, שיש סוברים שזמנה בשקיעת החמה, ע"ע יום הכיפורים<sup style="color: gray;">88</sup>, וע' נעילה. על הנחת-תפילין* שיש סוברים שזמנה עד שקיעת החמה, ע"ע הנחת תפילין<sup style="color: gray;">89</sup>. על סוף זמן בין-הערבים*, ע"ע בין הערבים<sup style="color: gray;">90</sup>. על שיש נוהגים שלא לעשות מלאכה בין פסח לעצרת משקיעת החמה ועד שחרית, ע"ע בין פסח לעצרת<sup style="color: gray;">91</sup>. על משהה שכר שכיר בשקיעת החמה, שעובר בלא תעשה: ולא תבוא עליו השמש<sup style="color: gray;">92</sup>, ע"ע בל תלין<sup style="color: gray;">93</sup>. על הלנת-המת* שיש סוברים שעוברים בלא תעשה: לא תלין נבלתו על העץ<sup style="color: gray;">94</sup>, כשמלין המת בשעת שקיעת החמה, ע"ע הלנת המת<sup style="color: gray;">95</sup>. על החודש* שמתחילים למנותו משקיעת החמה ולא משעת המולד*, ע"ע חודש<sup style="color: gray;">96</sup>. על זמן הדלקת נר חנוכה, עי' לעיל: מהותו<sup style="color: gray;">97</sup>, וע' חנוכה: זמנה. על סוף היום לענין תענית, ע"ע תענית.
<h2>שקל;סלע</h2>
<b>הגדרת הערך</b> - מטבע אשר משמש בדיני התורה וכן בדברי חכמים בנוגע לתשלומים וחיובים שונים.
<h4>פתיחה</h4>
ערך זה עוסק במהותו וטיבו של מטבע זה, הנקרא בתורה "שקל" ובדברי חכמים "סלע", בנוגע להיותו שיעור לתשלום חובות שונים וקיום מצוות מסוימות. על מהות השקל כיחידת משקל בדיני התורה, ע"ע מדות ומשקלות (א): משקלות ובנספח שם. על המדידה בשקל כמדת שטח, ע"ע הנ"ל. על המטבע הנקרא בדברי חכמים "שקל", שערכו היה חצי שקל ושמש למצוות מחצית השקל, ע"ע מטבעות וע' שקלים.
<h3><b>הסלע - שקל במקרא</b></h3>
<h4>עניינו במקרא</h4>
השקל נזכר במקרא כשיעור ששימש למסחר ותשלום כבר בתקופת האבות, כגון בתשלום קניית מערת המכפלה מעפרון על ידי אברהם אבינו<sup style="color: gray;">1</sup>, ועד תקופת הנביאים<sup style="color: gray;">2</sup>. כמו כן נזכר השקל במקרא בדינים רבים כשיעור התשלום בדינים שונים, בין בתשלומי ממון, כגון שלושים-של-עבד*<sup style="color: gray;">3</sup>, ובין במצוות וחובות, כגון ערכין<sup style="color: gray;">4</sup>* ופדיון הבן*<sup style="color: gray;">5</sup>. ויש ראשונים שכתבו שמשה רבינו היה מלך וקבע לישראל את מטבע השקל<sup style="color: gray;">6</sup>. השקל נזכר במקרא גם בחלקיו, כגון חצי, שליש, ורבע השקל<sup style="color: gray;">7</sup>. פעמים משמש השקל במקרא במשמעות יחידת משקל<sup style="color: gray;">8</sup>, על יחידת המשקל הנקראת שקל, ע"ע מדות ומשקלות (א): משקלות ובנספח שם.
<h4>השם: שקל</h4>
השם שקל נגזר מתיבת משקל<sup style="color: gray;">9</sup>, ויש ראשונים שכתבו שהוא על שם שמטבע השקל הוא שלם במשקלו, שאין בו פחת ולא כסף סיגים<sup style="color: gray;">10</sup>.
<h4>השם: שקל הקודש</h4>
השקל נקרא לפעמים במקרא "שקל הקודש"<sup style="color: gray;">11</sup>, וכתבו ראשונים שמשום שמשקלי הערכין ופדיון הבן במטבע ההוא, וכן כל כסף קצוב האמור בתורה, וכן שקלי המשכן היו במטבע זה, על כן קראו הכתוב שקל הקדש<sup style="color: gray;">12</sup>, שהמצוות הן עיקר הקדושה ויש במיעוטן צורך למטבע זה<sup style="color: gray;">13</sup>.
<h4>כסף במקרא</h4>
כל מקום שנאמר בתורה "כסף" לגבי מניין כסף קצוב, כגון כסף האמור בתורה באונס ובמפתה ובמוציא שם רע, הכוונה לשקל של תורה<sup style="color: gray;">14</sup>. אבל כסף האמור בתורה בלא קצבה ומניין, כגון מה שנאמר" כי יתן איש אל רעהו כסף או כלים לשמר<sup style="color: gray;">15</sup>, אין הכוונה לשקלים<sup style="color: gray;">16</sup>.
<h4>השקל - כסף במשמעותיו השונות</h4>
כלל אמר רבי חנינא, כל מקום שנאמר "כסף" סתם - ובירושלמי אמרו כן על מקום שנאמר שקלים<sup style="color: gray;">17</sup> - כשהוא אמור בתורה<sup style="color: gray;">18</sup>, הכוונה לסלע<sup style="color: gray;">19</sup>, וכשהוא אמור בנביאים<sup style="color: gray;">20</sup>, הכוונה לליטרים<sup style="color: gray;">21</sup>, ובכתובים<sup style="color: gray;">22</sup> הכוונה לקנטרים<sup style="color: gray;">23</sup>, חוץ מהכסף המוזכר בפרשת אברהם ועפרון שאף בו הכוונה לקנטרים, שנאמר: ארבע מאות שקל כסף עובר לסוחר<sup style="color: gray;">24</sup>, כלומר תשלום המקובל בכל מקום בתורת שקלים<sup style="color: gray;">25</sup>, והרי יש מקום שקוראים לקנטרים שקלים<sup style="color: gray;">26</sup>, הלכך הוצרך לשלם לו בשיעור שמתקבל כשקלים אף במקום ההוא<sup style="color: gray;">27</sup>. בירושלמי אמרו שלדעת ר' יוחנן הכסף האמור בנביאים אינו ליטרים אלא שווה פרוטה<sup style="color: gray;">28</sup>.
<h4>השם: סלע</h4>
מטבע הנקרא סלע, הנזכר בדברי חכמים במקומות רבים, הוא שווה לאותו מטבע הנקרא שקל במקרא<sup style="color: gray;">29</sup>, ויש מן הראשונים שכתבו שאותו מטבע הנקרא שקל, שמו בארמית הוא סלע<sup style="color: gray;">30</sup>. ויש מן הראשונים שנראה בדבריהם שסלע הוא שם מטבע שהיה נהוג בזמן בית שני, וכשהוסיפו חכמים על השקל<sup style="color: gray;">31</sup>, העמידוהו על שיעור מטבע זה הנקרא סלע, ונמצא שלאחר ההוספה המטבע סלע זהה למטבע שקל שבדיני התורה<sup style="color: gray;">32</sup>.
<h4>ערכו ביחס לשאר המטבעות</h4>
ערך השקל בייחס לשאר המטבעות לפני הייסוף, היה עשרים מעה<sup style="color: gray;">33</sup>, שנאמר: עשרים גרה יהיה השקל<sup style="color: gray;">34</sup>, וגרה היינו מעה<sup style="color: gray;">35</sup>.
<h4>המצוות שנאמרו בשקלים: מחצית השקל</h4>
מצוות שקלים*, שהוא החיוב לתת תרומה למקדש כל שנה, נקבע בשקלים, שנאמר: זה יתנו כל העבר על הפקדים מחצית השקל בשקל הקדש<sup style="color: gray;">36</sup>. אף לדעת הסוברים שנותנים חצי של מטבע הכסף הגדול ביותר היוצא באותה שעה<sup style="color: gray;">37</sup>, נקבע שיעור התרומה בשקלים, שלא לפחות משיעור מחצית השקל<sup style="color: gray;">38</sup>.
<h4>ערכין</h4>
חיוב האומר ערכי עלי, שקבעה תורה ערך קבוע לזכר ולנקבה לפי גיל הנודר, נאמר בפרשת ערכין* בשקלים, מבן עשרים עד בן שישים, חמישים שקלים לזכר ושלשים לנקבה, ומבן חמש שנים ועד בן עשרים, עשרים שקלים לזכר ועשרה לנקבה, ומבן חודש ועד בן חמש שנים, חמשה שקלים לזכר ושלושה לנקבה<sup style="color: gray;">39</sup>.
<h4>שדה אחוזה</h4>
פדיית שדה-אחוזה*, שקבעה בו תורה שיעור לבא לפדות את שדה אחוזתו שהקדיש לה', נקבע בשקלים, שנאמר: זרע חמר שערים בחמשים שקל כסף<sup style="color: gray;">40</sup>.
<h4>פדיון הבן</h4>
מצוות פדיון הבן*, לפדות כל בכור בישראל ולתת תמורתו לכהן, קבעה התורה ערכו בשקלים, שנאמר: בערכך כסף חמשת שקלים בשקל הקדש<sup style="color: gray;">41</sup>. על שיעור זה אם הוא משתנה לפי ייסוף השקל או שלעולם הוא כערך השקלים שהיו בימי משה, עי' להלן: הייסוף<sup style="color: gray;">42</sup>.
<h4>בקרבנות</h4>
איל אשם שחייבה, נקבע שיעורו בשני שקלים, שנאמר: והביא את אשמו לה' איל תמים מן הצאן בערכך כסף שקלים בשקל הקדש לאשם<sup style="color: gray;">43</sup>, ואשם הבא מן הכבש, ערכו סלע אחד<sup style="color: gray;">44</sup>.
<h4>חיובי ממון בשקלים: שלשים של עבד</h4>
חיוב תשלום שלושים-של-עבד*, שחייב לשלם מי שנגח שורו את עבדו של חברו לאדונו, קבעה תורה בשקלים, שנאמר: כסף שלשים שקלים יתן לאדניו<sup style="color: gray;">45</sup>.
<h4>מוציא שם רע</h4>
חיוב המוציא-שם-רע* על אשתו, ואומר שזינתה תחתיו בעודה מאורסת לו, קבעה תורה בשקלים, שנאמר: וענשו אותו מאה כסף<sup style="color: gray;">46</sup>.
<h4>אונס ומפתה</h4>
חיוב הקנס של האונס נערה בתולה שאינה מאורסת, קבעה תורה בשקלים, שנאמר: ונתן האיש השכב עמה לאבי הנערה חמשים כסף<sup style="color: gray;">47</sup>. וכן חיוב הקנס של המפתה נערה בתולה שאינה מאורסת לשכב עמו, נקבע בשקלים, שנאמר: כסף ישקל כמהר הבתולות<sup style="color: gray;">48</sup>.
<h4>הענקה</h4>
חיוב הענקה לעבד-עברי*, נקבע בשקלים<sup style="color: gray;">49</sup>, אלא שנחלקו בו חכמים אם הוא חמשה כשיעור פדיון הבן או כשלשים של עבד או כחמישים של ערכין<sup style="color: gray;">50</sup>.
<h4>סלע נירונית</h4>
סלע נירונית, היא סלע שיצאה מטעם מלכות נירון קיסר<sup style="color: gray;">51</sup>, ונירון קיסר כתוב עליה<sup style="color: gray;">52</sup>. והיא יתירה על סתם סלע<sup style="color: gray;">53</sup>.
<h4>שקל זהב</h4>
שקל זהב מוזכר בכתובים כיחידת תשלום<sup style="color: gray;">54</sup> וכיחידת משקל<sup style="color: gray;">55</sup>. משקלו, יש מן הראשונים שכתבו שהוא שווה למשקל שקל כסף<sup style="color: gray;">56</sup>, ויש שכתבו שמשקלו שונה<sup style="color: gray;">57</sup>, ויש מן האחרונים שכתבו שמשקלו השתנה, ובזמן המקרא היה משקלו כמשקל הכסף ואחר כך השתנה משקלו<sup style="color: gray;">58</sup>. בערכו, יש מן הראשונים שכתבו, לדעתם שמשקלו היה שווה למשקל הכסף, שערכו שנים עשר שקלי כסף<sup style="color: gray;">59</sup>.
<h3><b>הייסוף</b></h3>
<h4>האפשרות להוסיף</h4>
שקל שקבעה תורה אין שיעור משקל הכסף שבו מוכרח להיות קבוע, שכן אמרו בברייתא: עשרים גרה השקל<sup style="color: gray;">60</sup> למדנו לשקל שהוא עשרים גרה, ומנין שאם רצה להוסיף יוסיף, תלמוד לומר: יהיה<sup style="color: gray;">61</sup>, משמע שיהיה לשקל הוויה אחרת<sup style="color: gray;">62</sup>, כלומר, החיובים הנוהגים ומשתלמים בשקלים אפשר שיהיו משוערים לפי מטבעות גדולות בעלות משקל רב יותר המכילים יותר מעשרים גרה<sup style="color: gray;">63</sup>.
<h4>גדר ההוספה</h4>
גדר ההוספה, יש מן האחרונים שכתבו שחיובי התורה שנאמרו בשקלים, תלויים בשקל היוצא בפועל בכל דור<sup style="color: gray;">64</sup>, וכשם ששיעורי הנפח תלויים בנפח הפירות שבכל דור<sup style="color: gray;">65</sup>, כך שיעור ערך החיובים האמורים בשקלים חיובם תלוי בשיעור משקל השקל היוצא<sup style="color: gray;">66</sup>, ולדבריהם ההוספה על השקל היא בכל עת שהמלכות משנה את משקל השקל<sup style="color: gray;">67</sup>, ושיעור שקל שבתורה אינו נקבע לפי משקל מסוים, אלא כפי ערך מטבע הכסף הגדול ביותר<sup style="color: gray;">68</sup>, וכתבו אחרונים שכאשר יוצא במדינה מטבע כסף אחר שאינו שקל, הגדול יותר משיעור השקל, משערים את חיובי התורה במטבע הכסף הגדול ביותר שיוצא באותה העת<sup style="color: gray;">69</sup>. ויש מן האחרונים שכתבו שההוספה על השקל אינה תלויה בשיעור המטבעות הנוהגים, ושיעור השקל ניתן קבוע לפי משקל מסוים של כסף צרוף, ואינו תלוי במטבעות היוצאות במדינה, אלא הוא כוח שנתנה לחכמים לקבוע את שיעור משקל השקל לגבי חיובי התורה, והם רשאים לייספו אף בעת שלא חל שינוי בשיעור השקל הנהוג, ואפילו בזמן שאין נוהג במדינה כלל מטבעות מכסף<sup style="color: gray;">70</sup>. אף לדעה זו כתבו בדעת יש מן הראשונים, שמצות שקלים*, שיעורה נקבע לפי מטבע הכסף הגדול היוצא, אלא שאין לפחות מחצי השקל של תורה<sup style="color: gray;">71</sup>.
<h4>לפחות את השקל</h4>
על אף שניתן להוסיף על השקל, אי אפשר לפחות ממנו, שנאמר: עשרים גרה הוא<sup style="color: gray;">72</sup>. לדעת הסוברים שההוספה על השקל הוא כאשר מתווסף משקל מטבע השקל היוצא<sup style="color: gray;">73</sup>, כשחוזר ופוחת המטבע לשיעור שהיה קודם לכן, חוזרים חיובי התורה לערך השקל המופחת, ודין התורה שלא לפחות על השקל אינו אלא כאשר פוחת השקל היוצא מערך עשרים גרה, שאז חיובי התורה נותרים כפי ערך השקל שהיה בזמן משה<sup style="color: gray;">74</sup>. לדעת הסוברים שההוספה על השקל תלויה בקביעת חכמים ואינה תלויה במטבעות היוצאים<sup style="color: gray;">75</sup>, כתבו אחרונים שאחר שקבעו חכמים להוסיף על השקל, אמרה תורה שאין הם יכולים לפחות אפילו להחזירו לשיעורו הקודם, אלא לעולם נשאר ערך השקל לחיובי התורה כפי השיעור שהוסיפו<sup style="color: gray;">76</sup>.
<h4>ייסוף השקל שעשו חכמים</h4>
בתקופה כל שהיא קבעו חכמים להוסיף על השקל, ובמקום שיהיו עשרים מעות בשקל, הוסיפו בו עוד שתות שיהיו עשרים וארבעה מעות בשקל<sup style="color: gray;">77</sup>. אף לדעת הסוברים שגדר ההוספה אינו תלוי בשינוי השקל היוצא באותה העת, אלא שינוי שקובעים חכמים בערך הקובע את חיובי התורה האמורים בשקלים<sup style="color: gray;">78</sup>, כתבו אחרונים בדעת יש מן הראשונים, שכאשר ייספו חכמים את השקל של תורה, ייספו יחד עמו גם את מטבע השקל שהיה נהוג באותו הזמן<sup style="color: gray;">79</sup>. על הטעם שעשו כן, עי' להלן<sup style="color: gray;">80</sup>.
<h4>זמן הייסוף והמייספים</h4>
ההוספה על השקל, יש מן הראשונים שכתבו שהיא אירעה בזמן יחזקאל הנביא<sup style="color: gray;">81</sup>, ויש מהם שכתבו שיחזקאל עצמו הוסיף על השקל<sup style="color: gray;">82</sup>. ויש מן הראשונים שכתבו שאחר זמן הנביאים הוסיפו על השקל, והחכמים הם שהוסיפו עליו<sup style="color: gray;">83</sup>, ויש שכתבו שהיה כן בזמן בית שני<sup style="color: gray;">84</sup>.
<h4>סיבת הייסוף</h4>
הסיבה שהוסיפו על השקל, לדעת הסוברים שההוספה על השקל אינה תלויה בשיעור השקל הנוהג באותו דור<sup style="color: gray;">85</sup>, ולדעת הסוברים שהייסוף בפועל היה גם במטבעות שנהגו באותו דור<sup style="color: gray;">86</sup>, כתבו אחרונים שהוא שמאחר ובאותו הזמן השתנה בשתות משקל מטבע השקל שהיה נהוג באותו זמן, רצו חכמים שיהיו חיובי התורה נוהגים במטבעות שלמים, ושלא יהיה טורח לבני אדם לחשב את סכום החיוב לפי ייחס ההמרה של שקל התורה במטבעות הנוהגות, ועל כן כשהוסיפו על שקל של תורה, הוסיפו גם על ערך מטבע השקל שהיה נהוג באותו הדור<sup style="color: gray;">87</sup>.
<h4>ערך השקל המיוסף ביחס לשאר מטבעות</h4>
הייסוף שהיה במטבע השקל, לא היה בכל המטבעות הקטנים ממנו, מעתה אותו השקל שהיו בו קודם ההוספה עשרים מעה, היו בו לאחר ההוספה עשרים וארבעה מעות<sup style="color: gray;">88</sup>, וכן לגבי המטבעות הקטנים פונדיון, איסר ופרוטה וכיוצא בהן, שקודם הייסוף היו בשקל ארבעים פונדיונים, שש מאות וארבעים פרוטות, ואחר הייסוף היה בשקל, ארבעים ושמונה פונדיונים, שבע מאות שישים ושמונה פרוטות וכיוצא בזה<sup style="color: gray;">89</sup>. לעומת זאת כלל הייסוף מטבעות הגדולות מן השקל, כגון המנה והכיכר<sup style="color: gray;">90</sup>. ומן הראשונים יש שכתבו שיחד עם מטבע השקל הוסיפו גם בדינר<sup style="color: gray;">91</sup>, ויש חולקים<sup style="color: gray;">92</sup>.
<h4>משקלו</h4>
משקל סלע צורי, שהוא שקל של תורה לאחר הייסוף, נחלקו בו תנאים: א) לדעת רב אסי ורבי יוחנן ורבא, שיעורו כמשקל מטבע צורי שהיה נהוג בזמן האמוראים<sup style="color: gray;">93</sup>, ובשיעורו נחלקו גאונים וראשונים: יש מן הגאונים סוברים שמשקלו ארבעה דינרים של ערביים<sup style="color: gray;">94</sup>, והוא שלוש מאות שמונים וארבע גרעיני שעורה<sup style="color: gray;">95</sup>, והוא 17 גרם<sup style="color: gray;">96</sup>. ויש מן הראשונים שכתבו ששיעורו משקל חצי אונקיה<sup style="color: gray;">97</sup>, שהוא 14.16 גרם<sup style="color: gray;">98</sup>. ב) לדעת רב אמי הוא כמשקל דינר ערבי<sup style="color: gray;">99</sup>. ג) לדעת רבי חנינא הוא כמשקל איסתרא סרסיא שהוא שמינית הדינר<sup style="color: gray;">100</sup>.
<h4>תשלומים הנוהגים כפי הייסוף</h4>
הדינים והחיובים שנאמרו בתורה בשקלים, כגון פדיון הבן, שלושים שקלים של עבד, ערכין וכיוצא באלו, אחר הייסוף צריך לתת אותם כפי ערך השקל המיוסף<sup style="color: gray;">101</sup>, ויש שכתבו בדעת ראשונים שבפדיון הבן נשאר החיוב כפי ערך השקל קודם הייסוף<sup style="color: gray;">102</sup>. ויש שכתבו שקנס של אונס ומפתה נשאר החיוב כפי ערך השקל קודם הייסוף<sup style="color: gray;">103</sup>.
<h2>שקלים</h2>
<b>הגדרת הערך</b> - מצוה בכל שנה ושנה לתת מחצית השקל* לצורך עבודת הקרבנות*.
ערך זה דן במצות נתינת מחצית השקל. על פרשת שקלים שקוראים בה<sup style="color: gray;">1</sup> בשבת ראש חודש אדר, או בשבת שלפני ראש חודש, ע"ע ארבע פרשיות: פרשת שקלים<sup style="color: gray;">2</sup>.
<h3><b>המצוה וחיובה</b></h3>
<h4>המצוה</h4>
מצות-עשה* מן התורה ליתן כל איש מישראל מחצית השקל* - כסף<sup style="color: gray;">3</sup> - בכל שנה ושנה<sup style="color: gray;">4</sup>, ליד הכהנים<sup style="color: gray;">5</sup>, לצורך עבודת הקרבנות<sup style="color: gray;">6</sup>, דהיינו קרבנות-צבור* ונסכיהם<sup style="color: gray;">7</sup>, שנאמר: זה יתנו כל העֹבֵר על הפקֻדים מחצית השקל וגו'<sup style="color: gray;">8</sup>, ונאמר: ונתנו איש כֹּפר נפשו לה' וגו'<sup style="color: gray;">9</sup>, ולקחת את כסף הכפֻּרים מאת בני ישראל ונתת אֹתו על עבֹדת אהל מועד<sup style="color: gray;">10</sup>, כלומר הנה צויתיך כאשר תימנם שיתנו כופרם ועתה יתנו מעצמם הכופר ותתן אותו על עבודת אהל מועד<sup style="color: gray;">11</sup>. וכן נאמר: מאת כל איש אשר ידבנו לבו תקחו את תרומתי<sup style="color: gray;">12</sup>, ודרשו: זו תרומת שקלים<sup style="color: gray;">13</sup>, שמזה שנאמר בכל התרומות - שאר התרומות הנזכרות בכתוב<sup style="color: gray;">14</sup> - "תרומה" סתם, ובזאת כתוב "תרומתי", כלומר: תרומה שלי, מדוייק שמדובר על תרומת שקלים שהיו לוקחים ממנו קרבנות לגבוה<sup style="color: gray;">15</sup>.
מצוה זו היא מצוה לדורות<sup style="color: gray;">16</sup>, שנאמר: מדוע לא דרשת על הלוים להביא מיהודה ומירושלם את משאת משה עבד ה' והקהל לישראל לאהל העדות<sup style="color: gray;">17</sup>, יראה מזה כי משאת משה מצוה לדורות להביאו לבדק הבית, אף על פי שלא ימנם<sup style="color: gray;">18</sup>, וכן כתוב: והעמדנו עלינו מצו‍ֹת לתת עלינו שלִשית השקל בשנה - כי בימי עזרא הוסיפו על המטבעות, והיה חצי שקל של ימי משה, שלישית השקל<sup style="color: gray;">19</sup> - לעבֹדת בית אלהינו, ללחם המערכת ומנחת התמיד ולעולת התמיד השבתות הֶחדשים לַמועדים ולקדשים ולחטאות לכפר על ישראל וכל מלאכת בית אלהינו<sup style="color: gray;">20</sup>, מכאן מפורש שהיו מביאים שקלים בכל שנה לקרבנות ולבדק-הבית*<sup style="color: gray;">21</sup>.
מצוה זו נמנית במנין-המצות* כמצות עשה<sup style="color: gray;">22</sup>.
על מטבע השקל* ושיעורו, ע"ע שקל. על קרבנות הציבור והנסכים ושאר הדברים הנקנים מהכסף שנאסף במצוה זו, ועל קרבנות הציבור שאין קונים מכסף זה, ע"ע תרומת הלשכה.
<h4>להרבות ולהמעיט</h4>
מחצית השקל*, נותנה כל אחד, בין עני בין עשיר<sup style="color: gray;">23</sup>, והעשיר והדל מביאים שקלים בהשויה הנזכרת<sup style="color: gray;">24</sup>, שנאמר: העשיר לא ירבה והדל לא ימעיט ממחצית השָּׁקל<sup style="color: gray;">25</sup>, והטעם הוא, כדי שיהו שוים בכפרה<sup style="color: gray;">26</sup>, שנאמר שם: לתת את תרומת ה' לכפר על נפשֹׁתיכם<sup style="color: gray;">27</sup>,שתהיה יד כולם שווה בקרבנות הציבור<sup style="color: gray;">28</sup>. אפילו עני המתפרנס מן הצדקה* חייב לשאול מן האחרים או מוכר כסות שעל כתיפיו ונותן מחצית השקל כסף<sup style="color: gray;">29</sup>, שנאמר: העשיר לא ירבה והדל לא ימעיט וגו'<sup style="color: gray;">30</sup>.
יש מהראשונים שכתב שהנראה מן הכתוב הזה שאם הביא הדל בשקלו פחות ממחצית השקל, שהוא עובר בלאו הזה, שהכתוב הזה מניעה, שאם נאמר בהעשיר לא ירבה שיהיה שלילות, לומר שבכך די לו, לא נוכל לפרש כן בוהדל לא ימעיט, ואם כן שתיהן מניעות, אם שקל העשיר היחידי יותר, ושקל הדל פחות, עבר בלאו<sup style="color: gray;">31</sup>. וכן כתבו ראשונים שיש המסתפקים בשני לאוין הנאמרים בשקלים, אם הם נכנסים במנין - המצוות - אם לא, והם: העשיר לא ירבה והדל לא ימעיט<sup style="color: gray;">32</sup>. ויש מהראשונים שהכריע למנותם במנין המצוות, כמצוה אחת של לא-תעשה*<sup style="color: gray;">33</sup>. ויש מהאחרונים שכתב שלפי זה ראוי למנותם כשתי מצוות<sup style="color: gray;">34</sup>. ורוב מוני המצוות לא מנו מצוות הנובעות מכתוב זה<sup style="color: gray;">35</sup>.
<h4>נתינה בפעם אחת</h4>
שקלים הבאים בלשכה - בלשכת השקלים<sup style="color: gray;">36</sup> - אין מביאים שם אלא מטבע של חצי שקלים<sup style="color: gray;">37</sup>, שאינו נותנו בפעמים רבות<sup style="color: gray;">38</sup>, בפרעונות הרבה<sup style="color: gray;">39</sup>, היום מעט ולמחר מעט<sup style="color: gray;">40</sup>, אלא נותנו כולו - כאחת<sup style="color: gray;">41</sup> - בפעם אחת<sup style="color: gray;">42</sup>, שנאמר: זה יתנו<sup style="color: gray;">43</sup>, ודרשו: כמין מטבע של אש הוציא הקדוש ברוך הוא מתחת כסא כבודו והראהו למשה ואמר לו: זה יתנו, כזה יתנו<sup style="color: gray;">44</sup>, משמע שדוקא כזה, ואם כן ממילא שאינו יכול ליתן היום מעט ולמחר מעט, כיון שצריך ליתן מחצית השקל שלם<sup style="color: gray;">45</sup>.
חיוב זה אינו אלא בעת הנתינה לגזבר, או לתיבה העשויה להטיל בה השקלים<sup style="color: gray;">46</sup>, אך לעצמו ודאי שיכול להקדיש פרוטות או מעות ונעשו הקדש<sup style="color: gray;">47</sup>, ובעת שצריך ליתנם לגזבר יחליפם על חצי שקל שלם של כסף<sup style="color: gray;">48</sup>, שהפסוק אומר: זה יתנו<sup style="color: gray;">49</sup>, כלומר בעת הנתינה, ולא בעת שמקדישם לעצמו<sup style="color: gray;">50</sup>.
<h4>טעם המצוה</h4>
משרשי המצוה, כתבו ראשונים, שרצה הקדוש ברוך הוא לטובת כל ישראל ולזכותם שיהיה יד כולם שוה בדבר הקרבנות הקרבים לפניו כל השנה בהתמדה, ושיהיו הכל, אחד עני ואחד עשיר, שוים במצוה אחת לפניו - שהדל לא ימעיט והעשיר לא ירבה<sup style="color: gray;">51</sup> - להעלות זכרון כולן על ידי המצוה שהם כלולים בה יחד לטובה לפניו, ועליית הזכרון הכל נאמר מצד המקבל<sup style="color: gray;">52</sup>.
<h4>המקום והזמן שהמצוה נוהגת</h4>
החיוב של מחצית השקל אינו נוהג אלא בזמן שבית המקדש קיים<sup style="color: gray;">53</sup>, ובזמן שהוא חרב אינו נוהג<sup style="color: gray;">54</sup>, כיון שאין קרבנות*<sup style="color: gray;">55</sup>. ובזמן שבית המקדש קיים נותנים את השקלים - כל ישראל<sup style="color: gray;">56</sup> - בין - העומדים<sup style="color: gray;">57</sup> - בארץ-ישראל* בין בחוץ-לארץ*<sup style="color: gray;">58</sup>, שחובת הגוף הוא<sup style="color: gray;">59</sup>, וכן שנינו שהקופה השלישית של השקלים ממנה היו תרומים בתרומת-הלשכה*<sup style="color: gray;">60</sup>, היתה לשם בבל ולשם מדי ולשם מדינות הרחוקות<sup style="color: gray;">61</sup>.
מצות מחצית השקל נוהגת בכל שנה ושנה<sup style="color: gray;">62</sup>. מן התורה זמנה בכל השנה, וחכמים קבעו לה זמן מוגדר<sup style="color: gray;">63</sup>, ועל כך עי' להלן: הגבייה.
<h4>המבטל המצוה</h4>
העובר ואינו נותן מחצית השקל, ביטל עשה<sup style="color: gray;">64</sup>, ועונשו גדול, שפירש עצמו מן הציבור, ואינו בכלל כפרתם<sup style="color: gray;">65</sup>.
<h4>מצות עשה שהזמן גרמא</h4>
יש מהראשונים ואחרונים סוברים שנתינת מחצית השקל היא מצות-עשה-שהזמן-גרמא*<sup style="color: gray;">66</sup>, שכיון שמחצית השקל היא עבור הקרבנות, התלויים בזמן<sup style="color: gray;">67</sup>, לכן נשים פטורות ממחצית השקל<sup style="color: gray;">68</sup>. ויש מהראשונים ואחרונים הסוברים שאינה מצות עשה שהזמן גרמא<sup style="color: gray;">69</sup>, שאפילו אם לא שקלו בשנה זו שוקלים לשנה אחרת<sup style="color: gray;">70</sup>.
<h3><b>החייבים בה</b></h3>
<h4>ישראלים וגרים ועבדים משוחררים</h4>
הכל חייבים ליתן מחצית השקל<sup style="color: gray;">71</sup>, ישראלים, גרים<sup style="color: gray;">72</sup> ועבדים משוחררים<sup style="color: gray;">73</sup>. ואף על פי שנאמר בפרשה: בני ישראל<sup style="color: gray;">74</sup>, אף עבדים משוחררים בכלל, שהוא צורך כפרה, וכולם בני כפרה הם<sup style="color: gray;">75</sup>. גרים
ואף על פי שנאמר בתרומת אדנים: דבר אל בני ישראל ויקחו לי תרומה<sup style="color: gray;">76</sup>, אין למעט מהמילים "בני ישראל" את הגרים, שכן בשקלים של קופות נאמר: מאת כל איש<sup style="color: gray;">77</sup>, לרבות גרים<sup style="color: gray;">78</sup>.
על משכון ישראלים, גרים ועבדים משוחררים, שלא נתנו מחצית השקל, עי' להלן: משכון<sup style="color: gray;">79</sup>.
<h4>כהנים</h4>
כהנים<sup style="color: gray;">80</sup>, אם חייבים במחצית השקל, נחלקו תנאים:
א) לדעת בן בוכרי - ויש גורסים: בן בוכרין<sup style="color: gray;">81</sup>. ויש גורסים: בן בוכריין<sup style="color: gray;">82</sup>. ויש גורסים: בן כוברי<sup style="color: gray;">83</sup>. ויש גורסים: בן כוברין<sup style="color: gray;">84</sup>. ויש גורסים: בן כובדי<sup style="color: gray;">85</sup>. ויש גורסים: בן בוזרי<sup style="color: gray;">86</sup>. ולדעת ר' יהודה<sup style="color: gray;">87</sup> - כהנים פטורים ממחצית השקל<sup style="color: gray;">88</sup>. ושני טעמים לדבר: א) נאמר: וכל מנחת כהן כליל תהיה לא תֵאכל<sup style="color: gray;">89</sup>, והואיל והעֹמר* ושתי-הלחם* באים מתרומת-הלשכה*, היאך הכהנים אוכלים אותם<sup style="color: gray;">90</sup>. ב) נאמר: זה יתנו כל העֹבר על הפקֻדים<sup style="color: gray;">91</sup>, כל שעבר על הפקודים יתן<sup style="color: gray;">92</sup>, ושבט לוי לא נפקד<sup style="color: gray;">93</sup>, שהם נפקדו לבדם, ולא נמנו במנין בני ישראל<sup style="color: gray;">94</sup>. או שדוקא אלה הפקודים שעברו לפני משה יתנו, אבל לא שבט לוי, שמשה הלך לאהליהם<sup style="color: gray;">95</sup>.
ב) ולדעת רבן יוחנן בן זכאי - ותנא קמא<sup style="color: gray;">96</sup>. ור' נחמיה<sup style="color: gray;">97</sup> - כהנים חייבים במחצית השקל<sup style="color: gray;">98</sup>. ומספר טעמים לדבר: א) נאמר: זה יתנו כל העֹבר על הפקֻדים<sup style="color: gray;">99</sup>, כל שעבר בים יתן<sup style="color: gray;">100</sup>, ש"כל העֹבר"<sup style="color: gray;">101</sup> היינו<sup style="color: gray;">102</sup> כל העובר בים סוף<sup style="color: gray;">103</sup>, כל ישראל שעברו בים<sup style="color: gray;">104</sup>, כהנים ולויים וישראלים<sup style="color: gray;">105</sup>, ואף הכהנים עברו הים, וכך משמעות הכתוב: כל העובר בים והוא על הפקודים, דהיינו מבן עשרים ולמעלה, שלא היו נמנים - בני ישראל שאינם משבט לוי*<sup style="color: gray;">106</sup> - פחות מבן עשרים<sup style="color: gray;">107</sup>, ולשון "עֹבר" משמע מים<sup style="color: gray;">108</sup>, ואף על פי שכמה תינוקות נולדו אחר שעברו הים, לא בא אלא לרבות כל שבט שעבר בים סוף<sup style="color: gray;">109</sup>. ונצרכו לדרוש לשון "עֹבר"<sup style="color: gray;">110</sup>, משום שאותם שנמנו לבדם לא שייך בהם "העברה", שלא עברו לפני משה, אלא היה הולך ועומד על הפתח<sup style="color: gray;">111</sup>. ב) נאמר: זה יתנו<sup style="color: gray;">112</sup> - זה בגימטריא* שנים עשר<sup style="color: gray;">113</sup> -שנים עשר שבטים יתנו<sup style="color: gray;">114</sup>, והיינו אף שבט לוי<sup style="color: gray;">115</sup>, ואף הכהנים בכלל שבט לוי הם<sup style="color: gray;">116</sup>. יש מהראשונים שנראה מדבריהם, שזהו עיקר הלימוד<sup style="color: gray;">117</sup>, והלימוד הקודם אינו אלא פירוש מחמת לימוד זה<sup style="color: gray;">118</sup>. ויש מהראשונים הסוברים שאין לימוד זה אלא אסמכתא*<sup style="color: gray;">119</sup>. ג) נאמר במחצית השקל: כֹּפר נפשו<sup style="color: gray;">120</sup>, והכל צריכים לכך<sup style="color: gray;">121</sup>. ויש מהראשונים - לדעתם שהלימוד הקודם אינו אלא אסמכתא*<sup style="color: gray;">122</sup> - הסוברים שזהו עיקר הלימוד<sup style="color: gray;">123</sup>. ד) נאמר: ולקחת את כסף הכפֻּרים מאת בני ישראל<sup style="color: gray;">124</sup>, והנה שבט לוי הוא מבני ישראל<sup style="color: gray;">125</sup>. ואין ראיה מהעומר ושתי הלחם, שהכהנים אוכלים אותם<sup style="color: gray;">126</sup>, שכפי שמצינו שיחיד חלוק מהציבור<sup style="color: gray;">127</sup>, שחטאת* יחיד - שאירע בה פסול, שהיא<sup style="color: gray;">128</sup> - מתה<sup style="color: gray;">129</sup>, אין חטאת הציבור - שאירע בה פסול<sup style="color: gray;">130</sup> - מתה<sup style="color: gray;">131</sup>, אלא רועה עד שתיפול בה מום ומקריבים אחרת תחתיה<sup style="color: gray;">132</sup>, לפי שאין חטאת ציבור - לסוברים כן<sup style="color: gray;">133</sup> - מתה<sup style="color: gray;">134</sup>, אם כן יש לחלק בין מנחת יחיד למנחת ציבור<sup style="color: gray;">135</sup>, מנחת יחיד קריבה - של כהן<sup style="color: gray;">136</sup> - כליל ואין מנחת ציבור קריבה כליל<sup style="color: gray;">137</sup>, והם אלו ששיריהם נאכלים לכהנים ויש לכהנים חלק בהם<sup style="color: gray;">138</sup>, ש"כליל תהיה"<sup style="color: gray;">139</sup> במנחת כהן לבד כתוב, אבל במנחת ציבור הולכים אחר הרוב<sup style="color: gray;">140</sup>. ואין ראיה מלשון "הפקֻדים"<sup style="color: gray;">141</sup>, שיש לפרש כל העֹבר על הפקֻדים, שנפקדו, בין לבדם בין עם ישראל<sup style="color: gray;">142</sup>, והרי בני אהרן התפקדו, אף על פי שלא נאמר בהם לשון פקידה, כמו גבי ישראל<sup style="color: gray;">143</sup> ולויים<sup style="color: gray;">144</sup>, מכל מקום נמנו באותה פקידה, שנאמר: ואלה שמות בני אהרן<sup style="color: gray;">145</sup>. או ששבט לוי ובני אהרן נחשבים כענין אחד, ובשבט לוי נאמר לשון פקידה<sup style="color: gray;">146</sup>. או ש"על הפקֻדים"<sup style="color: gray;">147</sup> רצונו לומר: עם הפקודים, ו"על" רצונו לומר: אצל, כמו: ועליו מטה מנשה<sup style="color: gray;">148</sup>. ואף על פי שנאמר בפרשת אלה פקודי: וכסף פקודי העדה מאת ככר וגו' לכל העֹבר על הפקֻדים מבן עשרים שנה ומעלה וגו'<sup style="color: gray;">149</sup>, בתרומת האדנים הוא שכתוב - שהרי שלוש תרומות היו<sup style="color: gray;">150</sup> - ובאותה תרומה לא היה שבט לוי, אבל בתרומה של קרבנות צבור הושוו בה כהנים לוים וישראלים<sup style="color: gray;">151</sup>. ולפי זה יש לפרש "הפקֻדים", דהיינו אלה שנפקדו במנין, אלא שנכתב בשל תרומת האדנים<sup style="color: gray;">152</sup>.
אף לסוברים שכהנים פטורים ממחצית השקל<sup style="color: gray;">153</sup>, כהן ששוקל אינו חוטא<sup style="color: gray;">154</sup>, ואינו כמביא חולין לעזרה<sup style="color: gray;">155</sup>, ואינו כמנחת יחיד<sup style="color: gray;">156</sup>, שמביא ומוסר להם לציבור<sup style="color: gray;">157</sup>, שכיון שנמסרה לציבור כמות שהיא נדבת ציבור<sup style="color: gray;">158</sup>.
להלכה פסקו ראשונים שכהנים חייבים במחצית השקל<sup style="color: gray;">159</sup>.
הכהנים, אף על פי שחייבים - לסוברים כן<sup style="color: gray;">160</sup>, וכן הלכה<sup style="color: gray;">161</sup> - במחצית השקל, מכל מקום אין ממשכנים אותם, ועל כך, עי' להלן: משכון<sup style="color: gray;">162</sup>.
<h4>לויים</h4>
לויים<sup style="color: gray;">163</sup>, אם חייבים במחצית השקל, נחלקו תנאים:
א) לדעת תנא קמא - ולדעת רבן יוחנן בן זכאי<sup style="color: gray;">164</sup>. ולדעת ר' נחמיה<sup style="color: gray;">165</sup>. ויש הסוברים כן אף בדעת בן בוכרי<sup style="color: gray;">166</sup> - חייבים במחצית השקל<sup style="color: gray;">167</sup>. ומספר טעמים לדבר: א) נאמר: זה יתנו כל העֹבר על הפקֻדים<sup style="color: gray;">168</sup>, כל שעבר בים יתן<sup style="color: gray;">169</sup>, ש"כל העֹבר"<sup style="color: gray;">170</sup> היינו<sup style="color: gray;">171</sup> כל העובר בים סוף<sup style="color: gray;">172</sup>, כל ישראל שעברו בים<sup style="color: gray;">173</sup>, כהנים ולויים וישראלים<sup style="color: gray;">174</sup>, וכך משמעות הכתוב: כל העובר בים והוא על הפקודים, דהיינו מבן עשרים ולמעלה, שלא היו נמנים - בני ישראל שאינם משבט לוי*<sup style="color: gray;">175</sup> - פחות מבן עשרים<sup style="color: gray;">176</sup>, ולשון "עֹבר" משמע מים<sup style="color: gray;">177</sup>. ואף על פי שכמה תינוקות נולדו אחר שעברו הים, לא בא אלא לרבות כל שבט שעבר בים סוף<sup style="color: gray;">178</sup>, ואף שבט לוי נאמר בו לשון פקידה<sup style="color: gray;">179</sup>. ב) נאמר: זה יתנו<sup style="color: gray;">180</sup>, שנים עשר שבטים בגימטריא*: זה<sup style="color: gray;">181</sup>. ג) נאמר: ולקחת את כסף הכפֻּרים מאת בני ישראל<sup style="color: gray;">182</sup>, והנה שבט לוי הוא מבני ישראל<sup style="color: gray;">183</sup>. ואף על פי שנאמר בתרומת אדנים: דבר אל בני ישראל ויקחו לי תרומה<sup style="color: gray;">184</sup>, אין למעט מהמילים "בני ישראל" את הלויים, שכן בשקלים של קופות נאמר: מאת כל איש<sup style="color: gray;">185</sup> , לרבות לויים<sup style="color: gray;">186</sup>.
ב) ולדעת ר' יהודה - ויש הסוברים כן אף בדעת בן בוכרי<sup style="color: gray;">187</sup> - הלויים פטורים ממחצית השקל<sup style="color: gray;">188</sup>, שנאמר: זה יתנו כל העֹבר על הפקֻדים<sup style="color: gray;">189</sup>, כל שעבר על הפקודים יתן<sup style="color: gray;">190</sup>, ושבט לוי לא נפקד<sup style="color: gray;">191</sup>, שהם נפקדו לבדם, ולא נמנו במנין בני ישראל<sup style="color: gray;">192</sup>. או שדוקא אלה הפקודים שעברו לפני משה יתנו, אבל לא שבט לוי, שמשה הלך לאהליהם<sup style="color: gray;">193</sup>.
להלכה פסקו ראשונים שהלויים חייבים במחצית השקל<sup style="color: gray;">194</sup>.
לסוברים - וכן הלכה<sup style="color: gray;">195</sup> - שהלויים חייבים במחצית השקל<sup style="color: gray;">196</sup>, ממשכנים אותם, ועל כך עי' להלן: משכון<sup style="color: gray;">197</sup>.
<h4>נשים</h4>
נשים<sup style="color: gray;">198</sup> פטורות ממחצית השקל<sup style="color: gray;">199</sup>. ובטעם הדבר נחלקו ראשונים ואחרונים: א) נאמר: כל העֹבֵר על הפקֻדים<sup style="color: gray;">200</sup>, ואין אישה עוברת על הפקודים, שאף על פי שהיא - לסוברים כן<sup style="color: gray;">201</sup> - מצות-עשה-שהזמן-גרמא*, שאישה פטורה ממנה<sup style="color: gray;">202</sup>, הייתי חושב שמכיון שכתוב: כֹּפר נפשו<sup style="color: gray;">203</sup>, חייבות, אם לא שכתוב: הפקֻדים<sup style="color: gray;">204</sup>. ב) נאמר: ונתנו איש כֹּפר נפשו<sup style="color: gray;">205</sup> - וגזרת-הכתוב* היא<sup style="color: gray;">206</sup> - איש, ולא אשה*<sup style="color: gray;">207</sup>. ג) נאמר: ולקחת את כסף הכפֻּרים מאת בני ישראל<sup style="color: gray;">208</sup>, ומזה המקום יתבאר, שאין זאת המצוה נוהגת בנשים, כי אינן מבני ישראל<sup style="color: gray;">209</sup>. ד) נאמר בתרומת אדנים: דבר אל בני ישראל ויקחו לי תרומה<sup style="color: gray;">210</sup>, בני ישראל דוקא<sup style="color: gray;">211</sup>. ה) ויש מהראשונים סוברים הטעם, שהיא מצות עשה שהזמן גרמא, שנשים פטורות ממנה<sup style="color: gray;">212</sup>.
על מצות נתינת מחצית השקל, שנחלקו בה ראשונים ואחרונים אם היא מצות-עשה-שהזמן-גרמא*, עי' לעיל: המצוה וחיובה<sup style="color: gray;">213</sup>. על אישה ששקלה מחצית השקל, מתי מקבלים ממנה, עי' להלן<sup style="color: gray;">214</sup>. על אישה שדרכה לתת מחצית השקל, שמכל מקום אין ממשכנים אותה, עי' להלן: משכון<sup style="color: gray;">215</sup>.
<h4>עבדים כנעניים</h4>
עבדים כנעניים<sup style="color: gray;">216</sup> פטורים ממחצית השקל<sup style="color: gray;">217</sup>. אם משום שאינם חייבים אלא במצוות שנשים חייבות<sup style="color: gray;">218</sup> - והנשים פטורות ממחצית השקל<sup style="color: gray;">219</sup> - או משום שנאמר: ולקחת את כסף הכפֻּרים מאת בני ישראל<sup style="color: gray;">220</sup>, ועבדים אינם מבני ישראל<sup style="color: gray;">221</sup>.
על עבד כנעני ששקל מחצית השקל, מתי מקבלים ממנו, עי' להלן<sup style="color: gray;">222</sup>. על עבד כנעני שדרכו לתת מחצית השקל, שמכל מקום אין ממשכנים אותו, עי' להלן: משכון<sup style="color: gray;">223</sup>.
<h4>קטנים</h4>
קטנים פטורים ממחצית השקל<sup style="color: gray;">224</sup>. ונחלקו ראשונים: א) יש סוברים דהיינו - כמו בכל המצוות<sup style="color: gray;">225</sup> - שאינו חייב עד שיהיה בן שלוש עשרה שנה ומעלה ויביא שתי שערות<sup style="color: gray;">226</sup>. וכן אמרו בירושלמי שאין תובעים את הקטן אלא בשהביא שתי שערות<sup style="color: gray;">227</sup>. וכן יש הגורסים בירושלמי שאין ממשכנים את הקטן עד שיביא שתי שערות<sup style="color: gray;">228</sup>. ואף על פי שנאמר: כל העֹבר על הפקֻדים מבן עשרים שנה ומעלה יתן תרומת ה'<sup style="color: gray;">229</sup>,אין כתוב זה אמור אלא בתרומת אדנים<sup style="color: gray;">230</sup>, והכתוב בתרומת הקרבנות אומר: ונתנו איש כֹּפר נפשו<sup style="color: gray;">231</sup>, כל הנקרא איש מבן שלש עשרה שנה ומעלה בכלל<sup style="color: gray;">232</sup>.
ב) ויש מהראשונים סוברים שאינו חייב - מדאוריתא<sup style="color: gray;">233</sup> - במצות מחצית השקל עד שיהיה בן עשרים<sup style="color: gray;">234</sup>, ואפילו הביא שתי שערות<sup style="color: gray;">235</sup>, שנאמר: מבן עשרים שנה ומעלה<sup style="color: gray;">236</sup>, ולדעתם הכתוב מדבר בתרומת הקרבנות<sup style="color: gray;">237</sup>. וכן יש הגורסים בירושלמי שאין ממשכנים את הקטן עד שיהיה בן עשרים<sup style="color: gray;">238</sup>. ומה שאמרו בירושלמי שתובעים את הקטן שהביא שתי שערות<sup style="color: gray;">239</sup>, פירשו אחרונים, שהחיוב מן התורה אינו אלא מגיל עשרים, ומכל מקום מדרבנן חייב מגיל שלוש עשרה<sup style="color: gray;">240</sup>.
קטן שהתחיל אביו ליתן עליו מחצית השקל - אף על פי שלא היה מחוייב<sup style="color: gray;">241</sup> - שוב אינו פוסק<sup style="color: gray;">242</sup> אביו משהתחיל<sup style="color: gray;">243</sup>, אלא נותן עליו בכל שנה ושנה עד שיגדיל ויתן על עצמו<sup style="color: gray;">244</sup>,
שכיון שהתחיל לחנכו באותה מצוה, שוב אינו נפטר<sup style="color: gray;">245</sup>.
מת האב, נחלקו ראשונים: יש סוברים שהוא ישקול על ידי עצמו<sup style="color: gray;">246</sup>, ופירשו אחרונים דהיינו כשירש מאביו, שחובה חל על הנכסים<sup style="color: gray;">247</sup>. ויש מהראשונים שנראה מדבריו שאם מת האב, אינו חייב הבן<sup style="color: gray;">248</sup>.
על קטן ששקל מחצית השקל, מתי מקבלים ממנו, עי' להלן<sup style="color: gray;">249</sup>. על קטן שדרכו לתת מחצית השקל, שמכל מקום אין ממשכנים אותו, עי' להלן: משכון<sup style="color: gray;">250</sup>. ושם<sup style="color: gray;">251</sup>, באיזה גיל ממשכנים אותו. על קטן שהתחיל אביו לשקול על ידו, אם ממשכנים האב, עי' להלן: שם<sup style="color: gray;">252</sup>.
<h4>אנדרוגינוס וטומטום</h4>
אנדרוגינוס* וטומטום*, נחלקו בהם אחרונים: יש הסוברים שהם פטורים ממחצית השקל<sup style="color: gray;">253</sup>, משום שהם ממועטים ממחצית השקל, כפי שנשים ממועטות<sup style="color: gray;">254</sup> - לסוברים כן<sup style="color: gray;">255</sup> - ויש הסוברים שהם חייבים במחצית השקל, כמו כל מצות-עשה-שהזמן-גרמא* שהם חייבים מספק<sup style="color: gray;">256</sup>, ועוד, שהוא ספק-ממון* עניים שספקו - לסוברים כן<sup style="color: gray;">257</sup> - להחמיר<sup style="color: gray;">258</sup>.
על אנדרוגינוס וטומטום ששקל מחצית השקל, מתי מקבלים ממנו, עי' להלן<sup style="color: gray;">259</sup>. על אנדרוגינוס וטומטום שדרכו לתת מחצית השקל, שמכל מקום אין ממשכנים אותו, עי' להלן: משכון<sup style="color: gray;">260</sup>.
<h4>חציו עבד וחציו בן חורין</h4>
מי שחציו-עבד-וחציו-בן-חורין* חייב במחצית השקל, אפילו ל"משנה ראשונה" שאין כופים את רבו לשחררו<sup style="color: gray;">261</sup>, מצד חלק בן חורין שבו<sup style="color: gray;">262</sup>.
<h4>קבלה מהפטורים והספק פטורים</h4>
נשים ועבדים וקטנים - אף על פי שפטורים ממחצית השקל<sup style="color: gray;">263</sup> - אם שקלו מקבלים מידם<sup style="color: gray;">264</sup>, ובתנאי שימסרום לציבור לגמרי<sup style="color: gray;">265</sup>, שלא יהיה קרבן ציבור קרב משל יחיד<sup style="color: gray;">266</sup>. וכן הדין באנדרוגינוס* וטומטום*, אף לסוברים שהם חייבים מספק במחצית השקל<sup style="color: gray;">267</sup>, שכיון שהוא ספק, עבור הציבור יש להחמיר בספק, ואי אפשר לקחת מהם, שהוא קרבן ציבור הקרב משל יחיד, ולכן אין מקבלים מהם אלא אם כן מסרו לציבור<sup style="color: gray;">268</sup>.
<h4>גוים</h4>
הגוים<sup style="color: gray;">269</sup> שנתנו מחצית השקל אין מקבלים מהם<sup style="color: gray;">270</sup>, ששקלים של ישראל היו מקריבים מהם תמידים ומוספים ושאר קרבנות ציבור, שכל קרבנות הציבור לא היו מקריבים אלא מתרומת-הלשכה*, ששם - בלשכת השקלים<sup style="color: gray;">271</sup> - היו מונחים השקלים שבכל שנה ושנה<sup style="color: gray;">272</sup>, ומנין שאין מקבלים שקלים מהגוים לצרף אותם יחד עם שקלי ישראל לקנות מהם תמידים<sup style="color: gray;">273</sup>, אפילו אם מסרו אותם לציבור<sup style="color: gray;">274</sup>, שנאמר: ומיד בן נכר לא תקריבו את לחם אלהיכם מכל אלה<sup style="color: gray;">275</sup>, אין לי אלא תמידים שהם קרוים לחם, שנאמר: את קרבני לחמי לאשי<sup style="color: gray;">276</sup>, שאר כל קרבנות הציבור<sup style="color: gray;">277</sup> מנין<sup style="color: gray;">278</sup>, שאין מקבלים שקלים מהגוים לצרף אותם יחד עם שקלי ישראל לקנות מהם קרבנות-צבור*<sup style="color: gray;">279</sup>, אפילו אם מסרו אותם לציבור<sup style="color: gray;">280</sup>, תלמוד לומר: מכל אלה<sup style="color: gray;">281</sup>, שאם לא חוזר אלא על בעל מום, "מאלה" היה לו לומר, ובאומרו "מכל אלה" חוזר לכל מה שאמרנו, בין בעלי מומים בין תמימים, ששניהם נזכרו למעלה מזה, תמימים, שנאמר: תמים יהיה לרצון<sup style="color: gray;">282</sup>, ונאמר: תמים זכר<sup style="color: gray;">283</sup>, ובעל מום: כל אשר בו מום לא תקריבו<sup style="color: gray;">284</sup>, ועל כולם אמר: מיד בן נכר מכל אלה לא תקריבו<sup style="color: gray;">285</sup>, ולקרבנותיהם אי אפשר לדרשו, שהרי ריבינו שמקבלים קרבנות מהגוים<sup style="color: gray;">286</sup>, ואם כן לא נאמר אלא להקריב בהם קרבנות צבור<sup style="color: gray;">287</sup>. וזה מקרא מחוייב הדרשה, שהיה די באומרו ומיד בן נכר לא תקריבו אלה, ולפיכך באנו הפירוש המקובל, כי לחם אלהיכם רומז לתמיד<sup style="color: gray;">288</sup>, ופירוש הכתוב: ומיד בן נכר לא תקריבו לחם אלהיכם מכל אלה כי משחתם בהם מום בם לא ירצו לכם<sup style="color: gray;">289</sup>, ומיד בן נכר לא תקריבו לחם אלהיכם "ומכל אלה", כלומר, ולא תקריבו אלה, כי משחתם בהם מום בם<sup style="color: gray;">290</sup>, ואמר "לכם", ללמד שאם נקבל מהם שקלים יפסלו התמידים ולא יירצו לנו, מפני שחלקם פסל את הכל<sup style="color: gray;">291</sup>. וכן הוא מפורש על ידי עזרא, שנאמר: לא לכם ולנו לבנות בית לאלהינו<sup style="color: gray;">292</sup>. ואף על פי שכתוב בקרבנות: איש איש<sup style="color: gray;">293</sup>, לרבות את הנכרים שנודרים נדרים ונדבות כישראל<sup style="color: gray;">294</sup>, נאמר בבנין המשכן: דבר אל בני ישראל ויקחו לי תרומה<sup style="color: gray;">295</sup>.
רוב מוני המצוות לא מנו איסור זה במנין-המצות*<sup style="color: gray;">296</sup>, שלדעתם איסור קבלת שקלים מן הנכרים הוא אחד מדקדוקי מצות נתינת שקלים ולא יבוא במנין<sup style="color: gray;">297</sup>. ויש ממוני המצוות שמנו מצוה זו כלא-תעשה*<sup style="color: gray;">298</sup>, שלדעתם גם מניעה זו תימנה בכלל מצות לא תעשה<sup style="color: gray;">299</sup>.
<h4>כותים</h4>
במשנה שנינו: הכותי<sup style="color: gray;">300</sup> ששקל, אין מקבלים ממנו<sup style="color: gray;">301</sup>, וכן הוא מפורש על ידי עזרא, שנאמר: לא לכם ולנו לבנות בית לאלהינו<sup style="color: gray;">302</sup>. וביארו בירושלמי שזהו לדעת התנאים הסוברים - וכן הלכה בזמן הזה, לאחר גזירת התנאים<sup style="color: gray;">303</sup> - שהכותים כגוים<sup style="color: gray;">304</sup> - והגוים, אין מקבלים מהם שקלים<sup style="color: gray;">305</sup> - ויש מהאחרונים המפרשים שמחלוקת אמוראים היא בירושלמי, ולדעת ר' לעזר אין מקבלים שקלים מן הכותים אף לסוברים שכותי הוא ישראל לכל דבר<sup style="color: gray;">306</sup>, וגזרת-הכתוב* היא, משום שמהשקלים נוטלים בתרומת-הלשכה* אף לבדק-הבית*<sup style="color: gray;">307</sup> ואין להם חלק בבנין בית-המקדש*, כמפורש על ידי עזרא<sup style="color: gray;">308</sup>.
<h3><b>הגבייה</b></h3>
<h4>ההכרזה</h4>
באחד באדר* משמיעים - דהיינו מכריזים<sup style="color: gray;">309</sup>, כמו שנאמר: ואשר ישמיעו ויעבירו קול בכל עריהם ובירושלם לאמר צאו ההר והביאו עלי זית<sup style="color: gray;">310</sup>, ונאמר: וַיְשַׁמע שאול את העם<sup style="color: gray;">311</sup> - על השקלים<sup style="color: gray;">312</sup>.
הכרזה זו, דהיינו שבית-דין* שולחים בכל ערי ישראל ומכריזים<sup style="color: gray;">313</sup>. ויש מהראשונים המפרש שבית דין שבכל עיר ועיר מכריזים לבני עירם ולכפרים שסביבותיה<sup style="color: gray;">314</sup>.
הטעם שההכרזה נעשתה באחד באד, לפי שבאחד בניסן* צריך להביא קרבנות צבור מתרומה חדשה<sup style="color: gray;">315</sup>, הלכך מקדימים - שלושים יום, דהיינו<sup style="color: gray;">316</sup> - מאחד באדר, להכריז על השקלים<sup style="color: gray;">317</sup>.
יש מהראשונים המפרשים בירושלמי: מנין שצריך לזרז את ישראל להביא חובות המוטלים עליהם, ואין סומכים לומר שיביאום מעצמם<sup style="color: gray;">318</sup>, שנאמר: ויתנו קול ביהודה ובירושלם<sup style="color: gray;">319</sup>. וכעין זה יש מהאחרונים מפרשים, שלמרות שמצוה זו מוטלת על כל ישראל, נהגו מימות נביאים ראשונים להכריז, כפי שנאמר: ויתנו קול ביהודה ובירושלם להביא לה' משאת משה עבד האלהים על ישראל במדבר<sup style="color: gray;">320</sup>. ויש מהראשונים מפרשים שהראיה מהכתוב אינה אלא רמז שמכריזים על השקלים בירושלים ובשאר מקומות שבארץ ישראל<sup style="color: gray;">321</sup>. ויש מהראשונים מפרשים שהירושלמי בא ללמדנו שלשון הכרזה היינו: ויתנו קול<sup style="color: gray;">322</sup>.
בטעם שהיו מקדימים שלושים יום, נחלקו ראשונים: יש המפרשים שהוא משום שדורשים בהלכות פסח קודם לפסח* שלושים יום, ואפילו לדעת רבן שמעון בן גמליאל שדורשים שתי שבתות קודם לפסח, יש להכריז באחד באדר, משום שבחמישה עשר בו השולחנות יושבים<sup style="color: gray;">323</sup>. ויש מהראשונים שכתבו הטעם - לסוברים שבית דין היו שולחים בכל ערי ישראל<sup style="color: gray;">324</sup> - כדי שילך השליח ט"ו יום מירושלים ויגיע לנהר פרת, ויבוא ט"ו יום<sup style="color: gray;">325</sup>, והיו משלחים השליחים לפי עיכוב הדרך<sup style="color: gray;">326</sup>.
בני בבל, יש שפירשו בירושלמי שהיו מכריזים מקודם זמן זה, לפי ריחוק מהלכם<sup style="color: gray;">327</sup>, והיו משמיעים על שקליהם מראשו של חורף<sup style="color: gray;">328</sup>, כדי שיביאו ישראל שקליהם בעונתם ותיתרם תרומת-הלשכה* מן החדשה בזמנה באחד בניסן<sup style="color: gray;">329</sup>. ויש שפירשו שמסקנת הירושלמי להיפך, שלא היו משמיעים מקודם זמן זה<sup style="color: gray;">330</sup>, שמא יגיעו קצת שקלים חדשים ליד כהנים ויקריבו מהם קודם ניסן, ואנו צריכים בניסן תרומה חדשה<sup style="color: gray;">331</sup>, והיא אינה חדשה<sup style="color: gray;">332</sup>.
אם עוברה השנה<sup style="color: gray;">333</sup>, מכריזים על השקלים בראש חודש אדר השני<sup style="color: gray;">334</sup>, שאם מכריזים באדר הראשון יש שישים ימים עד לראש חודש ניסן<sup style="color: gray;">335</sup>, ועל ידי כך יתעצלו מלהביא שיאמרו עדיין יש לנו זמן הרבה או שישכחו ונמצא שיבאו לידי איחור זמן הקבוע לכך<sup style="color: gray;">336</sup>.
עוברה השנה, והכריזו על השקלים בראש חודש אדר, והתברר שהוא אדר הראשון, צריך להכריז באדר השני<sup style="color: gray;">337</sup>, שאם מכריזים באדר הראשון יש שישים ימים עד לראש חודש ניסן<sup style="color: gray;">338</sup>.
<h4>תחילת הגבייה</h4>
הכרזה זו, שהיו מכריזים באחד באדר<sup style="color: gray;">339</sup>, נחלקו במהותה ראשונים: יש מפרשים שההכרזה היא שיכין כל אחד ואחד מחצית השקל שלו, ויהיה עתיד ליתן<sup style="color: gray;">340</sup>, ולא היו גובים מראש חודש אדר, אלא מחמישה עשר בו<sup style="color: gray;">341</sup>. ויש מפרשים שההכרזה היתה שיביאו שקליהם למקדש<sup style="color: gray;">342</sup>, וכן אמרו במדרש שהיו מתחילים לגבות מראש חודש אדר<sup style="color: gray;">343</sup>.
<h4>הושבת שולחנות</h4>
בחמישה עשר באדר*, שולחנות - מחליפי כספים<sup style="color: gray;">344</sup> - היו יושבים במדינה<sup style="color: gray;">345</sup>. ובמהות הושבת השולחנות נחלקו ראשונים: א) לסוברים שמראש חודש אדר היו מכריזים להכין את מחצית השקל<sup style="color: gray;">346</sup>, בחמישה עשר בו ישבו השולחנים בכל מדינה ומדינה ותובעים בנחת כל מי שיתן להם יקבלו ממנו ומי שלא נתן אין כופין אותו ליתן<sup style="color: gray;">347</sup>, והיו השולחנים מסדרים את השלחנות כדי שיהיו המטבעות מצויים לכל להחליף לצורך שקליהם<sup style="color: gray;">348</sup>, ולדעתם כל ארץ ישראל לבד ירושלים נקראת "מדינה"<sup style="color: gray;">349</sup>, ש"מדינה" היינו כל מדינות ישראל<sup style="color: gray;">350</sup>. ב) ולסוברים שמראש חודש אדר היו גובים את מחצית השקל<sup style="color: gray;">351</sup>, בחמישה עשר בו היו יושבים בירושלים<sup style="color: gray;">352</sup>, בעלי מטבעות, המחליפים שקלי כסף בפרוטות<sup style="color: gray;">353</sup>, והיו מחליפים מחצית השקל לאנשים שמביאים כל אחד ממטבע מדינתו ואינו יודע כמה מהם יוצאים למחצית השקל<sup style="color: gray;">354</sup>, ולדעתם "מדינה" היינו ירושלים<sup style="color: gray;">355</sup>. והושיבום מחוץ לבית-המקדש*, מפני הטמאים שאין נכנסים לעזרה, ואף לא בהר-הבית*, כגון זב* ובעל-קרי*, המשולחים חוץ לשני מחנות<sup style="color: gray;">356</sup>.
<h4>הישיבה במקדש</h4>
בחמשה ועשרים בו ישבו במקדש<sup style="color: gray;">357</sup> לגבות<sup style="color: gray;">358</sup>. משישבו במקדש התחילו למשכן<sup style="color: gray;">359</sup>, שמכאן ואילך כופין את מי שלא נתן עד שיתן, וממשכנים אותו<sup style="color: gray;">360</sup>, ועל כך, עי' להלן: משכון.
במהות הישיבה במקדש, נחלקו ראשונים: א) לסוברים ש"מדינה" שישבו בה בחמישה עשר באדר<sup style="color: gray;">361</sup> היינו ירושלים<sup style="color: gray;">362</sup>, היו יושבים בבית-המקדש*<sup style="color: gray;">363</sup>. והיו יושבים שם לסימן שכבר קרב זמן לתרום את הלשכה<sup style="color: gray;">364</sup>, כי היה זמן קרב<sup style="color: gray;">365</sup>, ולא היה להם זמן אלא ארבעה ימים<sup style="color: gray;">366</sup>, התחילו לישב במקדש כדי שימהרו להביא<sup style="color: gray;">367</sup>, שמאותו היום מתחילים למשכן את המעכבים<sup style="color: gray;">368</sup>. ב) ולסוברים שב"מדינה" היינו כל ערי ישראל מלבד ירושלים<sup style="color: gray;">369</sup>, "מקדש" היינו ירושלים<sup style="color: gray;">370</sup>. או ש"מקדש" לאו דוקא, אלא בירושלים סמוך למקדש בהר-הבית*, והיו מחליפים מעותיהם במעות הניתנות בירושלים<sup style="color: gray;">371</sup>. והיו יושבים בירושלים, שבני הכפרים שהיו סמוכים לירושלים מחליפים שם<sup style="color: gray;">372</sup>. או שאף על פי שהתקינו שיהו כל המעות יוצאות בירושלים, מפני כך<sup style="color: gray;">373</sup> - שהיו מביאים לירושלים שקלים מכל המקומות<sup style="color: gray;">374</sup>, והיו שם הרבה מיני מטבעות<sup style="color: gray;">375</sup> - מכל מקום מטבע ירושלים היה נוח להם להביא, ומאלו היה נוח להם לשקול, שיהא מזומן לקנות הקרבנות<sup style="color: gray;">376</sup>.
על סדר הלקיחה מהשקלים, לצורך הקרבנות, ע"ע תרומת-הלשכה*.
<h4>שופרות השקלים</h4>
כשם שהיו שופרות* במקדש - שלוש עשרה שופרות<sup style="color: gray;">377</sup>, תיבה בצורת שופר, רחבה בשוליה ופיה צר מלמעלה<sup style="color: gray;">378</sup> - כך היו במדינה<sup style="color: gray;">379</sup>, כדי שישליכו לתוכם<sup style="color: gray;">380</sup>, ולא יהיה אפשר ליקח מהם בנחת<sup style="color: gray;">381</sup>. ונחלקו ראשונים: א) לסוברים ש"מדינה" שישבו בה בחמישה עשר באדר<sup style="color: gray;">382</sup>, היינו כל ערי ישראל מלבד ירושלים<sup style="color: gray;">383</sup>, השופרות הללו היו בכל מדינה ומדינה<sup style="color: gray;">384</sup>, דהיינו בכל עיר ועיר<sup style="color: gray;">385</sup>, בשאר ערי ישראל מלבד ירושלים<sup style="color: gray;">386</sup>. ב) ולסוברים ש"מדינה" היינו ירושלים<sup style="color: gray;">387</sup>, השופרות הללו היו בירושלים<sup style="color: gray;">388</sup>. ג) ויש מהראשונים שפירש ש"מדינה" שישבה בה בחמישה עשר באדר, היינו כל ערי ישראל מלבד ירושלים<sup style="color: gray;">389</sup>, והשופרות שהיו במדינה, היינו בירושלים<sup style="color: gray;">390</sup>.
השופרות שהיו מחוץ למקדש, כתבו ראשונים שהם שנים, אחת שמשליכים בה שקלים של שנה זו, והשנייה מניחים בה שקלי שנה שעברה, שגובים ממי שלא שקל בשנה שעברה<sup style="color: gray;">391</sup>. ויש מהאחרונים המפרשים בירושלמי, שלא היה מחוץ למקדש אלא שופר אחד לשקלים חדשים בלבד<sup style="color: gray;">392</sup>.
בשלוש עשרה השופרות שהיו במקדש, שנים מהם היו לשקלים<sup style="color: gray;">393</sup>, ומנין שעשו שופרות לשקלים במקדש, שנאמר: ויאמר המלך ויעשו ארון אחד ויתנֻהו בשער בית ה' חוצה<sup style="color: gray;">394</sup>, ונאמר: ויקח יהוידע הכהן ארון אחד ויקֹב חֹר בדלתו ויתן אֹתו אצל המזבח מימין בבוא איש בית ה' ונתנו שמה הכהנים שֹׁמרי הסף את כל הכסף המובא בית ה'<sup style="color: gray;">395</sup>, והיו עומדים בעזרה, וכל אחד מביא שקל וזורק בו<sup style="color: gray;">396</sup>. על שופר אחד היה כתוב: "תקלין חדתין" ועל אחד "תקלין עתיקין"<sup style="color: gray;">397</sup>, "תקלין חדתין", שבכל שנה ושנה, ו"עתיקין", מי שלא שקל אשתקד שוקל לשנה הבאה<sup style="color: gray;">398</sup>.
<h4>צירוף למטבע זהב</h4>
בני העיר ששולחים שקליהם לירושלים<sup style="color: gray;">399</sup>, וקבצו שקליהם<sup style="color: gray;">400</sup>, מצרפים שקלים - יכולם להחליפם<sup style="color: gray;">401</sup> - דרכונות - ויש גורסים: לדרכונות<sup style="color: gray;">402</sup>. ויש גורסים: לדרבונות<sup style="color: gray;">403</sup>. ויש גורסים: דרבונות<sup style="color: gray;">404</sup>. ויש גורסים: לדרבונים<sup style="color: gray;">405</sup>. ויש גורסים: לטירכונו<sup style="color: gray;">406</sup> - מפני משאוי הדרך<sup style="color: gray;">407</sup>, להקל מעליהם משאוי הדרך<sup style="color: gray;">408</sup>.
דרכנות היינו מטבע של זהב<sup style="color: gray;">409</sup>, כפי שנאמר בעזרא: זהב דרכמונים<sup style="color: gray;">410</sup>, ונקרא "דרכנות" שטובים לדרך<sup style="color: gray;">411</sup>. אבל לא יחליפו השקלים בזהב שאינו טבוע, שמא יוזל ויפסיד ההקדש*, אבל זהב טבוע אינו מצוי שישתנה השער<sup style="color: gray;">412</sup>. וכן לא יחליפו השקלים במרגלית, שמא תזיל המרגלית ונמצא ההקדש מפסיד<sup style="color: gray;">413</sup>, והוא הדין לכל שווה כסף<sup style="color: gray;">414</sup>.
יש מהראשונים מפרשים בירושלמי שב"תקלין עתיקין" - שקלים שנגבו עבור השנה שעברה<sup style="color: gray;">415</sup> - מותר לקנות מרגלית, ואין חוששים שמא תזול, שאין באים - לצורך הקרבנות* - אלא לחומת העיר ומגדלותיה<sup style="color: gray;">416</sup>.
<h4>ברכה</h4>
ברכת-המצוות*, אם נאמרת על קיום מצות נתינת מחצית השקל, נחלקו ראשונים: יש סוברים שאין מברכים על נתינת מחצית השקל, משום שאין נותנים לה' משלו כלום<sup style="color: gray;">417</sup>, שנאמר: לה' הארץ ומלואה<sup style="color: gray;">418</sup>, וכן הוא אומר בדוד - כשהקדיש הכסף והזהב לבית המקדש<sup style="color: gray;">419</sup> - כי ממך הכל ומידך נתנו לך<sup style="color: gray;">420</sup>. ויש סוברים שמברכים על מצוה זו, וברכתה: אשר קדשנו במצותיו וצונו לתת מחצית השקל<sup style="color: gray;">421</sup>.
על המצוות שאין מברכים עליהם, משום שבהם האדם נותן דבר שאינו שלו, ע"ע ברכת המצוות<sup style="color: gray;">422</sup>.
<h3><b>נגנבו השקלים או אבדו</b></h3>
<h4>לאחר תרומת הלשכה</h4>
בני העיר ששלחו את שקליהם - ביד שליח* להוליכם ללשכה<sup style="color: gray;">423</sup> - ונגנבו - מן השלוחים<sup style="color: gray;">424</sup> - או שאבדו, אם נתרמה התרומה - תרומת-הלשכה* בשלוש קופות מן השקלים שנגבו<sup style="color: gray;">425</sup> - נשבעים לגזברים<sup style="color: gray;">426</sup>, וההפסד להקדש*<sup style="color: gray;">427</sup>.
ונחלקו ראשונים: יש מפרשים שתרמו הקופות קודם שנודע שאבדו<sup style="color: gray;">428</sup>. ויש מפרשים שתרמו הקופות קודם גניבה ואבידה<sup style="color: gray;">429</sup>.
בירושלמי אמרו - וכן נראה מדברי ראשונים<sup style="color: gray;">430</sup> - שאין הדברים אמורים אלא לדעת הסוברים שתורמים תרומת הלשכה על הגבוי ועל העתיד לגבות<sup style="color: gray;">431</sup>, אבל לסוברים שאין תורמים על הגבוי ועל העתיד לגבות<sup style="color: gray;">432</sup>, אין הדין כן<sup style="color: gray;">433</sup>, לפי שאלו ששלחו שקליהם ולא באו, אינם בכלל התרומה, ואם כן לעולם ברשותם הם שאבדו<sup style="color: gray;">434</sup>, ואפילו נתרמה התרומה נשבעים לבני העיר, והם שוקלים אחרים תחתיהם<sup style="color: gray;">435</sup>.
יש מהראשונים מפרשים בירושלמי שהדברים אמורים בשקלי שנה זו, אבל ב"תקלין עתיקין" - שקלים שנגבו עבור השנה שעברה<sup style="color: gray;">436</sup> - לא חשו חכמים להיות נשבעים לגזברים<sup style="color: gray;">437</sup>.
<h4>קודם תרומת הלשכה</h4>
תרמו הלשכה - קודם ידיעת הגניבה והאבידה, לסוברים כן<sup style="color: gray;">438</sup>. או קודם גניבה ואבידה, לסוברים כן<sup style="color: gray;">439</sup> - נשבעים לבני העיר<sup style="color: gray;">440</sup>, ובני העיר שוקלים תחתיהם<sup style="color: gray;">441</sup>.
<h4>שומר שכר ושומר חינם</h4>
שליח זה שנגנב או אבד ממנו, נחלקו בו אמוראים: א) לדעת שמואל ורבה - ולדעת ר' אבא בירושלמי<sup style="color: gray;">442</sup> - היינו שומר-שכר*<sup style="color: gray;">443</sup> - במקרה שפטור כיון שהוא דבר שאי אפשר להציל<sup style="color: gray;">444</sup> - כגון שנגנבו בלסטים מזוין, או שאבדו כשטבעה ספינתו בים<sup style="color: gray;">445</sup>, והשבועה איננה להיפטר מתשלומים, אלא כדי ליטול שכרם נשבעים שאינם ברשותם וגובים שכרם<sup style="color: gray;">446</sup>. ב) ולדעת ר' אלעזר - וכן יש הסוברים בירושלמי<sup style="color: gray;">447</sup> - דין זה אמור בשומר-חנם*<sup style="color: gray;">448</sup>, שפטור מגניבה ואבידה, ונשבע שלא פשע<sup style="color: gray;">449</sup>, אבל בשומר-שכר* אין הדין כך<sup style="color: gray;">450</sup>, שיפטור עצמו בשבועה, שהרי חייב בגניבה ואבידה<sup style="color: gray;">451</sup>, ולכן משלם<sup style="color: gray;">452</sup>. ואף על פי שאין נשבעים על ההקדש*<sup style="color: gray;">453</sup>, שבועה זו תקנת חכמים היא, שלא יהו בני אדם מזלזלים בהקדשות<sup style="color: gray;">454</sup>.
אף לדעת הסוברים שמי שהפריש שקלו ואבד, אינו חייב לשקול שקל אחר תחתיו<sup style="color: gray;">455</sup>, ביארו בירושלמי שהיא תקנת חכמים<sup style="color: gray;">456</sup>, שלא יזלזלו בהקדשות וישלחו אותם על ידי שליח, אלא כל אחד יביא שקלו בעצמו לשם, שמצוה-בו-יותר-מבשלוחו<sup style="color: gray;">457</sup>.
להלכה פסקו ראשונים, שדין זה הוא כששלחו את שקליהם ביד שומר שכר שהרי הוא חייב בגניבה ואבידה ואבדו ממנו באונס, כגון שלקחום לסטים מזויינים שהוא פטור, ולכן אם אחר שנתרמה התרומה נאנס נשבע השליח לגזברים ובני העיר פטורים, שמה היה להם לעשות, הרי לא מסרום אלא לשומר שכר שהוא חייב בגניבה ואבידה, והאונס אינו מצוי<sup style="color: gray;">458</sup>. אבל בשומר חינם, אפילו משנתרמה התרומה נשבעים לבני העיר, ובני העיר חייבים<sup style="color: gray;">459</sup> לתת שקליהם פעם אחרת<sup style="color: gray;">460</sup>, מפני שפשעו במה ששלחו ביד שומר חינם<sup style="color: gray;">461</sup>.
<h4>נמצאו או שהחזירום</h4>
נמצאו - השקלים - או שהחזירום הגנבים, אלו ואלו שקלים, ואין עולים להם לשנה הבאה<sup style="color: gray;">462</sup>. אין אלו ואלו נופלים ל"תקלין חדתין" - לשופר של שקלי שנה זו<sup style="color: gray;">463</sup> - משום שנאמר: העשיר לא ירבה<sup style="color: gray;">464</sup>, אלא הראשונים נופלים ל"תקלין חדתין" והשניים ל"תקלין עתיקין"<sup style="color: gray;">465</sup> - שקלי השנה הקודמת<sup style="color: gray;">466</sup> - ונחלקו אמוראים בירושלמי: יש סוברים שהשקלים הראשונים הם אלו ששילחו בני העיר תחילה<sup style="color: gray;">467</sup>, לשקלים<sup style="color: gray;">468</sup>, היינו אותם שאבדו ונמצאו<sup style="color: gray;">469</sup>, והשקלים ששקלו תחתיהם הם אחרונים הנופלים לתקלין עתיקין<sup style="color: gray;">470</sup>. ויש סוברים שהשקלים הראשונים הם אלו שהגיעו לידי גזברים תחילה<sup style="color: gray;">471</sup>, והשאר נופלים לתקלין עתיקין<sup style="color: gray;">472</sup>.
להלכה הסתפקו ראשונים אלו הם השקלים הנופלים ל"תקלין חדתין" ולא הכריעו<sup style="color: gray;">473</sup>.
<h4>הפריש שקלו ואבד</h4>
הפריש שקלו ואבד, נחלקו בו אמוראים בירושלמי: לדעת ר' יוחנן - ור' חלקיה בשם ר' אחא<sup style="color: gray;">474</sup> - חייב באחריותו עד שימסור לגזבר*<sup style="color: gray;">475</sup>, וצריך לשקול שקל אחר<sup style="color: gray;">476</sup>, שאדם חייב באחריות שקלו<sup style="color: gray;">477</sup>, שנאמר: והעמדנו עלינו מצות לתת עלינו שלִשית השקל בשנה לעבֹדת בית אלהינו<sup style="color: gray;">478</sup>, שמזה שנאמר "עלינו" כמי שמטיל הדבר על כתפו<sup style="color: gray;">479</sup>. ולדעת ר' שמעון בן לקיש הקדש ברשות הגבוה בכל מקום שהוא<sup style="color: gray;">480</sup>, ואינו חייב באחריותו<sup style="color: gray;">481</sup>.
מחלוקת זו, פירשו ראשונים ואחרונים שאמורה, קודם שנתרמה התרומה<sup style="color: gray;">482</sup>, אבל אם אבד השקל לאחר שנתרמה התרומה, מכיון שתורמים על העתיד לגבות - לסוברים כן<sup style="color: gray;">483</sup> - בשעה שהפריש שקלו, הרי הוא קודש והבעלים פטור<sup style="color: gray;">484</sup>. ויש מהאחרונים סוברים שלסוברים שחייב באחריותו, חייב באחריותו אפילו לאחר שנתרמה תרומה<sup style="color: gray;">485</sup>.
להלכה פסקו ראשונים שמי שאבד שקלו חייב באחריותו עד שימסרנו לגזבר<sup style="color: gray;">486</sup>.
המפריש שקלו ואבד והפריש אחר תחתיו, ולא הספיק להקריב עד שנמצא הראשון, והרי שניהם עומדים, זה וזה שקלים, הראשון יפול לשופר של "תקלין חדתין" - שקלי שנה זו<sup style="color: gray;">487</sup> - והשני יפול לשופר של "תקלין עתיקין"<sup style="color: gray;">488</sup>, שקלי השנה שעברה<sup style="color: gray;">489</sup>.
<h3><b>משכון</b></h3>
החייבים במחצית השקל - מלבד הכהנים<sup style="color: gray;">490</sup> - כל מי שלא יתן ממשכנים אותו ולוקחים עבוטו בעל כרחו ואפילו כסותו<sup style="color: gray;">491</sup>. את מי ממשכנים, לוים - החייבים במחצית השקל, לסוברים כן<sup style="color: gray;">492</sup>, וכן הלכה<sup style="color: gray;">493</sup> - וישראלים גרים<sup style="color: gray;">494</sup> ועבדים משוחררים<sup style="color: gray;">495</sup> - החייבים במחצית השקל<sup style="color: gray;">496</sup> - אבל לא נשים<sup style="color: gray;">497</sup> ועבדים<sup style="color: gray;">498</sup> וקטנים<sup style="color: gray;">499</sup>, שכל מי שאינו חייב בשקלים<sup style="color: gray;">500</sup>, אף על פי שדרכו ליתן או הוא עתיד ליתן אין ממשכנים אותו<sup style="color: gray;">501</sup>.
בתחילת זמן המשכון, נחלקו הגירסאות בירושלמי: יש הגורסים, שאין ממשכנים את הקטן עד שיביא שתי שערות<sup style="color: gray;">502</sup>. ויש הגורסים, שאין ממשכנים את הקטן עד שיהיה בן עשרים<sup style="color: gray;">503</sup>. ויש הגורסים שאין ממשכנים את הקטן אף על פי שהביא שתי שערות<sup style="color: gray;">504</sup>.
קטן שהתחיל אביו ליתן עליו מחצית השקל, ששוב אינו פוסק<sup style="color: gray;">505</sup>, אם ממשכנים אותו, עי' להלן<sup style="color: gray;">506</sup>.
<h4>טעמו</h4>
בטעם המשכון אמרו בתוספתא, משל לאחד שעלתה לו מכה ברגלו והיה הרופא כופתו ומחתך בבשרו בשביל לרפואתו, כך אמר הקדוש ברוך הוא: משכנו ישראל על שקליהם כדי שיהו קרבנות הציבור קריבים מהם, מפני שקרבנות הציבור מרצים ומכפרים בין ישראל לאביהם שבשמים, וכן מצינו בתרומת שקלים ששקלו בני ישראל במדבר - שמכפרת - שנאמר: ולקחת את כסף הכפֻּרים מאת בני ישראל וגו'<sup style="color: gray;">507</sup>.
יש מהראשונים הסובר שאין ממשכנים אלא את יושבי ירושלים<sup style="color: gray;">508</sup>.
<h4>כהנים</h4>
הכהנים, אף על פי שחייבים - לסוברים כן<sup style="color: gray;">509</sup>, וכן הלכה<sup style="color: gray;">510</sup> - במחצית השקל<sup style="color: gray;">511</sup>, אין ממשכנים אותם - לעולם<sup style="color: gray;">512</sup> - מפני דרכי-שלום*<sup style="color: gray;">513</sup>, אלא כשיתנו מקבלים מהם ותובעים אותם עד שיתנום.
בירושלמי אמרו שיש לפרש המשנה שאין ממשכנים את הכהנים מפני דרך הכבוד<sup style="color: gray;">514</sup>. ונחלקו אחרונים: יש מפרשים שלדעת הירושלמי יש לשנות הגירסא במשנה, ולגרוס: מפני דרך הכבוד<sup style="color: gray;">515</sup>, ולכן לא נמנה במשנה בדברים שאמרו שם מפני דרכי שלום<sup style="color: gray;">516</sup>. ויש מפרשים שהירושלמי מפרש את המשנה, שמפני דרכי שלום דהיינו מפני דרך הכבוד<sup style="color: gray;">517</sup>. וכן פירשו ראשונים במשנה, שמפני דרכי שלום, היינו שלפי שעבודת הקרבנות עליהם<sup style="color: gray;">518</sup>, חולקים להם כבוד וסומכים עליהם שלא יעכבו את שקליהם<sup style="color: gray;">519</sup>. ואפילו יעכבו ולא יתנו, בית דין מתנה עליהם שיהיה להם חלף עבודתם כמו שנותנים מתרומת-הלשכה* לשאר עושי מלאכת הקודש<sup style="color: gray;">520</sup>. וביארו אחרונים, שאם הטעם שאין ממשכנים הכהנים מפני דרכי שלום אם כן אין למשכן אף ישראלים, שלגביהם מצינו שתיקנו חכמים בכל מקום מפני דרכי שלום<sup style="color: gray;">521</sup>, אבל מפני הכבוד מצינו שחולקים כבוד לכהנים יותר מישראלים, אם משום וקדשתו<sup style="color: gray;">522</sup>, או משם שעבודת הקרבנות עליהם<sup style="color: gray;">523</sup>.
<h4>משכון אב עבור קטן</h4>
קטן שהתחיל אביו ליתן עליו מחצית השקל, ששוב אינו פוסק<sup style="color: gray;">524</sup>, כתבו ראשונים שממשכנים אותו<sup style="color: gray;">525</sup>. ומהאחרונים יש שכתב שאין ממשכנים אותו<sup style="color: gray;">526</sup>.
<h4>אנדרוגינוס וטומטום</h4>
אנדרוגינוס* וטומטום*, אף לסוברים שהם חייבים מספק במחצית השקל<sup style="color: gray;">527</sup>, אין ממשכנים אותם, שכיון שהוא ספק, עבור הציבור יש להחמיר בספק<sup style="color: gray;">528</sup>.
<h4>מת לאחר הפרשה</h4>
הפריש מחצית השקל ומת, כתבו אחרונים שיש שעבוד נכסים<sup style="color: gray;">529</sup>, ואפילו מת גובים מיורשים<sup style="color: gray;">530</sup>.
<h2>שרטוט</h2>
<b>הגדרת הערך</b> - החובה לסמן את השיטות בכתיבת דברים מן המקרא.
<h3><b>מהותו וגדרו</b></h3>
<h4>חיובו</h4>
כתבים מסוימים מן המקרא, צריך לשרטט את מקום כתיבתם<sup style="color: gray;">1</sup>, כלומר לסמן את השיטות שביניהן נכתבות המילים<sup style="color: gray;">2</sup>.
<h4>שמו</h4>
השרטוט נקרא לפעמים סירגול<sup style="color: gray;">3</sup>.
<h4>מקורו</h4>
חיוב שרטוט, עיקרו הוא הלכה-למשה-מסיני*<sup style="color: gray;">4</sup>, ובחלק מן הכתבים הוא נלמד מדרשת הכתובים<sup style="color: gray;">5</sup>, ובחלק מן הכתבים יש מן הראשונים סוברים שחיובו מדרבנן<sup style="color: gray;">6</sup>.
<h4>טעמו</h4>
בטעם חיוב שרטוט, כתבו ראשונים שהוא כדי שלא יתערבו השיטות, וירוץ הקורא בהם<sup style="color: gray;">7</sup>, ומטעם זה תפילין*, שהן מחופות וטמונות בעורן ותפורות בגידן, ואי אפשר לקרא בהן<sup style="color: gray;">8</sup>, אין צריכות שרטוט<sup style="color: gray;">9</sup>, ומזוזה, אף על פי שהיא מכוסה, ואין קוראים בה, צריכה שרטוט, לסוברים כן<sup style="color: gray;">10</sup>, לפי שפעם בשבע שנים, כשבודקים אותה, קוראים בה<sup style="color: gray;">11</sup>, או לפי שאין שכיסויה אינו חובה, ומן הדין ניתן לתלותה גלויה<sup style="color: gray;">12</sup>, או לפי שבקל ניתן להסירה ממקומה ולפתחה<sup style="color: gray;">13</sup>, או שהלכה למשה מסיני היא במזוזה, שאף על פי שאין קוראים בה, צריכה שרטוט<sup style="color: gray;">14</sup>.
<h4>גדרו</h4>
יש מן האחרונים שכתבו ששני דיני שרטוט חלוקים יש, האחד בסתם תיבות מן המקרא - שחייבות בשרטוט כשנכתבו אף שלא במקומן<sup style="color: gray;">15</sup> - שבהן השרטוט הוא דין בכתיבה, שתהיה מיושרת על ידי שרטוט, אבל אין דין בנכתב, שיהיה משורטט, ולפיכך אף שרטוט שאינו מתקיים אלא בשעת הכתיבה, ונמחק לאחריה, כשר בהן, והדין השני במזוזה ובמגילה, שהוא דין בעצמותן, שצריך שיהיו משורטטות, ולפיכך צריך שיהיה השרטוט שלהן מתקיים לעולם<sup style="color: gray;">16</sup>.
<h4>באלו שורות</h4>
באלו שורות נעשה השרטוט, נחלקו ראשונים: א) יש סוברים שהשרטוט לעולם נעשה בין כל שיטה ושיטה מן הכתוב<sup style="color: gray;">17</sup>, ובדעתם יש מן האחרונים שצדדו לומר שצריך לשרטט אף מן הצדדים<sup style="color: gray;">18</sup>. ב) ויש סוברים ששני סוגי שרטוטים יש, האחד בין כל שיטה ושיטה, וזה השרטוט הנדרש במזוזה ובמגילה, והשני בשיטה העליונה בלבד - או מלמעלה ומלמטה ומן הצדדים<sup style="color: gray;">19</sup> - וזה השרטוט הנדרש בכתיבת תיבות מן המקרא אף שלא במקומן<sup style="color: gray;">20</sup>, וכן בכתבים שאינם חייבים בשרטוט מחמת עצמם, אלא מדין תיבות מן המקרא, כגון תפילין<sup style="color: gray;">21</sup>, וספר תורה, וכתבי הקדש, לסוברים כן<sup style="color: gray;">22</sup>. בגדר השרטוט בשיטה העליונה, כתבו ראשונים שמאחר והשיטה הראשונה נכתבה ישרה על ידי השרטוט, הרי היא עצמה משמשת כשרטוט לשיטות שתחתיה<sup style="color: gray;">23</sup>.
על שרטוט שהוא משום הידור מצוה, שצריך לעשותו בכל שיטה ושיטה, עי' להלן<sup style="color: gray;">24</sup>.
<h4>על ידי שיטה ראשונה</h4>
הכותב תיבות מן המקרא - שטעון שרטוט בשיטה הראשונה בלבד, לסוברים כן<sup style="color: gray;">25</sup> - אם מעליהן כתובה כבר שורה אחת ביושר, כתבו ראשונים שאינו צריך לשרטט, לפי שהשורה הראשונה חשובה שרטוט לשורה שאחריה<sup style="color: gray;">26</sup>.
<h4>ראש הדף</h4>
היה ראש הדף חתוך כראוי ביושר ובקצב, ובא לכתוב את השורה הראשונה סמוך לו, כתבו אחרונים בדעת ראשונים שראש הדף משמש כשרטוט לשורה הראשונה, ולפיכך אין צריך לשרטטה<sup style="color: gray;">27</sup>.
<h4>על ידי מחק</h4>
מקום שנמחקו תיבות על ידי גרר, כתבו אחרונים שמקום המחק חשוב כשרטוט, שיכול ליישר הכתב על פיו, ואין צריך לחזור ולשרטט<sup style="color: gray;">28</sup>. ויש שנסתפקו אם מועיל, בשרטוטים שחיובם מהלכה למשה מסיני<sup style="color: gray;">29</sup>.
<h4>ניקוד</h4>
ניקוד הכתב, יש מן הגאונים והראשונים שכתבו שמועיל במקום שרטוט הנצרך בכתיבת תיבות מן המקרא<sup style="color: gray;">30</sup>, לפי שהניקוד הוא כרמז שרטוט<sup style="color: gray;">31</sup>, ויש שכתבו שאינו מועיל<sup style="color: gray;">32</sup>.
<h3><b>הטעונים שרטוט</b></h3>
<h4>מזוזה</h4>
מזוזה, נחלקו תנאים אם צריכה שרטוט - בין כל שיטה ושיטה<sup style="color: gray;">33</sup> - לדעת ר' ירמיה בשם רבינו, מזוזה אינה צריכה שרטוט<sup style="color: gray;">34</sup>, ולדעת רב מניומי בר חלקיה בשם רב חמא בר גוריא בשם רב, מזוזה צריכה שרטוט<sup style="color: gray;">35</sup>. לסוברים שצריכה שרטוט, מזוזה שאינה משורטטת פסולה<sup style="color: gray;">36</sup>, ויש מן הראשונים שצידדו לומר שכשרה<sup style="color: gray;">37</sup>. במקור דין שרטוט במזוזה, אמרו בגמרא שהוא מהלכה למשה מסיני<sup style="color: gray;">38</sup>, ולסוברים שכל כתבי הקדש טעונים שרטוט מהלכה למשה מסיני<sup style="color: gray;">39</sup>, הטעם שנאמרה הלכה נוספת מיוחדת במזוזה, כתבו ראשונים שהוא כדי למעט שדוקא מזוזה צריכה שרטוט, אבל תפילין אינן צריכות<sup style="color: gray;">40</sup>, או שבמזוזה היה מקום לומר שלא יצטרכו, בשונה משאר ספרים, לפי שאין קוראים בה<sup style="color: gray;">41</sup>. ויש שכתבו בדעת רב יהודה בשם שמואל, שדין שרטוט במזוזה נלמד בגזרה שוה של "כתיבה כתיבה" מספר תורה - שבמזוזה נאמר: וכתבתם<sup style="color: gray;">42</sup>, ובספר תורה נאמר: כתֹב זאת זכרון בספר<sup style="color: gray;">43</sup>, או שנאמר בו: וכתב לו את משנה התורה הזאת<sup style="color: gray;">44</sup> - שצריך בו שרטוט, לסוברים כן<sup style="color: gray;">45</sup>, או שנלמד מגזירה שוה מגט – שבגט נאמר וכתב לה ספר כריתות<sup style="color: gray;">46</sup> - שצריך בו שרטוט, לסוברים כן<sup style="color: gray;">47</sup>, ולדעתם לא נאמר בהלכה למשה מסיני אלא שמזוזה צריכה שרטוט לכתחילה, ומהגזרה שוה למדים שמזוזה שאינה משורטטת פסולה<sup style="color: gray;">48</sup>. הלכה שמזוזה צריכה שרטוט<sup style="color: gray;">49</sup>, ואם כתב בלא שרטוט פסולה<sup style="color: gray;">50</sup>. בגדר דין שרטוט במזוזה, כתבו אחרונים שאינו כדי ליישר הכתב בלבד, אלא הוא דין בעצמותה, שתהיה משורטטת<sup style="color: gray;">51</sup>, ולפיכך שרטוט שאינו מתקיים, אף לסוברים שכשר בכתבים אחרים, פסול בה<sup style="color: gray;">52</sup>.
הטעם שמזוזה צריכה שרטוט אף על פי שהיא מחופה ואינה נראית – והרי השרטוט, טעמו כדי שלא יתערבו השורות, וירוץ הקורא בכתב<sup style="color: gray;">53</sup> - עי' לעיל<sup style="color: gray;">54</sup>.
על פרטי דיני שרטוט במזוזה ע"ע כתיבת סת"ם<sup style="color: gray;">55</sup>.
<h4>ספר תורה</h4>
ספר תורה צריך שרטוט<sup style="color: gray;">56</sup>, בכל שיטה ושיטה<sup style="color: gray;">57</sup>, מהלכה למשה מסיני<sup style="color: gray;">58</sup>. ויש מן הראשונים שכתבו שדין שרטוט בספר תורה נלמד בגזרה-שוה* של "ולקחתם ולקחתם" מלולב* - שבספר תורה נאמר: לקֹחַ את ספר התורה הזה<sup style="color: gray;">59</sup>, ובלולב נאמר: ולקחתכם לכם<sup style="color: gray;">60</sup> - שצריך לקיחה תמה, היינו שלא יהיה חסר כלום<sup style="color: gray;">61</sup>, ואף ספר תורה צריך שיהיה שלם בתיקונו, ובכלל זה שיהיה בו שרטוט<sup style="color: gray;">62</sup>. ויש מן הראשונים שכתבו שדין שרטוט בספר תורה נלמד בגזירה שוה "כתיבה כתיבה"<sup style="color: gray;">63</sup> ממזוזה<sup style="color: gray;">64</sup>. ספר תורה שנכתב בלא שרטוט פסול<sup style="color: gray;">65</sup>. ויש מן הראשונים חולקים וסוברים שאין דין שרטוט מיוחד בספר תורה, אלא דינו כדין תיבות מן המקרא הכתובות אף שלא במקומן, שטעונות שרטוט בשיטה העליונה, או מלמעלה ומלמטה ומן הצדדים, לסוברים כן<sup style="color: gray;">66</sup>, ואם לא שרטט, פסול<sup style="color: gray;">67</sup>.
על שרטוט ספר תורה בין כל שיטה ושיטה משום זה אלי ואנוהו, עי' להלן<sup style="color: gray;">68</sup>.
על פרטי שרטוט בספר תורה ע"ע כתיבת סת"ם<sup style="color: gray;">69</sup> וע' ספר תורה.
<h4>מגילת אסתר</h4>
מגילת אסתר צריכה שרטוט<sup style="color: gray;">70</sup>, בכל שיטה ושיטה<sup style="color: gray;">71</sup>. ויש מן הראשונים שכתבו שדי בשרטוט השורה הראשונה, והיא נעשית כשרטוט לשניה, ושניה לשלישית, וכן כלם<sup style="color: gray;">72</sup>. מקור חיוב שרטוט במגילה הוא מדרשה, שנאמר בה: דברי שלום ואמת<sup style="color: gray;">73</sup>, ודרשו: מלמד שצריכה שרטוט כאמיתה של תורה<sup style="color: gray;">74</sup>, היינו כספר תורה, שצריך שרטוט מהלכה למשה מסיני, לסוברים כן<sup style="color: gray;">75</sup>, וכן דרשו בירושלמי, שנאמר במגילה דברי שלום ואמת, ובתורה נאמר: אמת קנה ואל תמכור<sup style="color: gray;">76</sup>, מה זו צריכה שרטוט, אף זו צריכה שרטוט<sup style="color: gray;">77</sup>. ובדעת הסוברים שספר תורה אינו טעון שרטוט<sup style="color: gray;">78</sup>, פרשו ראשונים את דברי הבבלי שמגילה צריכה שרטוט כאמיתה של תורה, שהיינו כמזוזה, שנקראת אמיתה של תורה משום שיש בה יחוד מלכות שמים<sup style="color: gray;">79</sup>. לסוברים שכל כתבי הקדש צריכים שרטוט מהלכה למשה מסיני<sup style="color: gray;">80</sup>, כתבו ראשונים בטעם שצריך כתוב מיוחד לחייב שרטוט במגילה, שהיה מקום לפטרה לפי שקראת אגרת<sup style="color: gray;">81</sup>. ובמסכת סופרים אמרו בטעם שמגילה צריכה שרטוט, שנקראת ספר<sup style="color: gray;">82</sup>. בגדר דין שרטוט במגילה, כתבו אחרונים שאינו כדי ליישר הכתב בלבד, אלא הוא דין בעצמותה, שתהיה משורטטת, ולפיכך שרטוט שאינו מתקיים אחר הכתיבה, אף לסוברים שכשר בכתבים אחרים, פסול בה<sup style="color: gray;">83</sup>.
על פרטי דין שרטוט במגילה ע"ע מגילת אסתר<sup style="color: gray;">84</sup>.
<h4>תפילין</h4>
תפילין אינן צריכות שרטוט<sup style="color: gray;">85</sup>. במקור הדין, יש מן הראשונים שכתבו שהוא מהלכה למשה מסיני, שלכך נאמרה הלכה שמזוזה צריכה שרטוט – אף על פי שכבר נאמרה הלכה כללית בכל הספרים, לדעתם<sup style="color: gray;">86</sup> – ללמד שדוקא מזוזה צריכה, ותפילין אינן צריכות<sup style="color: gray;">87</sup>, ויש שכתבו במקור הדין, שהוא מסברא, שהשרטוט, שתכליתו שירוץ הקורא בכתב<sup style="color: gray;">88</sup>, אינו שייך בתפילין שהן מכוסות וטמונות, ואי אפשר לקרא בהן<sup style="color: gray;">89</sup>. ויש מן הראשונים שכתבו טעם שאין צריך שרטוט בתפילין, שמאחר שעורם דק הרבה, יש לחוש שמא יקרע בשרטוט<sup style="color: gray;">90</sup>.
יש מן הראשונים שכתבו שתפילין, אף על פי שאינן צריכות שרטוט מצד עצמן, צריכות שרטוט כדין כתיבת תיבות מן המקרא אפילו שלא במקומן, שטעונות שרטוט בשיטה הראשונה<sup style="color: gray;">91</sup>, או מלמעלה ומלמטה ומן הצדדים<sup style="color: gray;">92</sup>, או שצריכות בכל שיטה ושיטה<sup style="color: gray;">93</sup>, ואף בדיעבד יש שכתבו שפסולות אם לא שרטט<sup style="color: gray;">94</sup>. כתבן פחות משלש תיבות בשיטה – שאז אין צריך שרטוט בכותב תיבות מן המקרא<sup style="color: gray;">95</sup> - אין צריך שרטוט כלל<sup style="color: gray;">96</sup>. ומן האחרונים יש שחולקים וסוברים, וכן נראה מדברי ראשונים, שתפילין לעולם אינן צריכות שרטוט כלל<sup style="color: gray;">97</sup>, אף לא מדין כתיבת תיבות מן המקרא, שדוקא באגרת הצריכו לשרטט תיבות מן המקרא, כדי שיהיה היכר שיש בה דברי קדושה ולא יזרקנה לאשפה<sup style="color: gray;">98</sup>.
על שרטוט תפילין משום הידור מצוה, עי' להלן<sup style="color: gray;">99</sup>.
על פרטי דין שרטוט בתפילין ע"ע כתיבת סת"ם<sup style="color: gray;">100</sup> וע' תפילין.
<h4>האיסור לשרטטן</h4>
תפילין, יש מן הראשונים שכתבו שהלכה למשה מסיני היא שאסור לשרטטן<sup style="color: gray;">101</sup>, וכן יש מן הראשונים שכתבו שתפילין משורטטות פסולות<sup style="color: gray;">102</sup>. וראשונים חולקים וסוברים שמותר לשרטטן, וכן הלכה<sup style="color: gray;">103</sup>.
<h4>שאר כתבי הקדש</h4>
שאר כתבי הקדש – מלבד ספר תורה ומגילה – כתבו ראשונים שחייבים בשרטוט<sup style="color: gray;">104</sup>, בכל שיטה ושיטה<sup style="color: gray;">105</sup>, מהלכה למשה מסיני<sup style="color: gray;">106</sup>, או מדרבנן משום גדר וסייג<sup style="color: gray;">107</sup>. ויש מן הראשונים שכתבו שכתבי הקדש דינם כתיבות מן המקרא הכתובות שלא במקומן, שלדעתם אין צריך לשרטט בהן כל שיטה ושיטה, אלא די בשרטוט בשיטה העליונה בלבד, או מלמעלה ומלמטה ומן הצדדים<sup style="color: gray;">108</sup>. חיוב שרטוט בכתבי הקדש הוא אפילו כשכתובים על הנייר<sup style="color: gray;">109</sup>.
על גדר דין שרטוט בכתבי הקדש, ע"ע כתיבת סת"ם<sup style="color: gray;">110</sup>.
<h4>תיבות מן המקרא</h4>
כתיבת תיבות מן המקרא, אף שלא במקומן, טעונה שרטוט<sup style="color: gray;">111</sup>, וכן מצאנו בכמה אמוראים שכתבו פסוקים מן המקרא, ושרטטו<sup style="color: gray;">112</sup>, וכן בגט-חליצה* שיש בו תיבות מן המקרא, יש מן האמוראים ששרטטו<sup style="color: gray;">113</sup>. במקור החיוב יש מן הראשונים שכתבו שהוא מדרבנן<sup style="color: gray;">114</sup>, ומהם יש שכתבו בטעם שתקנוהו, כדי שיהיה היכר שהם דברי קדושה, ולא יזרקם לאשפה<sup style="color: gray;">115</sup>, ויש שנראה מדבריהם במקור החיוב שהוא מהלכה למשה מסיני<sup style="color: gray;">116</sup>. בגדר השרטוט בכתיבת תיבות מן המקרא, כתבו אחרונים שאינו דין בדבר הנכתב, שיהיה משורטט, אלא דין בכתיבה, שצריך שתהיה מיושרת על ידי שרטוט, ולפיכך שרטוט שאינו מתקיים אחר הכתיבה, אף לסוברים שפסול בדברים אחרים, כשר בה <sup style="color: gray;">117</sup>.
על כתבים שונים, שחייבים שרטוט מדין תיבות מן המקרא, עי' לעיל<sup style="color: gray;">118</sup>.
<h4>באלו שורות</h4>
השרטוט בכותב תיבות מן המקרא, יש מן הראשונים שכתבו שהוא שרטוט אחד למעלה, שתחתיו כותב כמה שיטים – או שמשרטט מלמעלה ומלמטה ומן הצדדים<sup style="color: gray;">119</sup> - אבל אין צריך לשרטט בכל שיטה ושיטה<sup style="color: gray;">120</sup>. ויש חולקים וסוברים שאף בכתיבת תיבות מן המקרא צריך שרטוט בכל שיטה ושיטה<sup style="color: gray;">121</sup>.
<h4>מספר התיבות</h4>
במספר התיבות מן המקרא המחייב בשרטוט, נחלקו תנאים ואמוראים: בברייתא שנינו, וכן יש שכתבו בדעת אמוראים בירושלמי, ששלש כותבים ללא שרטוט, וארבע אין כותבים<sup style="color: gray;">122</sup>. ור' יצחק אמר, וכן יש שכתבו בדעת אמוראים בירושלמי, ששתים כותבים, שלש אין כותבים<sup style="color: gray;">123</sup>, ויש מפרשים בדעת אמוראים בירושלמי שאפילו ארבע כותבים<sup style="color: gray;">124</sup>. הלכה ששתים כותבים, ושלש אין כותבים<sup style="color: gray;">125</sup>. ויש שכתבו שהלכה ששלש כותבים, וארבע אין כותבים<sup style="color: gray;">126</sup>.
<h4>שלא כסדרן</h4>
כתיבת תיבות מן המקרא שלא כסדרן, אינה מחייבת בשרטוט, וכן מצאנו אמוראים שכשכתבו פסוקים שינו את סדר המילים, בכדי שלא יצטרכו לשרטט<sup style="color: gray;">127</sup>.
<h4>בשורות קצרות</h4>
כתב תיבות מן המקרא בכמה שורות קצרות, באופן שאין בכל שורה מספר תיבות המחייב שרטוט, כתבו אחרונים שאינו צריך שרטוט<sup style="color: gray;">128</sup>.
<h4>מגילת סוטה</h4>
מגילת-סוטה* צריכה שרטוט<sup style="color: gray;">129</sup>. על פרטי דין השרטוט במגילת סוטה, ועל דין מגילה שלא שורטטה, ואם ניתן לשרטטה אחר הכתיבה, ע"ע מגילת סוטה<sup style="color: gray;">130</sup>.
<h4>גט</h4>
גט*, יש מן הראשונים שנראה מדבריהם שצריך שרטוט מן התורה<sup style="color: gray;">131</sup>, ויש שכתבו שאינו צריך<sup style="color: gray;">132</sup>, ויש שכתבו שנהגו לשרטטו<sup style="color: gray;">133</sup>. על פרטי הדין ומקורו, ע"ע גט<sup style="color: gray;">134</sup>.
<h4>ללשון צחות</h4>
הכותב תיבות מן המקרא שלא לשם דרשה, כגון השולח איגרת לחבירו, וכותב לשון המקרא כדי לכתוב לשון צח, יש מן הראשונים שכתבו שאינו צריך שרטוט<sup style="color: gray;">135</sup>. ומירושלמי נראה, וכן יש מן הראשונים שכתבו להלכה, שאף הכותב שלא לשם דרשה, צריך שרטוט<sup style="color: gray;">136</sup>. ומן האחרונים יש שנראה מדבריהם שמחלוקת היא בירושלמי<sup style="color: gray;">137</sup>.
על שרטוט באגרת שלומים ע"ע אגרת רשות<sup style="color: gray;">138</sup>.
<h4>שאינה אשורית</h4>
כתיבה שאינה אשורית, כתבו ראשונים שמותר לכתוב ללא שרטוט, לפי שכתיבה זו, מאחר ואינה כעין תורה נביאים וכתובים, שהם בכתב אשורי, אינה חשובה כתיבה כלל<sup style="color: gray;">139</sup>, וכן כתבו אחרונים להלכה<sup style="color: gray;">140</sup>. ויש מן הראשונים שכתבו שאין נוהגים כן<sup style="color: gray;">141</sup>.
על שרטוט בכתב שאינו אשורי, ע"ע כתב<sup style="color: gray;">142</sup>.
<h4>שרטוט בדברים הפטורים</h4>
דברים הפטורים משרטוט, יש מן הראשונים שכתבו שאין לשרטט אותם, לפי שכל-הפטור-מן-הדבר-ועושהו* נקרא הדיוט<sup style="color: gray;">143</sup>. ויש שכתבו שאינו נקרא הדיוט, אלא מאחר שמכוין לנוי, תבא עליו ברכה<sup style="color: gray;">144</sup>.
על הסוברים שאסור לשרטט תפילין, עי' לעיל<sup style="color: gray;">145</sup>.
<h4>הדור מצוה</h4>
אף כתבי הקדש שלא נאמר בהם דין שרטוט בכל שיטה – לסוברים כן<sup style="color: gray;">146</sup> - יש מן הראשונים שכתבו שצריך לשרטט בהם כל שיטה ושיטה משום זה אלי ואנוהו<sup style="color: gray;">147</sup>. ויש מן הראשונים שכתבו שדוקא סופר שאינו יכול לכתוב יפה בלא שרטוט, צריך לשרטט משום זה אלי ואנוהו<sup style="color: gray;">148</sup>. שרטוט שהוא משום זה אלי ואנוהו אינו מעכב בדיעבד<sup style="color: gray;">149</sup>.
<h4>הדור מצוה בתפילין</h4>
תפילין, שמכוסים בעור, יש מן הראשונים שכתבו שאין שייך נוי בכתיבתם, ואין צריך לשרטטם משום זה אלי ואנוהו<sup style="color: gray;">150</sup>. ויש שכתבו שאף בתפילין שייך שרטוט משום זה אלי ואנוהו<sup style="color: gray;">151</sup>, וכן כתבו ראשונים ואחרונים אחרונים להלכה שמשרטטים תפילין משום נוי<sup style="color: gray;">152</sup>.
על הסוברים שאסור לשרטט תפילין, עי' לעיל<sup style="color: gray;">153</sup>.
על דיני שרטוט משום הדור-מצוה* ע"ע<sup style="color: gray;">154</sup>.
<h3><b>דיניו</b></h3>
<h4>לשמה</h4>
על שרטוט בכתבי הקדש, אם צריך לעשותו לשמה*, ע"ע כתיבת סת"ם<sup style="color: gray;">155</sup>.
<h4>בסכין</h4>
סכין חדה, אין משרטטים בה, שמא תחתוך הספר<sup style="color: gray;">156</sup>. וסכין שאינה חדה, יש מן הראשונים סוברים שאף בה אין משרטטים, שמא תחתוך הספר, ולדעתם זהו שאמרו בירושלמי ובמסכת סופרים, שמסרגלים בקנה, שהיינו דוקא בקנה, ולא בסכין<sup style="color: gray;">157</sup>. ויש שכתבו שמשרטטים בה<sup style="color: gray;">158</sup>.
<h4>בדברים הצובעים</h4>
דברים שהקלף מצטבע בהם, יש מן הראשונים סוברים שאין משרטטים בהם<sup style="color: gray;">159</sup>, לפי שאין הכתב ניכר יפה<sup style="color: gray;">160</sup>, ואסור אפילו אם אין הכתב נוגע בשרטוט<sup style="color: gray;">161</sup>, ויש שאסרו שאפילו מבחוץ, מעבר לדף, לפי שלפעמים נראה אף מבפנים<sup style="color: gray;">162</sup>. שרטט תפילין או ספר תורה בדברים הצובעים יש שכתבו שפסול<sup style="color: gray;">163</sup>, ויש מכשירים<sup style="color: gray;">164</sup>. ויש חולקים וסוברים שמשרטטים לכתחלה אף בדברים הצובעים<sup style="color: gray;">165</sup>.
<h4>מבחוץ</h4>
יש מן האחרונים שכתבו שאין לשרטט בצד הדף שכותבים בו, אלא מעבר לדף, לפי שהשרטוט, אפילו בברזל, שאינו צבע, פעמים שמותיר רושם הנראה, והרי אין משרטטים בדברים הצובעים, לסוברים כן<sup style="color: gray;">166</sup>, ויש שכתבו שמטעם אחר אין לשרטט מבפנים, שנראה כאילו האותיות שבורות<sup style="color: gray;">167</sup>.
<h4>שאינו מתקיים עד סוף הכתיבה</h4>
שרטוט שאינו אלא לפי שעה, ואינו מתקיים עד סוף הכתיבה, כתבו ראשונים שאינו חשוב שרטוט, ומטעם זה קיפול הנייר, אם חוזר ומתפשט עד סוף הכתיבה, אינו חשוב שרטוט<sup style="color: gray;">168</sup>.
<h4>שאינו מתקיים לעולם</h4>
שרטוט שאינו מתקיים לעולם, נסתפקו ראשונים אם חשוב שרטוט<sup style="color: gray;">169</sup>. ויש שמצדדים לומר שאינו חשוב שרטוט<sup style="color: gray;">170</sup>. ויש שנראה מדבריהם שחשוב שרטוט, ולפיכך קיפולים בנייר קשה, שעומדים וניכרים עד סוף הכתיבה, אף על פי שמתבטלים לאחר זמן, חשובים שרטוט<sup style="color: gray;">171</sup>. ויש מן האחרונים שחילקו, ששרטוט שהוא דין בעצם הדבר הנכתב, שיהיה משורטט – כגון שרטוט שבמזוזה<sup style="color: gray;">172</sup> ושבמגילה<sup style="color: gray;">173</sup> - פסול אם אינו מתקיים, אבל שרטוט שאינו אלא ליישר את הכתב – כגון שרטוט שבכתיבת תיבות מן המקרא אף שלא במקומן, לסוברים כן<sup style="color: gray;">174</sup> - די בכך שיהיה קיים בשעת הכתיבה, וכשר אף אם יימחק לאחר מכן<sup style="color: gray;">175</sup>.
<h4>שאינו עמוק</h4>
שרטוט שאינו גומא וחריץ, אלא על פני הקלף מלמעלה, כגון בדיו, יש מן הראשונים מצדדים לומר שאינו חשוב שרטוט<sup style="color: gray;">176</sup>.
<h4>שאחר הכתיבה</h4>
כתב בלא שרטוט, באיסור, ושרטט אחר כתיבה, נספתקו ראשונים אם חשוב שרטוט<sup style="color: gray;">177</sup>. ומן האחרונים יש שכתבו שאינו חשוב שרטוט<sup style="color: gray;">178</sup>, ובדעתם נסתפקו אחרונים אם שרטט בתחלה שרטוט שאינו מתקיים לעולם – לסוברים שאינו חשוב שרטוט<sup style="color: gray;">179</sup> – ואחר הכתיבה, קודם שנמחק השרטוט, עשה שרטוט המתקיים, אם כשר, מאחר ולא היה אף פעם בלא שרטוט<sup style="color: gray;">180</sup>.
על שרטוט אחר הכתיבה ע"ע כל-שאינו-ראוי-לבלה-בלה-מעכבת-בו*<sup style="color: gray;">181</sup>. על שרטוט אחר הכתיבה במזוזה, אם פסול משום כתיבה שלא כסדרן, ע"ע כתיבת סת"ם כסדרן<sup style="color: gray;">182</sup>.
<h4>כתיבה שלא לפי השרטוט</h4>
כתיבה שאינה לפי השרטוט, אפילו כשהכתיבה ישרה והשרטוט עקום, כתבו אחרונים שחשובה ככתיבה בלא שרטוט, ופסולה במקומות שהשרטוט מעכב<sup style="color: gray;">183</sup>.
<h4>כתיבה על השרטוט</h4>
כתיבת סת"ם, כתבו ראשונים שאין כותבים על השרטוט, כדי שלא תהיה התיבה עקומה<sup style="color: gray;">184</sup>.
על שרטוט בחול-המועד* ע"ע<sup style="color: gray;">185</sup>.
<h2>שריפה</h2>
<b>הגדרת הערך -</b> שריפה. המתה בשריפה כאחת ממיתות בית דין.
<h3><b>גדרה ודינה</b></h3>
שריפה היא אחת מארבע מיתות שנמסרו לבית דין<sup style="color: gray;">1</sup>, והיא מצות עשה מן התורה, אם כמצות עשה מיוחדת, אם בכלל מצות עשה להמית מי שנתחייב במיתת בית דין<sup style="color: gray;">2</sup>. על מחלוקת הראשונים אם כל אחת מארבע מיתות בית דין נמנית למצוה בפני עצמה או שאינה מצוה בפני עצמה אלא היא חלק מחלקי המצוה להמית עוברי עבירה שנצטוינו בה בכתוב: ובערת הרע מקרבך<sup style="color: gray;">3</sup>, ע"ע ארבע מיתות בית דין<sup style="color: gray;">4</sup>, וע' חיבי מיתות בית דין<sup style="color: gray;">5</sup>.
<h4>החייבים בה</h4>
החייבים במיתת שריפה הם: הבא על אשה-ובתה*, וכן האשה שהוא בא עליה<sup style="color: gray;">6</sup>, שנאמר בהם: ואיש אשר יקח את אשה ואת אמה זמה היא באש ישרפו אותו ואתהן<sup style="color: gray;">7</sup>, ובת-כהן* שזינתה<sup style="color: gray;">8</sup>, שנאמר בה: ובת איש כהן כי תחל לזנות את אביה היא מחללת באש תשרף<sup style="color: gray;">9</sup>.
<h3><b>מהותה</b></h3>
<h4>אופן השריפה</h4>
אופן השריפה של המחוייב שריפה הוא בשריפת גופו מבפנים<sup style="color: gray;">10</sup>, שמתיכים פתילה<sup style="color: gray;">11</sup> של אבר<sup style="color: gray;">12</sup> - עופרת<sup style="color: gray;">13</sup> או בדיל וכיוצא בהם<sup style="color: gray;">14</sup>, או בדיל ועופרת מעורבים זה בזה<sup style="color: gray;">15</sup>, או בדיל המשוח בזפת<sup style="color: gray;">16</sup>, או נפט<sup style="color: gray;">17</sup> - ופותחים את פיו וזורקים אותה לתוכו<sup style="color: gray;">18</sup>.
<h4>מקור הדין לשריפה בפתילה של אבר</h4>
במקור הדין ששורפים בפתילה של אבר שהיא שריפת גופו מבפנים - אף שפשט הכתובים שבהם נזכרה שריפה באש<sup style="color: gray;">19</sup>, היינו שריפת כל גופו באש<sup style="color: gray;">20</sup> - דרשו כן בגמרא בגזירה שוה "שריפה" "שריפה"<sup style="color: gray;">21</sup>, היינו מהכתוב: יבכו את השריפה<sup style="color: gray;">22</sup> שנאמר במיתת בני אהרן, שלדעתם היתה שריפת נשמה וגוף קיים<sup style="color: gray;">23</sup>, או מהכתוב: אשר הקריבו השרופים<sup style="color: gray;">24</sup>, שנאמר בעדת קרח, שלדעתם היתה שריפת נשמה וגוף קיים<sup style="color: gray;">25</sup>. ועוד דרשו מהכתוב: ואהבת לרעך כמוך<sup style="color: gray;">26</sup> ברור לו מיתה יפה<sup style="color: gray;">27</sup>, ושריפה בפתילה של אבר היא המיתה היפה, שעל ידה ממהר את מיתתו<sup style="color: gray;">28</sup>. בטעם הדבר שהוצרכו חכמים לדרשה של "ברור לו מיתה יפה", ולא די היה בגזירה שוה של "שריפה" "שריפה"<sup style="color: gray;">29</sup>, אמרו בגמרא ששריפת בני אהרן ושריפת עדת קרח אחת מהן היתה שריפת הגוף ואחת מהן שריפת נשמה וגוף קיים, ומן הכתוב: ואהבת לרעך כמוך יש ללמוד לדרוש גזירה שוה מאותה שהיתה שריפת נשמה וגוף קיים<sup style="color: gray;">30</sup>. ויש שכתבו בדעת אמוראים לבאר באופן אחר, שמן הגזירה שוה של "שריפה" "שריפה" אין ללמוד אלא שאף שריפת נשמה חשובה שריפה, ועל כן צריך ללימוד של ואהבת לרעך כמוך, שאין שריפה נעשית אלא על ידי שריפת נשמה, אך לא על ידי שריפת הגוף<sup style="color: gray;">31</sup>. ויש שכתבו בדעת אמוראים לבאר באופן אחר, שאף על פי שמן הגזירה שוה של "שריפה" "שריפה" יש ללמוד ששריפה נעשית על ידי שריפת נשמה, מכל מקום צריך ללמוד מן הכתוב: ואהבת לרעך כמוך, שאין השריפה נעשית אלא על ידי פתילה של אבר, ולא על ידי מים שהוחמו באש, שאף היא שריפת נשמה וגוף קיים, לפי שאינה מיתה יפה<sup style="color: gray;">32</sup>.
<h4>הכנתו לשריפה</h4>
משקעים את המחוייב שריפה בזבל עד ארכובותיו - ברכיו<sup style="color: gray;">33</sup> - כדי שלא יתהפך לכאן ולכאן ותפול הפתילה - ששורפים אותו בה<sup style="color: gray;">34</sup> - על בשרו מבחוץ<sup style="color: gray;">35</sup> ויכוה<sup style="color: gray;">36</sup>, או כדי שלא יתהפך לכאן ולכאן ויקלקל את העוסקים עמו ברעי<sup style="color: gray;">37</sup>. ונחלקו ראשונים: יש שכתבו שבזבל דוקא משקעים אותו ולא בעפר<sup style="color: gray;">38</sup>, שבאופן זה יזהרו העוסקים עמו שלא להתקלקל על ידו<sup style="color: gray;">39</sup>, או כדי שימות מהרה על ידי הריח הרע<sup style="color: gray;">40</sup> או כדי לבזותו<sup style="color: gray;">41</sup>. ויש שכתבו, שזבל שאמרו אינו בדוקא אלא משקעים אותו גם בעפר תיחוח<sup style="color: gray;">42</sup>.
<h4>פתיחת פיו</h4>
באופן פתיחת פיו של המחוייב שריפה<sup style="color: gray;">43</sup>, נחלקו תנאים: תנא קמא סובר שנותנים סודר קשה בתוך סודר רך וכורך אותם על צוארו, אחד מושך אצלו ואחד מושך אצלו עד שהוא פותח את פיו<sup style="color: gray;">44</sup>. בטעם הדבר שפותחים את פיו בחניקה על ידי סודרים, יש מהראשונים שכתבו שעושים כן כדי לקרב את מיתתו על ידי החניקה ולגמור אותה בשריפה, משום שנאמר: ואהבת לרעך כמוך<sup style="color: gray;">45</sup>, ודרשו: ברור לו מיתה יפה<sup style="color: gray;">46</sup>, ומיתה בשריפה שתחילתה בחניקה יפה היא ממיתה בשריפה בלבד<sup style="color: gray;">47</sup>. ורבי יהודה סובר שאין חונקים אותו בסודרים, שאפשר שימות על ידי חניקתם קודם זריקת הפתילה ולא תתקיים בו מצות שריפה, אלא פותחים את פיו בצבת שלא בטובתו<sup style="color: gray;">48</sup>.
<h4>טעם שני הסודרים</h4>
הטעם שאין חונקים אותו בסודר רך בלבד, לסוברים שפתיחת פיו נעשית על ידי חניקה בסודרים, משום שסודר רך בלבד לא יפתח את פיו<sup style="color: gray;">49</sup>, או שלא יביאהו לפותחו בנקל אלא אחר שיעור גדול ונמצא מתעגן במיתתו<sup style="color: gray;">50</sup>, ובקשה בלבד אין חונקים אותו, כדי שלא ימות על ידו ונמצא שמת בחניקה ולא בשרפה<sup style="color: gray;">51</sup>, או כדי שלא יחבול גרונו ויתנוול<sup style="color: gray;">52</sup>, או כדי שלא יצטער בשרו בבגד הקשה<sup style="color: gray;">53</sup>, או מפני שצריך לשורפו בעוד גופו שלם וקיים<sup style="color: gray;">54</sup> ואם יחבול את גרונו אין גופו שלם וקיים<sup style="color: gray;">55</sup>.
<h4>הפותחים את פיו</h4>
פתיחת פיו של המחוייב שריפה כתבו ראשונים שהיא נעשית על ידי שני עדיו<sup style="color: gray;">56</sup>, שלדעתם כשם שעיקר המיתה צריכה להיעשות על ידי העדים, כך דבר שאינו עיקר המיתה צריך להיעשות על ידם<sup style="color: gray;">57</sup>.
<h4>זריקת הפתילה</h4>
לאחר פתיחת פיו של המחוייב שריפה זורקים - העדים<sup style="color: gray;">58</sup> - את הפתילה לתוכו<sup style="color: gray;">59</sup>, ויורדת לתוך מעיו והולכת ושורפת אותם<sup style="color: gray;">60</sup>, או שאינה יורדת לתוך מעיו אלא שורפת במקום שנוגעת בתוך פיו<sup style="color: gray;">61</sup>.
<h4>צורת הפתילה</h4>
פתילה של אבר ששורפים בה עושים אותה ארוכה וצרה<sup style="color: gray;">62</sup>, כדי שתהא נוחה ליתנה לתוך פיו<sup style="color: gray;">63</sup>, או כדי שתשלוט בה האש מיד ותהיה נתכת במהרה<sup style="color: gray;">64</sup>.
<h4>בפתילה של אבר שהוציאוה מהקרקע</h4>
פתילה של אבר ששורפים בה, דוקא כשהוחמה באש ולא בחתיכת אבר שהוציאוה מהקרקע בעודה רותחת, שנאמר: באש תשרף<sup style="color: gray;">65</sup>, וזו אינה רותחת מכח האש<sup style="color: gray;">66</sup>.
<h4>במים שהוחמו באש</h4>
אין שורפים את המחוייב שריפה במים שהוחמו על גבי האש - בהשלכתם על גופו עד שתפרח נשמתו<sup style="color: gray;">67</sup>, או בזריקתם לתוך פיו<sup style="color: gray;">68</sup> - אף שגופו נשאר קיים, שאין זו מיתה יפה<sup style="color: gray;">69</sup>, לפי שאינה ממהרת כל כך את מיתתו ונמצא מתענה<sup style="color: gray;">70</sup>, או לפי שמיתה מנוולת היא שהמים הרותחים מבעבעים את בשרו<sup style="color: gray;">71</sup>.
על בית דין שהמיתו את המחוייב שריפה במיתה שאינה יפה, אם קיימו בכך מצות שריפה, ע"ע מיתת בית דין<sup style="color: gray;">72</sup>. על החייב שריפה ומיתה אחרת באיזו מהן נענש, ע"ע חיבי מיתות בית דין<sup style="color: gray;">73</sup>. על דיני מיתת שריפה המשותפים לשאר מיתות בית דין, ע"ע מיתות בית דין<sup style="color: gray;">74</sup>.
<h2>שריפת קדשים</h2>
<b>הגדרת הערך</b> - המצוה לשרוף קדשים שנפסלו.
<h3><b>מצותה</b></h3>
<h4>מצותה</h4>
מצוה לשרוף את פסולי-המוקדשים*<sup style="color: gray;">1</sup>, שהיה פסולם בקדש<sup style="color: gray;">2</sup>, כגון בשר קדשים – או אמורים*<sup style="color: gray;">3</sup> - שנעשה טמא*<sup style="color: gray;">4</sup>, או יוצא*<sup style="color: gray;">5</sup>, או נותר*<sup style="color: gray;">6</sup>, או פגול*<sup style="color: gray;">7</sup>, או שנכנס לפנים<sup style="color: gray;">8</sup>, או שנפסל מחמת הבעלים, כגון קרבן-פסח* שנטמאו בעליו או שמתו<sup style="color: gray;">9</sup>, או שהבהמה נמצאה טרפה* או חסרה<sup style="color: gray;">10</sup>, או שלן דמה, ונפסלה משום לינה*, או שנשפך דמה, או שיצא דמה חוץ לקלעים, ונפסלה משום יוצא*<sup style="color: gray;">11</sup>, או שנטמא דמה<sup style="color: gray;">12</sup>, או שנשחטה בלילה*<sup style="color: gray;">13</sup>, או שקבלו פסולים וזרקו את דמה, והניתנים למטה שנתנם למעלה, והניתנים למעלה שנתנם למטה, והניתנים בפנים שנתנם בחוץ, והניתנים בחוץ שנתנם בפנים, והפסח והחטאת ששחטם שלא לשמם<sup style="color: gray;">14</sup>, וחטאת-העוף* הבאה על הספק, לסוברים כן<sup style="color: gray;">15</sup>, ואשם-תלוי* שקודם שנזרק דמו נודע למביאו שלא חטא, לסוברים כן<sup style="color: gray;">16</sup>, וכן מנחות וסולת ויין ושמן שנטמאו<sup style="color: gray;">17</sup>, וכן מנחה שקומצה נטמא או נפסל או יצא חוץ לקלעים<sup style="color: gray;">18</sup>.
<h4>המקורות</h4>
בתורה מפורשת מצות שריפת קדשים בשני פסולי קרבנות: א) בנותר, שנאמר בקרבן שלמים*: והנותר מבשר הזבח ביום השלישי באש ישרף<sup style="color: gray;">19</sup>, ונאמר: והנותר עד יום השלישי באש ישרף<sup style="color: gray;">20</sup>, ובספרא דרשו אף לענין נותר משאר קרבנות: אין לי אלא בשל שלמים, מנין לרבות כל הנותר, תלמוד לומר במילואים*: ואם יותר מבשר המילואים וגו' ושרפת את הנותר באש<sup style="color: gray;">21</sup>, שאין תלמוד לומר את הנותר באש, אלא זה בנין אב כל שנותר טעון שריפה<sup style="color: gray;">22</sup>. ב) בבשר קדשים שנטמא, שנאמר בקרבן שלמים: והבשר אשר יגע בכל טמא לא יאכל באש ישרף<sup style="color: gray;">23</sup>, ובגמרא אמרו שאם גילה הכתוב בשלמים, שהם קדשים-קלים*, שנשרפים, כל שכן קדשי-קדשים*<sup style="color: gray;">24</sup>.
מקור נוסף מצינו לחייב שריפה בקדשי קדשים ואמורי קדשים קלים שנפסלו, שנאמר בחטאת חיצונה שנפסלה על ידי שהוכנס דמה לפנים<sup style="color: gray;">25</sup>: וכל חטאת אשר יובא מדמה אל אהל מועד לכפר בקדש לא תאכל באש תשרף<sup style="color: gray;">26</sup>, ודרשו: אין לי אלא זו בלבד, שאר פסולי קדשי קדשים, ואמורי קדשים קלים מנין, תלמוד לומר: וכל וגו' בקדש וגו' באש תשרף<sup style="color: gray;">27</sup>.
מקור נוסף מצינו בבשר קדשי קדשים שנפסל משום יוצא, שדינו בשריפה, ממה שאמר משה לאהרן בזמן הקמת המשכן, אחר שהחטאת* – שהיא מקדשי הקדשים - נשרפה ולא נאכלה: מדוע לא אכלתם את החטאת וגו' הן לא הובא את דמה אל הקדש פנימה<sup style="color: gray;">28</sup>, ודרשו שאמר לו משה: שמא חוץ למחיצתה יצאה, ולפיכך נשרפה, אמר לו אהרן: לאו, בקדש היתה, ומכאן שאם יצאה, נשרפת<sup style="color: gray;">29</sup>.
ובמקור ששאר פסולי הקדשים, אף בקדשים קלים, דינם בשריפה, אמרו בגמרא שהיא הלכה-למשה-מסיני*<sup style="color: gray;">30</sup>, ולפי זה הכתוב בענין חטאת שהובא דמה אל אהל מועד<sup style="color: gray;">31</sup>, אינו נצרך לעצם דין השריפה, אלא לומר ששריפתה בקדש<sup style="color: gray;">32</sup>, והכתוב בבשר שנטמא<sup style="color: gray;">33</sup>, אינו נצרך אלא משום שנעשה בבשר מעשה חול, שלא נזהרו בקדושתו אפילו בדבר שצריך להזהר בו אפילו בחולין, והיה מקום לומר שמטעם זה לא יהיה טעון שריפה אלא יהיה די לו בקבורה<sup style="color: gray;">34</sup>.
ובספרא דרשו ממקור אחר שכל פסולי המוקדשים טעונים שריפה, בין בקדשי קדשים ובין בקדשים קלים: אין לי טעון שרפה אלא הטמא והנותר וחטאת שנכנס דמה לפנים – שנתפרשו בכתוב<sup style="color: gray;">35</sup> - מנין לרבות שנשחטה בלילה ושנשפך דמה ושיצא חוץ לקלעים והלן והיוצא והנשחט חוץ לזמנו וחוץ למקומו ושקיבלוהו פסולים וזרקו את דמם והניתנים למטה שנתנן למעלה והניתנים למעלה שנתנן למטה והניתנים בפנים שנתנם בחוץ, והניתנים בחוץ שנתנם בפנים, והפסח והחטאת ששחטן שלא לשמן - וחטאת העוף הבא על הספק ואשם תלוי<sup style="color: gray;">36</sup>, לסוברים כן<sup style="color: gray;">37</sup> - תלמוד לומר במילואים: ואם יותר מבשר המלואים וגו' ושרפת את הנותר באש לא יאכל כי קודש הם<sup style="color: gray;">38</sup>, כל שהוא קודש טעון שריפה<sup style="color: gray;">39</sup>.
<h4>במנין המצוות</h4>
במנין המצוות נמנו שתי המצוות של שריפת קדשים, המפורשות בתורה: א) המצוה לשרוף נותר, שנאמר: והנותר מבשר הזבח ביום השלישי באש ישרף<sup style="color: gray;">40</sup>. ב) המצוה לשרוף קדשים שנטמאו, שנאמר: והבשר אשר יגע בכל טמא לא יאכל באש ישרף<sup style="color: gray;">41</sup>.
<h4>גדר עבודה בה</h4>
שריפת קדשים, אפילו כשדינה להיעשות בעזרה*<sup style="color: gray;">42</sup>, אינה חשובה עבודה*<sup style="color: gray;">43</sup>.
על דיני שריפת קדשים, אם הם חשובים דיני קדשים לענין שאין לומדים בהם מן הלמד, כבקדשים, ע"ע למד מן הלמד<sup style="color: gray;">44</sup>.
<h4>חיוב נשים בה</h4>
שריפת קדשים, אותם שאין נשרפים אלא ביום<sup style="color: gray;">45</sup>, יש אחרונים סוברים שהיא חשובה מצות-עשה-שהזמן-גרמא*, ולפיכך נשים פטורות ממנה<sup style="color: gray;">46</sup>. ויש חולקים וסוברים שמאחר וחיוב המצוה הוא תמידי, והלילה אינו זמן שמופקע ממצות שריפה, אלא שהוא מפסיק, שאין ראוי לשרוף בו, אבל למחר חוזרת אותה המצוה שהיתה אתמול, השריפה חשובה מצות עשה שלא הזמן גרמא, ונשים חייבות בה<sup style="color: gray;">47</sup>, לביאור הסברא, וטעמים נוספים שלא להחשיבה מצות עשה שהזמן גרמא, ע"ע מצות עשה שהזמן גרמא.
קדשים שנשרפים בין ביום ובין בלילה<sup style="color: gray;">48</sup>, כתבו אחרונים בדעת ראשונים ששריפתם חשובה מצות עשה שאין הזמן גרמא, ונשים חייבות בה<sup style="color: gray;">49</sup>.
<h4>ניתוק העשה</h4>
על מצות שרפת קדשים פסולים, אם היא מנתקת את הלאו של הותרת בשר קדשים לאחר זמנו, ע"ע לאו הניתק לעשה<sup style="color: gray;">50</sup> וע' מותיר<sup style="color: gray;">51</sup>.
<h3><b>הנשרפים</b></h3>
<h4>הנשרפים</h4>
הנשרפים, באופן כללי, הם כל פסולי המוקדשים שהיה פסולם בקדש<sup style="color: gray;">52</sup>.
ומצינו בכמה קדשים שנפסלו, או שאי אפשר להקריבם ולאכלם, שדנו בהם אם הם טעונים שרפה, ואלו הם:
<h4>חטאת העוף הבאה על הספק</h4>
חטאת-העוף-הבאה-על-הספק*, שדינה שאינה נאכלת<sup style="color: gray;">53</sup>, נחלקו תנאים אם היא נשרפת, כפסולי קדשים, או שהיא נקברת<sup style="color: gray;">54</sup>, על פרטי המחלוקת וטעמיה ע"ע חטאת העוף הבאה על הספק<sup style="color: gray;">55</sup> וע' קבורה (באסורי הנאה).
<h4>אשם תלוי</h4>
אשם-תלוי*, שקודם שנזרק דמו נודע למביאו שלא חטא, לסוברים שאין זורקים את דמו<sup style="color: gray;">56</sup>, נחלקו תנאים אם בשרו נשרף, כפסולי קדשים, או נקבר<sup style="color: gray;">57</sup>, על פרטי המחלוקת וטעמיה ע"ע אשם תלוי<sup style="color: gray;">58</sup> וע' קבורה (באסורי הנאה).
<h4>חולין שנשחטו בעזרה</h4>
על חולין-שנשחטו-בעזרה*, וכן חיה* שנשחטה בעזרה*, שמן הדין אינם טעונים שריפה, אלא שנחלקו תנאים אם מאחר והם עלולים להתחלף בקדשים שאירע בהם פסול, מדרבנן הם טעונים שריפה כפסולי קדשים, או שהם נקברים<sup style="color: gray;">59</sup>, ע"ע חולין שנשחטו בעזרה<sup style="color: gray;">60</sup> וע' קבורה (באסורי הנאה).
<h4>מחוסר זמן</h4>
על קרבן מחוסר-זמן*, אם טעון שריפה, ע"ע מחוסר זמן<sup style="color: gray;">61</sup> וע' פסולי המוקדשין.
<h4>קדשים שאינם קרבנות</h4>
דברים קדושים שאינם קרבנות, כגון מי כיור* וגחלים שקדשו בכלי-שרת*, שנטמאו או נפסלו בלינה, צדדו אחרונים לומר שאינם טוענים שריפה, שלא נאמרה שריפה אלא בקרבנות<sup style="color: gray;">62</sup>.
<h4>משקים</h4>
משקים שהם קדשים שנפסלו, כגון יין ושמן, נשרפים כשאר פסולי המוקדשים<sup style="color: gray;">63</sup>, ונותנים אותם על גבי מדורה כמות שהם<sup style="color: gray;">64</sup>.
<h4>דם קדשים</h4>
דם קדשים שנטמא, נשרף אף הוא, כשאר קדשים שנטמאו<sup style="color: gray;">65</sup>.
<h4>ספק טומאה</h4>
ספק-טומאה*, כתבו ראשונים שבאופנים שהתרומה* נשרפת עליה, אף הקדשים נשרפים עליה, ובאופנים שהתרומה אינה נשרפת ואינה נאכלת, אף הקדשים אינם נשרפים ואינם נאכלים<sup style="color: gray;">66</sup>. על הספקות שהתרומה נשרפת עליהן ע"ע ספק טומאה וע' תרומה.
<h4>טומאה דרבנן</h4>
טומאות דרבנן, יש מהן ששורפים עליהן קדשים<sup style="color: gray;">67</sup>, ויש שאין שורפים עליהן<sup style="color: gray;">68</sup>. על פרטי הדינים, וטעמי החילוק בין ההלכות, ע"ע טמאה<sup style="color: gray;">69</sup> וע' תרומה.
<h4>השיעור</h4>
מצות שריפת קדשים, כתבו אחרונים שהיא משיעור כזית ואילך, אבל פחות מכזית אין צריך לשרפו<sup style="color: gray;">70</sup>.
<h4>עצמות</h4>
עצמות הקדשים שנעשו נותר, המח שבתוכן, שהוא ראוי לאכילה, טעון שריפה, אבל העצם עצמה, מאחר והיא אינה ראויה לאכילה, אינה טעונה שריפה, שלא הצריך הכתוב שריפה בנותר אלא בראוי לאכילה<sup style="color: gray;">71</sup>.
עצמות קדשים ששמשו נותר, כלומר שהיה בתוכן מח שנעשה נותר, והעצמות שמשוהו בכך שהחזיקוהו בתוכן, טעונות שריפה אף אחר שהוציאו מתוכן את המח, לפי ששימוש נותר מחשיב את העצמות כנותר עצמו<sup style="color: gray;">72</sup>, ומטעם זה העצמות של קרבן פסח ששימשו את המח אחר שנעשה נותר, נעשו כמוהו, וחייבות שריפה אף אחר שהוציאו מהן את הנותר<sup style="color: gray;">73</sup>.
עצמות קדשים שמצאן חלוצות מהמח שבתוכן, אינן טעונות שריפה, לפי שמן הסתם המח שהיה בתוכן לא בא לידי נותר, אלא הוציאוהו קודם לכן, והעצמות לא שימשו נותר, אבל עצמות הפסח שמצאן חלוצות, אמר רב נחמן בר יצחק שמאחר ואסור לשבור את עצמות הפסח הכשר<sup style="color: gray;">74</sup>, מן הסתם לא חלצו את המח אלא אחר שנעשה נותר – שאז מותר לשברן, לסוברים כן<sup style="color: gray;">75</sup> – והעצמות שמשו את הנותר, ולפיכך הן טעונות שריפה<sup style="color: gray;">76</sup>. ורב זביד חולק וסובר שאף עצמות הפסח שמצאן חלוצות, מאחר ויתכן שנחלצו באיסור קודם שהמח נעשה נותר, ולא שימשו נותר, מספק אין מחייבים אותן שריפה<sup style="color: gray;">77</sup>.
מצא ערימה של עצמות קדשים, ובדק את העצמות העליונות ומצאן חלוצות מן המח, אינו צריך לבדוק את התחתונות שמא יש בתוכן מח שנעשה נותר, אלא כל העצמות אינן טעונות שריפה, לפי שמן הסתם כשם שחלצו את העליונות, כך חלצו את התחתונות ואכלו את המח שבתוכן קודם שנעשה נותר, והעצמות לא שמשו נותר, אבל מצא ערימה של עצמות הפסח, ובדק את העליונות ומצאן חלוצות - אף לסוברים במצא עצמות הפסח שכולן חלוצות, שתולים שנחלצו באיסור קודם שנעשו נותר, ואינן טעונות שריפה<sup style="color: gray;">78</sup> - מאחר ואסור לשבור את עצמות הפסח הכשר, חוששים שיש עצמות שלא נחלצו, והן טעונות שריפה משום ששמשו את המח אחר שנעשה נותר, ולפיכך צריך לבדוק את כל העצמות<sup style="color: gray;">79</sup>.
<h4>עור</h4>
עור בהמת פסולי המוקדשים שלא הופשט קודם שהבהמה נפסלה, נשרף עם שאר הבהמה<sup style="color: gray;">80</sup>.
על עור בהמת קדשים שהופשט קודם שנפסלה הבהמה, אם הוא מותר בהנאה, או שהוא נשרף או נקבר, ע"ע עורות קדשים וע' פסולי המוקדשים; על עור בהמת קדשים שאחר שהפשיטוה נמצאה טרפה, אם הוא מותר בהנאה, או שהוא נקבר או נשרף, ע"ע בכור בהמה טהורה<sup style="color: gray;">81</sup> וע' לא ראינו אינה ראיה<sup style="color: gray;">82</sup> וע' עורות קדשים וע' פסולי המוקדשים.
<h4>גידים</h4>
גידים של בהמה, דינם כבשר, ונשרפים עמו, חוץ מגידי הצואר, שמאחר והם קשים כעץ, אין להם דין בשר, ואינם טעונים שרפה<sup style="color: gray;">83</sup>. על פרטי החילוק בין הגידים, ע"ע בשר<sup style="color: gray;">84</sup>.
<h3><b>השריפה</b></h3>
<h4>העצים</h4>
קרבן-פסח* שנטמא שלם או רובו, שדינו שנשרף לפני המקדש – עי' להלן<sup style="color: gray;">85</sup> - שורפים אותו מעצי-המערכה*<sup style="color: gray;">86</sup>, דוקא, ולא מעצי עצמם<sup style="color: gray;">87</sup>, ונחלקו אמוראים בטעם: רבא אמר מפני החשד*<sup style="color: gray;">88</sup>, שמאחר ונשרף לפני המקדש, אם ישרפו מעצי עצמם, אחר השריפה יחזירו את מותר העצים מלפני המקדש לבתיהם, והרואה יחשוב שהם עצי המערכה, ויחשדם בגניבת עצי המערכה<sup style="color: gray;">89</sup>, ולפי טעם זה, בעצים שאינם ראויים למערכה, כגון קנים וחריות, מותר לשרוף לפני הבירה אף מעצי עצמם<sup style="color: gray;">90</sup>, וכן הלכה<sup style="color: gray;">91</sup>. ורב יוסף אמר בטעם שלפני המקדש שורפים דוקא מעצי המערכה, ולא מעצי עצמם, כדי שלא לבייש את מי שאין לו עצים, ולפי טעם זה אסור אף בעצים שאינם ראוים למערכה<sup style="color: gray;">92</sup>.
מיעוט קרבן שנפסל, שדינו ששורפים אותו בחצרותיהם ועל גגותיהם בירושלים, ולא לפני המקדש – עי' להלן<sup style="color: gray;">93</sup> - שורפים אותו מעצי עצמם<sup style="color: gray;">94</sup>, דוקא, ולא מעצי המערכה<sup style="color: gray;">95</sup>, שמא ישארו בידם עצים אחר השריפה, ויבואו למעול בהם<sup style="color: gray;">96</sup>. והציקנים – עצרנים, צרי עין<sup style="color: gray;">97</sup> - שרוצים לשרוף מעצי המערכה, התירו להם לעשות כן דוקא אם ישרפו לפני המקדש<sup style="color: gray;">98</sup>, ודוקא לציקנים התירו לעשות כן, שאם לא כן היו נמנעים מלשרוף, אבל שאר בני אדם חייבים לשרוף מעצי עצמם, שלא לפני המקדש<sup style="color: gray;">99</sup>. וכן אכסנאי, שאין לו עצים לשרוף, רב חמא בר עוקבא אמר שהתירו לו לשרוף מיעוט קרבן שנפסל לפני הבירה מעצי המערכה<sup style="color: gray;">100</sup>, ובאר רב זביד שמאחר ואין לו עצים, עשאוהו כציקנים<sup style="color: gray;">101</sup>, ורב פפא אמר שאף אכסנאי לא התירו לו לשרוף לפני הבירה מעצי המערכה אלא אחר שהחזיק בדרך, שאז לא הטריחוהו לחזר אחר עצים, אבל טרם שהחזיק בדרך, דינו כשאר אדם, שאינו שורף אלא מעצי עצמו<sup style="color: gray;">102</sup>.
הטעם שמותר – באופנים האמורים<sup style="color: gray;">103</sup> - לשרוף את הקדשים הפסולים מעצי המערכה, שהם הקדש*, יש ראשונים שכתבו שהוא משום שלב-בית-דין-מתנה* עליהם, שיוכלו ליהנות מהם לשריפת הקדשים<sup style="color: gray;">104</sup>. ויש שכתבו שאף בלא תנאי בית דין, מאחר ושריפת הקדשים היא מצוה מן התורה, מותר לעשותה מעצי הקדש<sup style="color: gray;">105</sup>.
<h4>עם דברים טמאים</h4>
על שריפת פסולי המוקדשים טמאים עם טהורים, או טמאים בטומאה קלה עם טמאים בטומאה חמורה, שבשריפתם יחד מוסיפים טומאה על טומאתם, ע"ע טהרה<sup style="color: gray;">106</sup>.
<h4>השורף</h4>
קדשים הטעונים שריפה במקדש - כגון קדשי קדשים, עי' להלן<sup style="color: gray;">107</sup> – יש ראשונים שכתבו שמצות שריפתם מוטלת על הכהנים, כשאר עבודות הקרבן<sup style="color: gray;">108</sup>. ואחרונים חולקים וסוברים שהיא מוטלת על כל ישראל<sup style="color: gray;">109</sup>, וכן כתבו אחרונים בדעת ראשונים שהשריפה איננה מעבודות הכהונה, והיא כשרה בזר*<sup style="color: gray;">110</sup>.
ובקדשים הנשרפים בכל העיר – כגון בשר קדשים קלים, עי' להלן<sup style="color: gray;">111</sup> – יש ראשונים שכתבו שמצות השריפה מוטלת על הבעלים<sup style="color: gray;">112</sup>. ואחרונים כתבו שמאחר ומצות השריפה היא מצד הקדשים עצמם, שדינם להשרף, ולא מצד הבעלים, כל מי ששורף אותם מקיים את המצוה<sup style="color: gray;">113</sup>.
<h4>בגדי כהונה</h4>
שריפת קדשים, אף כשדינה להיעשות בפנים, כתבו ראשונים שאין צריך לה בגדי-כהונה*<sup style="color: gray;">114</sup>.
<h4>הנאה</h4>
בשעת שריפת הקדשים, אסור ליהנות מהם, כגון להתחמם מן האש<sup style="color: gray;">115</sup>.
<h3><b>ד. המקום</b></h3>
<h4>מקום מחיצתו</h4>
פסולי המוקדשים, שורפים אותם - בדרך כלל<sup style="color: gray;">116</sup> - במקום מחיצתם, כלומר במקום שבו היתה נעשית עבודתם ואכילתם אם היו כשרים<sup style="color: gray;">117</sup>, לפיכך קדשי-קדשים*, כגון חטאת* ומנחה* ועולה* ואשם*, שמחיצתם היא בתוך העזרה*<sup style="color: gray;">118</sup>, וכן אמורי קדשים-קלים*, שמקריבים אותם בעזרה<sup style="color: gray;">119</sup>, כשנפסלו, שורפים אותם בעזרה<sup style="color: gray;">120</sup>, שכן דרשו ממה שנאמר בחטאת שדמה הובא אל הקדש פנימה: וכל חטאת וגו' בקדש וגו' באש תשרף<sup style="color: gray;">121</sup>, לימד על חטאת פסולה ששריפתה בקדש, אין לי אלא זו בלבד, שאר פסולי קדשי קדשים, ואמורי קדשים קלים מנין, תלמוד לומר: כל בקדש באש תשרף<sup style="color: gray;">122</sup>, כלומר שמטילים את תיבת "כל" שבראש הפסוק, לסופו, ודורשים כאילו כתוב: כל בקדש באש תשרף<sup style="color: gray;">123</sup>.
ובשר קדשים קלים, שכשהוא כשר אוכלים אותו בירושלים<sup style="color: gray;">124</sup>, אף שריפתו כשנפסל היא בירושלים<sup style="color: gray;">125</sup>, ונחלקו ראשונים במקור הדין הזה, יש שנראה מדבריהם שהוא מן התורה, שכשם שקדשי קדשים אינם נשרפים אלא במקום מחיצתם<sup style="color: gray;">126</sup>, כך קדשים קלים אינם נשרפים אלא במקום מחיצתם<sup style="color: gray;">127</sup>, ויש סוברים שמאחר ולא מצינו מקור מדרשה למקום השריפה אלא בקדשי קדשים, מן התורה קדשים קלים נשרפים בכל מקום, אף מחוץ לירושלים, אלא שחכמים תקנו שישרפו במקום אכילתם, גזירה משום קדשי קדשים<sup style="color: gray;">128</sup>.
<h4>שריפת קדשים טמאים בעזרה</h4>
בשר קדשי קדשים, אף על פי שמקום מחיצתו הוא בעזרה<sup style="color: gray;">129</sup>, כשנטמא, פעמים שאין שורפים אותו בעזרה, אלא מחוצה לה<sup style="color: gray;">130</sup>, לפי שאסור להכניס לעזרה דברים טמאים<sup style="color: gray;">131</sup>, ואף על פי שדברים טמאים הטעונים שריפה בעזרה אין איסור להכניסם, ואדרבה, מצוה היא מן התורה לשרפם בפנים<sup style="color: gray;">132</sup>, חכמים גזרו באופנים מסוימים שאין מכניסים אותם לשרפם, ופעמים שאף מוציאים אותם ושורפים אותם בחוץ, שלא כדינם, הואיל ובשאר דברים טמאים יש איסור בהימצאותם בעזרה<sup style="color: gray;">133</sup>. ונחלקו תנאים אימתי שורפים את הטמא בעזרה ואימתי שורפים אותו בחוץ: א) בית שמאי אומרים שלעולם ישרף בפנים, כדינו, חוץ משנטמא באב-הטומאה* בחוץ<sup style="color: gray;">134</sup>, שמאחר וטומאתו חמורה, והוא כבר נמצא בחוץ, אין מכניסים אותו<sup style="color: gray;">135</sup>. ב) ורבי מאיר אמר בספרא בדעת בית שמאי שלעולם ישרף בפנים, כדינו<sup style="color: gray;">136</sup>. ג) בית הלל אומרים שלעולם ישרף בחוץ, חוץ משנטמא בולד-הטומאה* בפנים<sup style="color: gray;">137</sup>, שמאחר וטומאתו קלה, והוא כבר נמצא בפנים, אין מוציאים אותו, אבל אם נטמא באב הטומאה בפנים, מאחר והיא טומאה חמורה, אין משהים אותה עד שתישרף, אלא מוציאים מיד ושורפים בחוץ<sup style="color: gray;">138</sup>. ד) רבי אליעזר אומר את שנטמא באב הטומאה, בין נטמא בפנים ובין נטמא בחוץ, ישרף בחוץ, ואת שנטמא בולד הטומאה, בין נטמא בפנים בין נטמא בחוץ, ישרף בפנים<sup style="color: gray;">139</sup>, לפי שאין מניחים שתהיה בעזרה, אפילו לצורך שריפה, אלא טומאה קלה, ולא טומאה חמורה<sup style="color: gray;">140</sup>. ה) רבי עקיבא אומר במקום טומאתו שם שריפתו, נטמא בפנים, ישרף בפנים, נטמא בחוץ, ישרף בחוץ, בין שנטמא באב הטומאה ובין שנטמא בולד הטומאה<sup style="color: gray;">141</sup>. וכן הלכה<sup style="color: gray;">142</sup>.
ולד הטומאה שאמרו, שקדשים שנטמאו ממנו שורפים אותם בעזרה, נחלקו אמוראים מה הוא: בר קפרא אמר שהכוונה דוקא ולד הטומאה מדרבנן - כגון כלי שנגע במשקים<sup style="color: gray;">143</sup> - אבל ולד הטומאה שמן התורה - כגון כלי שנגע במשקים של זב וזבה<sup style="color: gray;">144</sup> - דינו כאב הטומאה לענין מקום השריפה<sup style="color: gray;">145</sup>. ור' יוחנן חולק וסובר שהכוונה ולד הטומאה מן התורה<sup style="color: gray;">146</sup>.
<h4>מקום השריפה בעזרה</h4>
הדברים הנשרפים בעזרה, שורפים אותם בבית-הדשן* הגדול שהיה שם<sup style="color: gray;">147</sup>, חוץ מן הדם והשמן - והמנחות<sup style="color: gray;">148</sup> - והנסכים שנטמאו, כשדינם להשרף בעזרה<sup style="color: gray;">149</sup>, שאין שורפים אותם בבית הדשן, אלא עושים להן מערכה בפני עצמם<sup style="color: gray;">150</sup>, וכתבו ראשונים שאת המערכה עושים על רצפת העזרה<sup style="color: gray;">151</sup>, ויש שכתבו שעושים אותה על המזבח<sup style="color: gray;">152</sup>. בטעם שעושים להם מערכה בפני עצמם, כתבו ראשונים שמאחר והם דבר לח, אם היו שורפים אותם עם דברים אחרים, לא היתה שריפתם ניכרת, לפיכך שורפים אותם לעצמם<sup style="color: gray;">153</sup>.
<h4>מקום השריפה בירושלים</h4>
הפסח שנטמא שלם או רובו, שורפים אותו לפני הבירה<sup style="color: gray;">154</sup> - המקדש<sup style="color: gray;">155</sup>, חוץ לעזרה<sup style="color: gray;">156</sup> - בפני הכל<sup style="color: gray;">157</sup>, כדי לבייש את בעליו<sup style="color: gray;">158</sup>, על מנת שיזהרו בו<sup style="color: gray;">159</sup>. נטמא מיעוטו, וכן הנותר מן הפסח – ומשאר קדשים קלים<sup style="color: gray;">160</sup>, וכן מיעוט קרבן שנפסל בשאר פסולים<sup style="color: gray;">161</sup> - שורפים אותו בחצרותיהם או על גגותיהם<sup style="color: gray;">162</sup>.
השורפים מעצי המערכה – כגון ציקנים או אכסנאים, ששורפים את כל הפסולים מעצי המערכה, עי' לעיל<sup style="color: gray;">163</sup> – לעולם שורפים דוקא לפני הבירה, ואם באו לשרוף בחצרותיהם מעצי המערכה, אין שומעים להם<sup style="color: gray;">164</sup>, שמא ישאירו בחצרותיהם מעצי המערכה, ויבואו בהם לידי תקלה<sup style="color: gray;">165</sup>.
<h4>מקומה בקדשים שיצאו מירושלים</h4>
מי שיצא מירושלים ונזכר שיש בידו בשר קודש - והרי הוא נפסל משום יוצא*, וטעון שריפה<sup style="color: gray;">166</sup> - אם לא עבר צופים – מקום סמוך לירושלים שרואים ממנו את בית המקדש<sup style="color: gray;">167</sup> - אם היה בשר מרובה, חוזר ושורפו בירושלים<sup style="color: gray;">168</sup>, ואם היה בשר מועט, אינו חוזר אלא שורפו במקומו<sup style="color: gray;">169</sup>, ומאיזה שיעור חוזר, נחלקו תנאים, רבי מאיר אמר כביצה*, ורבי יהודה וחכמים אומרים כזית*<sup style="color: gray;">170</sup>, בבאור המחלוקת אמר רבי יוחנן שנחלקו מהו שיעור חשוב, כזית או כביצה<sup style="color: gray;">171</sup>, ואביי אמר שנחלקו בסברא, רבי מאיר סבר חזרתו כטומאתו, מה טומאתו – טומאת-אוכלים*<sup style="color: gray;">172</sup> - בכביצה<sup style="color: gray;">173</sup>, אף חזרתו בכביצה, ורבי יהודה סבר חזרתו כאיסורו, מה איסורו בכזית<sup style="color: gray;">174</sup>, אף חזרתו בכזית<sup style="color: gray;">175</sup>. ורבי נתן אמר שאינו חוזר אלא משיעור כשני ביצים<sup style="color: gray;">176</sup>. להלכה כתבו ראשונים שחוזר משיעור כזית<sup style="color: gray;">177</sup>.
יצא מירושלים, וכבר עבר צופים, ונזכר שיש בידו בשר קודש, שורפו במקומו<sup style="color: gray;">178</sup>, ולא הטריחוהו לחזור ולשרפו בירושלים<sup style="color: gray;">179</sup>.
בטעם שמי שעבר צופים, וכן מי שיש בידו שיעור מועט של קדשים, אינו צריך לחזור ולשרוף את הקדשים במקום מחיצתם, בירושלים – כדין<sup style="color: gray;">180</sup> - יש ראשונים שכתבו שהדין לשרוף קדשים קלים במקום אכילתם דוקא אינו אלא מדרבנן, ובאופנים אלו חכמים לא תקנו<sup style="color: gray;">181</sup>. ולסוברים שמן התורה הוא ששורפים שורפים קדשים קלים דוקא בירושלים<sup style="color: gray;">182</sup>, כתבו אחרונים שזה דוקא כשהם נמצאים בתוך ירושלים, אבל כשיצאו, מן התורה אין צריך להכניסם ולשרפם במחיצתם, וחכמים הם שתקנו להכניסם, ובאופנים אלו חכמים לא תקנו<sup style="color: gray;">183</sup>.
הוציא בשר קדש במזיד מחוץ לירושלים, כתבו אחרונים שאפילו נתרחק הרבה, חייב לחזור לשרפו בירושלים<sup style="color: gray;">184</sup>.
<h4>מקומה בפרים ושעירים הנשרפים</h4>
פרים ושעירים הנשרפים, שבזמן שהם נעשים כמצותם, הם נשרפים בבית הדשן שמחוץ לירושלים<sup style="color: gray;">185</sup>, בזמן שאינם נעשים כהלכתם, כלומר שנפסלו, הם טעונים שריפה כשאר קדשים פסולים, ופעמים שהם נשרפים בבית הדשן שהיה בעזרה, ופעמים שהם נשרפים בבית הבירה<sup style="color: gray;">186</sup>, על פרטי הדינים ע"ע פרים ושעירים הנשרפים.
<h3><b>הזמן</b></h3>
<h4>ביום</h4>
שריפת נותר שנפסל, מצותה ביום* ולא בלילה*<sup style="color: gray;">187</sup>, שנאמר בקרבן שלמים*: והנותר מבשר הזבח ביום השלישי באש ישרף<sup style="color: gray;">188</sup>, ודרשו: ביום אותה שורפו, ואי אתה שורפו בלילה<sup style="color: gray;">189</sup>. וכן פגול, דינו כנותר, ששריפתו ביום<sup style="color: gray;">190</sup>, על מקור הדין ופרטיו, והחילוק בין נשרף בזמנו לנשרף שלא בזמנו, ע"ע יום<sup style="color: gray;">191</sup> וע' נותר וע' פגול וע' פסולי המוקדשים.
שריפת שאר קדשים פסולים, אמרו בספרא שאף היא אינה אלא ביום, שכן למדים בבנין-אב* מנותר<sup style="color: gray;">192</sup>, וכן אמרו בירושלמי, שאין שורפים קדשים בלילה<sup style="color: gray;">193</sup>, וכן יש אחרונים שכתבו שכל שריפת קדשים אינה אלא ביום<sup style="color: gray;">194</sup>. ויש אחרונים שכתבו בדעת ראשונים ששריפת שאר קדשים נעשית אף בלילה, ודוקא בנותר ופגול אמרו שאינם נשרפים אלא ביום<sup style="color: gray;">195</sup>. וע"ע יוצא<sup style="color: gray;">196</sup> וע' פסולי המוקדשים.
<h4>בשבת ויום טוב</h4>
שריפת קדשים פסולים אינה דוחה לא את השבת* ולא את יום-טוב*<sup style="color: gray;">197</sup>, לפיכך הנותר מקרבן הפסח, לא ישרף מיד בחמשה עשר בניסן, שהוא יום טוב, אלא בששה עשר, ואם חל ששה עשר להיות בשבת, ישרף בשבעה עשר<sup style="color: gray;">198</sup>.
בטעם שאין שורפים קדשים ביום טוב, ואין אומרים שיבא עשה* של שרפת קדשים וידחה את לא-תעשה* של: לא תעשה כל מלאכה<sup style="color: gray;">199</sup>, אמר חזקיה, וכן תנא דבי חזקיה, שדורשים ממה שנאמר בקרבן פסח: ולא תותירו ממנו עד בקר והנותר ממנו עד בקר באש תשרופו<sup style="color: gray;">200</sup>, מה תלמוד לומר עד בוקר פעם שניה, בא הכתוב ליתן בוקר שני לשריפתו<sup style="color: gray;">201</sup>, כלומר, לא תותירו עד בקר, של חמשה עשר בניסן, והנותר ממנו, המתן לו עד בוקר שני, לששה עשר בניסן, ואז תשרפנו, ולא תשרפנו ביום טוב<sup style="color: gray;">202</sup>. ואביי אמר שהמקור מן הכתוב בשבת: עֹלת שבת בשבתו<sup style="color: gray;">203</sup>, שדרשו: ולא עולת חול בשבת ולא עולת חול ביום טוב<sup style="color: gray;">204</sup>, כלומר שבשבת וביום טוב אין מקריבים אברי תמיד* של ערב שבת ויום טוב שלא הוקטרו מבעוד יום, וכל שכן שאין שורפים בהם קדשים פסולים<sup style="color: gray;">205</sup>. ורבא אמר שהמקור מן הכתוב במלאכת אוכל נפש ביום טוב: הוא לבדו יעשה לכם<sup style="color: gray;">206</sup>, שמייתור תיבת "לבדו", דרשו: לבדו, ולא מילה* שלא בזמנה<sup style="color: gray;">207</sup>, כלומר שמילה שלא בזמנה אינה דוחה יום טוב<sup style="color: gray;">208</sup>, ולמדים מזה שכל מצוה שאין זמנה קבוע, וניתן לעשותה למחר, כמילה שלא בזמנה, אינה דוחה יום טוב, והוא הדין לשריפת קדשים טמאים<sup style="color: gray;">209</sup>. ורב אשי אמר שאין צריך לימוד מיוחד, אלא שבאיסור מלאכה ביום טוב יש עשה ולא תעשה<sup style="color: gray;">210</sup>, ושרפת קדשים אינה אלא עשה, ואין עשה-דוחה-לא-תעשה* ועשה<sup style="color: gray;">211</sup>.
על פרטי וגדרי דין שריפת קדשים ביום טוב ע"ע אסורו-חשובו<sup style="color: gray;">212</sup> וע' יום-טוב<sup style="color: gray;">213</sup>.
<h4>עבור צורה</h4>
כל שפסולו בגופו, כלומר בבשר הקרבן בעצמו, כגון פגול, נותר, טמא ויוצא, ישרף מיד, ואינו טעון עבור-צורה*<sup style="color: gray;">214</sup> - כלומר אין צריך להמתין עד שיפסל בלינה<sup style="color: gray;">215</sup> - לפיכך הפסח שיצא או שנטמא, ישרף מיד<sup style="color: gray;">216</sup>, וכל שאין פסולו בגופו, אלא בדם ובבעלים, כגון שנשפך דמו, וכגון פסח שמתו או נטמאו בעליו, ואין לו אוכלים<sup style="color: gray;">217</sup>, נחלקו תנאים, ואמוראים בדעתם, אם שורפים אותו מיד, או - שמשום בזיון-קדשים*<sup style="color: gray;">218</sup> - אין שורפים אותו מיד, אלא הוא טעון עבור-צורה<sup style="color: gray;">219</sup>, על פרטי המחלוקת, ועל גדר פסולו בגופו, ע"ע עבור צורה וע' פסולי המוקדשים וע' קרבן פסח.
ויש תנאים חולקים וסוברים שכל הקדשים הנשרפים, אפילו אותם שפסולם בגופם, כגון פגול, טעונים עבור-צורה קודם שריפתם<sup style="color: gray;">220</sup>, לפי שלמדים גזרה-שוה* עָוֹן עָוֹן מנותר<sup style="color: gray;">221</sup> - שבנותר נאמר: ואוכליו עונו ישא<sup style="color: gray;">222</sup>, ובפגול נאמר: והנפש האוכלת ממנה עונה תשא<sup style="color: gray;">223</sup> - מה נותר כבר עוברה צורתו, אף פגול צריך שתעובר צורתו קודם שישרף<sup style="color: gray;">224</sup>.
קרבן שספק הוא אם נפסל, כגון בשר קדשים שנמצא, וספק אם כבר נעשה נותר, אף על פי שהפסול הוא בגופו, אינו נשרף מיד, אלא תעובר צורתו ואחר כך ישרף<sup style="color: gray;">225</sup>. על פרטי הדין ע"ע עבור צורה.
על קרבן פסול שטעון עבור צורה, אם בשריפתו מיד יש איסור: לא-תעשו-כן-לה'-אלהיכם*, ע"ע לא תעשון כן לה' אלהיכם<sup style="color: gray;">226</sup>.
<h2>שרצים</h2>
<b>הגדרת ערך</b> - בעלי חיים נמוכי קומה<sup style="color: gray;">1</sup>.
<h3><b>מהותם ואסורי אכילתם</b></h3>
<h4>מהותם</h4>
השם שרץ מתייחס בדרך כלל לבעלי חיים נמוכים, קצרי רגלים, שהילוכם אינו ניכר, אלא נראים כרוחשים ונעים ונדים ונגררים על הארץ<sup style="color: gray;">2</sup>. על שרץ המים ושרץ העוף, שנחלקו ראשונים במהותם, עי' להלן<sup style="color: gray;">3</sup>.
בטעם השם שרץ, יש שכתבו שהוא לשון מורכב: שהוא רץ, ונקראים השרצים כן בעבור שתנועתם תמידית<sup style="color: gray;">4</sup>.
כמה כמה אסורי אכילה נאמרו בתורה בשרצים, ואלו הם:
<h4>אסור שרץ הארץ</h4>
השרץ השֹרץ על הארץ אסור באכילה<sup style="color: gray;">5</sup>, ושלש אזהרות נאמרו בו: א) וכל השרץ השֹרץ על הארץ שקץ הוא לא יאכל<sup style="color: gray;">6</sup>. ב) כל הולך על גחון וכל הולך על ארבע עד כל מרבה רגלים לכל השרץ השֹרץ על הארץ לא תאכלום כי שקץ הם<sup style="color: gray;">7</sup>. ג) ולא תטמאו את נפשתיכם בכל השרץ הרֹמש על הארץ<sup style="color: gray;">8</sup>. האיסור נמנה במנין מצוות לא תעשה<sup style="color: gray;">9</sup>. ולענין מספר המלקויות נחלקו ראשונים: יש סוברים שהאוכל לוקה שלש פעמים מחמת אסור שרץ הארץ, כמספר האזהרות בתורה, ולדעתם מה שאמר אביי שהאוכל נמלה לוקה חמש, והאוכל צרעה לוקה שש<sup style="color: gray;">10</sup>, שלש מן המלקויות שבהם הם מחמת שלשת האזהרות שבשרץ הארץ<sup style="color: gray;">11</sup>. ויש חולקים וסוברים - לשיטתם שאיסור שנשנה בתורה כמה פעמים אין לוקים עליו אלא פעם אחת<sup style="color: gray;">12</sup> - שמשום שרץ הארץ אין לוקים אלא פעם אחת<sup style="color: gray;">13</sup>.
<h4>השרצים שבכלל האסור</h4>
השרץ השֹרץ על הארץ הוא כגון תולעים<sup style="color: gray;">14</sup>, ונחשים ועקרבים וחפושית ונדל וכיוצא בהם<sup style="color: gray;">15</sup>, שכן דרשו מן הכתוב: כל הולך על גחון וכל הולך על ארבע עד כל מרבה רגלים לכל השרץ השֹרץ על הארץ<sup style="color: gray;">16</sup>, הולך על גחון, זה נחש, כל, לרבות את השלשול - תולעת ארוכה כנחש הנמצאת באשפה<sup style="color: gray;">17</sup> - ואת הדומה לשלשול, וכן דרשו: על ארבע, זה עקרב, כל הולך, לרבות את החיפושית ואת הדומה לחיפושית, וכן דרשו: מרבה רגלים, זה נדל, עד כל, לרבות את הדומה, ואת הדומה לדומה<sup style="color: gray;">18</sup>.
עופות שגדלים מן האילנות, ודבוקים באילן בחרטום שלהם, יש ראשונים ואחרונים שכתבו שאסורים משום שהם בכלל שרץ הארץ<sup style="color: gray;">19</sup>. ויש שכתבו שאינם בכלל שרץ הארץ, והם מותרים<sup style="color: gray;">20</sup>.
שרץ הארץ שצורתו כצורת דג טהור, כלומר שיש לו קשקשת, יש מן הראשונים שכתבו בדעת רב יהודה שאף על פי שאם היה במים היה טהור – ע"ע דגים - מאחר והוא בארץ, עוברים עליו משום שרץ השורץ על הארץ<sup style="color: gray;">21</sup>.
ביברי דנרש, שהן חיות המצויות בעיר נרש, אינם מן הישוב<sup style="color: gray;">22</sup>, כלומר שאינם גדלים אלא במים<sup style="color: gray;">23</sup>, ולפיכך אינם בכלל שרץ הארץ<sup style="color: gray;">24</sup>.
על שרץ המים שנוצר בכלים, ופירש מהם, שאסור משום שרץ הארץ, עי' להלן<sup style="color: gray;">25</sup>.
על אפרוח*, שפעמים שאסור משום שרץ השורץ על הארץ, ע"ע אפרוח.
<h4>איסור שרץ העוף</h4>
שרץ העוף, איסור מיוחד יש בו<sup style="color: gray;">26</sup>, שנאמר: וכל שרץ העוף טמא הוא לכם לא יאכלו<sup style="color: gray;">27</sup>. האיסור נמנה במנין מצוות לא תעשה<sup style="color: gray;">28</sup>. וכתבו ראשונים שאף מצות עשה יש בו, שנאמר: כל שרץ העוף ההולך על ארבע שקץ הוא לכם<sup style="color: gray;">29</sup>.
על החגבים המותרים והאסורים ע"ע חגבים; על ביצת עוף טמא, שיש סוברים לוקים עליה משום שרץ העוף<sup style="color: gray;">30</sup>, ע"ע ביצה וע' עוף טמא.
<h4>השרצים שבכלל האסור</h4>
ומהו שרץ העוף, יש ראשונים שמפרשים שהוא כל בעלי החיים המעופפים הדקים והנמוכים, הרוחשים על הארץ, כגון זבובים וצרעים ויתושים וחגבים<sup style="color: gray;">31</sup>. ויש חולקים וסוברים שהוא לא דוקא הקטנים והנמוכים, אלא אף מעופפים גדולים יותר, ולדעתם המבדיל בינם לבין העופות הוא מספר הרגלים, שבעלי שתי רגלים נקראים עופות, ובעלי ארבע רגלים נקראים שרץ העוף, שנאמר: וכל שרץ העוף אשר לו ארבע רגלים<sup style="color: gray;">32</sup>, והטעם שבעלי ארבע רגלים נקראים שרצים הוא שהם הולכים נמוכים ורוחשים כשרצים, ואינם זקופים כעופות<sup style="color: gray;">33</sup>.
על הסוברים שיתכן בעל חיים שהוא עוף ושרץ העוף גם יחד עי' להלן<sup style="color: gray;">34</sup>.
על חגבים* ומיניהם, והמצוה לבדוק בסימניהם, ע"ע חגבים.
<h4>איסור שרץ המים</h4>
אסור לאכול שרץ המים<sup style="color: gray;">35</sup>, ונחלקו ראשונים במקור האיסור, יש סוברים שהוא נלמד ממה שנאמר בתורה: וכל אשר אין לו סנפיר וקשקשת לא תאכלו טמא הוא לכם<sup style="color: gray;">36</sup>, ונאמר: וכל אשר אין לו סנפיר וקשקשת בימים ובנחלים מכל שרץ המים ומכל נפש היה אשר במים שקץ הם לכם, ושקץ יהיו לכם מבשרם לא תאכלו וגו'<sup style="color: gray;">37</sup>, ולדעתם, מאחר והאיסור נשנה פעמיים, לוקים מחמתו שתי מלקיות<sup style="color: gray;">38</sup> - לשיטתם שאיסור שנשנה כמה פעמים לוקים עליו כמה מלקויות<sup style="color: gray;">39</sup> - ולדעתם מה שאמר אביי שהאוכל פוטיתא לוקה ארבעה<sup style="color: gray;">40</sup>, שתים מן המלקויות הן מחמת האיסור אסור שרץ המים<sup style="color: gray;">41</sup>. ויש חולקים וסוברים שהכתובים האמורים אינם מדברים בשרץ המים, אלא שרץ המים נאסר מחמת האסור הכללי: אל תשקצו את נפשותיכם בכל השרץ השֹרץ ולא תטמאו בהם<sup style="color: gray;">42</sup>, שלדעתם אינו מחייב מלקות בכל השרצים, אלא מחדש איסור ומלקות בשרץ המים בלבד<sup style="color: gray;">43</sup>.
איסור שרץ המים נמנה במנין מצוות לא תעשה<sup style="color: gray;">44</sup>.
על פרטי איסור אכילת שרץ המים עי' להלן<sup style="color: gray;">45</sup>; על שרץ המים שנוצר בכלים ופירש מהם, שאסור משום שרץ הארץ, עי' להלן<sup style="color: gray;">46</sup>.
<h4>השרצים שבכלל האסור</h4>
ומהו שרץ המים, יש ראשונים סוברים שהוא כל הבריות שבמים שאינם בצורת הדגים, בין הבריות הקטנות, כמו התולעים והעלוקה שבמים, ובין הבריות הגדולות ביותר, שהן חיות הים, וכן כלב המים והדלפון והצפרדע<sup style="color: gray;">47</sup>. ויש שכתבו ששרץ הים כולל את כל המינים שבים שאינם בעלי קומה, כולל כל מיני הדגים<sup style="color: gray;">48</sup>, על המחלוקת וטעמיה, ע"ע דגים<sup style="color: gray;">49</sup>.
<h4>איסור השרצים המתהוים מן העיפושים</h4>
שרצים המתהוים מן העיפושים, שאינם מין ידוע, ואינם מתהוים מזכר ונקבה, יש מן הראשונים שכתבו שיש בהם לאו מיוחד, שנאמר: ולא תטמאו את נפשותיכם בכל השרץ הרומש על הארץ<sup style="color: gray;">50</sup>, ודרשו בספרא: השרץ הרומש על הארץ, אף על פי שאינו פרה ורבה<sup style="color: gray;">51</sup>, כלומר שלשון רומש הכוונה למתהוה מן העיפושים, שאינו מוליד הדומה לו<sup style="color: gray;">52</sup>, ולדעתם האיסור נמנה במנין מצוות לא תעשה<sup style="color: gray;">53</sup>, ולדעתם מה שאמר אביי שהאוכל נמלה לוקה חמש, צרעה לוקה שש<sup style="color: gray;">54</sup>, מדובר בשרצים הנוצרים מן העיפושים, ואחת מן המלקויות שבהם היא משום הלאו המיוחד לשרצים אלו<sup style="color: gray;">55</sup>. ויש חולקים וסוברים שהשרצים המתהוים מן העיפושים אין בהם לאו מיוחד, והכתוב: השרץ הרומש וגו', אינו אלא אחד מן הלאוים הכלליים שנאמרו בכל שרץ הארץ<sup style="color: gray;">56</sup>, אלא שמריבוי תיבת: בכל, דרשו שבכלל הלאו הזה אף השרצים שאינם פרים ורבים, ומן הלאו הזה למדים אף לשאר הלאוים שבשרץ הארץ<sup style="color: gray;">57</sup>, שכולם כוללים אף את השרצים המתהוים מן העיפושים<sup style="color: gray;">58</sup>.
<h4>איסור השרצים המתהוים בזרעים ובפירות</h4>
שרצים המתהוים בזרעים ובפירות, שדינם שמותרים בעודם בפרי, ואסורים מעת שפרשו מן הפרי<sup style="color: gray;">59</sup>, יש מן הראשונים שכתבו - שמלבד מה שאסורים ולוקים עליהם משום שרץ הארץ<sup style="color: gray;">60</sup> - אסור מיוחד יש בהם, שנאמר: לכל השרץ השֹרץ על הארץ לא תאכלום<sup style="color: gray;">61</sup>, והאיסור נמנה במנין המצוות<sup style="color: gray;">62</sup>, ולדעתם מה שאמר אביי שהאוכל נמלה לוקה חמש, צרעה לוקה שש<sup style="color: gray;">63</sup>, מדובר בשרצים הנוצרים בפירות, ואחת מן המלקויות שבהם היא משום הלאו המיוחד לשרצים אלו<sup style="color: gray;">64</sup>. ויש מן הראשונים שנראה מדבריהם שחולקים וסוברים שאין לאו מיוחד בשרצים המתהוים בזרעים ובפירות, אלא דינם כשאר שרץ הארץ<sup style="color: gray;">65</sup>.
<h4>איסור אכילה בשמונה שרצים</h4>
שמונה השרצים הטמאים<sup style="color: gray;">66</sup>, יש מן הראשונים סוברים שיש בהם אסור אכילה מיוחד, שנאמר: ולא תשקצו את נפשֹתיכם בבהמה ובעוף ובכל אשר תרמֹש האדמה אשר הבדלתי לכם לטמא<sup style="color: gray;">67</sup>.
<h4>איסור כללי בשרצים</h4>
מלבד האיסורים המיוחדים לשרצים מסוגים מסוימים, נאמר בתורה איסור בשרצים בלשון כללית: אל תשקצו את נפשֹתיכם בכל השרץ השֹרץ ולא תטמאו בהם ונטמתם בם<sup style="color: gray;">68</sup>, ונחלקו גאונים וראשונים בכוונת הלאו הזה, יש סוברים שהוא לאו בכל השרצים, ולדעתם האוכל כל שרץ, בין שרץ המים ובין שרץ העוף ובין שרץ הארץ, בנוסף למלקות שלוקה משום איסור השרץ המסוים ההוא, לוקה עוד משום איסור השרצים הכללי<sup style="color: gray;">69</sup>, וכתבו שהאיסור הזה הכללי, מאחר ונשנה פעמיים: אל תשקצו, ולא תטמאו - לשיטתם שאיסור שנשנה כמה פעמים לוקים עליו כמה מלקויות<sup style="color: gray;">70</sup> - לוקים עליו פעמיים<sup style="color: gray;">71</sup>, ולדעתם מה שאמר אביי שהאוכל פוטיתא לוקה ארבעה, נמלה לוקה חמש, צרעה לוקה שש<sup style="color: gray;">72</sup>, שתים מן המלקויות שבכל אחד מהם הן מחמת האיסור הכללי בשרצים<sup style="color: gray;">73</sup>. ויש חולקים וסוברים שהכתוב: אל תשקצו וגו' אף על פי שהוא כולל את כל השרצים, אינו מוסיף מלקות בכל השרצים, לפי שזה כמי שנכתב אסור אחד כמה פעמים, שאין לוקים עליו אלא פעם אחת, לדעתם<sup style="color: gray;">74</sup>, אלא הם סוברים שהכתוב מחדש לאו בשרץ המים בלבד, שלדעתם אין מקור אחר לאיסורו<sup style="color: gray;">75</sup>.
האיסור: אל תשקצו נמנה במנין מצוות לא תעשה<sup style="color: gray;">76</sup>.
על פרטים נוספים באסור בל-תשקצו*, ואיסורים נוספים הכלולים בו, ע"ע בל תשקצו.
<h4>בדיקת תולעים</h4>
על חשש הימצאות שרצים במאכלים, ודיני בדיקת-תולעים*, והנאמנים לה, ע"ע בדיקת תולעים.
<h4>העונש</h4>
אכילת שרצים היא מן האיסורים שלוקים עליהם<sup style="color: gray;">77</sup>.
<h4>כמה איסורים באכילה אחת</h4>
האוכל שרץ אחד, פעמים שחייב עליו כמה מלקוית, וכן אמר אביי שהאוכל פוטיתא לוקה ארבע<sup style="color: gray;">78</sup>, ונחלקו ראשונים מהי פוטיתא, ומשום מה לוקה: יש מפרשים שפוטיתא היא שרץ המים, ולוקה עליה שתי מלקויות משום איסור שרץ המים, לשיטתם ששתי מלקויות יש בו<sup style="color: gray;">79</sup>, וכן לוקה שתי מלקויות משום הלאו הכללי של כל השרצים<sup style="color: gray;">80</sup>, לשיטתם ששתי מלקות יש בו<sup style="color: gray;">81</sup>. ויש חולקים ומפרשים שפוטיתא היא בריה שהיא עוף טמא, ובנוסף היא שרץ העוף, ובנוסף, מאחר והיא הולכת על הארץ היא שרץ הארץ, ובנוסף, מאחר והיא שטה במים היא שרץ המים, וארבעת המלקיות הן משום ארבע שמות, עוף טמא, שרץ העוף, שרץ הארץ ושרץ המים, לשיטתם שעל כל שם אין לוקים אלא פעם אחת<sup style="color: gray;">82</sup>.
וכן אמר אביי שהאוכל נמלה לוקה חמש<sup style="color: gray;">83</sup>, ונחלקו ראשונים מהי נמלה, ומשום מה לוקה: יש מפרשים שנמלה היא שרץ הארץ, ולוקה עליה שלש משום שרץ הארץ, לשיטתם ששלש מלקויות יש בו<sup style="color: gray;">84</sup>, וכן לוקה שתים משום הלוא הכללי של כל השרצים<sup style="color: gray;">85</sup>, לשיטתם ששתי מלקויות יש בו<sup style="color: gray;">86</sup>. ויש חולקים ומפרשים שהנמלה היא שרץ העוף הנוצר מעיפושי הפירות ואיננו פרה ורבה והולך על הארץ ומעופף ושט במים, וחיוביה הם משום חמש שמות שונים, אחת משום שרץ הפורש מן האוכל, ואחת משום שרץ שנוצר מן העיפושים - לשיטתם ששני אלה הם לאוים בפני עצמם<sup style="color: gray;">87</sup> - ואחת משום שרץ הארץ, ואחת משום שרץ העוף, ואחת משום שרץ המים<sup style="color: gray;">88</sup>, לשיטתם שעל כל אחד מהם לוקים פעם אחת<sup style="color: gray;">89</sup>.
וכן אמר אביי שהאוכל צרעה לוקה שש<sup style="color: gray;">90</sup>, ונחלקו ראשונים מהי צרעה, ומשום מה לוקה: יש מפרשים שהיא שורצת על הארץ, ולפיכך לוקה עליה שלש משום שרץ הארץ, לשיטתם ששלש מלקויות יש בו<sup style="color: gray;">91</sup>, וכן היא מעופפת, ולפיכך לוקה פעם נוספת משום שרץ העוף, ועוד לוקה שתים משום הלאו הכללי בשרצים<sup style="color: gray;">92</sup>, לשיטתם ששתי מלקויות יש בו<sup style="color: gray;">93</sup>. ויש חולקים ומפרשים שצרעה היא בריה שהיא עוף טמא ושרץ העוף גם יחד, ונוצרת מעיפושי הפירות ואינה פרה ורבה והולכת על הארץ ומעופפת ושטה במים, וחיוביה הם משום שש שמות שונים: אחת משום שרץ הפורש מן האוכל, ואחת משום שרץ שנוצר מן העיפושים - לשיטתם ששני אלה הם לאוים בפני עצמם<sup style="color: gray;">94</sup> - ואחת משום עוף טמא, וכן אחת משום שרץ הארץ, ואחת משום שרץ העוף, ואחת משום שרץ המים<sup style="color: gray;">95</sup>, לשיטתם שעל כל אחד מהם לוקים פעם אחת<sup style="color: gray;">96</sup>.
<h4>השיעור</h4>
האוכל שרץ שלם, שהוא כברייתו אף על פי שאין בו כזית, חייב<sup style="color: gray;">97</sup>. על פרטי הדין וטעמו, ע"ע בריה; על שרץ שחסר ממנו כל שהוא, והוא יכול לחיות בלעדיו, ע"ע בריה<sup style="color: gray;">98</sup>.
שרץ שאינו שלם, לוקים על אכילתו בכזית<sup style="color: gray;">99</sup>, לפי שנאמר בשרצים לשון אכילה<sup style="color: gray;">100</sup>, ואכילה* אינה פחותה מכזית*<sup style="color: gray;">101</sup>. וכל השרצים מצטרפים לכזית<sup style="color: gray;">102</sup>. ויש מן הראשונים שכתבו שדוקא הלאוים שבשרצים שנאמרה בהם לשון אכילה, חייבים עליהם בכזית, אבל אותם שלא נאמרה בהם לשון אכילה, אין חייבים עליהם אלא באכילת בריה שלמה<sup style="color: gray;">103</sup>, ומטעם זה אמרו אמוראים שהאוכל נמלים, אינו לוקה חמש מלקויות – עי' לעיל<sup style="color: gray;">104</sup> - אלא כשאחד הנמלים היה שלם, ולא כשכולם היו מרוסקים<sup style="color: gray;">105</sup>.
שמונה השרצים הטמאים<sup style="color: gray;">106</sup>, בחייהם דינם לענין שיעור אכילה כשאר שרצים, אבל במותם, שיעור אכילתם הוא כשיעור טומאתם, בכעדשה<sup style="color: gray;">107</sup>, שכן דרשו: והבדלתם בין הבהמה הטהורה לטמאה ובין העוף הטמא לטהור ולא תשקצו את נפשותיכם בבהמה ובעוף ובכל אשר תרמוש האדמה אשר הבדלתי לכם לטמא<sup style="color: gray;">108</sup>, פתח הכתוב באכילה וסיים בטומאה, מה טומאה בכעדשה, אף אכילה בכעדשה<sup style="color: gray;">109</sup>. כל שמונת השרצים מצטרפים זה לזה לשיעור כעדשה לאיסור אכילה<sup style="color: gray;">110</sup>.
ויש מן הראשונים שכתבו, שכל השרצים, בין הטמאים ובין הטהורים, שיעור אכילתם הוא בכעדשה, כשיעור טומאת השרצים הטמאים<sup style="color: gray;">111</sup>.
<h4>איסור נבלה</h4>
על שרצים מתים, אם אסורים באיסור נבלה*, ע"ע נבלה.
<h4>ביצת השרץ</h4>
על ביצת השרץ, אם חייבים עליה משום אסור שרץ, ע"ע ביצה<sup style="color: gray;">112</sup>.
<h4>דם השרץ</h4>
דם השרץ אסור באכילה כבשרו<sup style="color: gray;">113</sup>, ולוקים עליו בכזית<sup style="color: gray;">114</sup>, והוא מצטרף לבשרו לשיעור כזית<sup style="color: gray;">115</sup>, שכן דרשו: וזה לכם הטמא בשרץ השֹרץ על הארץ וגו'<sup style="color: gray;">116</sup>, והכתוב מיותר, שהרי נאמר להלן: אלה הטמאים לכם בכל השרץ וגו'<sup style="color: gray;">117</sup>, אלא לימד על דם השרץ והשרץ שמצטרפים זה עם זה<sup style="color: gray;">118</sup>. וכן שמונה השרצים הטמאים<sup style="color: gray;">119</sup>, כשהם מתים, ששיעור אכילתם בכעדשה<sup style="color: gray;">120</sup>, דמם מצטרף לשיעור<sup style="color: gray;">121</sup>, כשהוא מחובר לבשר<sup style="color: gray;">122</sup>.
על איסור דם* בדם שרצים, ע"ע דם.
<h4>בריות קטנות שאינן נראות</h4>
בריות קטנות שאין העין יכולה לראותן, כתבו אחרונים שאינן אסורות משום שרץ, אבל כל שהעין יכולה לראותן, אפילו הן דקות מן הדקות, ואינן נראות אלא כנגד השמש, הן שרץ גמור<sup style="color: gray;">123</sup>.
<h4>הנאה</h4>
השרצים אף על פי שנאמר בהם: לא יאָכֵל<sup style="color: gray;">124</sup> – שמשמעו אף אסור הנאה<sup style="color: gray;">125</sup> – הם מותרים בהנאה, לפי שנאמר בהם: שקץ יהיו לכם<sup style="color: gray;">126</sup>, ודרשו: שלכם יהא<sup style="color: gray;">127</sup>, ולפיכך ציידי עופות ודגים שזדמנו להם מינים טמאים, מותר להם למכרם לנכרים<sup style="color: gray;">128</sup>. ומכל מקום לכתחלה אסור לעשות בהם סחורה<sup style="color: gray;">129</sup>, שנאמר שקץ יהיו לכם, ודרשו: בהויתם יהיו<sup style="color: gray;">130</sup>.
<h3><b>שריצה על הארץ</b></h3>
<h4>שרצים שבתוך הפירות</h4>
שרצים שנוצרו בתוך פירות – שנאמרו בהם איסורי אכילה<sup style="color: gray;">131</sup> - אינם אסורים אלא כששרצו על הארץ, כלומר שיצאו מן הפרי אל הארץ, אבל כל שלא יצאו, מותרים<sup style="color: gray;">132</sup>, שכן דרשו: השרץ השֹרץ על הארץ<sup style="color: gray;">133</sup>, להוציא את הזיזים – כעין יתושים<sup style="color: gray;">134</sup> – שבעדשים, ואת היתושים שבכליסים - מין קטנית<sup style="color: gray;">135</sup> – ותולעת שבתמרים ושבגרוגרות<sup style="color: gray;">136</sup>. יצאו על הארץ וחזרו לתוך הפרי, אסורים<sup style="color: gray;">137</sup>, שכן דרשו בספרא: אל תשקצו את נפשותיכם בכל השרץ השורץ על הארץ<sup style="color: gray;">138</sup>, להביא את שפרשו לארץ וחזרו<sup style="color: gray;">139</sup>.
על איסור בל-תקשצו* בשרצים המותרים באכילה, ע"ע בל תשקצו.
<h4>שרצים שבתוך האילנות</h4>
תולעים שבתוך האילנות, אף על פי שלא שרצו על הארץ, נקראים שרץ השורץ על הארץ, ואסורים<sup style="color: gray;">140</sup>, ויש אמוראים שפרשו כן את הדרשה שבברייתא: לכל השרץ השֹרץ על הארץ לא תאכלום<sup style="color: gray;">141</sup>, לרבות תולעים שבעיקרי זיתים ושבעיקרי גפנים<sup style="color: gray;">142</sup>, שאין הכוונה שנמצאים בפירות הזיתים והגפנים, אלא באילן עצמו<sup style="color: gray;">143</sup>.
שרצים שנוצרו בכמהים ופטריות מחוברים, יש מן הראשונים שכתבו שמאחר והכמהים והפטריות נוצרים מן האויר, ולא יונקים מן האדמה, השרצים חשובים שנוצרו בתלוש, ומותרים<sup style="color: gray;">144</sup>. ומן האחרונים יש שחולקים וסוברים שמאחר והכמהים והפטריות מחוברים לקרקע, דינם כאילנות, והשרצים שבהם אסורים משום השרץ השֹרץ על הארץ<sup style="color: gray;">145</sup>.
<h4>התליעו במחובר</h4>
פרי שהתליע במחובר, אמר שמואל שהתולעת שבתוכו, אף על פי שלא שרצה על הארץ, מאחר והיא נמצאת בתוך פרי המחובר לארץ, נקראת שורצת על הארץ, ואסורה<sup style="color: gray;">146</sup>. ויש אמוראים שפרשו כן אף את הדרשה שבברייתא: לכל השרץ השֹרץ על הארץ לא תאכלום<sup style="color: gray;">147</sup>, לרבות תולעים שבעיקרי זיתים ושבעיקרי גפנים<sup style="color: gray;">148</sup>, שהכוונה לתולעים שבפירות הזיתים והגפנים, שאף על פי שלא שרצו על הארץ, מאחר והפירות שבתוכם הם נמצאים, מחוברים, הם אסורים<sup style="color: gray;">149</sup>. וכן יש ראשונים שפרשו בדעת רב יהודה שאמר שהאוכל תולעת הנמצאת בכרוב, חייב משום השרץ השורץ על הארץ<sup style="color: gray;">150</sup>, שמדובר בתולעת שנוצרה במחובר, וחידש שחייבים עליה אף כשלא יצאה מן הפרי<sup style="color: gray;">151</sup>. ויש אמוראים שחולקים וסוברים ששרצים שנוצרו בתוך פירות מחוברים לקרקע, אינם אסורים<sup style="color: gray;">152</sup>. להלכה פסקו ראשונים ואחרונים שתולעים שנוצרו בפירות מחוברים אסורים<sup style="color: gray;">153</sup>, ויש שפסקו שמותרים<sup style="color: gray;">154</sup>.
<h4>ספק אימתי התליע</h4>
פרי שהתליע, וספק אם התליע בעודו מחובר או לאחר שנתלש, התולעים אסורים<sup style="color: gray;">155</sup>, לפיכך כל מיני פירות שדרכם להתליע כשהם מחוברים, לא יאכל עד שיבדוק הפרי מתוכו שמא יש בו תולעת<sup style="color: gray;">156</sup>. על פרטי דיני הבדיקה ע"ע בדיקת תולעים.
חלפו שנים עשר חודשים מאז נתלשו הפירות, התולעים הנמצאות בהם מותרים, לפי שכל בריה שאין בה עצם אינה מתקיימת שנים עשר חודש, ובודאי התולעים לא נוצרו קודם שנתלשו הפירות<sup style="color: gray;">157</sup>. על פרטי ההנהגה והבדיקה בפירות שחלפו עליהם שנים עשר חודש, ע"ע בדיקת תולעים.
<h4>שרצו על הארץ ולא ריחשו</h4>
שרצים שנוצרו בפירות, ויצאו אל הקרקע, אבל לא ריחשו עליה, כלומר שלא הלכו, יש ראשונים שכתבו שרב יוסף נסתפק אם נחשבים שרץ השורץ על הארץ, ואסורים, או שאינם חשובים שורץ על הארץ, ומותרים<sup style="color: gray;">158</sup>. ויש ראשונים שכתבו כדבר פשוט שאינם נאסרים<sup style="color: gray;">159</sup>, ולדעתם השרצים שבפירות המחוברים לקרקע, אף לסוברים שהם חשובים שורץ על הארץ<sup style="color: gray;">160</sup>, אם מקומם צר ולא יכלו ללכת ולרחוש, מותרים<sup style="color: gray;">161</sup>, וכן פסקו אחרונים להלכה<sup style="color: gray;">162</sup>, ויש ראשונים חולקים וסוברים שהשרצים שהגיעו לארץ אסורים אף כשלא רחשו<sup style="color: gray;">163</sup>.
<h4>מתו בתוך הפרי</h4>
שרצים שנוצרו בפירות תלושים - שדינם שמותרים כל שלא פרשו - ומתו ואחר כך פרשו אל הארץ, יש ראשונים שכתבו שרב יוסף נסתפק אם נאסרים<sup style="color: gray;">164</sup> - לסוברים שפרישה אף ללא הליכה חשובה פרישה<sup style="color: gray;">165</sup> - ולדעתם להלכה אסורים<sup style="color: gray;">166</sup>. וראשונים אחרים חולקים וסוברים שאין ספק בדבר, ופשוט שהם מותרים<sup style="color: gray;">167</sup>.
<h4>פרשה מקצתה</h4>
תולעת שנוצרה בפרי תלוש - שדינה שמותרת כל שלא פרשה - ופרשה מקצתה, נסתפק רב יוסף אם נאסרה<sup style="color: gray;">168</sup>, ולהלכה אסורה<sup style="color: gray;">169</sup>, ואין לוקים עליה<sup style="color: gray;">170</sup>.
<h4>פרשה לאויר העולם</h4>
תולעת שנוצרה בפרי תלוש - שדינה שמותרת כל שלא פרשה – ופרשה לאויר עולם ולא הגיעה לארץ, כגון שקלטה אדם בפיו, נסתפק רב יוסף אם נאסרה<sup style="color: gray;">171</sup>, ולהלכה אסורה<sup style="color: gray;">172</sup>, ואין לוקים עליה<sup style="color: gray;">173</sup>.
<h4>פרשה על הפרי או על גרעינו או על פרי אחר</h4>
תולעת שנוצרה בפרי תלוש - שדינה שמותרת כל שלא פרשה – ופרשה לגג הפרי, או על גרעינו, או על פרי אחר, נסתפק רב אשי אם נחשבת כאילו פרשה על דבר אחר, ואסורה, או שמאחר וכך היא דרך גידולה, חשובה כמי שלא פרשה, ומותרת<sup style="color: gray;">174</sup>, הספקות לא נפשטו<sup style="color: gray;">175</sup>, ולהלכה כתבו ראשונים ואחרונים שאסורה<sup style="color: gray;">176</sup>, ואין לוקים עליה<sup style="color: gray;">177</sup>, ובפרשה לגג הפרי יש מן הראשונים שכתבו שלוקים עליה<sup style="color: gray;">178</sup>.
<h4>תולעים שבכבד ובריאה</h4>
קוקיאני – תולעים שבכבד ובריאה של בהמה<sup style="color: gray;">179</sup>, ויש מפרשים תולעים שבדגים<sup style="color: gray;">180</sup> - לשון אחד בגמרא סובר שרב ששת בריה דרב אידי אמר שהם מותרים, לפי שלא מבחוץ באו, אלא נוצרו מבשר הבהמה<sup style="color: gray;">181</sup>, ולא שרצו תחלה הארץ<sup style="color: gray;">182</sup>, והרי הם כפירות שהתליעו אחר שנעקרו מן הארץ, שהתולעים שבהם מותרים<sup style="color: gray;">183</sup>, וכן דעת רב אשי<sup style="color: gray;">184</sup>. ולשון אחר סובר בדעת רב ששת בריה דרב אידי, וכן הכריע התלמוד להלכה, שהם אסורים, לפי שבאו מבחוץ<sup style="color: gray;">185</sup>, דרך חוטם הבהמה, ומשם לקנה הריאה ולכבד<sup style="color: gray;">186</sup>, או שהבהמה בלעתם עם האוכלים<sup style="color: gray;">187</sup>, ותחלתם שרצו על הארץ, לפיכך הם אסורים משום שרץ השורץ על הארץ<sup style="color: gray;">188</sup>, וכן הלכה<sup style="color: gray;">189</sup>.
<h4>תולעים הנמצאים בין העור לבשר</h4>
דרנים שבבהמה - תולעים הנמצאים בין עור הבהמה לבשרה, אחר הפשטתה<sup style="color: gray;">190</sup>, ונוצרו בה מחיים<sup style="color: gray;">191</sup> - אסורים<sup style="color: gray;">192</sup>, שכן דרשו: ואת נבלתם תשקצו<sup style="color: gray;">193</sup>, לרבות את הדרנים שבבהמה<sup style="color: gray;">194</sup>. ודרנים שבדגים מותרים<sup style="color: gray;">195</sup>. בגדר איסור הדרנים שבבהמה, והחילוק בינם לדרנים שבדגים, אמר רבינא שהבהמה, מאחר שאינה ניתרת אלא בשחיטה, אף הדרנים שנוצרו בה אינם מותרים בלא שחיטה, ומאחר ושחיטת הבהמה לא הועילה להם, לפי שיש להם חיות בפני עצמם, הרי הם עדיין אסורים באיסור אבר-מן-החי*, אבל הדגים, כשם שהם מותרים בלא שחיטה, אף הדרנים שבהם מותרים בלא שחיטה<sup style="color: gray;">196</sup>.
<h4>תולעים הנוצרים בבשר אחר מיתה</h4>
התולעים הנוצרים בבשר לאחר מיתה, בין בדגים ובין בבהמה, כתבו ראשונים ואחרונים שהם מותרים<sup style="color: gray;">197</sup>. ויש מן הראשונים שכתבו שאף בהם יש חילוק בין דגים לבשר, שהבשר, מאחר ושייכת בו שחיטה, לעולם אין התולעים שבו מותרים, אפילו נוצרו אחר מיתה, אבל הדגים, מאחר ואין שייך בהם שחיטה, התולעים שנוצרו בהם הם כתולעים שנוצרו בפירות, ומותרים<sup style="color: gray;">198</sup>.
<h4>תולעים שנוצרו בגבינה</h4>
תולעים שנוצרו בגבינה, מותרים<sup style="color: gray;">199</sup>.
<h4>פרשו</h4>
תולעים שבדגים ושבבשר ושבגבינה, באופנים שהם מותרים<sup style="color: gray;">200</sup>, יש מן הראשונים שכתבו שדינם כתולעים שבפירות, שמותרים דוקא כל עוד לא פרשו על הארץ, אבל משפרשו אסורים<sup style="color: gray;">201</sup>. ויש סוברים שמותרים אפילו פרשו וחזרו, לפי שכך הוא דרך גידולם<sup style="color: gray;">202</sup>.
<h4>תולעים שבקמח ובמלח</h4>
תולעים שנוצרו במלח ובקמח, כתבו ראשונים שהם כתולעים שנוצרו בתוך הפירות, שכל עוד שלא פירשו הם מותרים, ואחר שפירשו הם אסורים<sup style="color: gray;">203</sup>, ויש שכתבו שלמעשה אף שלא ידוע שפרשו, הם אסורים, משום שחוששים שמא פרשו<sup style="color: gray;">204</sup>.
פרשו מן הקמח לכתלי הכד, וחזרו, יש מן הראשונים שכתבו שעדיין הם מותרים, שפרישה לכתלי הכד אינה חשובה פרישה<sup style="color: gray;">205</sup>, וראשונים חולקים וסבורים שחשובה פרישה והתולעים אסורים<sup style="color: gray;">206</sup>.
<h3><b>שרצים שנוצרו במים</b></h3>
<h4>שרץ המים שגדל בכלים</h4>
שרץ המים שגדל במים שבכלים, כגון תולעים שבהם, מותר לאכלו<sup style="color: gray;">207</sup>, עם המים<sup style="color: gray;">208</sup>, שנאמר: את זה תאכלו מכל אשר במים כל אשר לו סנפיר וקשקשת במים בימים ובנחלים<sup style="color: gray;">209</sup>, ודרשו, שדוקא בימים ובנחלים אסור לאכול את שאין לו סנפיר וקשקשת, אבל בכלים מותר אפילו אותם שאין להם סנפיר וקשקשת<sup style="color: gray;">210</sup>, והכוונה לשרץ המים<sup style="color: gray;">211</sup>, וכן דרשו ממה שנאמר: וכל אשר אין לו סנפיר וקשקשת בימים ובנחלים מכל שרץ המים וגו' שקץ הם וגו'<sup style="color: gray;">212</sup>, דוקא בימים ובנחלים אין לאכול את שאין להם סנפיר וקשקשת, אבל בכלים מותר<sup style="color: gray;">213</sup>.
לא שרצים שגדלו במים בלבד מותרים, אלא אף אותם שגדלו בשכר<sup style="color: gray;">214</sup>, וכן ביין<sup style="color: gray;">215</sup> ובחומץ<sup style="color: gray;">216</sup>, ובשאר משקים<sup style="color: gray;">217</sup>.
<h4>שרץ המים שבבורות בשיחים ובמערות</h4>
אף שרץ המים שגדל במים שבבורות, בשיחים ובמערות, שאינם נובעים, דינו כשרץ שגדל במים שבכלים, שמותר לאכלו עם המים<sup style="color: gray;">218</sup>, שנאמר: את אלה תאכלו מכל אשר במים וגו'<sup style="color: gray;">219</sup>, ודורשים כאילו תחילת הפסוק הוא ענין בפני עצמו: תאכלו מכל אשר במים, והכוונה שהשרצים שבמימות שאינם נובעים כימים ונחלים, אלא עומדים, והיינו בורות שיחים ומערות, מותר לאכלם אפילו בלא סימנים, והמשך הפסוק, כל אשר לו סנפיר וגו', מדבר דוקא בימים ובנחלים והדומים להם<sup style="color: gray;">220</sup>.
<h4>שרץ המים שבחריצים ובנעיצים</h4>
שרצים שגדלו במים שבחריצים – חפירות ארוכות וצרות<sup style="color: gray;">221</sup> – ונעיצים – חפירות רחבות<sup style="color: gray;">222</sup> - שהם מים נובעים, אסורים, שנאמר: את זה תאכלו מכל אשר במים כל אשר לו סנפיר וגו' במים בימים ובנחלים אותם תאכלו<sup style="color: gray;">223</sup>, ודרשו: במים, כלל, בימים ובנחלים, פרט, במים, חזר וכלל, כלל-ופרט-וכלל*– שכל מקום שאתה מוצא שני כללות הסמוכים זה לזה, הטל פרט ביניהם ודונם בכלל ופרט וכלל<sup style="color: gray;">224</sup> - אי אתה דן אלא כעין הפרט, מה הפרט מפורש מים נובעים, אף כל מים נובעים, לרבות חריצים ונעיצים, שאף בהם לא הותרו אלא בעלי סנפיר וקשקשת, אבל אין לומר לרבות בורות שיחים ומערות, שהרי כבר נתמעטו מדרשת: תאכלו<sup style="color: gray;">225</sup>. ובברייתא אחרת דרשו באופן אחר: במים במים שתי פעמים, אין זה כלל ופרט וכלל, אלא ריבה-ומיעט-וריבה*: במים, ריבה, בימים ובנחלים, מיעט, במים, חזר וריבה, ריבה ומיעט וריבה, ריבה הכל, ומה ריבה, ריבה חריצים ונעיצים לאיסור, ומה מיעט, מיעט שרצים שבבורות שיחים ומערות להיתר<sup style="color: gray;">226</sup>, אבל אין לומר שמיעט דוקא אותם שבכלים<sup style="color: gray;">227</sup>, אבל אותם שבבורות שיחים ומערות בכלל האיסור, שהרי מדרשת: תאכלו, נלמד שבורות שיחים ומערות מותרים<sup style="color: gray;">228</sup>, ואין לומר להפך, שנרבה בורות שיחים ומערות לאיסור, ונמעט חריצים ונעיצים מן האיסור, לפי שסברא היא לרבות ולהתיר בורות שיחים ומערות, שהם מים עצורים, כלומר שאין להם מבוא ומוצא, ודומים לכלים, ולא לימים ונחלים שבכתוב, ולמעט מההיתר חריצים ונעיצים, שאינם עצורים ככלים, אלא יש להם מבוא ומוצא<sup style="color: gray;">229</sup>.
חריצים ונעיצים שאינם נובעים כנהרות, אבל אינם עצורים ככלים, כלומר שיש להם מבוא ומוצא, אבל אינם נובעים, יש ראשונים שכתבו שדינם כבורות שיחים ומערות, ומותרים<sup style="color: gray;">230</sup>. ויש ראשונים שכתבו שמחלוקת תנאים היא, שלדורשים כלל ופרט וכלל, לא נאסרו אלא כעין הפרט, שהם נובעים, וכל שאינם נובעים מותרים, אבל לדורשים ריבוי ומיעוט וריבוי, נאסרו כל שאינם עצורים ככלים, ואפילו אינם נובעים<sup style="color: gray;">231</sup>, ובדעתם נחלקו ראשונים ואחרונים להלכה, יש אוסרים<sup style="color: gray;">232</sup>, ויש מתירים<sup style="color: gray;">233</sup>.
<h4>פירש</h4>
שרץ המים שגדל במים שבכלים או בבורות ושיחים ומערות, שמותר באכילה, אם פירש מן המים על גבי דבר אחר, אפילו חזר למים, אסור משום שרץ הארץ, לפי שמשעה שפירש הרי הוא נעשה שרץ הארץ<sup style="color: gray;">234</sup>, שכן דרשו: כל השרץ השורץ על הארץ שקץ הוא וגו'<sup style="color: gray;">235</sup>, לרבות יבחושים שסננם<sup style="color: gray;">236</sup>, כלומר שאף על פי שהיבחושים, כשהיו בתוך היין, היו מותרים, כשסננם הרי פירשו מן היין, ונאסרו<sup style="color: gray;">237</sup>.
שרצים שגדלו במים ופרשו על גבי דבר אחר, יש ראשונים סוברים שלא נאסרו אלא כשהלכו מחוץ למים<sup style="color: gray;">238</sup>, ויש חולקים וסוברים שנאסרים כל שפרשו, אף כשלא הלכו<sup style="color: gray;">239</sup>.
לא יריק אדם שכר של תמרים, שמצויים בו תולעים, מכלי אל כלי דרך עצים וקשים, כדי לסננו, בלילה, שמא תפול תולעת על הקשים, ותאסר על ידי שפרשה מן השכר, והוא לא יראנה, ומשם תפול לכלי, ולמחר כשיראנה יהא סבור שלא יצאה מן השכר לקשים, ויאכלנה, ויעבור משום שרץ השֹרץ על הארץ<sup style="color: gray;">240</sup>.
<h4>פירש על גבי דפנות</h4>
פירש על גבי דפנות הכלי או הבור והשיח והמערה - מבפנים<sup style="color: gray;">241</sup> - עדיין הוא מותר באכילה, לפי שזהו מקום גידולו<sup style="color: gray;">242</sup>, וחשוב כמי שלא פירש מן המים<sup style="color: gray;">243</sup>. פירש על גבי אחורי הכלי מבחוץ, או על שפת הבור, הרי זה חשוב פרישה, ואסור<sup style="color: gray;">244</sup>.
הוציא מים מן הבור לכלי, והשרצים שבמים פרשו אל דפנות הכלי, כתבו ראשונים שמאחר והכלי אינו מקום גידולם, הרי זה חשוב פרישה, והשרצים נאסרו<sup style="color: gray;">245</sup>. עירה משקה מכלי שנוצרו בו שרצים, לכלי אחר, ופרשו השרצים לדפנות הכלי השני, צדדו אחרונים לומר שעדיין הם מותרים, לפי שהכלי השני, יש לו את אותו הדין של הכלי הראשון<sup style="color: gray;">246</sup>.
<h4>חשש פרישה</h4>
תולעים שנאסרים בפרישתם, ויתכן שפרשו, יש ראשונים שכתבו שהם אסורים, שמא פרשו<sup style="color: gray;">247</sup>, ויש סוברים שמותרים, לפי שאין חוששים לפרישה כל שלא ראינוה<sup style="color: gray;">248</sup>.
<h3><b>טומאת שרצים</b></h3>
<h4>השרצים הטמאים</h4>
שמונה מן השרצים מטמאים במותם, ואלו הם: החולד, העכבר, הצב, האנקה, הכח, הלטאה, החומט והתנשמת<sup style="color: gray;">249</sup>, ואף כמה שרצים נוספים נתרבו בכללם<sup style="color: gray;">250</sup>, שכן דרשו: הצב למינהו<sup style="color: gray;">251</sup>, לרבות הערוד<sup style="color: gray;">252</sup>, שהוא שרץ הנולד מן הצב ומן הנחש<sup style="color: gray;">253</sup>, וכן לרבות הנפילים<sup style="color: gray;">254</sup>, שהם מין צב<sup style="color: gray;">255</sup>, וכן לרבות סלמנדרא<sup style="color: gray;">256</sup>, שהוא שרץ הנוצר מן האור מעצי הדס על ידי כשפים, שאף הוא מין צב<sup style="color: gray;">257</sup>. שאר השקצים והרמשים כולם, כגון הצפרדע והנחש והעקרב וכיוצא בהן, הרי הם טהורים<sup style="color: gray;">258</sup>.
על טמאת נבלה*, בשאר השרצים, ע"ע נבלה<sup style="color: gray;">259</sup>.
<h4>הטומאה</h4>
שמונת השרצים הטמאים הם אבות-הטומאה*, ומטמאים אדם וכלים במגע וכלי חרס באויר, ואינם מטמאים במשא<sup style="color: gray;">260</sup>.
טמאת השרצים ומשפטיה היא מצות עשה, יש ממוני המצוות שמנאוה במנין המצוות<sup style="color: gray;">261</sup>. ויש שלא מנאוה<sup style="color: gray;">262</sup>, על טעם המחלוקת ע"ע מנין המצוות.
השרצים אינם מטמאים אלא משתצא נפשם<sup style="color: gray;">263</sup>. הותזו ראשיהם, אף על פי שהם מפרכסים כזנב הלטאה, מטמאים<sup style="color: gray;">264</sup>, לפי שפרכוס אינו חיות<sup style="color: gray;">265</sup>. ומהי התזת הראש, נחלקו אמוראים: ריש לקיש סבר, התזת הראש ממש, וכתבו ראשונים בדעתו שאף כשהראש עדיין מעורה בעור הגוף, חשוב שהותז הראש ממש<sup style="color: gray;">266</sup>. ורבי מני אמר אפילו כהבדלת עולת העוף לדעת רבי אלעזר בן רבי שמעון, שהיא פסיקת רוב שני הסימנים<sup style="color: gray;">267</sup>. הלכה כריש לקיש<sup style="color: gray;">268</sup>.
<h4>השיעור</h4>
השרצים מטמאים בכעדשה<sup style="color: gray;">269</sup>, שכן דרשו: כל הנוגע בהם וגו'<sup style="color: gray;">270</sup>, יכול בכולם, תלמוד לומר מהם<sup style="color: gray;">271</sup>, אי מהם יכול במקצתם, תלמוד לומר בהם, הא כיצד שיגע במקצתו שהוא ככולו, ושיערו חכמים בכעדשה, שכן החומט – שהוא מן השרצים הטמאים<sup style="color: gray;">272</sup> - תחילת ברייתו בכעדשה<sup style="color: gray;">273</sup>. ורבי יוסי ברבי יהודה חולק וסובר ששעור הטומאה הוא כזנב הלטאה<sup style="color: gray;">274</sup>.
כל השרצים מצטרפים זה לזה<sup style="color: gray;">275</sup> לטמא בכעדשה<sup style="color: gray;">276</sup>, שכן דרשו מן הכתוב: אלה הטמאים לכם בכל השרץ<sup style="color: gray;">277</sup>, שהיה ניתן לכתוב: אלה טמאים, ונכתבה ה"א יתירה ללמד שהם מצטרפים זה עם זה<sup style="color: gray;">278</sup>.
<h4>צמק או תפח</h4>
כעדשה מן השרץ שהניחה בחמה ונתמעטה, טהורה, הניחה לאחר מהן בגשמים ונתפחה, טמאה<sup style="color: gray;">279</sup>, על טעם הדין, ודעה חולקת, ע"ע דיחוי<sup style="color: gray;">280</sup>.
<h4>יבש</h4>
השרץ מטמא לח ולא יבש<sup style="color: gray;">281</sup>, ואם כשמשרים אותו בפושרים מעת לעת, חוזר ונהיה לח כשהיה, דינו כלח, ומטמא<sup style="color: gray;">282</sup>. יבש – או נשרף<sup style="color: gray;">283</sup> - ושלדו קיימת, כלומר שדפוס צורתו קיים, ולא נשבר ונתפזר<sup style="color: gray;">284</sup>, אם כולו שלם, טמא, ואם אינו שלם, טהור<sup style="color: gray;">285</sup>, שכן דרשו: הנוגע בהם וגו'<sup style="color: gray;">286</sup>, יכול בכולן, כלומר דוקא כשנגע בשרץ שלם, תלמוד לומר: יפול וגו' מהם<sup style="color: gray;">287</sup>, אי מהם, יכול במקצתם, תלמוד לומר בהם, הא כיצד, כאן בלח, וכאן ביבש או שרוף<sup style="color: gray;">288</sup>. טומאה זו של שרץ שיבש או נשרף ושלדו קיימת, יש מן הראשונים שצדדו לומר שאינה אלא מדרבנן<sup style="color: gray;">289</sup>, ויש שנראה מדבריהם שהיא מן התורה<sup style="color: gray;">290</sup>.
<h4>אברים</h4>
אבר מן השרץ, בין משרץ חי ובין משרץ מת, מטמא<sup style="color: gray;">291</sup>, והאברים אין להם שיעור, כלומר שאבר שלם, אף כשהוא פחות מכעדשה, מטמא<sup style="color: gray;">292</sup>, לפי שהוא חשוב<sup style="color: gray;">293</sup>. ומהו אבר, עי' להלן<sup style="color: gray;">294</sup>.
<h4>בשר משרץ חי</h4>
בשר הפורש מן השרץ החי, שאינו אבר, אינו מטמא כאבר<sup style="color: gray;">295</sup>, ונחלקו תנאים במקור הדין, וכן נחלקו מה חשוב בשר ומה חשוב אבר: א) רבי יוסי הגלילי אמר במקור הדין, שנאמר בשרצים: וכל אשר יפול עליו מהם במֹתם יטמא וגו'<sup style="color: gray;">296</sup> - ומכתוב זה למדים אף על טמאת אבר מן השרץ החי<sup style="color: gray;">297</sup> - ודרשו: מה מיתה שאינה עושה חליפין, אף כל שאינה עושה חליפין, כלומר שדוקא דבר שאינו עושה חליפין נאמרה בו טומאת אבר כשפרש משרץ חי, ולא בבשר, שעושה חליפין<sup style="color: gray;">298</sup>, ולדעתו כוליא וניב שפתים, מאחר ואינם עושים חליפין, אף על פי שאין בהם עצם, אין דינם כבשר, אלא כאבר, ומטמאים<sup style="color: gray;">299</sup>. ב) רבי עקיבא אמר במקור הדין, שנאמר: שרץ<sup style="color: gray;">300</sup>, ודרשוהו לענין אבר מן השרץ, מה שרץ גידים ועצמות, אף כל גידים ועצמות, אבל כל שאין בו גידים ועצמות לא נאמרה בו טומאת אבר<sup style="color: gray;">301</sup>, ולדעתו כוליה וניב שפתים, מאחר ואין בהם עצמות, חשובים בשר ולא אבר, ואינם מטמאים<sup style="color: gray;">302</sup>, ולדעתו הארכובה, מאחר ויש בה גידים ועצמות, אף על פי שאין בה בשר, אין דינה כבשר, אלא כאבר, ומטמאת<sup style="color: gray;">303</sup>. ג) רבי אמר במקור הדין, שנאמר: שרץ, מה שרץ בשר גידים ועצמות, אף כל בשר גידים ועצמות<sup style="color: gray;">304</sup>, ולדעתו הארכובה, אף על פי שיש בה עצם, מאחר ואין בה בשר אין דינה כשרץ וכאבר, אלא כבשר, ואינה מטמאת<sup style="color: gray;">305</sup>, וכן הכוליא והלשון, אף על פי שאינן עושות חליפין, מאחר ואין בהן עצמות, לדעתו דינן כבשר, ולא כאבר, ואינן מטמאות<sup style="color: gray;">306</sup>. וכן הלכה<sup style="color: gray;">307</sup>.
<h4>עצמות גידים וצפרנים</h4>
עצמות השרץ טהורות<sup style="color: gray;">308</sup>, וכן הגידים והצפרנים<sup style="color: gray;">309</sup>.
על קולית השרץ שיש בתוכה מח, אם מטמאת, ע"ע שומר.
<h4>עור</h4>
על עורות השרצים, אם מטמאים כבשרם, ע"ע בשר<sup style="color: gray;">310</sup> וע' עור.
<h4>ביצת השרץ</h4>
על ביצת השרץ, אם טמאה, ע"ע ביצה<sup style="color: gray;">311</sup>.
<h4>דם השרץ</h4>
דם שמונה שרצים מטמא כבשרם<sup style="color: gray;">312</sup>, שנאמר: וזה לכם הטמא בשרץ וגו'<sup style="color: gray;">313</sup> - והאות וי"ו בתיבת וזה מיותרת, או שהאות ה"א שבתיבת הטמא מיותרת<sup style="color: gray;">314</sup> - ללמד שדם שרצים טמא<sup style="color: gray;">315</sup>.
דם השרץ ומצטרף עם בשרו לשיעור כעדשה<sup style="color: gray;">316</sup>, אלא שכשהם משרץ אחד, מצטרפים לטמא את הנוגע אפילו באחד מהם בלבד, אבל כשהם משני שרצים, אין מצטרפים אלא לטמא את הנוגע בשניהם יחד<sup style="color: gray;">317</sup>. ומן הראשונים יש שסוברים שדם ובשר שפרשו משרצים שלמים, מאחר שבאו ממקום חשוב, מצטרפים זה לזה אפילו באו משני שרצים שונים, אבל כשפרשו משרצים שאינם שלמים, מאחר ואינם חשובים, אין מצטרפים זה עם זה אלא כשבאו משרץ אחד<sup style="color: gray;">318</sup>. ויש מן הראשונים שכתבו שדם השרץ אינו מצטרף לבשרו אלא כשהוא מחובר לבשר<sup style="color: gray;">319</sup>.
<h4>עכבר הנוצר מן האדמה</h4>
מין עכבר שאינו פרה ורבה אלא מעצמו נוצר מן האדמה, כאשפה המשרצת תולעים<sup style="color: gray;">320</sup>, הרי הוא טמא כשאר עכבר<sup style="color: gray;">321</sup>, שנאמר: וזה לכם הטמא בשרץ השֹרץ על הארץ החֹלד והעכבר וגו'<sup style="color: gray;">322</sup>, ותיבת בשרץ מיותרת, שהרי נאמר לאחר מכן: אלה הטמאים לכם בכל השרץ וגו'<sup style="color: gray;">323</sup>, אלא לרבות עכבר שאינו פרה ורבה<sup style="color: gray;">324</sup>.
<h4>עכבר שחציו בשר וחציו אדמה</h4>
עכבר שחציו בשר וחציו אדמה, כלומר שטרם נוצר כולו מן האדמה, אלא צדו האחד נוצר, וצדו האחר עדיין אדמה<sup style="color: gray;">325</sup>, הנוגע בבשר טמא<sup style="color: gray;">326</sup>, ונחלקו אמוראים: לשון אחד סובר בדעת רבי יהושע בן לוי שהנוגע בבשר אינו טמא אלא כשהעכבר השריץ על פני כולו, כלומר שנעשה בשר חציו על פני ארכו מראשו ועד רגליו, אבל אם לא השריץ על פני כולו, הנוגע בבשר טהור<sup style="color: gray;">327</sup>. ולשון אחר חולק וסובר שהנוגע בבשר טמא בכל אופן<sup style="color: gray;">328</sup>, וכן הלכה<sup style="color: gray;">329</sup>.
נגע באדמה, בחלק שטרם הפך לעכבר, טהור<sup style="color: gray;">330</sup>. ורבי יהודה אומר שהנוגע באדמה שכנגד הבשר טמא<sup style="color: gray;">331</sup>, ואמר רבי יהושע בן לוי שדוקא כשהשריץ על פני כולו הנוגע כנגד הבשר טמא, אבל אם לא השריץ על פני כולו, הנוגע באדמה בכל מקום טהור<sup style="color: gray;">332</sup>.
<h4>עכבר שבים</h4>
עכבר שבים - שהוא דג שדומה לעכבר, ושמו עכבר<sup style="color: gray;">333</sup> - אינו מטמא, שנאמר: וזה לכם טמא בשרץ השֹרץ על הארץ וגו' והעכבר וגו'<sup style="color: gray;">334</sup>, הרי שלא טימא אלא מין הארץ<sup style="color: gray;">335</sup>. עכבר היבשה שנפל לים, מטמא, שנאמר: השֹרץ<sup style="color: gray;">336</sup>, והוא מיותר, שהיה לו לומר: וזה לכך הטמא בשרץ הארץ<sup style="color: gray;">337</sup>, אלא דרשו: כל מקום ששורץ<sup style="color: gray;">338</sup>, כלומר שעכבר הארץ מטמא אף כשירד לים<sup style="color: gray;">339</sup>.
על אכילת שרצים לרפואה, ע"ע פקוח נפש.
על החובל בשרצים בשבת, אם חייב משום דש* או משום נטילת נשמה, ע"ע דש<sup style="color: gray;">340</sup> וע' שוחט.
על המוציא* בשבת כעדשה מן השרץ, אם חייב, ע"ע מלאכה שאינה צריכה לגופה וע' שיעורים.
<h2>שתויי יין</h2>
<b>הגדרת הערך -</b> איסור לכהנים לעבוד במקדש בזמן שהם שתויי יין
איסור שתויי יין נאמר בתורה לכהנים העובדים במקדש שאסורים לעבוד כשהם שתויי יין, וכן נאמר בין לכהנים ובין לישראלים איסור להורות כשהם שתויי יין. במנין המצוות נמנו שני האיסורים בלאו אחד<sup style="color: gray;">1</sup>, ויש שמנו אותם בשני איסורים<sup style="color: gray;">2</sup>.
ערך זה עוסק באיסור העבודה לכהנים. על האיסור להורות עי' ערך הוראה: שתויי יין. על דיני שתויי יין ושכור בברכת המזון ע"ע<sup style="color: gray;">3</sup>. על דיניו בתפילה ע"ע.
<h3><b>האיסור והנאסרים</b></h3>
<h4>האיסור וטעמו</h4>
השתוי יין והשיכור<sup style="color: gray;">4</sup> אסור לו לעבוד במקדש, שנאמר: יין ושכר אל תשת וגו' בבואכם אל אהל מועד<sup style="color: gray;">5</sup>, ואף שילה ובית עולמים בכלל האיסור ממה שנאמר: חקת עולם<sup style="color: gray;">6</sup>. בטעם האיסור יש מהראשונים שכתבו שהוא מטעם שאין ראוי שיכנס שכור לפנים דבר שאף לפני מלך ב"ו אין עושים<sup style="color: gray;">7</sup>, או מטעם שאין ראוי להתעסק בדברים היקרים בתכלית היוקר כמו עניני המקדש ודברי התורה רק בעת שיהיה האדם מיושב בדעתו ומכוון בכל מעשיו<sup style="color: gray;">8</sup>, ויש שפרשו שאין זה מטעם חוסר כבוד, אלא שלא יתעה הכהן בשכרות היין ויבא לידי מחשבה שאינה כהוגן וימות בה<sup style="color: gray;">9</sup>.
<h4>ישראלים</h4>
איסור שתויי יין אין נוהג בישראלים אלא בכהנים<sup style="color: gray;">10</sup>, ואף בעבודות הכשירות בזר*<sup style="color: gray;">11</sup>, ומ"מ משום מורא-מקדש* אסור לכל אדם להיכנס למקדש כולו מתחילת עזרת ישראל<sup style="color: gray;">12</sup> ולפנים<sup style="color: gray;">13</sup> כשהוא שתוי יין או שכור<sup style="color: gray;">14</sup>. וכן אין נוהג איסור שתויי יין בעבודת הלוים<sup style="color: gray;">15</sup>. יש מהראשונים שנראה בדבריו שאנשי מעמד – כהנים לוים וישראלים העומדים על הקרבן<sup style="color: gray;">16</sup> - אסורים בשתית יין<sup style="color: gray;">17</sup>.
<h4>פסולים</h4>
חללים<sup style="color: gray;">18</sup> ובעלי מומים<sup style="color: gray;">19</sup> התמעטו שאינם בכלל האיסור, שדרשו חכמים ממה שנאמר בפרשת שתויי יין: אתה ובניך, מה אתה כשר, אף בניך כשרים, יצאו חללים ובעלי מומים<sup style="color: gray;">20</sup>, שמי שמצווה לבא נצטווה שלא לבא שתויי יין, אך מי שלא נצטווה לבא ואין לו רשות לבא, א"א לצוותו שביאתו לא תהיה באופן שהוא שתוי יין<sup style="color: gray;">21</sup>, ומטעם שאין ראויים לעבודה שאם עבדו עבודתם מחוללת<sup style="color: gray;">22</sup>. בשאר פסולים, נחלקו אחרונים, יש שכתבו שדוקא אלו התמעטו כיון שפסולם בגופם<sup style="color: gray;">23</sup>, ויש מהאחרונים שכ' בדעת ראשונים שאף שאר פסולים אין בהם איסור שתויי יין<sup style="color: gray;">24</sup>. ויש מהאחרונים שהסתפק לסוברים שאף הכניסה אסורה לשתויי יין<sup style="color: gray;">25</sup>, אם אף באינו ראוי לעבודה דרבנן, כגון אונן* דרבנן, הוא בכלל איסור כניסה של שתויי יין<sup style="color: gray;">26</sup>. יש מהראשונים שכתב שאיסור ביאת מקדש בשכרות, לסוברים כן<sup style="color: gray;">27</sup>, נוהג אף בנשים<sup style="color: gray;">28</sup>.
<h3><b>האסור לשתויי יין</b></h3>
<h4>העבודה האסורה</h4>
איסור שתויי יין נוהג בכל עבודות הכהונה<sup style="color: gray;">29</sup>. עבודות שהזר כשר בהם - כגון יציקות ובלילות<sup style="color: gray;">30</sup> - למדו חכמים, ממה שאמרה תורה "חקת עולם"<sup style="color: gray;">31</sup>, שאף הם בכלל האיסור<sup style="color: gray;">32</sup>. וכתבו אחרונים שנחלקו בזה ראשונים, יש הסוברים שאף עבודות הכשירות בזר*, יש בהם איסור שתויי יין לכהנים<sup style="color: gray;">33</sup>, ויש שסברו שאין בזה איסור, והתו"כ שריבה יציקות ובלילות הוא דעת ר"ש<sup style="color: gray;">34</sup> שסובר שעבודות אלו כשירות רק בכהנים<sup style="color: gray;">35</sup>. ויש מהאחרונים שכתבו בדעת ראשונים שאף שאין המנחה* נפסלת ביציקה ובלילה שנעשו ע"י זר*, מ"מ לכתחילה צריך שיעשה ע"י כהנים<sup style="color: gray;">36</sup>.
<h4>כניסה למקדש</h4>
שתויי יין אסורים אף בכניסה למקדש*<sup style="color: gray;">37</sup>, ונחלקו ראשונים ואחרונים בדעת תנאים במקומות שנאסרו. דעת ר' יוסי שאף בין-האולם-ולמזבח*<sup style="color: gray;">38</sup> שוה להיכל* שאין נכנסים לשם שתויי יין<sup style="color: gray;">39</sup>. ובדעת ת"ק שלא הזכיר שתויי יין<sup style="color: gray;">40</sup>, יש שכתבו שסבר שרק להיכל* אסורים להכנס אך בין-האולם-ולמזבח* מותרים כיון שאין פסולם בגופם<sup style="color: gray;">41</sup>, ויש שכתבו שאף ת"ק מודה שאסורים להיכנס בין-האולם-ולמזבח*, מהם שפרשו שהטעם שלא הזכיר ת"ק שתויי יין משום שאין חייבים על כך<sup style="color: gray;">42</sup>, ומהם שפרשו שהוא מחמת שבכל העזרה* אסורים להיכנס שתויי יין<sup style="color: gray;">43</sup>, לסוברים כן<sup style="color: gray;">44</sup>, או שתנא ושייר<sup style="color: gray;">45</sup>. איסור כניסה זה, נחלקו בו ראשונים. א) יש שפרשו שמן התורה נאסרו שתויי יין רק בעבודה* וכמו שדרשו בתו"כ<sup style="color: gray;">46</sup> ומנין שאין חייב אלא בשעת עבודה וכו', ואיסור הכניסה הוא מעלה מדרבנן<sup style="color: gray;">47</sup>. ב) ויש הסוברים שאיסור הכניסה מן המזבח ולפנים הוא מן התורה<sup style="color: gray;">48</sup>, אלא שאין בו חיוב מיתה<sup style="color: gray;">49</sup>. ונחלקו האחרונים בשיטה זו, יש שפרשו שאיסור הכניסה הוא איסור הנוסף על איסור העבודה*<sup style="color: gray;">50</sup>, ואם עבד אף בלא כניסה חייב<sup style="color: gray;">51</sup>, ואם נכנס ועבד לוקה שתיים<sup style="color: gray;">52</sup>. ויש שפרשו שלשיטה זו עיקר האיסור הוא הכניסה, אלא שבאופן שאף עבד בכניסה זו, הוא חמור יותר וחייב מיתה<sup style="color: gray;">53</sup>. ג) ויש הסוברים שאיסור כניסה הוא מן התורה<sup style="color: gray;">54</sup>, אך מן התורה אין איסורו אלא בהיכל*<sup style="color: gray;">55</sup>, והמשנה בכלים שאסרה מבין-האולם-למזבח*, הוא מעלה מדרבנן<sup style="color: gray;">56</sup>.
<h4>המקום האסור בכניסה</h4>
בין-האולם-ולמזבח* שנאסר להכנס לשם, נחלקו בו ראשונים ואחרונים בדעת ראשונים. יש הסוברים שהמקום שבין-האולם-ולמזבח* - שנאסרו להכנס שם<sup style="color: gray;">57</sup> - הוא בכל העשרים ושתיים אמה שבין האולם ולמזבח ואף שלא כנגד המזבח<sup style="color: gray;">58</sup>, ויש סוברים שדוקא בכנגד המזבח<sup style="color: gray;">59</sup>. יש הסוברים שאף יש איסור כניסה למזבח<sup style="color: gray;">60</sup>, ונחלקו אחרונים בשיטה זו אם האיסור הוא רק במזבח<sup style="color: gray;">61</sup> או אף בכל רוחב העזרה שכנגד המזבח לצפונו או לדרומו<sup style="color: gray;">62</sup>. ויש מהאחרונים שכתבו בדעת ראשונים שאין איסור במזבח<sup style="color: gray;">63</sup>.
<h4>כניסה שלא בשעת עבודה</h4>
הסוברים שמן התורה אסור לשתויי יין להכנס למקדש*<sup style="color: gray;">64</sup>, אין האיסור אלא בשעה הראויה לעבודה<sup style="color: gray;">65</sup>, ולפיכך הנכנס שתוי יין בלילה, אין לוקה<sup style="color: gray;">66</sup>. ויש מהאחרונים הסוברים שאף לילה נחשב זמן הראוי לעבודה משום הקטר חלבים ואברים הנעשה בלילה<sup style="color: gray;">67</sup>, ולא התמעט אלא בשעה שנפגם המזבח*<sup style="color: gray;">68</sup> או אחר גמר העבודה<sup style="color: gray;">69</sup>. ויש מהאחרונים שחילק שכהן שהבית אב שלו עובד באותו יום אסור אף בלילה, ושאר כהנים אסורים להכנס דוקא ביום ולא בלילה<sup style="color: gray;">70</sup>. יש מהאחרונים שכתב שאף שמן התורה לא נאסר שלא בשעת עבודה*, מ"מ משום מעלה דרבנן אסור להיכנס אף שלא בשעת עבודה<sup style="color: gray;">71</sup>.
<h4>שלא בדרך כניסה</h4>
איסור שתויי יין אינו רק בנכנס כשהוא שתוי יין, אלא אף ביציאה<sup style="color: gray;">72</sup>. דבר זה דרשו חכמים ממה שנאמר "אתה ובניך"<sup style="color: gray;">73</sup>, דעת רבי שלומדים זאת בגז"ש מרחיצת ידים ורגלים שעשה את היציאה כביאה<sup style="color: gray;">74</sup>. נחלקו ראשונים ואחרונים בדעתם בביאור הדברים. א) יש מהראשונים הסוברים שהריבוי הוא שאם שתה בפנים ויצא חייב<sup style="color: gray;">75</sup>. יש הסוברים שהשתיה בפנים, היא המחייבת ואף בלא יציאה<sup style="color: gray;">76</sup>, והחידוש הוא שאין צריך דוקא שיכנס כשהוא שתוי יין<sup style="color: gray;">77</sup>, או שיהיה בדרך ביאה<sup style="color: gray;">78</sup>, ואף אם שתה באופן שהוא בדרך יציאתו חייב<sup style="color: gray;">79</sup>. ויש הסוברים שהתרבה שאף היציאה אסורה, מהם שפרשו שהיציאה האסורה היינו יציאה מאהל מועד* למזבח, וחיובו הוא משום ביאתו למזבח<sup style="color: gray;">80</sup>, ומהם שפרשו שעצם היציאה אסורה ככניסה<sup style="color: gray;">81</sup>. לשיטה זו יש שכתבו בדעת ראשונים שאף אם שתה אחר שעבד ויצא חייב מיתה<sup style="color: gray;">82</sup>. מטעם זה יש מהאחרונים שסברו שאם ישתה בפנים ויעמוד במקומו עד שיפוג היין אינו עובר באיסור<sup style="color: gray;">83</sup>. ב) ויש מהאחרונים הסוברים בדעת ראשונים שלא נאמרה כלל הלכה לגבי שתית יין בפנים<sup style="color: gray;">84</sup>.
<h4>חלוקת קדשים</h4>
שתויי יין מותרים לאכול בקדשים<sup style="color: gray;">85</sup>, ולפיכך אף חולקים בהם, שהרי הוא בכלל מה שהתרבה לגבי בעל מום שחולק בקדשים<sup style="color: gray;">86</sup>, כיון שראוי לאכילה<sup style="color: gray;">87</sup>. ויש מהאחרונים שדייק בדעת ראשונים שאם היה שתוי יין בשעת עבודה אינו חולק בקדשים לערב כשאר פסולים<sup style="color: gray;">88</sup>.
<h4>בבמה</h4>
במה* קטנה אין נוהג בה איסור שתויי יין<sup style="color: gray;">89</sup>, שלא נאמרה אזהרה אלא לכהנים, ובמה* קטנה אין בה כהונה<sup style="color: gray;">90</sup>. ולפיכך במה* גדולה שבנוב וגבעון – שיש בה כהונה - יש בה איסור שתויי יין<sup style="color: gray;">91</sup>.
<h4>בפרה</h4>
שתוי יין בפרה-אדומה*, הסתפקו אחרונים אם פוסל בה<sup style="color: gray;">92</sup>. ויש שכתבו בדעת ראשונים ששתוי יין כשר בפרה, שלא נאמר איסור שתויי יין אלא במקדש<sup style="color: gray;">93</sup>.
<h4>איסור על המשמר ובית אב</h4>
אנשי משמר ואנשי בית אב, אסורים לשתות יין אף שלא בשעת העבודה<sup style="color: gray;">94</sup>, שמא יצטרכו להם לעבודה ולא יהיו ראויים<sup style="color: gray;">95</sup>, ויש הסוברים שאף בזמן הזה אסורים<sup style="color: gray;">96</sup>. בפרטי הדינים בזה ע"ע בתי אבות: בשתית יין וע' משמרות כהונה.
על דיני שתוי יין בנשיאת כפיים ע"ע.
<h3><b>שתוי שעבד</b></h3>
<h4>חילול עבודה</h4>
שתוי יין שעבד, עבודתו פסולה<sup style="color: gray;">97</sup> כזר* שעבד<sup style="color: gray;">98</sup>, ולמדו כן ממה שנאמר בפרשת שתויי יין: "להבדיל בין הקדש ובין החול"<sup style="color: gray;">99</sup>, שאם שתה ועבד א"א להבדיל בין קדש וחלל שכבר עבודתו מחוללת<sup style="color: gray;">100</sup>. אף עבודה שאין זר* חייב עליה מיתה – שאינה עבודה תמה<sup style="color: gray;">101</sup> – אם עבד שתוי יין פסל העבודה, שהוקשו שתויי יין למחוסר בגדים שפוסל בכל העבודות<sup style="color: gray;">102</sup>.
השיכור משאר משכרים לדעת ר"י שריבה אף שאר משכרים כיין<sup style="color: gray;">103</sup>, אם עבד כשהוא שיכור עבודתו פסולה<sup style="color: gray;">104</sup>. ולדעת ת"ק ור"א שלא התרבה ששאר משכרים כיין, אף שאסור לעבוד כשהוא שיכור<sup style="color: gray;">105</sup>, אם עבד עבודתו כשירה<sup style="color: gray;">106</sup>.
<h4>דינו כשעבד</h4>
שתוי יין שעבד לוקה<sup style="color: gray;">107</sup>, וחייב מיתה בידי שמים<sup style="color: gray;">108</sup> שנאמר ולא תמותו<sup style="color: gray;">109</sup>. העבודה שחייבים עליה מיתה, נחלקו בה ראשונים ואחרונים, יש הסוברים שחיוב מיתה בשתויי יין הוא כחיוב זר* שעבד, שאינו חייב אלא על עבודה תמה<sup style="color: gray;">110</sup> ובשאר העבודות לוקה<sup style="color: gray;">111</sup>, ויש הסוברים שחייבים מיתה בכל העבודות<sup style="color: gray;">112</sup>.
<h4>הנכנס למקדש</h4>
חיוב מיתה נאמר דוקא אם עבד כשהוא שתוי יין, אך הנכנס בין-האולם-ולמזבח כשהוא שתוי –לאוסרים כן מדאוריתא<sup style="color: gray;">113</sup> – לוקה<sup style="color: gray;">114</sup> ואינו חייב מיתה<sup style="color: gray;">115</sup>, ויש מהראשונים הסובר שאף הנכנס למקדש שתוי חייב מיתה<sup style="color: gray;">116</sup>.
<h3><b>השתיה והפגתה</b></h3>
<h4>השתיה האסורה</h4>
השתיה שמחמתה נחשבים שתויי יין, נחלקו בזה תנאים<sup style="color: gray;">117</sup>. א) דעת ת"ק שממה שכתבה התורה "שכר" לומדים שאין חייב מיתה אלא בדבר המשכר, והיינו שתה רביעית*, ואפי' הפסיק בשתית הרביעית*, כל ששתה אותה בכדי אכילת-פרס*<sup style="color: gray;">118</sup>, ודוקא ביין שעברו עליו מ' יום. וממה שכתבה התורה "יין" בא לרבות לשותה כל שהו<sup style="color: gray;">119</sup> או שתה יין מגתו, שהרי הוא באזהרה אך אינו חייב מיתה<sup style="color: gray;">120</sup>, ואין מחלל עבודה<sup style="color: gray;">121</sup>. יש מהאחרונים הסוברים שכיון שהוא באזהרה אף לוקים עליהם<sup style="color: gray;">122</sup>, ויש הסוברים שאף שנאמרה אזהרה מ"מ אין לוקים<sup style="color: gray;">123</sup>. ב) דעת ר' יהודה שמ"שכר" התרבה שאף שאר משקים המשכרים ובכללם דבש וחלב<sup style="color: gray;">124</sup> יש בהם איסור שתויי יין, ואף דבר הנאכל כגון דבילה קעילית<sup style="color: gray;">125</sup> ותמרים<sup style="color: gray;">126</sup> כיון שהם משכרים הרי הם בכלל האיסור. וממה שכתבה התורה "יין" נלמד שדוקא על שתית יין חייבים מיתה, ושאר משקים לוקים עליהם אך אין בהם חיוב מיתה<sup style="color: gray;">127</sup>. שיעור השתיה המחיבת לדעת ר"י, יש אומרים שהוא בכל שהו<sup style="color: gray;">128</sup>, וי"א ברביעית* כשיעור של שתית איסור<sup style="color: gray;">129</sup>. יש מהאחרונים שכתבו שלר"י אף חייב על יין מגתו<sup style="color: gray;">130</sup>. ג) דעת ר"א שממה שאמרה תורה "שכר" יש ללמוד שאינו חייב אלא בדרך שכרות, ולפיכך הפסיק בשתית הרביעית* או שנתן ביין מים – שבאופן זה אינו משכר – אין הוא בכלל שתויי יין<sup style="color: gray;">131</sup>. הלכה כר"א<sup style="color: gray;">132</sup>. ונחלקו ראשונים ואחרונים בדעת ר"א, יש הסוברים שבמזוג ובפחות מרביעית* אף אינו באזהרה<sup style="color: gray;">133</sup>, ויש הסוברים שהמיעוט הוא רק לחיוב מיתה, אך מ"מ אף בפחות מרביעית* ובמזוג יש איסור<sup style="color: gray;">134</sup>, ומהם שהאיסור הוא מדרבנן<sup style="color: gray;">135</sup>. ודוקא מזוג שהיה בו מתחילה רביעית* ומזגו, אך אם היה מתחילה פחות מרביעית* ומזגו ונעשה רביעית אין נחשב בזה כשתוי יין<sup style="color: gray;">136</sup>.
<h4>ביותר מרביעית</h4>
שתה יותר מרביעית אף שהיה היין מזוג<sup style="color: gray;">137</sup> - כשיעור מזיגה<sup style="color: gray;">138</sup> - או שהפסיק בשתיה אסור<sup style="color: gray;">139</sup>. יש מהראשונים שכתבו שאף חייב מיתה ומחלל עבודה<sup style="color: gray;">140</sup>, ויש מהראשונים שכתב שהוא באזהרה ואין בו חיוב מיתה ואינו מחלל עבודה<sup style="color: gray;">141</sup>. יש מהאחרונים שכתבו שמ"מ צריך שיהיה כפי' שיעור צירוף שאר איסורין<sup style="color: gray;">142</sup>, ויש מהאחרונים שכתבו שאינו תלוי בשיעור זה<sup style="color: gray;">143</sup>. בשיעור מה נחשב יותר מרביעית יש מהאחרונים שהסתפק אם הוא בכל שהו יותר מרביעית או דוקא במרגיש שכרותו<sup style="color: gray;">144</sup>. שתה יין מגתו אפילו שתה יותר מרביעית אין חייב<sup style="color: gray;">145</sup>.
<h4>שאר משכרים</h4>
השכור משאר משקים נחלקו ראשונים בדעת ר"א, יש מהראשונים הסוברים שלר"א שכור בשאר משקים אינו אסור<sup style="color: gray;">146</sup>, ומהם שמ"מ יש בו איסור מדרבנן<sup style="color: gray;">147</sup>. ויש מהראשונים הסוברים שאף לר"א שכור משאר משקים אסורים מדאוריתא, מהם הסוברים שלר"א שכור משאר משקים אף במיתה כשתוי יין<sup style="color: gray;">148</sup>, ומהם הסוברים שלוקה ואינו במיתה<sup style="color: gray;">149</sup>. ונחלקו ראשונים ואחרונים בשיטה זו, יש שכתבו שאף ר"א מודה לר"י ששאר משקים באזהרה<sup style="color: gray;">150</sup>, ויש שכתבו שר"א נחלק על ר"י, והטעם ששכור משאר משקים לוקה, הוא משום שאינו שוה בזרעו של אהרן<sup style="color: gray;">151</sup>. יש מהאחרונים שסבר שאף שלר"א שכור משאר משכרים אסור בעבודה, מ"מ הוא דוקא בשתיה, אבל אכל דבילה קעילית והשתכר ממנה אין חייב<sup style="color: gray;">152</sup> ומ"מ יש בו איסור מדרבנן<sup style="color: gray;">153</sup>, ויש שנראה בדעתם שאין חילוק בדבר<sup style="color: gray;">154</sup>. שתה יין מגתו או פחות מרביעית* ונשתכר מחמת כן, כתבו אחרונים שנחשב כשכור משאר משקים<sup style="color: gray;">155</sup>.
<h4>יין בתוך הסעודה</h4>
שתה רביעית* יין בתוך הסעודה, נחלקו ראשונים ואחרונים בדעת ראשונים אם הוא בכלל האיסור. יש שכתבו שבתוך הסעודה אין היין משכר<sup style="color: gray;">156</sup>, ויש שכתבו שרק באיסור דרבנן מקילים בשתית יין בתוך הסעודה, אך לעבודה שהוא איסור דאוריתא אף יין בתוך הסעודה בכלל האיסור<sup style="color: gray;">157</sup>.
<h4>הפגת היין</h4>
שתה רביעית* יין והלך מיל* או ישן מעט, עבר היין ומותר בעבודה<sup style="color: gray;">158</sup>, וי"א שאסור בעבודה אלא שאם עבד אינו חייב מיתה<sup style="color: gray;">159</sup>. שתה יותר מרביעית אין שינה מועטת<sup style="color: gray;">160</sup> או הילוך מעבירים את היין אלא אדרבה מוסיפים בשכרותו<sup style="color: gray;">161</sup>, ויש מהאחרונים שכתב שבהילוך ג' מילין מפיג אף שתה יותר מרביעית<sup style="color: gray;">162</sup>. הרכוב, נאמרו בו שיטת שונות. א) בין שתה רביעית* ובין שתה יותר מרביעית, מפיג את היין בשיעור ג' מילין<sup style="color: gray;">163</sup>. ב) רכוב כמהלך ובשתה רביעית* מפיג בשיעור מיל*, וביותר מרביעית אינו מפיג<sup style="color: gray;">164</sup>. ג) רכוב קל ממהלך ובשתה רביעית* מפיג בשיעור מיל*, וביותר מרביעית בשיעור ג' מילין<sup style="color: gray;">165</sup>, וי"א שאף בפחות מג' מילין<sup style="color: gray;">166</sup>. ד) רכוב חמור ממהלך ואף שתה רביעית* צריך שיעור ג' מילין כדי להפיג את היין, וביותר מרביעית אין מפיג כלל<sup style="color: gray;">167</sup>. ה) רכוב אינו נחשב כלל כמהלך ואין הרכיבה סיבה להפגת היין, אלא הוא כמו יושב בביתו ולפיכך אין בו שיעור להפגת היין<sup style="color: gray;">168</sup>.
השותה רביעית* מיין חזק – כגון יין האיטלקי<sup style="color: gray;">169</sup> – נחלקו אחרונים אם הוא שווה לשאר יינות<sup style="color: gray;">170</sup>, או שמחמת חוזקו אף השותה רביעית* נחשב כמו ששתה יותר מרביעית<sup style="color: gray;">171</sup>.
<h2>שתופי מבואות</h2>
<b>הגדרת הערך</b> - השתתפות בני המבוי במאכל או במשקה אחד, כדי להתיר טלטול מן החצרות למבוי ולהיפך.
<h3>מהות התקנה</h3>
מן התורה מותר לטלטל מן החצרות<sup style="color: gray;">1</sup> - שלפני הבתים<sup style="color: gray;">2</sup> - למבוי*<sup style="color: gray;">3</sup> - דהיינו מבוי-מפולש*<sup style="color: gray;">4</sup>, שפתוחים אליו החצרות<sup style="color: gray;">5</sup> - אפילו כלים ששבתו בבתים<sup style="color: gray;">6</sup>, שהחצרות והמבוי כולן רשות-היחיד* הן מן התורה<sup style="color: gray;">7</sup>, אלא שחכמים אסרו לטלטל ביניהם<sup style="color: gray;">8</sup>, וזהו מתקנת שלמה ובית דינו של העירוב<sup style="color: gray;">9</sup>, שמבואות שאינם מפולשים, לא עירבו, אסורים<sup style="color: gray;">10</sup>, ומכל מקום המוציא ביניהם אינו חייב חטאת* או כרת*, שאין האיסור אלא מדרבנן<sup style="color: gray;">11</sup>. בטעם האיסור כתבו ראשונים, שהוא לעשות סייג* לתורה, להרחיק מן העבירה, שלא יוציא מרשות היחיד לרשות-הרבים*<sup style="color: gray;">12</sup>, מפני שהמבוי חשוב רשות משותפת לרבים יותר מן החצירות<sup style="color: gray;">13</sup>, ודומה כנגדם לרשות-הרבים* כנגד רשות היחיד<sup style="color: gray;">14</sup>, וכדי שלא יטעו העם ויאמרו: כשם שמותר להוציא מן החצירות למבוי ומן המבוי לחצירות, כך מותר להוציא מן רשות היחיד לרשות הרבים ומרשות הרבים לרשות היחיד, גזרו חכמים שאסור להוציא מן החצר למבוי ומן המבוי לחצר<sup style="color: gray;">15</sup>. ויש שפירשו תקנת שלמה המלך, שאסור לשכנים לטלטל ברשות היחיד שיש בה חלוקה בדיורין עד שיערבו כל השכנים מערב שבת<sup style="color: gray;">16</sup>, ומפני מה תיקן שלמה דבר זה, כדי שלא יטעו העם ויאמרו כשם שמותר להוציא מן החצרות לרחובות המדינה ושוקיה ולהכניס מהם לחצרות כך מותר להוציא מן המדינה לשדה ולהכניס מן השדה למדינה, ויחשבו שהשוקים והרחובות הואיל והן רשות לכל הרי הן כשדות וכמדברות ויאמרו שהחצרות בלבד הן רשות היחיד, וידמו שאין ההוצאה מלאכה ושמותר להוציא ולהכניס מרשות היחיד לרשות הרבים<sup style="color: gray;">17</sup>.
איסור זה של הוצאה ממבוי לחצר ומחצר למבוי, התירוהו חכמים על ידי שיתוף<sup style="color: gray;">18</sup>, שמבואות שאינם מפולשים, עירבו, מותרים<sup style="color: gray;">19</sup>, שכשם שבערובי-חצרות* מערב כל בתי החצר, כך בשיתופי מבואות משתף כל חצרות המבוי<sup style="color: gray;">20</sup>. ומצוה לחזר כדי לקיים שיתופי מבואות<sup style="color: gray;">21</sup>, כדי שלא יבואו ליד איסור להכניס ולהוציא מהחצרות למבוי<sup style="color: gray;">22</sup>, שאפילו אינו רוצה להוציא כל השבת מן החצר למבוי מצוה לחזור אחר שיתוף<sup style="color: gray;">23</sup>, כי שמא ישכח ויוציא ולא ישים על ליבו שלא שיתף<sup style="color: gray;">24</sup>.
על צורת השיתוף בשיתופי מבואות, עי' להלן<sup style="color: gray;">25</sup>.
<h3>שמו</h3>
השיתוף שעושים אנשי מבוי* זה עם זה או כל בני העיר - להתיר האיסור מדרבנן לטלטל בין המבוי לחצר<sup style="color: gray;">26</sup> - הוא הנקרא "שיתוף"<sup style="color: gray;">27</sup>, ומכונה: שיתופי מבואות<sup style="color: gray;">28</sup>. ולמה בחצרות נקרא עירוב - ערובי-חצרות* - ובמבואות נקרא שיתוף, כדי לקצר בדברים וליתן סימן במה אנו מדברים, שאם לא כן היינו צריכים בכל פעם לומר עירובי חצרות עירובי מבואות ולכן קבעו שם עירוב לחצרות ושיתוף למבואות, וכשנאמר "עירוב" ידענו שאנו מדברים בחצרות וכשנאמר "שיתוף" ידענו שאנו מדברים במבואות<sup style="color: gray;">29</sup>. ולמה נקרא עירוב המבוי "שיתוף", שהוא שם יותר כולל משם עירוב<sup style="color: gray;">30</sup>, ולכן במבוי, שהכמות יותר גדול מהחצר, קראוהו בשם שיתוף<sup style="color: gray;">31</sup>.
<h3>יחס לעירוב חצירות</h3>
כל פרטי הדינים שוים בעירוב ובשיתוף<sup style="color: gray;">32</sup>, ואשתו משתתפת בשבילו, ומשתתפים שלא לדעתו אם אין הבית פתוח אלא לחצר אחד, ושקטן* יכול לגבותו, ושיכול אחד לזכות לכולם<sup style="color: gray;">33</sup>, ושאם היו שותפים אין צריך להשתתף<sup style="color: gray;">34</sup>, ואפילו היה משותף עם שכיניו בסחורה, לזה ביין ולזה בשמן, אין צריך להשתתף<sup style="color: gray;">35</sup>, ועל פרטי הדינים ע"ע ערוב חצרות. ורק בשני דברים יש חילוק<sup style="color: gray;">36</sup>: א) עירוב אינו אלא בפת<sup style="color: gray;">37</sup>, ושיתוף הוא בין בפת בין בכל דבר מאכל ובכל דבר משקה<sup style="color: gray;">38</sup>, ועל כך עי' להלן<sup style="color: gray;">39</sup>. ב) עירוב אין מניחים אותו אלא בבית* שבחצר*<sup style="color: gray;">40</sup>, ושיתוף מניחים אותו בין בבית בין בחצר, או בבית שאין בו ארבע-אמות* או בבית שער ובלבד שיהיה במקום המשתמר<sup style="color: gray;">41</sup>, ועל כך עי' להלן<sup style="color: gray;">42</sup>.
<h3>הדבר שמשתפים בו</h3>
שיתופי מבואות משתפים במאכל<sup style="color: gray;">43</sup>, שדעתו ודירתו במקום מזונותיו הוא<sup style="color: gray;">44</sup>, שבמקום מזונותיו של אדם חשובה דירתו ושביתתו<sup style="color: gray;">45</sup>, וכיון שנתנו כל בני החצר כדי מזונם בבית אחד, נעשה כאילו כולם דרים בתוכו<sup style="color: gray;">46</sup>, ונמצאו כולם רשות אחת<sup style="color: gray;">47</sup>.
בכל משתתפים<sup style="color: gray;">48</sup> שיתופי מבואות<sup style="color: gray;">49</sup>, דהיינו בכל מיני אוכלים<sup style="color: gray;">50</sup> ובכל מיני משקים<sup style="color: gray;">51</sup>, ומביאים חבית של יין ושל שמן ושל תמרים ושל גרוגרות ושל שאר מיני פירות<sup style="color: gray;">52</sup>. באיזה אוכלים אמרו שמשתתפים בהם, באוכלים הראויים לאכילה כמות שהם עכשיו<sup style="color: gray;">53</sup>, ושדרך בני אדם לסמוך עליהם משום סעודה או משום ליפתן, או שבאים כמות שהם בקינוח סעודה וכשהן מאכל גמור הראוי עכשיו לקבל טֻמאת-אוכלים*<sup style="color: gray;">54</sup>, וכל שאינו ראוי לאכילה - עכשיו כמות שהוא<sup style="color: gray;">55</sup> - אין משתתפים בו<sup style="color: gray;">56</sup>.
על מספר דברים דנו ביחוד אם משתתפים בהם:
<h3>מים ומלח</h3>
מים ומלח אין משתתפים בהם<sup style="color: gray;">57</sup>, דהיינו במים בפני עצמם או מלח בפני עצמו<sup style="color: gray;">58</sup>. בטעם הדבר נחלקו אמוראים בירושלמי: לדעת ר' יסא הטעם, שאין הגוף ניזון מהם<sup style="color: gray;">59</sup>, וכן נקטו הראשונים הטעם, שאינם דברי מזון<sup style="color: gray;">60</sup>, שאנו צריכים דברים המזינים ואלו אינם מזינים<sup style="color: gray;">61</sup>. ולדעת ר' לוי הטעם, שהן מין קללה<sup style="color: gray;">62</sup>, שבמים באו מי המבול ובמלח באה מכת סדום<sup style="color: gray;">63</sup>.
עירב מים עם מלח, נחלקו בו ראשונים: יש סוברים שמשתתפים בו<sup style="color: gray;">64</sup>, שנעשה כמורייס<sup style="color: gray;">65</sup>, וראוי לטבל בהם את הפת<sup style="color: gray;">66</sup>, שהוא כלפתן<sup style="color: gray;">67</sup>. ויש סוברים שאין משתתפים אף במים ומלח מעורבים, אלא אם כן נתן לתוכן שמן<sup style="color: gray;">68</sup>.
<h3>כמהין ופטריות</h3>
כמהין-ופטריות* אין משתתפים בהם<sup style="color: gray;">69</sup>, אפילו מבושלים<sup style="color: gray;">70</sup>. ונחלקו ראשונים בטעם הדבר: יש שכתבו שמקובל היה לחכמים שאינם מזינים<sup style="color: gray;">71</sup>. ויש שפירשו הטעם, שאינם חשובים כאוכלים<sup style="color: gray;">72</sup>, והאוכלם בתורת לפתן בטלה-דעתו-אצל-כל-אדם*<sup style="color: gray;">73</sup>, כיון שהם מאכלים גרועים<sup style="color: gray;">74</sup>, ואינם באים אלא באקראי<sup style="color: gray;">75</sup>, ואין אדם סומך עליהם, לא מחמת סעודה ולא מחמת ליפתן<sup style="color: gray;">76</sup>.
יש מהאחרונים המחלקים בין כמהין ופטריות מבושלים, שהם מאכל חשוב, לחיים, ועל כך ע"ע כמהין ופטריות<sup style="color: gray;">77</sup>.
<h3>גודגדניות</h3>
גודגדניות - דהיינו כוסבר<sup style="color: gray;">78</sup>, מין ירק שעושה זרע<sup style="color: gray;">79</sup>. ויש מפרשים: עשב שאוכלים הגמלים<sup style="color: gray;">80</sup>, ולא יאכל אדם אותם אלא על ידי הדחק<sup style="color: gray;">81</sup> - אין משתתפים בהם<sup style="color: gray;">82</sup>, והיינו כשהוקשו לזרע<sup style="color: gray;">83</sup>, שהוקשו הקלחים כעץ, שכבר צמח בהם זרע, וקשים לאכילה<sup style="color: gray;">84</sup> לכל אדם<sup style="color: gray;">85</sup>, שממעיטים את הזרע<sup style="color: gray;">86</sup>, ועל כן אינם ראוים לאכילה<sup style="color: gray;">87</sup>, ואינם בכלל מזון, וגבי שיתופי מבואות אנו צריכים שיהיו בכלל מזון<sup style="color: gray;">88</sup>.
<h3>עלי בצלים</h3>
עלי בצלים שלא גדלו אורך זרת, אין משתתפים בהם<sup style="color: gray;">89</sup>, שאינם ראוים לאכילה<sup style="color: gray;">90</sup>, שכל שלא גדלו זרת יש להם ארס בבצל<sup style="color: gray;">91</sup>. אבל אם כבר גדלו העלים שיעור זרת, הרי הם כבצלים עצמם ומערבים בהם<sup style="color: gray;">92</sup>.
<h3>פולים יבשים</h3>
פולים יבשים אין משתתפים בהם<sup style="color: gray;">93</sup>, שאינם ראוים לאכילה<sup style="color: gray;">94</sup>, שלעולם אינם נאכלים חיים<sup style="color: gray;">95</sup> אלא לאחר בישולם<sup style="color: gray;">96</sup>, וצריך שיהיה ראוי לאוכלו עכשיו<sup style="color: gray;">97</sup>.
<h3>כפניות</h3>
כפניות - תמרים רעים שלא בישלו כל צורכם<sup style="color: gray;">98</sup> - אין משתתפים בהם<sup style="color: gray;">99</sup>, שאינם ראוים לאכילה<sup style="color: gray;">100</sup>. ואף על פי שאפשר לטגנו ולהכשירו, לפי שאין משתתפים אלא בסעודה הראויה בשבת זו, ואינה<sup style="color: gray;">101</sup>.
<h3>חיטים ושעורים</h3>
חיטים ושעורים אין משתתפים בהם<sup style="color: gray;">102</sup> כשהם חיים<sup style="color: gray;">103</sup>, שאינם בני אכילה<sup style="color: gray;">104</sup>, שאינם ראוים להיאכל עכשיו כמות שהם<sup style="color: gray;">105</sup>, שאין דרכם של בריות לאוכלם חיים, אלא בפת או בדייסא או בקליות<sup style="color: gray;">106</sup>.
<h3>פת</h3>
פת, יש מהראשונים הסוברים שכיון שהוא חשוב יותר מיין, ודאי שמשתתפים בו<sup style="color: gray;">107</sup>, וכתבו ראשונים שכן המנהג<sup style="color: gray;">108</sup>. ויש מהראשונים הסוברים שמלכתחילה אין להשתמש בפת לשיתופי מבואות<sup style="color: gray;">109</sup>, כיון שערוב-חצרות* אינו אלא בפת<sup style="color: gray;">110</sup>, וצריך שיהיה ניכר איזהו עירוב ואיזהו שיתוף<sup style="color: gray;">111</sup>, וביין משתתפים מלכתחילה<sup style="color: gray;">112</sup>, והוא הדין בכל שאר מיני פירות<sup style="color: gray;">113</sup>.
פת שאמרו שמשתתפים בה - מלכתחילה, לסוברים כן<sup style="color: gray;">114</sup>. או בדיעבד, לסוברים כן<sup style="color: gray;">115</sup> - יש מהראשונים סוברים שהדברים אמורים בפת שלמה, אבל פת פרוסה אין משתתפים בה, שיש לחוש לאיבה<sup style="color: gray;">116</sup>. ויש מהראשונים הסוברים שמשתתפים אף בפת פרוסה, שלא תהא פת פרוסה גרועה משאר מיני פירות<sup style="color: gray;">117</sup>.
<h3>תבלין</h3>
מיני תבלין, נחלקו בהם ראשונים: יש סוברים שמשתתפים בהם<sup style="color: gray;">118</sup>, שראויים ללפת בהם את הפת<sup style="color: gray;">119</sup>, ומפני שראוי לתבל בו את האוכל חשוב הוא להשתתף בהם<sup style="color: gray;">120</sup>. ויש מהראשונים הסוברים שאין משתתפים בהם<sup style="color: gray;">121</sup>, שאינם בני אכילה<sup style="color: gray;">122</sup>, שאינם באים לא לליפתן ולא לקינוח סעודה<sup style="color: gray;">123</sup>, ואין סומכים עליהם משום סעודה<sup style="color: gray;">124</sup>. או משום שהן כליפתן לבשר צלי, ובשר צלי עצמו הוא ליפתן, ואין אומרים ליפתן לליפתן<sup style="color: gray;">125</sup>.
להלכה כתבו הפוסקים שמשתתפים בתבלין<sup style="color: gray;">126</sup>. ויש מהפוסקים שצידדו שמלכתחילה אין להשתתף בתבלין, ובשעת הדחק ניתן להקל<sup style="color: gray;">127</sup>.
תבלין שאינו ראוי ללפת בו את הפת, ואינו אלא לטעם בלבד, הכל מודים שאין משתתפים בו<sup style="color: gray;">128</sup>.
<h3>ירק</h3>
ירק המבושל ושאינו מבושל - שאינו חי אך אינו מבושל כל צורכו - יש הסוברים שאין משתתפים בו<sup style="color: gray;">129</sup>, לפי שאינו ראוי לאכילה<sup style="color: gray;">130</sup>, שאין אדם אוכל ירק המבושל ושאינו מבושל<sup style="color: gray;">131</sup>. ויש הסוברים שמשתתפים בכל ירק המבושל ושאינו מבושל, מלבד תרדים<sup style="color: gray;">132</sup>, שהוא הורג האוכלו<sup style="color: gray;">133</sup>. בירק חי ומבושל, הכל מודים שמשתתפים<sup style="color: gray;">134</sup>.
<h3>עדשים</h3>
יש שכתבו שעדשים, אין משתתפים בהם<sup style="color: gray;">135</sup>, שאינם ראוים לאכילה<sup style="color: gray;">136</sup>. ויש שכתבו שמשתתפים בהם<sup style="color: gray;">137</sup>. ויש שחילקו בין עדשים חיות שאין משתתפים בהם לעדשים מבושלות שמשתתפים בהם<sup style="color: gray;">138</sup>.
<h3>פלפלים</h3>
פלפלים, יש שכתבו שאין משתתפים בהם<sup style="color: gray;">139</sup>. ויש שכתבו שמשתתפים בהם<sup style="color: gray;">140</sup>, ושכן המנהג<sup style="color: gray;">141</sup>.
<h3>ביצים</h3>
משתתפים בביצים<sup style="color: gray;">142</sup>, אפילו חיים<sup style="color: gray;">143</sup>, שראויים הם לאכילת כל אדם, והאוכלן כשהן חיות לא בטלה דעתו<sup style="color: gray;">144</sup>.
<h3>שיעור המאכל והמשקה</h3>
כמה שיעור האוכל שמשתתפים בו<sup style="color: gray;">145</sup>, בזמן שהם מרובים מזון שתי סעודות לכולם<sup style="color: gray;">146</sup>, אפילו היו המשתתפים אלפים ורבבות<sup style="color: gray;">147</sup>. וכמה הם מרובים, שיהיו שמונה עשר או יותר<sup style="color: gray;">148</sup>. ובזמן שהם מועטים - השיעור - כגרוגרת לכל אחד ואחד<sup style="color: gray;">149</sup> מבני המבוי או מבני העיר<sup style="color: gray;">150</sup>.
במה דברים אמורים ששיעורם שתי סעודות, בדברים שסומכים עליהם משום סעודה<sup style="color: gray;">151</sup>, שכל אוכל שהוא נאכל כמות שהוא - שאינו ליפתן<sup style="color: gray;">152</sup>, שאין מלפתים בו את הפת<sup style="color: gray;">153</sup>, כגון פת ומיני דגן<sup style="color: gray;">154</sup> - אם נשתתפו בו שיעורו מזון שתי סעודות<sup style="color: gray;">155</sup>. אבל כל שהוא משום ליפתן - שרגילים ללפת בו את הפת<sup style="color: gray;">156</sup>, כגון מורייס<sup style="color: gray;">157</sup> וזיתים<sup style="color: gray;">158</sup> ואמהות של בצלים<sup style="color: gray;">159</sup> - שיעורו כדי ללפת בו שתי סעודות<sup style="color: gray;">160</sup>. שיעור כל משקה שתי רביעיות<sup style="color: gray;">161</sup>, שהוא שיעור שתיית משקים בשתי סעודות<sup style="color: gray;">162</sup>. ונחלקו ראשונים: יש סוברים שכך שיעורו בין רבים ובין מועטים<sup style="color: gray;">163</sup>. ויש סוברים שאם נשתתפו במשקים צריך רביעית לכל אחד ואחד<sup style="color: gray;">164</sup>.
בשר חי אינו ליפתן וצריך כדי שיאכל ממנו שתי סעודות<sup style="color: gray;">165</sup>. ובשר צלי, נחלקו בו אמוראים: לדעת רבה, בשר צלי הוא ליפתן, ושיעורו כדי ללפת בו שתי סעודות<sup style="color: gray;">166</sup>. וכן הלכה<sup style="color: gray;">167</sup>. ולדעת רב יוסף, בשר צלי אינו ליפתן, ושיעורו כדי לאכול ממנו שתי סעודות<sup style="color: gray;">168</sup>.
החומץ הוא ליפתן<sup style="color: gray;">169</sup>, ובשיעור הטיבול בו נחלקו לשונות התלמוד: ללשון הראשון השיעור הוא כדי לטבל בו מזון שתי סעודות של ירק<sup style="color: gray;">170</sup>, דהיינו שכל הסעודה מן הירק<sup style="color: gray;">171</sup>. וכן הלכה<sup style="color: gray;">172</sup>. וכתבו ראשונים ששיעורו רביעית*<sup style="color: gray;">173</sup>. וללשון השני השיעור הוא כדי לטבל בו ירק הנאכל בשתי סעודות בפת<sup style="color: gray;">174</sup>.
יין מבושל הוא ליפתן<sup style="color: gray;">175</sup>, אבל יין חי אינו ליפתן ושיעורו - כשאר המשקים<sup style="color: gray;">176</sup> - שתי רביעיות<sup style="color: gray;">177</sup>. ויש מהראשונים הסובר שהיין המבושל בקינוח סעודה הוא בא ולא לטבל בו, ולפיכך שיעורו כדי השיעור שמביאים ממנו לקינוח של שתי סעודות<sup style="color: gray;">178</sup>.
לגבי מספר אוכלים מצינו פירוט לגבי שיעורם: א) משתתפים בליטרא* ירק<sup style="color: gray;">179</sup>. ב) משתתפים בעשרה אגוזים<sup style="color: gray;">180</sup>. ויש שכתבו: חמישה אגוזים<sup style="color: gray;">181</sup>. ג) משתתפים בחמישה אפרסקים<sup style="color: gray;">182</sup>. ויש שכתבו: חמישים אפרסקים<sup style="color: gray;">183</sup>. ד) משתתפים בשני רימונים<sup style="color: gray;">184</sup>. ה) משתתפים באתרוג אחד<sup style="color: gray;">185</sup>. ו) משתתפים בפולים לחים כמלוא היד<sup style="color: gray;">186</sup>. ז) משתתפים בתפוחים - דהיינו בתפוחי היער<sup style="color: gray;">187</sup> - כמלוא הקב*<sup style="color: gray;">188</sup>. ח) משתתפים בתמרים מלוא הקב<sup style="color: gray;">189</sup>. ט) משתתפים בגרוגרות מלוא הקב<sup style="color: gray;">190</sup>. י) משתתפים במנה דבילה<sup style="color: gray;">191</sup>. יא) משתתפים בכשות כמלוא היד<sup style="color: gray;">192</sup>. יב) משתתפים בליטרא חזיז<sup style="color: gray;">193</sup>, דהיינו שחת של תבואה - חיטים ושעורים<sup style="color: gray;">194</sup> - בעודם ירק<sup style="color: gray;">195</sup>, שגוזזים ואוכלים אותו<sup style="color: gray;">196</sup>. יג) משתתפים בשני ביצים<sup style="color: gray;">197</sup>. יד) לסוברים שמשתתפים בתבלין<sup style="color: gray;">198</sup>, שיעורו שמינית ליטרא*<sup style="color: gray;">199</sup>.
<h3>צירוף</h3>
בצירוף אוכלים זה לזה לשיעור השיתוף, נחלקו ראשונים: יש פוסקים שכל האוכלים מצטרפים לשיעור השיתוף<sup style="color: gray;">200</sup>. וכן הלכה<sup style="color: gray;">201</sup>. ויש סוברים שאינם מצטרפים<sup style="color: gray;">202</sup>.
<h3>מקום נתינת השיתוף</h3>
כיצד משתתפים במבוי, גובה אוכל כגרוגרת מכל אחד ואחד - אם היו מועטים, ששיעור השיתוף כגרוגרת מכל אחד<sup style="color: gray;">203</sup> - או פחות מכגרוגרת אם היו מרובים - ששיעור השיתוף שתי סעודות<sup style="color: gray;">204</sup> - ומניח הכל<sup style="color: gray;">205</sup> בכלי אחד<sup style="color: gray;">206</sup> בחצר מחצרות המבוי<sup style="color: gray;">207</sup> או אכסדרה או מרפסת<sup style="color: gray;">208</sup> או באחד הבתים<sup style="color: gray;">209</sup>.
טעם החילוק בין ערוב-חצרות* שאינו אלא בבית, לשיתופי מבואות, שהעירוב מקבץ כל בתי החצר לבית אחד לפיכך צריך להיות העירוב בבית דוקא<sup style="color: gray;">210</sup>, ושיתוף מקבץ כל חצרות המבוי לחצר אחת - כאילו תשמישם להיות אחד<sup style="color: gray;">211</sup> - ולכן די כשיהיה מונח בחצר<sup style="color: gray;">212</sup>, שחצרות אינן דירה, ולכן השיתוף אינו צריך דירה, אלא באויר החצר דיו ובמקום המשתמר<sup style="color: gray;">213</sup>.
בירושלמי נחלקו בדבר: לדעת הברייתא ששנה שמואל, נותן השיתוף בבית שער<sup style="color: gray;">214</sup>. ולדעת שמואל, שיתוף צריך בית<sup style="color: gray;">215</sup>.
הניחו בבית מבתי המבוי, נחלקו בו ראשונים: רוב הראשונים סוברים שהוא שיתוף<sup style="color: gray;">216</sup>. ויש מהראשונים הסובר שאם הניח השיתוף בבית אינו שיתוף<sup style="color: gray;">217</sup>, שבחצר ניכר יותר שהוא לשם שיתוף, ששייך יותר למבוי וקרובים תשמישי המבוי זה לזה<sup style="color: gray;">218</sup>.
מניחים שיתוף בבית קטן<sup style="color: gray;">219</sup> שאין בו ארבע-אמות* על ארבע אמות<sup style="color: gray;">220</sup>. לסוברים שאם הניח השיתוף בבית אינו שיתוף<sup style="color: gray;">221</sup>, הטעם, שלא תאמר שכפי שיוצא מכלל בתים לענין עירוב<sup style="color: gray;">222</sup>, כך יוצא מכלל חצר לענין שיתוף ונכנס לכלל בית<sup style="color: gray;">223</sup>.
הניחו באויר החצר, הרי זה שיתוף<sup style="color: gray;">224</sup>, אבל אם הניחו באויר מבוי אינו שיתוף<sup style="color: gray;">225</sup>, שצריך שיהיה במקום המשתמר<sup style="color: gray;">226</sup>, כגון חצר, אבל אביר של מבוי אינו מקום המשתמר<sup style="color: gray;">227</sup>.
בירושלמי אמרו שנותן השיתוף בין באויר חצר בין באויר מבוי<sup style="color: gray;">228</sup>.
@@@
ואם הניח הכלי בחצר צריך להגביה הכלי מן הקרקע טפח כדי שיהיה ניכר
רמב"ם הלכות עירובין פרק א הלכה יז
<h3>הברכה</h3>
על שיתופי מבואות מברך: ברוך אתה ה' אלהינו מלך העולם אשר קדשנו במצוותיו וציונו על מצות עירוב<sup style="color: gray;">229</sup>.
אימתי מברך על העירוב, בשעה שמקבץ אותו מבני המבוי<sup style="color: gray;">230</sup>, שכל המצות מברך עליהם עובר לעשייתן<sup style="color: gray;">231</sup>, וכיון שנתקבץ הרי נעשית המצוה, שכבר עירבו, ואף על פי שלא בירכו מותרים לטלטל<sup style="color: gray;">232</sup>, שברכות אינן מעכבות, הלכך צריך לברך כשבא לקבצו<sup style="color: gray;">233</sup>. ואם אינו מקבץ עירוב אלא אחד מזכה לכולם<sup style="color: gray;">234</sup>, מברך בשעה שמזכה להם<sup style="color: gray;">235</sup>.
<h3>אמירה לאחר הברכה</h3>
המזכה לאחרים<sup style="color: gray;">236</sup> מניח הכלי שבו העירוב ואומר<sup style="color: gray;">237</sup>: הרי זה לכל בני המבוי<sup style="color: gray;">238</sup>. וראשונים כתבו שצריך לפרט<sup style="color: gray;">239</sup>, ואומר - אף אם לא זיכה, אלא נשתתפו כולם<sup style="color: gray;">240</sup> - בזה השיתוף יהיה מותר לכל בני המבוי להוציא ולהכניס מחצרות למבוי בשבת<sup style="color: gray;">241</sup>. או: בזה יהיה מותר לנו להוציא ולהכניס<sup style="color: gray;">242</sup> מן המבוי לחצרות ומן החצרות למבוי ומשתיהן לבתים ומן הבתים לשתיהן<sup style="color: gray;">243</sup>. או: בזה העירוב יהיה מותר לנו לטלטל<sup style="color: gray;">244</sup> מחצרות למבוי וממבוי לחצירות, לנו ולכל הדרים בעיר הזאת<sup style="color: gray;">245</sup>. או: בזה השיתוף יהא מותר לכל בני המבוי להכניס ולהוציא מן החצירות למבוי ומן המבוי לחצירות בשבת<sup style="color: gray;">246</sup>.
<h3>גבו לשם עירוב ולא ברכו</h3>
גבו המאכלים לשם עירוב, ושכחו ולא בירכו עליו, הוא עירוב, כי אין הברכה מעכבת<sup style="color: gray;">247</sup>.
<h3>כשהמקומות חלוקים זה מזה</h3>
ישראלים שדרים בשלושה מקומות חלוקים, ודלתות כל אחד מהמקומות נעולים בלילה והשמש גובה קמח מכולם, אינו מועיל להם להשתתף<sup style="color: gray;">248</sup>, אלא צריך לערב בכל מקום ומקום<sup style="color: gray;">249</sup>, ששיתוף מבוי צריך שיהיה מונח בחצר שבמבוי, ואלו שנבדלים זה מזה ורחוקים אין שיתופן אחד ואין מבואיהם כאחד<sup style="color: gray;">250</sup>. ואם עירבו במקום אחד אין האחרים שלא עירבו אוסרים עליהם, הואיל ואין להם דריסת הרגל זה על זה, כי אין כל העיר חשובה כמבוי אחד אף על פי שיושבים בהיקף חומה אחת<sup style="color: gray;">251</sup>.
<h3>אוכל שאינו ראוי לו</h3>
לסוברים - וכן הלכה<sup style="color: gray;">252</sup> - שמערבים ערוב-תחומים* אפילו באוכל שאינו ראוי לו אם ראוי לשום אדם<sup style="color: gray;">253</sup>, משתתפים אפילו באוכל שאינו ראוי לו אם ראוי לשום אדם, כגון לנזיר* ביין, ולישראל בתרומה*<sup style="color: gray;">254</sup>. וכן משתתפים בדמאי*, מפני שראוי לעניים<sup style="color: gray;">255</sup>. וכן הנודר מאוכל זה או נשבע שלא יאכלנו, משתתף בו<sup style="color: gray;">256</sup>, שלא אסר לו אלא אכילתו ולא שאר הנאותיו<sup style="color: gray;">257</sup>.
נדר או נשבע שלא יהנה ממנו, נחלקו בו ראשונים: יש סוברים שמשתתפים בו<sup style="color: gray;">258</sup>. ויש סוברים שאין משתתפים בו<sup style="color: gray;">259</sup>, אף על פי שמערבים לו בה - לסוברים כן<sup style="color: gray;">260</sup> - ערוב תחומים, משום שערוב תחומים אין מערבים אלא לדבר מצוה<sup style="color: gray;">261</sup>, ומצוות לא ניתנו להינות, מה שאין כן בשיתופי מבואות<sup style="color: gray;">262</sup>.
אמר: קונם* הנאתו או אכילתו עלי, נחלקו בו ראשונים: יש סוברים שאין משתתפים בו<sup style="color: gray;">263</sup>, שהרי אפילו עירוב תחומים אין מערבים בו<sup style="color: gray;">264</sup>. ויש סוברים שמשתתפים בו<sup style="color: gray;">265</sup>.
<h3>האסור לכל</h3>
דבר האסור לכל, כגון טבל*, אפילו טבל של דברי סופרים, וכן מעשר-ראשון* שלא ניטלה תרומתו כהוגן, וכן מעשר-שני* והקדש* שלא נפדו כהלכה, אין משתתפים בהם<sup style="color: gray;">266</sup>. אבל משתתפים במעשר-שני* והקדש* שנפדו, אף על פי שלא נתן את החומש*, שאין החומש מעכב<sup style="color: gray;">267</sup>.
<h3>כשאינה ראויה בין השמשות</h3>
אמר על כיכר: היום חול ולמחר קודש - ואין משתתפים בהקדש*<sup style="color: gray;">268</sup>. או שאמר: ולמחר קונם*<sup style="color: gray;">269</sup>, לסוברים שאין משתתפים במאכל שאמר עליו: קונם הוא עלי<sup style="color: gray;">270</sup> - משתתפים לו בה<sup style="color: gray;">271</sup>, שכיון שבין-השמשות* ספק הוא, אינו ודאי שנתקדשה הכיכר, והואיל וראויה היתה מבעוד יום, אין להוציא הכיכר מחזקתו ולעשותו קודש<sup style="color: gray;">272</sup>, אבל אם אמר היום - קודש<sup style="color: gray;">273</sup>, או: היום - קונם ולמחר חול - שתהיה פדוי על מעות שיש לי בבית<sup style="color: gray;">274</sup> - אין משתתפים לו בה<sup style="color: gray;">275</sup>, שאינה ראויה עד שתחשך<sup style="color: gray;">276</sup>, שכיון שהוא היום קודש, אין מוציאים אותו מחזקתו עד שתחשך ודאי<sup style="color: gray;">277</sup>, וקניית השיתוף צריך שיתחיל בין השמשות, ובין השמשות עדיין היתה קדושתו עליו ואין משתתפים בהקדש<sup style="color: gray;">278</sup>.
<h3>חצר הפתוחה לשני מבואות</h3>
לסוברים - וכן הלכה<sup style="color: gray;">279</sup> - ששלוש חצרות<sup style="color: gray;">280</sup> הפתוחות זו לזו ופתוחות לרשות-הרבים*, אם עירבו השתים החיצוניות עם האמצעית, היא מותרת עימהן והן מותרות עימה, ושתי החיצוניות אסורות זו עם זו<sup style="color: gray;">281</sup>, חצר הפתוחה לשני מבואות ושיתף עם כל אחד מהם, מותר עם כל אחד מהם לטלטל ממנו לחצר ומחצר לתוכה<sup style="color: gray;">282</sup>, ואסור לטלטל כלים ששבתו במבוי זה למבוי האחר דרך החצר<sup style="color: gray;">283</sup>. ואם לא שיתף עם שום אחד מהם, אם הוא רגיל עם שניהם לצאת ולבוא בחול דרך עליהם, אוסר על שניהם<sup style="color: gray;">284</sup>. ואם הוא רגיל עם האחד, ועם השני אינו רגיל, אותו שרגיל אוסר<sup style="color: gray;">285</sup>, שחצר זו אוסרת עליו, שממנו הוא והרי לא עירבה<sup style="color: gray;">286</sup>, ושאינו רגיל אינו אוסר<sup style="color: gray;">287</sup>, שאינה הימנו<sup style="color: gray;">288</sup>. ואם שיתף עם אותו שאינו רגיל, הותר הרגיל לעצמו אם שיתפו ביניהם<sup style="color: gray;">289</sup>, שהרי סילק עצמו ממנו<sup style="color: gray;">290</sup>. וכן אם היה רגיל עם שניהם ושיתף עם אחד מהם, מותר השני, שהרי סילק עצמו ממנו<sup style="color: gray;">291</sup>. ואם המבוי שרגיל בו שיתפו ביניהם ואותו שאינו רגיל לא שיתפו, והוא לא שיתף לא עם זה ולא עם זה, דוחים אותו אצל שאינו רגיל ויסתלק מאותו שרגיל<sup style="color: gray;">292</sup>, שלא לאסור על זה שעירב<sup style="color: gray;">293</sup>, כיון שהוא אינו מפסיד בדבר שהרי לא שיתף עמהם<sup style="color: gray;">294</sup>, ויש ריוח לאחרים שעל ידי זה יהיו מותרים<sup style="color: gray;">295</sup>, וכגן זה כופים-על-מדת-סדום*<sup style="color: gray;">296</sup>.
<h3>עירוב חצירות כשעשו שיתופי מבואות</h3>
היו חצרות פתוחות מזו לו וביניהם מבוי<sup style="color: gray;">297</sup>, נחלקו אמוראים בדעת תנאים: א) יש הסוברים שהכל מודים שאם עשו ערובי-חצרות*, שהוא לעולם של פת<sup style="color: gray;">298</sup>, ששוב אין צריכים לעשות שיתופי מבואות<sup style="color: gray;">299</sup>, והכל מודים שאם עשו שיתופי מבואות בפת, שהפת עולה לכאן ולכאן<sup style="color: gray;">300</sup>. ואם נשתתפו ביין במבוי, נחלקו תנאים: לדעת ר' מאיר אין סומכים עליו בעירובי חצירות, שאין מערבים לחצירות ביין<sup style="color: gray;">301</sup>, ושלא לשכח תורת עירוב מן התינוקות, שיאמרו אבותינו לא עירבו<sup style="color: gray;">302</sup>. ולדעת חכמים כשנשתתפו ביין במבוי, סומכים עליו אף לענין עירוב חצירות<sup style="color: gray;">303</sup>, אף על פי שיין אינו ראוי לעירוב חצירות, מתוך שראוי למבוי סומכים עליו אף בחצר<sup style="color: gray;">304</sup>. ב) ויש מהאמוראים הסוברים, שהכל מודים שהמשתתף ביין אין סומכים עליו לענין עירוב חצירות<sup style="color: gray;">305</sup>, שאין אומרים מתוך שראוי למבוי ראוי לחצר<sup style="color: gray;">306</sup>. ואם שיתף או עירב בפת, נחלקו תנאים: לדעת ר' מאיר לא ניתן לסמוך בעירוב על שיתוף ובשיתוף על עירוב<sup style="color: gray;">307</sup>, שלא לשכח תורת עירוב מן התינוקות, שיאמרו אבותינו לא עירבו<sup style="color: gray;">308</sup>. ולדעת חכמים, סומכים על שיתוף במקום עירוב ועירוב במקום שיתוף<sup style="color: gray;">309</sup>.
מחלוקת זו של התנאים, נחלקו בה ראשונים: יש סוברים שהיא כשכל חצר עירבה לעצמה ואחר כך נשתתפו במבוי ולא עירבו דרך פתחים שביניהם או עירבו דרך פתחים שביניהם ולא נשתתפו במבוי<sup style="color: gray;">310</sup>, אבל אם לא עירבה כל חצר בעצמה, ודאי אינה סומכת על השיתוף<sup style="color: gray;">311</sup>. ויש סוברים שהיא אף כשלא עירבו החצרות לעצמם<sup style="color: gray;">312</sup>.
להלכה נחלקו בתלמוד אמוראים במחלוקת התנאים: לדעת רב יהודה אמר רב, הלכה כר' מאיר<sup style="color: gray;">313</sup>, ומורים כן ברבים<sup style="color: gray;">314</sup>. ולדעת רב הונא, מנהג כר' מאיר<sup style="color: gray;">315</sup>, ואין מורים כן ברבים, ומכל מקום מורים כן ליחיד הבא לימלך<sup style="color: gray;">316</sup>. ולדעת ר' יוחנן נהגו העם כר' מאיר<sup style="color: gray;">317</sup>, ואין מורים כן אף ליחיד, אלא שאם עשה כן אין מוחים בידו<sup style="color: gray;">318</sup>, אף שיש לחוש לברכה לבטלה<sup style="color: gray;">319</sup>. וכתבו ראשונים שההלכה כר' יוחנן<sup style="color: gray;">320</sup>, ואין מורים כר' מאיר אלא כחכמים<sup style="color: gray;">321</sup>, שהלכה כר' יוחנן לגבי רב<sup style="color: gray;">322</sup>, וכל שכך לגבי רב הונא שהוא תלמידו של רב<sup style="color: gray;">323</sup>. ויש הסוברים שהלכה כר' מאיר<sup style="color: gray;">324</sup>, שכן במשנה שנינו בסתם: ולא אמרו לערב בחצירות אלא כדי שלא לשכח את התינוקות<sup style="color: gray;">325</sup>, והלכה-כסתם-משנה*<sup style="color: gray;">326</sup>, אלא שבמקום מצוה יש להקל כחכמים<sup style="color: gray;">327</sup>.
ובמחלוקת האמוראים בדעת תנאים, נחלקו ראשונים כמי הלכה: יש פוסקים שהמשתתף ביין הכל מודים שאין סומכים עליו לענין עירוב חצירות<sup style="color: gray;">328</sup>. ויש הפוסקים שהמשתתף בפת הכל מודים שסומכים עליו לענין עירוב חצירות<sup style="color: gray;">329</sup>, וכיון שההלכה כחכמים - לסוברים כן<sup style="color: gray;">330</sup> - לפיכך סומכים על שיתוף במקום עירוב ועל עירוב במקום שיתוף<sup style="color: gray;">331</sup>.
אף להלכה נחלקו הפוסקים: א) יש פוסקים שהמשתתפים במבוי צריכים לערב בחצירות כדי שלא ישכחו התינוקות תורת עירוב, שהרי אין התינוקות מכירים מה נעשה במבוי, לפיכך אם נשתתפו במבוי בפת, סומכים עליו ואין צריכים לערב בחצרות, שהרי התינוקות מכירים בפת<sup style="color: gray;">332</sup>. ב) ויש פוסקים שאם לא עירבה כל חצר לעצמה, אין סומכים על השיתוף<sup style="color: gray;">333</sup>, ומברכים הן על העירוב והן על השיתוף<sup style="color: gray;">334</sup>, אבל כשכל חצר עירבה לעצמה, ואחר כך נשתתפו במבוי ולא עירבו דרך פתחים שביניהם, מותרים להשתמש בחצירות שבמבוי דרך פתחים שביניהם, שסומכים על שיתוף במקום עירוב, ואם עירבו דרך פתחים שביניהם ולא נשתתפו במבוי, מותרות להשתמש החצרות במבוי, שסומכים על עירוב שעירבו החצרות דרך פתחים במקום שיתוף<sup style="color: gray;">335</sup>. ג) ויש פוסקים שסומכים על שיתוף במקום עירוב, אפילו לא נשתתפו אלא ביין, וכן סומכים על עירוב במקום שיתוף<sup style="color: gray;">336</sup>, כי עירוב שלנו שכל אחד מבני החצר נותן לשיתוף הוא כעירוב ושיתוף ביחד, ומה שהצריכו שיתוף ועירוב היינו בזמן התלמוד שבני החצר לא נתנו לשיתוף רק החצר עירבו ביחד ואחד מבני החצר נותן לשיתוף, אבל בזמן הזה אין עושים רק שיתוף אחד, ואם עושה יותר ובירך עליו הוא ברכה לבטלה<sup style="color: gray;">337</sup>, וכתבו שכן המנהג<sup style="color: gray;">338</sup>.
<h3>היו מסובים לאכול וקדש היום</h3>
בני חבורה שהיו מסובים לאכול וקדש עליהם היום, הפת שעל השולחן סומכים עליה משום שיתוף<sup style="color: gray;">339</sup>, הואיל וכולם יש להם רשות לאוכלו<sup style="color: gray;">340</sup>. יש מהראשונים מפרשים שהדברים אמורים כשאכלו בבית או בחצר<sup style="color: gray;">341</sup>. ויש מהראשונים מפרשים שהדברים אמורים רק כשאכלו בבית, אבל אם אכלו בחצר, אינו עולה להם<sup style="color: gray;">342</sup>.
<h3>שכחו לשתף</h3>
ככל משפטי ביטול למי ששכח ולא עירב בחצירו<sup style="color: gray;">343</sup>, כן הוא במבוי<sup style="color: gray;">344</sup>, שאם שכחה חצר אחת ולא נשתתפה, מבטלת רשותה לשאר בני המבוי או הם לה, אף על פי שהם רבים, שבני החצר גבי מבוי חשובים כיחיד בחצר<sup style="color: gray;">345</sup>.
<h2>שתוקי</h2>
<b>הגדרת הערך</b> - מי שמכיר את אימו ואינו מכיר את אביו.
<h3>שמו ומהותו</h3>
פנויה שזינתה וילדה<sup style="color: gray;">1</sup>, הרי בנה נקרא שתוקי<sup style="color: gray;">2</sup>, והוא כל שהוא מכיר את אימו ואינו מכיר את אביו<sup style="color: gray;">3</sup>, והוא ספק ממזר*<sup style="color: gray;">4</sup>, שמא מממזר* נתעברה או שמא מאחד מן העריות*<sup style="color: gray;">5</sup>, ונקרא שתוקי, כיון שהוא שתוק לקרוא את אביו<sup style="color: gray;">6</sup>, שקורא אבא, ואימו משתקתו<sup style="color: gray;">7</sup>.
על בעל* ואשתו שנולד להם בן, שאין חוששים שמא זינתה האישה והולד הוא מאחר, אלא מעמידים את הבעל בחזקת אביו של הנולד, ע"ע אב (א)<sup style="color: gray;">8</sup>.
<h3>ביאה בקהל</h3>
דבר תורה שתוקי כשר לבוא בקהל<sup style="color: gray;">9</sup>, שנאמר: לא יבֹא ממזר בקהל ה'<sup style="color: gray;">10</sup>, ודרשו: ממזר ודאי לא יבוא, אבל ספק ממזר יבוא<sup style="color: gray;">11</sup>, והשתוקי ספק ממזר הוא<sup style="color: gray;">12</sup>, שכיון שאין ידוע מי אביו<sup style="color: gray;">13</sup>, שמא מממזר* נתעברה או מאחד מן העריות*<sup style="color: gray;">14</sup>. ואף על פי שאין אנו מכירים אביו, אינו אסור לישא אישה שמא ישא אחותו מאביו, מפני שהוא דבר שאינו מצוי<sup style="color: gray;">15</sup>, היינו שלא מצוי שתינשא לו אחותו<sup style="color: gray;">16</sup>, או שהשתוקי אינו מצוי ודבר שאינו מצוי לא גזרו בו חכמים<sup style="color: gray;">17</sup>, ואין אוסרים בעריות ומחזיקים אותן בשאר בשר מספק עד שיוודע בודאי שזו ערוה עליו, שאם לא כן כל היתומים שבעולם שלא הכירו אבותיהם יהיו אסורים להינשא בכל מקום, שמא יפגעו בערוה<sup style="color: gray;">18</sup>. וכן מותר האסופי מן התורה לישא ממזרת, שאף ב"קהל ה' " דרשו: בקהל ודאי לא יבוא אבל בספק קהל יבוא, והשתוקי ספק קהל הוא<sup style="color: gray;">19</sup>.
אף על פי שמן התורה שתוקי מותר לבוא בקהל<sup style="color: gray;">20</sup>, חכמים עשו מעלה ביוחסין* ואסרו ספק ממזר לבוא בקהל, ולפיכך השתוקי אסור לישא בת ישראל<sup style="color: gray;">21</sup>.
<h3>כשנבדקה אימו</h3>
במה דברים אמורים שהשתוקי פסול מגזירת חכמים לבוא בקהל<sup style="color: gray;">22</sup>, כשלא נבדקה לישאל ממי<sup style="color: gray;">23</sup>, ומתה או שנתחרשה עד שאינה יכולה ליבדק<sup style="color: gray;">24</sup>, אבל אם בדקוה, ואמרה: לכשר נבעלתי, נחלקו תנאים: א) אבא שאול היה קורא לשתוקי בדוקי<sup style="color: gray;">25</sup>, שיש לבדוק אחריו<sup style="color: gray;">26</sup>, ובא להשמיע לנו שאם בודקים את אימו ואומרת: לכשר נבעלתי, נאמנת<sup style="color: gray;">27</sup>, ואף לאחר שגזרו חכמים ששתוקי פסול לבוא בקהל<sup style="color: gray;">28</sup>, שתוקי זה כשר לבוא בקהל<sup style="color: gray;">29</sup>, אף כשהרוב פסולים אצלה<sup style="color: gray;">30</sup>, שסובר כרבן גמליאל ור' אליעזר, שאישה פנויה שנבעלה לאדם שאין אנו יודעים מי הוא, שהיא פסולה לכהונה שמא נתין* או ממזר* הוא<sup style="color: gray;">31</sup>, ופסלה בביאתו - לסוברים כן<sup style="color: gray;">32</sup>, וכן הלכה<sup style="color: gray;">33</sup> - ולדעתו האישה נאמנת אף להכשיר את ביתה, ועל כך ע"ע יוחסין<sup style="color: gray;">34</sup>. ב) ולדעת ר' יהושע, שאישה פנויה אינה נאמנת אף על עצמה, והרי זו בחזקת מעוברת לנתין ולממזר עד שתביא ראיה לדבריה<sup style="color: gray;">35</sup>, האישה אינה נאמנת להתיר בנה לבוא בקהל, ולהוציאו מכלל שתוקי, האסור מגזירת חכמים לבוא בקהל<sup style="color: gray;">36</sup>.
להלכה פסקו בתלמוד כאבא שאול<sup style="color: gray;">37</sup>, שפנויה שנתעברה מזנות נאמנת להעיד על בנה שכשר הוא, מפני שנבעלה בישראל, ואף על פי שרוב העיר שזנתה בה פסולים<sup style="color: gray;">38</sup>.
על רבן גמליאל ור' אליעזר עצמם, שאמרו שהאישה נאמנת על עצמה, שנחלקו אמוראים אם מודים לאבא שאול, שנאמנת אף להכשיר ביתה, ע"ע יוחסין<sup style="color: gray;">39</sup>. על נאמנות זו של האישה להכשיר הולד, אף ברוב פסולים, אם יש בזה חילוק בין כשידוע שהבועל הלך אצלה או כשאין ידוע הדבר ושמא הלכה היא אל הבועל, ע"ע הנ"ל<sup style="color: gray;">40</sup>. נאמנות זו, אם מועילה לביאה בקהל בלבד, או אף לבוא בקהל כהונה, ע"ע פסולי כהונה; פסולי קהל.
<h3>בממזר</h3>
שתוקי, אם אסור בממזרת, נחלקו תנאים ואמוראים: א) לדעת סתם משנה - ור' מאיר<sup style="color: gray;">41</sup> ור' יהודה בתוספתא<sup style="color: gray;">42</sup>, ושמואל<sup style="color: gray;">43</sup>. ויש הסוברים כן בדעת תנא קמא<sup style="color: gray;">44</sup> - ממזר ושתוקי מותרים לבוא זה בזה<sup style="color: gray;">45</sup>, שנאמר: לא יבֹא ממזר בקהל ה'<sup style="color: gray;">46</sup>, ודרשו: בקהל ודאי לא יבוא, אבל בקהל ספק יבוא<sup style="color: gray;">47</sup>. ב) ולדעת ר' אליעזר - ורב<sup style="color: gray;">48</sup>, ורבא<sup style="color: gray;">49</sup>. ויש הסוברים כן בדעת ר' יהודה במשנה<sup style="color: gray;">50</sup> - ממזר ושתוקי אסורים לבוא זה בזה<sup style="color: gray;">51</sup>, לפי שאנו חוששים שמא אין השתוקי ממזר<sup style="color: gray;">52</sup>.
להלכה פסקו ראשונים כר' אליעזר<sup style="color: gray;">53</sup>, ששתוקי אסור בממזר<sup style="color: gray;">54</sup>, שכן כשנחלקו רב ושמואל, הלכה כרב באיסורים<sup style="color: gray;">55</sup>, ועוד, שרבא סובר כמותו<sup style="color: gray;">56</sup>, ושם נחלק רבא עם אביי<sup style="color: gray;">57</sup> וההלכה כרבא מול אביי<sup style="color: gray;">58</sup>, ועוד, ששנוי במשנה תחילה בסתם כדעה החולקת, ואחר כך שנויה מחלוקת תנאים בדבר, וסתם ואחר כך מחלוקת, אין הלכה כסתם<sup style="color: gray;">59</sup>. ואם נשאו לא יקיימו, אלא יוציאו בגט*<sup style="color: gray;">60</sup>, והולד הולך אחר הפגום<sup style="color: gray;">61</sup>.
<h3>בספק ממזר</h3>
שתוקי, אם אסור בשתוקית ושאר ספק ממזר, נחלקו תנאים ואמוראים: א) לדעת סתם משנה - ור' מאיר<sup style="color: gray;">62</sup> ור' יהודה בתוספתא<sup style="color: gray;">63</sup>, ושמואל<sup style="color: gray;">64</sup>. ויש הסוברים כן בדעת תנא קמא<sup style="color: gray;">65</sup> - שתוקי וכל הספיקות מותרים לבוא זה בזה<sup style="color: gray;">66</sup>, שאף על הצד שממזר הוא, נאמר: לא יבֹא ממזר בקהל ה'<sup style="color: gray;">67</sup>, ודרשו: בקהל ודאי לא יבוא, אבל בקהל ספק יבוא<sup style="color: gray;">68</sup>. ב) ולדעת ר' אליעזר - ורב<sup style="color: gray;">69</sup>, ורבא<sup style="color: gray;">70</sup>. ויש הסוברים כן בדעת ר' יהודה במשנה<sup style="color: gray;">71</sup> - שתוקי וכל הספיקות אסורים לבוא זה בזה<sup style="color: gray;">72</sup>, ושתוקי לא ישא שתוקית<sup style="color: gray;">73</sup>, לפי שאנו חוששים שמא אחד מהם אינו ממזר והשני ממזר<sup style="color: gray;">74</sup>.
ויש מהראשונים החולקים על כל זה, וסוברים שהכל מודים ששתוקי מותר בשתוקית<sup style="color: gray;">75</sup>, ונדחו דבריהם<sup style="color: gray;">76</sup>.
להלכה פסקו ראשונים כר' אליעזר<sup style="color: gray;">77</sup>, ששתוקי וספק ממזר אסורים לבוא זה עם זה<sup style="color: gray;">78</sup>, שכן כשנחלקו רב ושמואל, הלכה כרב באיסורים<sup style="color: gray;">79</sup>, ועוד, שרבא סובר כמותו<sup style="color: gray;">80</sup>, ושם נחלק רבא עם אביי<sup style="color: gray;">81</sup> וההלכה כרבא מול אביי<sup style="color: gray;">82</sup>, ועוד, ששנוי במשנה תחילה בסתם כדעה החולקת, ואחר כך שנויה מחלוקת תנאים בדבר, וסתם ואחר כך מחלוקת, אין הלכה כסתם<sup style="color: gray;">83</sup>. ואם נשאו לא יקיימו, אלא יוציאו בגט*, והולד ספק כאבותיו<sup style="color: gray;">84</sup>.
<h3>תקנתו לינשא</h3>
כיון שהשתוקי אסור מגזירת חכמים<sup style="color: gray;">85</sup> לבוא בקהל<sup style="color: gray;">86</sup>, ואסור - לסוברים כן<sup style="color: gray;">87</sup>, וכן הלכה<sup style="color: gray;">88</sup> - בממזרת ושתוקית ושאר ספק ממזר, אין לו תקנה אלא שישא גיורת* או משוחררת, שהגרים וממזרים מותרים - לסוברים כן<sup style="color: gray;">89</sup>, וכן הלכה<sup style="color: gray;">90</sup> - זה בזה, אבל הולד נשאר שתוקי, בין שהשתוקי נשא גיורת, ובין שגר נשא שתוקי, לפי שהולד הולך אחר הפגום<sup style="color: gray;">91</sup>.
<h3>בנתין</h3>
שתוקי* אם מותר לבוא בנתינה<sup style="color: gray;">92</sup>, נחלקו ראשונים בדעת תנאים: א) יש סוברים שמחלוקת תנאים בדבר<sup style="color: gray;">93</sup>, שלדעת סתם משנה נתינים שתוקים ואסופים מותרים לבוא זה בזה<sup style="color: gray;">94</sup>. ולדעת ר' אליעזר, הסובר שוודאן בספיקן וספיקן בוודאן אסור<sup style="color: gray;">95</sup>, וודאן בספיקן, כגון נתין בשתוקית ואסופית<sup style="color: gray;">96</sup>, וספיקן בוודאן, כגון שתוקי בנתינה<sup style="color: gray;">97</sup>, אסור, שמא זה כשר וזה פסול<sup style="color: gray;">98</sup>. ואמרו בתלמוד שהלכה כר' אליעזר<sup style="color: gray;">99</sup>, ולכן שתוקי אסור בנתין<sup style="color: gray;">100</sup>. וכן הוא לראשונים הסוברים שנתינים אסורים מן התורה<sup style="color: gray;">101</sup>. ב) ויש מהראשונים סוברים ששתוקי מותר בנתין<sup style="color: gray;">102</sup>, שכן איסור הנתינים אינו אלא מדבריהם - לסוברים כן<sup style="color: gray;">103</sup> - ולפיכך יש להקל בשתוקי ואסופי ולומר ממזרים הם, ומותרים בנתינים<sup style="color: gray;">104</sup>. או שהטעם הוא, שלא גזר דוד - על איסור נתין לבוא בקהל<sup style="color: gray;">105</sup> - אלא לבוא בקהל ודאי, אבל בשתוקי לא גזר<sup style="color: gray;">106</sup>.
<h3>כשנשא ספק ערוה מצד אי הידיעה</h3>
שתוקי שנשא אישה - באיסור, שהרי אסור מדרבנן לבוא בקהל<sup style="color: gray;">107</sup> - שאפשר שהיא ערוה עליו, כתבו ראשונים, שאינה אשת-איש* גמורה, אלא הרי היא ספק אשת איש, שאין קדושין* תופסים בעריות*<sup style="color: gray;">108</sup>. ויש שכתבו שהוא הדין בשתוקי שנבדקה אימו ואמרה: לכשר נבעלתי<sup style="color: gray;">109</sup>, שאף על פי שכשר לבוא בקהל - לסוברים כן<sup style="color: gray;">110</sup>, וכן הלכה<sup style="color: gray;">111</sup> - מכל מקום אין סומכים על זה לכל דבר<sup style="color: gray;">112</sup>.
איזו היא האישה שאפשר שתהיה ערוה עליו, כל אישה שהיה אביה או אחיה קיים כשנתעברה בו אימו<sup style="color: gray;">113</sup>, שאם אביה קיים, יש לחוש שמא זאת האישה היא אחותו<sup style="color: gray;">114</sup>, ששמא אימו מאביה נתעברה<sup style="color: gray;">115</sup>, וכן אם אחיה קיים יש לחוש שמא זאת אישה היא דודתו, אחות אביו<sup style="color: gray;">116</sup>, ששמא אימו מאחיה נתעברה<sup style="color: gray;">117</sup>, וכן כל אישה שנתגרשה או נתאלמנה, יש לחוש שמא זאת האישה אשת אביו הוא ומבעלה נתעברה אימו, או שמא אשת אחי אביו הוא, ומאחי בעלה נתעברה אימו<sup style="color: gray;">118</sup>, וספק זה הוא אף כשנשא גיורת*, שהיא מותרת לו<sup style="color: gray;">119</sup>.
<h3>פרנסה והצלה</h3>
היו לפנינו עניים הרבה ואין בכיס כדי לפרנס או כדי לכסות את כולם<sup style="color: gray;">120</sup>, או שהיו לפנינו שבויים הרבה, ואין בכיס כדי לפדות את כולם<sup style="color: gray;">121</sup>, כתבו ראשונים שמקדימים את החלל* לשתוקי<sup style="color: gray;">122</sup>, שהחלל כשר לבוא בקהל<sup style="color: gray;">123</sup>, שהכל יודעים שאביו כשר הוא<sup style="color: gray;">124</sup>, ושתוקי הוא ספק ממזר*<sup style="color: gray;">125</sup>, שאין יודעים מי אביו<sup style="color: gray;">126</sup>, ומקדימים את השתוקי - שמכיר את אימו ואינו מכיר את אביו<sup style="color: gray;">127</sup> - לאסופי*<sup style="color: gray;">128</sup> - שאינו מכיר לא את אביו ולא את אימו<sup style="color: gray;">129</sup> - שמא גוי* היה<sup style="color: gray;">130</sup>, והוא ספק גר*<sup style="color: gray;">131</sup>, ואף אם ישראל היה, הוא ספק ממזר<sup style="color: gray;">132</sup>.
<h3>מקלל אביו ואימו</h3>
מקלל-אביו-ואמו*, אם היה שתוקי, חייב על הכאת וקללת אימו<sup style="color: gray;">133</sup>, שאף על אביו היה חייב, אם היה ברור איזהו אביו<sup style="color: gray;">134</sup>, ואינו חייב על אביו<sup style="color: gray;">135</sup>, אף על פי שנבדקה אימו, ואמרה: בן פלוני הוא, אינו נענש על פיה<sup style="color: gray;">136</sup>, שאין סומכים על דבריה לענין זה<sup style="color: gray;">137</sup>.
דין זה הוא אף לסוברים - וכן הלכה<sup style="color: gray;">138</sup> - שגר* שהורתו שלא בקדושה ולידתו בקדושה, שיש לו קירבה לאימו<sup style="color: gray;">139</sup> אבל לא לאביו<sup style="color: gray;">140</sup>, מכל מקום אינו חייב על מכת אמו ועל קללתה<sup style="color: gray;">141</sup>, כיון שהם למדים מהכתוב שמי שחייב על אביו חייב על אימו ומי שאינו חייב על אביו אינו חייב על אימו<sup style="color: gray;">142</sup>.
<h3>ירושה</h3>
אף לסוברים - וכן הלכה<sup style="color: gray;">143</sup> - ששתוקי שנבדקה אימו ואמרה: לכשר נבעלתי, כשר לבוא בקהל<sup style="color: gray;">144</sup>, מכל מקום אם אמרה: לפלוני נבעלתי, אינה נאמנת לענין ירושה<sup style="color: gray;">145</sup>, להאמינה מפלוני נתעברתי וירש אותו פלוני או משפחתו יירש אותו, שכל טעם הנאמנות לבוא בקהל, היא - לסוברים כן<sup style="color: gray;">146</sup> - משום שאישה מזנה בודקת ומזנה, ולענין ירושה לא שייך הטעם שאישה בודקת ומזנה<sup style="color: gray;">147</sup>. ומכל מקום אם מודה פלוני שממנו נתעברה, נאמנת, והשתוקי יורש אותו<sup style="color: gray;">148</sup>.
וכן לענין הורשת השתוקי, אם אין לו בנים, כתבו ראשונים ואחרונים שאין משפחת אימו יורשת אותו, אלא הרי הוא כגר* שמת ואין לו יורשים<sup style="color: gray;">149</sup>, וכל הקודם בנכסיו זכה<sup style="color: gray;">150</sup>, שאין ירושה אלא למשפחת האב<sup style="color: gray;">151</sup>. ויש מהאחרונים שפקפק לצדד שאין נכסיו הפקר, אלא אומרים בזה: יהא-מונח-עד-שיבֹא-אליהו*<sup style="color: gray;">152</sup>.
<h3>מתנת שכיב מרע</h3>
לענין מתנת-שכיב-מרע*, כתבו ראשונים ששתוקי הבא דינו כגר*<sup style="color: gray;">153</sup> - שנחלקו ראשונים אם יכול ליתן נכסיו במתנת שכיב מרע, כשבא ליתן למי שאינו יורשו<sup style="color: gray;">154</sup> - לענין נתינת נכסיו לאימו<sup style="color: gray;">155</sup>, ולא רק היכן שאנו בודקים את אימו ואיננו יודעים ממי נתעברה, שודאי אינו נוחל ומנחיל, שהרי אינו יודע מיהו אביו<sup style="color: gray;">156</sup>, אלא אפילו אמרה אימו מפלוני נתעברתי, שהיא נאמנת - לסוברים כן<sup style="color: gray;">157</sup>, וכן הלכה<sup style="color: gray;">158</sup> - להכשירו לבוא בקהל, הטעם הוא - לסוברים כן<sup style="color: gray;">159</sup> - שאישה מזנה בודקת ומזנה, ולכן מאמינים לה אפילו על הולד, אף על פי שאין לו חזקת כשרות<sup style="color: gray;">160</sup>, אבל לענין ירושה, להאמינה מפלוני נתעברתי וירש אותו פלוני או משפחתו יירש אותו, ששם לא שייך הטעם שאישה בודקת ומזנה, ודאי אין מאמינים לה<sup style="color: gray;">161</sup>.
על מתנת שכיב מרע של גר, שאינה מועילה כשיש לו בן שהורתו שלא בקדושה, הואיל ואינו יורשו, ע"ע גר<sup style="color: gray;">162</sup> וע' מתנת שכיב מרע. על מתנת שכיב מרע של גר שבא ליתן נכסיו למי שאינו בנו שהורתו שלא בקדושה, שנחלקו ראשונים אם מתנתו מועילה, ע"ע גר<sup style="color: gray;">163</sup> וע' מתנת שכיב מרע.
<h3>עלייה לתורה</h3>
העולה לקריאת-התורה*, שאינו עולה עד שקוראים לו<sup style="color: gray;">164</sup>, והמנהג לקרוא בשם הקרואים לעלות לתורה: יעמוד פלוני בר פלוני<sup style="color: gray;">165</sup>, אם היה שתוקי, קוראים אותו בשם אבי אימו<sup style="color: gray;">166</sup>, ואם אינו יודע מי הוא אבי אימו קוראים אותו בשם אברהם אבינו - פלוני בר אברהם - כמו לגר*<sup style="color: gray;">167</sup>, שמיחסים אותו לאברהם אבינו אף על פי שאינו מזרעו, שהרי הקדוש ברוך הוא קרא לו אב המון גוים<sup style="color: gray;">168</sup>, שהוא אב של כל העולם<sup style="color: gray;">169</sup>.
<h3>שם בגט</h3>
למנהג שכותבים שם האב בגט<sup style="color: gray;">170</sup>, שתוקי*, יש מהראשונים ואחרונים שכתבו שאין מזכירים שם אביו בגט<sup style="color: gray;">171</sup>. ויש מהאחרונים שכתבו שכך הוא מעיקר הדין<sup style="color: gray;">172</sup>, אבל נוהגים שכותבים - כמו בגר, לסוברים כן<sup style="color: gray;">173</sup>, וכן הלכה<sup style="color: gray;">174</sup> - "בן אברהם אבינו"<sup style="color: gray;">175</sup>. ויש שפקפקו על זה, שיש חשש של פסול, שיאמר הרואה שגט זה הוא של גר, וצידדו שאם יש כינוי לשתוקי ואסופי יכתוב שמו וכינויו ויעלה כינויו במקום שם האב<sup style="color: gray;">176</sup>. וצידדו עוד, שבשתוקי - שמכירים את אימו ואין מכירים את אביו<sup style="color: gray;">177</sup> - אם אין לו כינוי, יכול לכתוב שם השתוקי ושם אימו<sup style="color: gray;">178</sup>.
<h3>השתוק מדין כהונה</h3>
במובן אחר יש שנקרא שתוקי, כהן* שהוא כהן ודאי, אלא שאין ידוע מי הוא אביו<sup style="color: gray;">179</sup>, כגון שהיו עשרה כהנים עומדים ופירש אחד מהם, ואין ידוע מי הוא, ובא על אישה, הולד שתוקי<sup style="color: gray;">180</sup>, שחכמים גזרו<sup style="color: gray;">181</sup> לשתקו מדין כהונה<sup style="color: gray;">182</sup>, ועל פרטי דיניו ע"ע כהן<sup style="color: gray;">183</sup>.
<h2>שתי הלחם</h2>
<b>הגדרת הערך</b> - שתי כיכרות לחם חמץ מחיטה המונפות עם שני כבשים בחג השבועות* ונאכלות לכהנים.
<h3>מהותם</h3>
מצות-עשה* להביא בחג השבועות* לחם חמץ מן חיטה חדשה<sup style="color: gray;">1</sup> עם הקרבנות המיוחדים שהם יבואו בגלל הלחם<sup style="color: gray;">2</sup>, שבעה כבשים תמימים ופר בן בקר אחד ואילים שנים לעולה, ושעיר לחטאת, ושני כבשים לשלמים<sup style="color: gray;">3</sup>, ולהקריב הקרבנות<sup style="color: gray;">4</sup>, שנאמר: והקרבתם מנחה חדשה לה' וגו'<sup style="color: gray;">5</sup>, והקרבתם על הלחם שבעת כבשים תמימִם בני שנה ופר בן בקר אחד ואילִם שנים יהיו עֹלה לה' וגו'<sup style="color: gray;">6</sup>, ועשיתם שעיר עִזים אחד לחטאת ושני כבשים בני שנה לזבח שלמים<sup style="color: gray;">7</sup>.
בערך זה יתבארו דיני שתי הלחם, על דיני הקרבנות המובאים יחד עם שתי הלחם, ע"ע כבשי עצרת. על תנופת שתי הלחם, ע"ע תנופה.
<h3>שמם</h3>
לחם החמץ המובא בחג השבועות נקרא בכתוב: מנחה חדשה<sup style="color: gray;">8</sup>, שנאמר: והקרבתם מנחה חדשה לה'<sup style="color: gray;">9</sup>, ונאמר: וביום הבכורים בהקריבכם מנחה חדשה<sup style="color: gray;">10</sup>, מפני שהוא בא מתבואה חדשה<sup style="color: gray;">11</sup> - לסוברים כן<sup style="color: gray;">12</sup> - והוא מתיר חדש* במקדש<sup style="color: gray;">13</sup> למנחות<sup style="color: gray;">14</sup>. בדברי חז"ל מכונה המנחה: שתי הלחם<sup style="color: gray;">15</sup>, מפני שהם שתי ככרות<sup style="color: gray;">16</sup>, כמו שכתוב: ממושבותיכם תביאו לחם תנופה שתים שני עשרונים<sup style="color: gray;">17</sup>.
<h3>במנין המצוות</h3>
מצות הבאת שתי הלחם והקרבת הקרבנות המובאים יחד עם שתי הלחם נמנית במנין-המצות*<sup style="color: gray;">18</sup>. המונים פרשיות במנין המצוות<sup style="color: gray;">19</sup>, מנו מצוה זו כפרשה<sup style="color: gray;">20</sup>. ואלו שאינם מונים פרשיות<sup style="color: gray;">21</sup>, מנאוה כמצות-עשה*<sup style="color: gray;">22</sup>. ויש ממוני המצוות שלא מנו מצוה זו כלל<sup style="color: gray;">23</sup>.
<h3>טעם המצוה</h3>
בטעמי המצוה כתבו ראשונים ששתי הלחם הם תודה לשם כי חוקות קציר שמר לנו<sup style="color: gray;">24</sup>, וכדי שנתבונן מתוך המעשה החסד הגדול שעושה השם ברוך הוא עם בריותיו לחדש להם שנה שנה תבואה למחיה, לכן ראוי לנו שנקריב לו ברוך הוא ממנה, למען נזכור חסדו וטובו הגדול טרם נהנה ממנה<sup style="color: gray;">25</sup>, ומפני זה היתה המצוה בחטים להיות המנחה בככרות של לחם, לפי שהחיטים למאכל אדם ועל כן ראוי להכינם בענין שהאדם נהנה וניזון מהם<sup style="color: gray;">26</sup>.
<h3>חמץ</h3>
שתי הלחם באות חמץ<sup style="color: gray;">27</sup>, והרי מפורש בתורה שהם חמץ<sup style="color: gray;">28</sup>, שנאמר: חמץ תאפינה<sup style="color: gray;">29</sup>. וכתבו ראשונים שציוה הכתוב שתהיינה חמץ, לפי שהם תודה לשם כי חוקות קציר שמר לנו<sup style="color: gray;">30</sup>, וקרבן התודה יבוא על לחם חמץ<sup style="color: gray;">31</sup>.
כיצד מחמצם, נחלקו תנאים:
א) לדעת ר' מאיר, שאור בודה<sup style="color: gray;">32</sup> - מוציא<sup style="color: gray;">33</sup>. ויש גורסים: בורר<sup style="color: gray;">34</sup>. ויש גורסים: בוררה<sup style="color: gray;">35</sup>. ויש גורסים: כורה<sup style="color: gray;">36</sup> - להם מתוכם ומחמצם<sup style="color: gray;">37</sup>, שמתוך עשרון של שתי הלחם היה מוציא שאור שהיה לש מן הסולת מעט לאחר שנמדד וטומנו בסולת ומתחמץ מאליו וממנו מחמץ השאר<sup style="color: gray;">38</sup>, שממקום אחר לא היה יכול להביא - שאור<sup style="color: gray;">39</sup> - שלא תהא מנחה יתירה<sup style="color: gray;">40</sup>. ואין מחמיצים לשתי הלחם בתפוחים<sup style="color: gray;">41</sup>, שאינו חמץ מעולה<sup style="color: gray;">42</sup>. ואינו מביא שאור ממקום אחר וממלא את המידה, שאם כן אף היא היתה חסירה או יתירה<sup style="color: gray;">43</sup>, שפעמים שהשאור יפה והוא תפוח, הרי שאילו סולת היתה צמוקה, ועכשיו שהוא שאור יפה והוא תפוח, אתה רואה את התפוח כאילו צמק ונראית חסירה, ופעמים שהשאור רע והוא צמק, הרי שאילו סולת היתה תפוחה, ועכשיו שהשאור רע והוא צמוק, את רואה את הצמק כאילו תפח ונראית יתירה<sup style="color: gray;">44</sup>. ויש מפרשים חסירה או יתירה, שאף אם עושה כן לא יהיה העשרון מכוון, אלא או יהיה חסר או יתר<sup style="color: gray;">45</sup>, כגון אם השאור עבה ומגובל בקושי במעט מים, אינו מחזיק נפח גדול כאילו היה קמח, ונמצא העשרון יתר, לפי שאם לא היה שאור מגובל היה נפחו גדול מעכשיו<sup style="color: gray;">46</sup>, ואם אינו מגובל יפה, שנתן בו מים הרבה, נמצא נפחו גדול משאילו היה קמח ונמצא העשרון חסר, שאם לא בשביל המים לא היה מלא<sup style="color: gray;">47</sup>. ויש מפרשים שאם היה השאור שהוא נותן במידה עב וקשה נמצאת המידה יתירה, ששאור הוא עב וקשה אם היה קמח היה מחזיק יותר כפלים במידה ממה שמחזיק עכשיו כשהוא שאור והוא יתר מעשרון ואם היה השאור שהוא נותן במידה רך נמצאת המידה חסרה משום ששאור שהוא קשה מחזיק בכל מקום יותר ממה שהיה מחזיק כשהיה סולת, וכשנותן סולת לתוך המידה על גבי השאור הרי המידה חסירה מעשרון<sup style="color: gray;">48</sup>. ואף על פי שיש תקנה לזה לדעת אם היא חסרה ויוסיף מה שחסרה, או אם היא יתרה ויסיר מה שהותירה<sup style="color: gray;">49</sup>, שלאחר שימדוד עם שאור שהביא מביתו, ישקול קצת מהקמח של עשרון<sup style="color: gray;">50</sup>, ונחמיץ אותו מבחוץ<sup style="color: gray;">51</sup>, במקום חמימות או יטמננו בעיסה מחומצת עד שיתחמץ יפה<sup style="color: gray;">52</sup>, ונילוש אותו בלישת אותו שאור שהביא מביתו<sup style="color: gray;">53</sup>, ויחזיר אותו לתוך העשרון<sup style="color: gray;">54</sup>, ואם עבה הוא וראה כשחסר העשרון עכשיו, ודאי כך נפח חסר אז מה שהיה קמח באותו שיעור שעכשיו צריך להוסיף עליו כאותו שיעור שיש לך מן הסולת חוץ, שודאי כך חסר נפח של אותו שאור שהביא מביתו יותר משאילו היה קמח ובכך היה העשרון יתר<sup style="color: gray;">55</sup>, ואם רך הוא, יראה כמה העשרון גדול עכשיו יותר ממה שהיה כשהוא קמח ודאי כשיעור זה גדולו נמי נפחו של שאור ראשון ובכך היה העשרון חסר וכך יוסיף עליו<sup style="color: gray;">56</sup>, אין עושים כן, גזירה שמא ינסה מקמח עשרון אחר ויתן בעשרון לראות השיעור, ויערבנו אחר כך בזה ונמצא יתר<sup style="color: gray;">57</sup>.
ב) ולדעת ר' יהודה מביא את השאור<sup style="color: gray;">58</sup>, המחומץ יפה מתוך ביתו<sup style="color: gray;">59</sup>, ונותן לתוך המידה<sup style="color: gray;">60</sup> של העשרון<sup style="color: gray;">61</sup> ומוסיף<sup style="color: gray;">62</sup> וממלא את המידה<sup style="color: gray;">63</sup> סולת<sup style="color: gray;">64</sup>. ואינו מוציא שאור מן הסולת, שאינה מן המובחר<sup style="color: gray;">65</sup>, שאינה מחמצת יפה, לפי שאין לה שאור מחומץ יפה<sup style="color: gray;">66</sup>, וכיון שכתוב: חמץ תאפינה<sup style="color: gray;">67</sup>, הרי שצריכים מחומץ יפה<sup style="color: gray;">68</sup>. ועוד, שאם יקח מתוכה לחמצה עד שיעשה שאור, הנה יהיה נפסל בלינה*<sup style="color: gray;">69</sup>.
ג) משום ר' חנינא בן גמליאל - ויש ששנו: משום ר' חנינא בן תרדיון<sup style="color: gray;">70</sup> - אמרו: מחמיצים לשתי הלחם בתפוחים<sup style="color: gray;">71</sup>.
להלכה פסקו ראשונים ואחרונים כר' יהודה<sup style="color: gray;">72</sup>, שמביא שאור ממקום אחר ונותנו לתוך העשרון וממלא העשרון סולת ומחמצו באותו השאור<sup style="color: gray;">73</sup>, שמחלוקת ר' מאיר ור' יהודה, ההלכה כר' יהודה<sup style="color: gray;">74</sup>. ויש מהאחרונים המצדד שההלכה כר' מאיר<sup style="color: gray;">75</sup>.
אף על פי שיש תקנה לדבר, שלא יברור מתוכו, שאינו מן המובחר<sup style="color: gray;">76</sup>, ולא יביא שאור מביתו, שיש לומר חסרה או יתרה<sup style="color: gray;">77</sup>, שלאחר שמדד עשרון סולת, יביא קצת ממנו<sup style="color: gray;">78</sup>, ונחמיץ אותו מבחוץ<sup style="color: gray;">79</sup>, במקום חמימות או יטמננו בעיסה מחומצת עד שיתחמץ יפה<sup style="color: gray;">80</sup> ונחזור ונלוש אותו במקומו עם השאר<sup style="color: gray;">81</sup>, אין עושים כן, גזירה שמא אם תתיר לו לחמצו מבחוץ ולהחזירו כאן, הרואה שהוא מביאו מן החוץ ולשו בכאן ואינו מודד עכשיו העשרון, סבור שהוא מוסיף על העשרון, ויביאו להביא שאור מבחוץ לבד העשרון, הילכך לר' מאיר בודה מתוכו עדיף ולר' יהודה מביאו מביתו קודם מדידה עדיף<sup style="color: gray;">82</sup>.
על שאר המנחות*, מלבד שתי הלחם ולחמי-תודה*, שאינן באות אלא מצה*, ע"ע מנחות.
<h3>מן הארץ</h3>
ארץ-ישראל* מקודשת מכל הארצות, שמביאים ממנה שתי הלחם, מה שאין מביאים כן מכל הארצות<sup style="color: gray;">83</sup>, ששתי הלחם אינם באים אלא מן הארץ<sup style="color: gray;">84</sup>, שנאמר: ממושבֹתיכם - דהיינו ארץ ישראל<sup style="color: gray;">85</sup>, כי לא כלל בזה כל מושבות, רק המושבות המיוחדים<sup style="color: gray;">86</sup> - תביאו<sup style="color: gray;">87</sup>, ולא מן חוצה לארץ<sup style="color: gray;">88</sup>, ואפילו בדיעבד אינם באים מחוץ-לארץ*<sup style="color: gray;">89</sup>.
שתי הלחם, אם באים מעבר-הירדן*, ע"ע.
<h3>ירדו בעבים</h3>
חיטים שירדו בעבים - עם הגשם<sup style="color: gray;">90</sup> - נסתפקו בתלמוד אם כשר לשתי הלחם, ממושבותיכם<sup style="color: gray;">91</sup> אמר הכתוב, להוציא של חוצה לארץ, אבל של עבים כשר, או שמא ממושבותיכם דוקא, ואפילו של עבים לא<sup style="color: gray;">92</sup>, וכתבו ראשונים להלכה שמכיון שיש ספק בדבר, לא יביא מהם שתי הלחם, ואם הביא כשר<sup style="color: gray;">93</sup>.
ירידה זו בעבים, נחלקו בה ראשונים:
א) יש מפרשים שהספק הוא כששתו העבים באוקיינוס ובלעו ספינה מלאה חיטים<sup style="color: gray;">94</sup>, וצידדו אחרונים שהספק הוא אם החיטים מארץ-ישראל* או מחוץ-לארץ*, האם הקפידה התורה דוקא שיהיו מארץ ישראל, וצריך שיהיו ודאי מארץ ישראל, או שהתורה מיעטה רק שלא יהיו מחוץ לארץ<sup style="color: gray;">95</sup>. ואף על פי שאין שתי הלחם בא מן הישן - לסוברים כן<sup style="color: gray;">96</sup> - בזמן שתי הלחם תחילת קציר חיטים רחוק לתלות שבלעו מחיטים חדשים<sup style="color: gray;">97</sup>, המדובר שראו שנטבעה ספינה עם חיטים מן החדשים<sup style="color: gray;">98</sup>, או שהספק אמור לסוברים שבדיעבד אם הביא מישנים כשר<sup style="color: gray;">99</sup>.
ב) ויש מפרשים כעין זה, שבמקצת מדינות גבוהות על ההרים, נעשים העננים כבדים במטר ונופלים סמוך לאדמה, כך שהעננים נותרים תחת למדינה ומטילים על העננים מה שהם חפצים, ואלו הולכים ויורדים במקומות אחרים, אם יטילו על אותם עננים חיטים וירדו בארץ ישראל, הרי הם ספק, האם באו מן הארץ וקוראים בהם ממושבותיכם, או מחוצה לארץ ואין קוראים בהם ממושבותיכם<sup style="color: gray;">100</sup>.
ב) ויש מפרשים שהספק הוא כשירדו חיטים בעבים על ידי נס<sup style="color: gray;">101</sup>, וביארו אחרונים שכיון שמצות-לאו-להנות-נתנו*, אין בו איסור להינות ממעשה ניסים והוא בכלל משקה ישראל<sup style="color: gray;">102</sup>.
ויש החולקים על כל זה וסוברים שעבים אינו עננים אלא מקום מדבר<sup style="color: gray;">103</sup> ולא הוכרע בו אם הוא נקרא מושבותיכם, כיון שהוא בתחומי ארץ ישראל, או שאינו נקרא מושבותיכם, הואיל ואיננו בישוב, שהוא מדור הבריות<sup style="color: gray;">104</sup>.
<h3>גדלו בעציץ</h3>
גדלו החיטים בעציץ בארץ ישראל, כתבו אחרונים שלסוברים שהספק של ירדו חיטים בעבים היינו בחיטים שירדו על ידי נס<sup style="color: gray;">105</sup>, שתי הלחם שבעציץ כשר, שודאי נקרא ממושבותיכם<sup style="color: gray;">106</sup>, שמכל מקום גדלים מן העפר<sup style="color: gray;">107</sup>.
<h3>מן החדש</h3>
אם שתי הלחם באים מן הישן, נחלקו תנאים: א) לדעת סתם משנה ותורת כהנים וברייתא אחת, שתי הלחם אינם באים אלא מן החדש<sup style="color: gray;">108</sup>, שנאמר: והקרבתם מנחה חדשה<sup style="color: gray;">109</sup>, ונאמר: וחג הקציר בכורי מעשיך<sup style="color: gray;">110</sup>, או משום שנאמר: וחג שבֻעֹת וגו' בכורי קציר חטים<sup style="color: gray;">111</sup>, ואם הביא מן הישן פסול<sup style="color: gray;">112</sup>. ב) ולדעת התוספתא וברייתא אחרת - ויש המפרשים כן אף בדעת סתם משנה<sup style="color: gray;">113</sup>, ויש המפרשים כן אף בדעת ר' נתן ור' עקיבא<sup style="color: gray;">114</sup> - שתי הלחם הבאות מן הישן כשרות<sup style="color: gray;">115</sup>, שנאמר: תביאו<sup style="color: gray;">116</sup>, אפילו מן העלייה<sup style="color: gray;">117</sup>. והכתוב והקרבתם מנחה חדשה<sup style="color: gray;">118</sup>, אינו בא אלא ללמד שתהא חדשה לכל המנחות<sup style="color: gray;">119</sup>. ומכל מקום אם הביא מן הישן חיסר מצוה<sup style="color: gray;">120</sup>, שנאמר: כי כל שְׂאֹר וגו' לא תקטירו ממנו אשה לה', קרבן ראשית תקריבו אֹתם לה'<sup style="color: gray;">121</sup>, שמשמע מן החדש ולא מן הישן<sup style="color: gray;">122</sup>, ובשתי הלחם מדבר הכתוב, שבאים שאור<sup style="color: gray;">123</sup>, ככתוב: חמץ תאפינה<sup style="color: gray;">124</sup>, ומצוה להביא מן החדש, אין להם, יביא מן העלייה<sup style="color: gray;">125</sup>. ג) ולדעת ר' נתן ור' עקיבא שתי הלחם הבאות מן הישן כשרות<sup style="color: gray;">126</sup>.
להלכה נחלקו ראשונים: א) יש פוסקים ששתי הלחם אינם באים אלא מן החדש, לא מצאו חדש יביאו מן העלייה<sup style="color: gray;">127</sup>. ואף על פי שהלכה-כסתם-משנה*, מכיון שהתלמוד טורח לפרש טעם הברייתא ואינו מפרש טעם המשנה, מבואר שפוסק כמותו<sup style="color: gray;">128</sup>. או שלדעתם כך סוברת המשנה<sup style="color: gray;">129</sup>. או שלדעתם כך סוברים ר' נתן ורק עקיבא<sup style="color: gray;">130</sup>. ב) ויש פוסקים שאין שתי הלחם באים אלא מן החדש<sup style="color: gray;">131</sup>, שההלכה כסתם משנה<sup style="color: gray;">132</sup>.
<h3>הכנת הלחם</h3>
שתי הלחם היו באים שתי עשרונים<sup style="color: gray;">133</sup>, שנאמר: שני עשרונים<sup style="color: gray;">134</sup>, שיהיו בשניהם שני עשרונים<sup style="color: gray;">135</sup>, שכל אחד משתי הלחם בא מעשרון אחד<sup style="color: gray;">136</sup>. כיצד היו עושים, מביאים שלוש סאים<sup style="color: gray;">137</sup> חיטים, ושפים אותם ובועטים בהם כדרך כל המנחות*<sup style="color: gray;">138</sup> - לסוברים, וכן הלכה, שהשיפה והבעיטה היא בחיטים<sup style="color: gray;">139</sup> - וטוחנים אותם סולת<sup style="color: gray;">140</sup>, ומנפים מהם שני עשרונות<sup style="color: gray;">141</sup> מנופה בשתים עשרה נפה<sup style="color: gray;">142</sup>, והשאר נפדה ונאכל לכל אדם, וחייב בחלה* ופטור מן המעשרות<sup style="color: gray;">143</sup>. שאף על פי שאין מביאים מנחות מהטבל*, אסור להקדים תרומה לבכורים*<sup style="color: gray;">144</sup>, שמשום שכתוב בהם: בכורים, צריך שיהיו קודם לכל המתנות של כהן<sup style="color: gray;">145</sup>, ומכיון ששתי הלחם נקראו בכורים, שנאמר: בכורים לה'<sup style="color: gray;">146</sup>, צריכים שיהיו קודם לתרומות ומעשר, והשאר שנפדה פטור מן המעשרות, שמירוח הקדש* פטור אותם מתרומות ומעשרות<sup style="color: gray;">147</sup>.
שיעור שני העשרונים, כתבו אחרונים, שצריך להיות שוה<sup style="color: gray;">148</sup> בשעת לקיחת הקמח<sup style="color: gray;">149</sup>, שלדעתם זהו ששנינו: שני עשרונים<sup style="color: gray;">150</sup>, שיהו שוות<sup style="color: gray;">151</sup>, שכתוב: שנים שני עשרונים<sup style="color: gray;">152</sup>, והיה לו לומר "שתים עשרון עשרון", ויפריד עישרון לכל חלה, ומזה שחיבר אותם יחד, בא ללמד שיהיו שוים<sup style="color: gray;">153</sup>.
יש מהאחרונים שכתבו שהסולת צריכה להיות שוה בעצמותה בשני העשרונים<sup style="color: gray;">154</sup>, שלדעתם זהו ששנינו: שני עשרונים<sup style="color: gray;">155</sup>, שיהו שוות<sup style="color: gray;">156</sup>, שמילת "עשרונים" משמע שנים, שמיעוט רבים שנים, ואם כן מילת "שני" יתרה, לומר שיהיו שוים, ויכללם מנין אחד, וזה אינו על המדה, שזה באומרו שתים שני עשרונים הרי הם שוים, אלא בעצמות ומהות הסולת, שיהיה שוה סולת זה לסולת זה<sup style="color: gray;">157</sup>.
יש מהראשונים שכתבו שבשני העשרונים לא ימדוד אחד גדוש ואחד מחוק ושוב יערבם ויחלקם לשתי חלות, אלא מידת שניהם במחוק<sup style="color: gray;">158</sup>, שלדעתם זהו ששנינו: שני עשרונים<sup style="color: gray;">159</sup>, שיהו שוות<sup style="color: gray;">160</sup>.
שני העשרונות - הנותרים לאחר הניפוי<sup style="color: gray;">161</sup> - לשים אותם אחת אחת<sup style="color: gray;">162</sup>, כל אחת בפני עצמה<sup style="color: gray;">163</sup>, שנאמר - בלחם-הפנים*<sup style="color: gray;">164</sup> - שני עשרֹנים יהיה החלה האחת<sup style="color: gray;">165</sup>, יהיה, אף שתי הלחם כך<sup style="color: gray;">166</sup>, שהמילה "יהיה" מיותרת<sup style="color: gray;">167</sup>, שהיה לו לכתוב: שני עשרונים החלה האחת<sup style="color: gray;">168</sup>, יהיה למה לי, לרבות גם שתי הלחם<sup style="color: gray;">169</sup>, לומר שגם מה שיהיה בזו, שהם שתי הלחם, יהיה נילוש אחת אחת<sup style="color: gray;">170</sup>, שכל אלה במשמע, אפילו חלות שתי הלחם<sup style="color: gray;">171</sup>.
לאחר עשיית הבצק אופים את שתי הלחם אחת אחת<sup style="color: gray;">172</sup>, שנאמר בלחם הפנים: אותם<sup style="color: gray;">173</sup>, זו נאפית שתים שתים ושתי הלחם נאפים אחת אחת<sup style="color: gray;">174</sup>. ואף על פי שהמילה "אותם" למדים ללחם הפנים שיהיה נאפה שנים שנים<sup style="color: gray;">175</sup>, אם היה הכתוב רוצה ללמדנו דין זה בלבד, היה כותב: ושמתם, מהו "ושמת אותם"<sup style="color: gray;">176</sup>, שומע אותה מזה שני הדינים<sup style="color: gray;">177</sup>.
במקום עשיית שתי הלחם, נחלקו תנאים: א) לדעת תנא קמא ור' מאיר לישתם ועריכתם בחוץ<sup style="color: gray;">178</sup> - מחוץ למקדש - שאינם כלחם-הפנים* שאפייתה במקום קדוש - לסוברים כן<sup style="color: gray;">179</sup> - שנאמר בלחם הפנים: כי קדש קדשים הוא לו<sup style="color: gray;">180</sup>, ומזה שכתוב "הוא", משמע הוא שלישתו ועריכתו לפנים ולא לישה ועריכה של שתי הלחם<sup style="color: gray;">181</sup>. ואפייתם בפנים<sup style="color: gray;">182</sup>, וביארו ראשונים ואחרונים דהיינו ככל המנחות<sup style="color: gray;">183</sup>, שמנחה נקראו<sup style="color: gray;">184</sup>. ב) ולדעת ר' יהודה כל מעשיה בפנים<sup style="color: gray;">185</sup>. ג) ולדעת ר' שמעון כשרות בעזרה וכשרות בבית-פאגי*<sup style="color: gray;">186</sup>, אפילו חוץ לירושלים<sup style="color: gray;">187</sup>.
להלכה פסקו ראשונים ואחרונים שלישתם ועריכתם של שתי הלחם בחוץ, ואפייתם בפנים<sup style="color: gray;">188</sup>.
על מחלוקת זו של תנאים בשתי הלחם, שהיא מחלוקת אף בלחם-הפנים*, ע"ע<sup style="color: gray;">189</sup>. ריבה או מיעט בסאים או בנפות כשר, ועל כך ע"ע מנחות.
<h3>שבת ויום טוב</h3>
אין אפיית שתי הלחם דוחה יום טוב*<sup style="color: gray;">190</sup>, שנאמר: הוא לבדו יעשה לכם<sup style="color: gray;">191</sup>, לכם ולא לגבוה<sup style="color: gray;">192</sup>, אלא אופים אותם מערב יום טוב<sup style="color: gray;">193</sup>. ואין צריך לומר שאין אפיית שתי הלחם דוחה שבת*<sup style="color: gray;">194</sup>. לפיכך שתי הלחם נאכלות אין פחות משנים - משני ימים משנאפו<sup style="color: gray;">195</sup> - ולא יותר על שלושה<sup style="color: gray;">196</sup>. כיצד, נאפות מערב יום טוב, נאכלות ביום טוב לשנים, חל יום טוב להיות אחר השבת - שאפאום בערב שבת<sup style="color: gray;">197</sup> - נאכלות לשלושה<sup style="color: gray;">198</sup>.
<h3>צורת הלחם</h3>
שתי הלחם מרובעות<sup style="color: gray;">199</sup>, אורכם - אורך כל חלה<sup style="color: gray;">200</sup> - שבעה טפחים<sup style="color: gray;">201</sup>, ורוחבם - רוחב כל חלה<sup style="color: gray;">202</sup> - ארבעה טפחים, וקרנותיהם ארבע אצבעות<sup style="color: gray;">203</sup>. ונחלקו ראשונים: יש מפרשים שהיה מדביק בצק - דק<sup style="color: gray;">204</sup> - לכל זוית<sup style="color: gray;">205</sup>, כעין קרנים, ואורך הקרן ארבע אצבעות<sup style="color: gray;">206</sup>. ויש מפרשים שגובה כל חלה ארבע אצבעות<sup style="color: gray;">207</sup>.
מידות שתי הלחם הן הלכה-למשה-מסיני*<sup style="color: gray;">208</sup>.
לחם תנופה שתים<sup style="color: gray;">209</sup>, שיהו שוות<sup style="color: gray;">210</sup>, בתמונתן וצורתן<sup style="color: gray;">211</sup> אחר אפייתן<sup style="color: gray;">212</sup>, שמאחר שהם שתים, לא היה לו לומר אלא "לחמי תנופה שתים", ובאומרו "לחם" בא ללמוד שאף על פי שהם שתים, יהיו כמו אַחֵר, שיהיו שוים ולא יהיה הבדל ביניהם<sup style="color: gray;">213</sup>.
<h3>החלוקה</h3>
שתי החלות, נוטל כהן-גדול* אחת מהן<sup style="color: gray;">214</sup>, והשניה מתחלקת לכל המשמרות<sup style="color: gray;">215</sup>, כשאר הקרבנות הבאים מחמת הרגל<sup style="color: gray;">216</sup>.
על הטעם שכהן גדול נוטל אחת משתי החלות, ע"ע כהן גדול<sup style="color: gray;">217</sup>.
<h3>האכילה</h3>
שתי הלחם דינם כבשר קדשי קדשים<sup style="color: gray;">218</sup>, ונאכלים לפנים מן הקלעים, לזכרי כהונה, בכל מאכל<sup style="color: gray;">219</sup>, והמתיר באכילה הוא זריקת הדם<sup style="color: gray;">220</sup>.
מן התורה שתי הלחם נאכלים ליום ולילה<sup style="color: gray;">221</sup>, כדין מנחה<sup style="color: gray;">222</sup>, שנאמר בה: כחטאת וכאשם<sup style="color: gray;">223</sup>, וכל הנאכלים ליום ולילה דין תורה, שהם נאכלים עד שיעלה עמוד-השחר*<sup style="color: gray;">224</sup>, ולכן אין חייבים על שתי הלחם משום נותר* ואין מחשבה פוסלה משום פגול* עד שיעלה עמוד השחר<sup style="color: gray;">225</sup>. וכדי להרחיק מן העבירה אמרו חכמים<sup style="color: gray;">226</sup> שאין נאכלים אלא ליום ולילה עד חצות<sup style="color: gray;">227</sup>, דהיינו אותו היום וחצי הלילה<sup style="color: gray;">228</sup>.
<h3>המעכב</h3>
שתי החלות - שתי הלחם של עצרת<sup style="color: gray;">229</sup> - מעכבות זו את זו<sup style="color: gray;">230</sup>.
הפר והאילים והכבשים והשעיר - הכתובים בכתוב: והקרבתם על הלחם שבעת כבשים תמימִם בני שנה ופר בן בקר אחד ואילִם שנים<sup style="color: gray;">231</sup> - אין מעכבים את הלחם<sup style="color: gray;">232</sup>, דהיינו שתי הלחם של עצרת<sup style="color: gray;">233</sup>, שאם הביאו שתי הלחם של עצרת בלא הקרבנות הללו, מקודשים<sup style="color: gray;">234</sup>, ולא הלחם מעכבם<sup style="color: gray;">235</sup>.
שני כבשי השלמים<sup style="color: gray;">236</sup>, שהוזקקו לתנופה* עם שתי החלות<sup style="color: gray;">237</sup>, אם מעכבים את הלחם או הלחם מעכבם, נחלקו תנאים:
א) לדעת ר' עקיבא הלחם מעכב את הכבשים ואין הכבשים מעכבים את הלחם<sup style="color: gray;">238</sup>, שאם לא נמצאו כבשים מביאים שתי הלחם, והן קדושים כאילו הביאום עם הכבשים<sup style="color: gray;">239</sup>. אם משום שלמד בגזרה-שוה* "יהיו" מ"תהיינה"<sup style="color: gray;">240</sup>, שכתוב בלחם ושני כבשים: והניף הכהן אֹתם על לחם הבכֻּרים תנופה וגו' יהיו לה' לכהן<sup style="color: gray;">241</sup>, ואין אנו יודעים על איזה מוסב "הויה" - שהוא לשון עיכוב - על לחם או על כבשים<sup style="color: gray;">242</sup>, הלכך למד בגזירה שוה "יהיו" מ"סלת תהיינה"<sup style="color: gray;">243</sup>, מה להלן לחם אף כאן לחם<sup style="color: gray;">244</sup>. או משום שנאמר: קֹדש יהיו לה' לכהן<sup style="color: gray;">245</sup> - ו"יהיו" הוא לשון עיכוב - אי זהו דבר שכולו לכהן, הוי אומר זה הלחם<sup style="color: gray;">246</sup>, להוציא כבשים - שהם שלמים* - שאימוריהם למזבח<sup style="color: gray;">247</sup>.
ב) ולדעת ר' שמעון בן ננס ור' שמעון, הכבשים מעכבים את הלחם והלחם אינו מעכב הכבשים<sup style="color: gray;">248</sup>. ומספר טעמים לדבר: א) כשהיו ישראל במדבר ארבעים שנה קרבו כבשים בלא לחם - לסוברים כן<sup style="color: gray;">249</sup>, שהרי שתי הלחם אינם באים אלא מן הארץ<sup style="color: gray;">250</sup> - אף כאן יקרבו כבשים בלא לחם<sup style="color: gray;">251</sup>. ב) יש ללמוד גזירה שוה "יהיו" מ"יהיו"<sup style="color: gray;">252</sup>, שכתוב בלחם ושני כבשים: והניף הכהן אֹתם על לחם הבכֻּרים תנופה וגו' יהיו לה' לכהן<sup style="color: gray;">253</sup>, ואין אנו יודעים על איזה מוסב "הויה" - שהוא לשון עיכוב - על לחם או על כבשים<sup style="color: gray;">254</sup>, הלכך יש ללמוד בגזירה שוה "יהיו" מ"יהיו" הכתוב לגבי שבעה כבשים: יהיו עֹלה לה'<sup style="color: gray;">255</sup>, מה להלן כבשים אף כאן כבשים<sup style="color: gray;">256</sup>. ג) נאמר: קֹדש יהיו לה' לכהן<sup style="color: gray;">257</sup> - ו"יהיו" הוא לשון עיכוב - איזהו דבר שמקצתו לה' ומקצתו לכהן, הוי אומר אלו כבשים<sup style="color: gray;">258</sup>, הרי ש"יהיו" כתוב על הכבשים<sup style="color: gray;">259</sup>. ד) יקרבו כבשים בלא לחם, מפני שהכבשים מתירים את עצמם, ולא הלחם בלא כבשים שאין לו מי יתירנו<sup style="color: gray;">260</sup>, שאין הלחם מותר באכילה לכהנים עד שיקרבו כבשים<sup style="color: gray;">261</sup>.
אף להלכה נחלקו ראשונים ואחרונים:
א) יש מהראשונים ואחרונים הפוסקים כר' עקיבא<sup style="color: gray;">262</sup>, ששתי הלחם מעכבים את הכבשים, ושני הכבשים אינם מעכבים את הלחם<sup style="color: gray;">263</sup>. ומספר טעמים לדבר: א) ההלכה כר' עקיבא, שהוא אדון של הגמרא יותר מהתנאים האחרים<sup style="color: gray;">264</sup>, ויש לדחות טעמיהם<sup style="color: gray;">265</sup>. ב) בתלמוד נתנו טעם לדברי ר' עקיבא ובן ננס, ובסוף העמידו טעמו של ר' עקיבא<sup style="color: gray;">266</sup>. ג) בתלמוד יש ברייתא הבאה כר' עקיבא<sup style="color: gray;">267</sup>, ומזה שנשאו ונתנו בה אמוראים<sup style="color: gray;">268</sup>, משמע שסוברים הלכה כמותו<sup style="color: gray;">269</sup>. ד) הסתפקו אמוראים לפי דעה זו, היכן שהביא לחם וכבשים והונפו ואבד הלחם והביא לחם אחר<sup style="color: gray;">270</sup>, ומשמע שסוברים כמותה<sup style="color: gray;">271</sup>. ה) ר' שמעון בן ננס ור' שמעון חלוקים על ר' עקיבא מטעמים שונים<sup style="color: gray;">272</sup>, ואם כן אינם כשנים לגבי אחד, אלא כל אחד בא עליו בטעם אחר וחלוק עימו לבדו, והלכה כר' עקיבא מחבירו<sup style="color: gray;">273</sup>. ו) לאחר מחלוקת זו שנינו במשנה: שתי הלחם ולחם-הפנים* לכהנים ואין בהם למזבח ובזה יפה כח הכהנים מכח המזבח<sup style="color: gray;">274</sup>, ובא להביא שתי הלחם של עצרת אם הביאום בפני עצמן בלא כבשים<sup style="color: gray;">275</sup>, והיינו כר' עקיבא<sup style="color: gray;">276</sup>, שלא תאמר לשריפה עומדות ולא לאכילה<sup style="color: gray;">277</sup>, בזה יפה כח כהנים לעולם שלאכילה עומדות ולא לשריפה<sup style="color: gray;">278</sup>, ואם כן הוא מחלוקת ואחר כך סתם, וההלכה כסתם<sup style="color: gray;">279</sup>. ז) רב הונא סובר - לסוברים כן<sup style="color: gray;">280</sup> - כדעה זו<sup style="color: gray;">281</sup>.
ב) ויש מהראשונים הפוסקים להיפך<sup style="color: gray;">282</sup>, ששני הכבשים מעכבים את שתי הלחם, ושתי הלחם אינם מעכבים את הכבשים<sup style="color: gray;">283</sup>, כר' שמעון<sup style="color: gray;">284</sup>, ור' שמעון בן ננס, שרבים הם<sup style="color: gray;">285</sup> לעומת ר' עקיבא שהוא יחיד<sup style="color: gray;">286</sup> - ויחיד ורבים הלכה כרבים<sup style="color: gray;">287</sup> - והלכה כר' עקיבא מחבירו, אבל לא מחביריו<sup style="color: gray;">288</sup> - לסוברים כן<sup style="color: gray;">289</sup> - ועוד, שנותנים הם עצמם טעם במשנה לדבריהם<sup style="color: gray;">290</sup>.
נשחטו הכבשים - ואחר כך אבד לחם<sup style="color: gray;">291</sup> או כבשים<sup style="color: gray;">292</sup>, יש מהראשונים מפרשים בתלמוד<sup style="color: gray;">293</sup> - שהכל מודים שמעכבים זה את זה<sup style="color: gray;">294</sup>, והנותר לפנינו יצא לבית השריפה, שנדחה באיבוד חבירו<sup style="color: gray;">295</sup>.
בתלמוד הסתפקו אם הונפו שתי הלחם עם הכבשים - קודם שחיטה<sup style="color: gray;">296</sup>, שהיו מניפים הכבשים עם הלחם<sup style="color: gray;">297</sup>, לסוברים כן<sup style="color: gray;">298</sup>, או לאחר שחיטה, שהיו מניפים החזה והשוק עם הלחם, לסוברים שלא הונפו עם הכבשים החיים<sup style="color: gray;">299</sup>, ושלא נפשט בתלמוד שאם נשחטו הכבשים מעכבים זה את זה<sup style="color: gray;">300</sup> - האם מעכבים זה את זה<sup style="color: gray;">301</sup>, שנאמר: והניף הכהן אֹתם וגו' קדש יהיו לה' לכהן<sup style="color: gray;">302</sup>, דבר שסופו להיות קודש<sup style="color: gray;">303</sup>, ואנו אומרים שאם אבד הלחם יאבדו הכבשים ואם אבדו הכבשים יאבדו הלחם ויביאו לחם אחר וכבשים אחרים<sup style="color: gray;">304</sup>, או שאין מעכבים זה את זה<sup style="color: gray;">305</sup>, ואם הביא לחם וכבשים והונפו, ואבדו כבשים, מביא כבשים חדשים וצריכים תנופה<sup style="color: gray;">306</sup>, שמתירים הם, ועוד, שבהם כתוב תנופה, שנאמר: והניף הכהן אֹתם<sup style="color: gray;">307</sup>, ואם אבד הלחם, לסוברים שהכבשים מעכבים את הלחם והלחם אינו מעכב הכבשים<sup style="color: gray;">308</sup>, והכבשים עיקר, הלחם אינו צריך תנופה, שכיון שהונפו כבשים די בכך<sup style="color: gray;">309</sup>, והסתפקו לצד זה, לסוברים שהלחם מעכב את הכבשים ואין הכבשים מעכבים את הלחם<sup style="color: gray;">310</sup>, אם אותו הלחם טעון תנופה, כיון שהלחם עיקר, או שכיון שהכבשים הם המתירים שלו - וכבר הונפו עם הלחם<sup style="color: gray;">311</sup> - אינו טעון תנופה<sup style="color: gray;">312</sup>, ולא פשטו הספק<sup style="color: gray;">313</sup>.
להלכה נחלקו ראשונים ואחרונים: א) יש פוסקים שאם הונפו שתי הלחם עם הכבשים מעכבים זה את זה, ואם אבד הלחם יאבדו הכבשים ואם אבדו הכבשים יאבדו הלחם ויביאו לחם אחר וכבשים אחרים<sup style="color: gray;">314</sup>. אם משום שלדעתם לאחר מכן בתלמוד אמר רבא ששני הכבשים והלחם הוזקקו זה לזה בתנופה, ומשמע שהתלמוד מסיק כן<sup style="color: gray;">315</sup>. או משום שבתלמוד נאמר הספק השני, בלשון אם-תמצא-לומר*, שההלכה בו לעולם - לסוברים כן<sup style="color: gray;">316</sup> - כאם תמצא לומר הראשון, והלחם והכבשים מעכבים זה את זה<sup style="color: gray;">317</sup>. ויש פוסקים שלא נפשט הספק<sup style="color: gray;">318</sup>.
על תנופת הכבשים הבאים עם שתי הלחם, שהיתה נעשית פעמיים, בעודם בחיים, ולאחר שחיטה החזה והשוק שלהם, ועל תנופת שתי הלחם, שנחלקו בה ראשונים אם היתה נעשית פעמיים, פעם מחיים עם הכבשים, ופעם לאחר שחיטה עם החזה והשוק, או שהיתה נעשית רק לאחר שחיטה, ע"ע תנופה.
<h3>קידוש הלחם</h3>
שחט שני כבשי עצרת - המונפים יחד עם שתי הלחם - לשמם וזרק דמם לשמם, קידש הלחם<sup style="color: gray;">319</sup>, ומותר באכילה<sup style="color: gray;">320</sup>. שחטם שלא לשמם וזרק דמם שלא לשמם, לא קדש הלחם<sup style="color: gray;">321</sup>, ואין תופס פדיונו בקדושת שתי הלחם אלא בקדושת שאר תרומת הלשכה<sup style="color: gray;">322</sup>, שנאמר בתודה*: על זבח התודה<sup style="color: gray;">323</sup>, מלמד שאין הלחם מתקדש עד שתהא שחיטתה לשם תודה<sup style="color: gray;">324</sup>, וכבשי עצרת שמקדשים לחם, אנו למדים מתודה ואיל נזיר*<sup style="color: gray;">325</sup>.
שחטם לשמם וזרק דמם שלא לשמם, נחלקו תנאים:
א) לדעת ר' אליעזר ור' עקיבא ורבי קדוש ואינו קדוש<sup style="color: gray;">326</sup>, שהשחיטה מקדשת את הלחם<sup style="color: gray;">327</sup>, שנאמר: ואת האיל - איל נזיר<sup style="color: gray;">328</sup> - יעשה זבח שלמים לה' על סל המצות<sup style="color: gray;">329</sup>, הרי שזביחת איל מקדשת לסל, וממנו אנו לומדים לכבשי עצרת<sup style="color: gray;">330</sup>. ונחלקו אמוראים: א) לדעת אביי "קדוש ואינו קדוש" היינו שקדוש ואינו גמור<sup style="color: gray;">331</sup>, וכל שכן שאינו ניתר באכילה לכהנים<sup style="color: gray;">332</sup>, שהרי ממעות תרומת הלשכה בא, וזריקת דם אינה לשמה שתתיר באכילה<sup style="color: gray;">333</sup>, ונפסל ביוצא*<sup style="color: gray;">334</sup>, שמכיון שהשחיטה מקדשת, אם יצא הלחם בין שחיטה לזריקה נפסל<sup style="color: gray;">335</sup>. ואינו תופס פדיונו<sup style="color: gray;">336</sup> בקדושת שתי הלחם<sup style="color: gray;">337</sup>, שלא חמורה קדושתו לתפוס פדיונו שיהא קדוש כמוהו<sup style="color: gray;">338</sup>, ואם רצה משנה המעות לשאר קרבנות צבור<sup style="color: gray;">339</sup>. ויש גורסים להיפך: ולכן תופס פדיונו<sup style="color: gray;">340</sup>, שמכיון שאינו גמור, עדיין לא חלה עליו קדושת הגוף גמורה, ועדיין שייך בו פדיון<sup style="color: gray;">341</sup>, כלומר מקדש הפדיון להיות כמוהו והוא עצמו אין יוצא לחולין משום שהוא קדוש ואינו קדוש, בן פדיון ואינו בן פדיון<sup style="color: gray;">342</sup>, ולמרות שקדשתו שחיטה במקצת, שאינו יוצא לחולין, עדיין מחוסר גמר קדושה ושייך בו קדושת דמים לתפוס פדיונו בקדושה<sup style="color: gray;">343</sup>. ב) ולדעת רבא "קדוש ואינו קדוש" היינו שקדוש - בקדושה גמורה<sup style="color: gray;">344</sup> - ואינו ניתר<sup style="color: gray;">345</sup> באכילה<sup style="color: gray;">346</sup> לכהנים<sup style="color: gray;">347</sup>, ולכן תופס פדיונו<sup style="color: gray;">348</sup> ויוצא לחולין<sup style="color: gray;">349</sup>, שקדוש לתפוס פדיונו ואינו קדוש שאינו ניתר באכילה<sup style="color: gray;">350</sup>. ויש גורסים להיפך: ולכן אינו תופס פדיונו<sup style="color: gray;">351</sup>, שמכיון שקדוש גמור בקדושת הגוף<sup style="color: gray;">352</sup> לא שייך בו פדיון<sup style="color: gray;">353</sup>, ואינו בן פדיון כלל<sup style="color: gray;">354</sup>,ואם התפיס מעות בפדיונו אינם נתפסים<sup style="color: gray;">355</sup>, כמו הדין בבשר קדשים שפדיונם אינו מקודש<sup style="color: gray;">356</sup>, שכבר נתקדש הלחם על ידי השחיטה קדושת הגוף<sup style="color: gray;">357</sup>, וכיון שאינו יוצא מקדושה כלל איזו קדושה תחול בפדיונו<sup style="color: gray;">358</sup>, ומכל מקום אין הלחם מותר באכילה עד שיזרקו דם הכבשים לשמם<sup style="color: gray;">359</sup>.
ב) ולדעת ר' אלעזר בר' שמעון לעולם אינו קדוש עד שישחוט לשמם ויזרוק דמם לשמם<sup style="color: gray;">360</sup>, שנאמר באיל נזיר: יעשה<sup style="color: gray;">361</sup>, עד שיעשה כל עשיותיו<sup style="color: gray;">362</sup>. ואינו נפסל ביוצא<sup style="color: gray;">363</sup>, שמכיון שהשחיטה אינה מקדשת אותו, אם יצא הלחם בין שחיטה לזריקה אינו נפסל, שאם החזירו והכניס אותו לפנים, קדש<sup style="color: gray;">364</sup>.
להלכה פסקו ראשונים שאם שחטם לשמם וזרק דמם שלא לשמם הלחם קדוש ואינו קדוש<sup style="color: gray;">365</sup>, שאין מקדשים את הלחם אלא בשחיטה<sup style="color: gray;">366</sup>, שהלכה כרבי מחבירו<sup style="color: gray;">367</sup>, ועוד שר' עקיבא ור' אליעזר סוברים כמותו<sup style="color: gray;">368</sup>. וכתבו אחרונים שההלכה כרבא<sup style="color: gray;">369</sup>, שקדוש ואינו ניתר לכהנים<sup style="color: gray;">370</sup> עד שיזרקו דם הכבשים לשמם<sup style="color: gray;">371</sup>, ואינו תופס פדיונו<sup style="color: gray;">372</sup>.
להלכה שהשחיטה מקדשת הלחם<sup style="color: gray;">373</sup>, שחטם שלא לשמם, אף על פי שזרק לשמם, לא קדש הלחם<sup style="color: gray;">374</sup>, שבשחיטה תלויה קדושתם, וכיון ששחטם שלא לשמם ולא עלו לציבור לשם חובה לא קדש הלחם<sup style="color: gray;">375</sup>.
<h3>כשבאות בפני עצמן</h3>
שתי הלחם הבאות בפני עצמן - כשלא היו להם כבשים<sup style="color: gray;">376</sup>, דהיינו לסוברים שאין הכבשים מעכבים את הלחם<sup style="color: gray;">377</sup> - יונפו<sup style="color: gray;">378</sup>, כדי להתיר החדש במקדש<sup style="color: gray;">379</sup>, ותעובר צורתן<sup style="color: gray;">380</sup>, ויצאו לבית השריפה<sup style="color: gray;">381</sup>. ונחלקו אמוראים בטעם הדבר: א) לדעת רבה ורבא וסתם התלמוד לאכילה עומדות<sup style="color: gray;">382</sup>, מן התורה<sup style="color: gray;">383</sup>, שנאמר: ממושבותיכם תביאו לחם תנופה וגו' בכורים לה'<sup style="color: gray;">384</sup>, מה בכורים* לאכילה אף שתי הלחם לאכילה<sup style="color: gray;">385</sup>, וחכמים החמירו<sup style="color: gray;">386</sup> שנשרפות, גזירה שמא יזדמנו להם כבשים לשנה הבאה<sup style="color: gray;">387</sup>, ולא יחושו להביאם עם הלחם<sup style="color: gray;">388</sup>, ויאמרו: אשתקד אכלנו לחם בלא כבשים, אף עכשיו נאכל, והם לא ידעו שאשתקד שלא היו כבשים, הלחם התיר את עצמו, עכשיו שיש כבשים הכבשים מתירים הלחם באכילה<sup style="color: gray;">389</sup>, ו"תעובר צורתן" היינו שיעשה להן לינה*<sup style="color: gray;">390</sup>. ב) ולדעת רב יוסף לשריפה עומדות<sup style="color: gray;">391</sup>, כיון שלא קרבו כבשים שמתירים אותם<sup style="color: gray;">392</sup>, ואין שורפים מייד, אלא ממתינים עד שתעובר צורתם, גזירה שמא יזדמנו להם כבשים לאחר מכאן<sup style="color: gray;">393</sup>, לאחר שריפת הלחם, הילכך משהים אנו להם, שאם יבואו הכבשים יונפו עמהם ואוכלו<sup style="color: gray;">394</sup>. ו"תעובר צורתן", היינו צורת הקרבתם<sup style="color: gray;">395</sup>, שיעבור זמן תמיד של בין הערבים - ויש מפרשים: עד הלילה<sup style="color: gray;">396</sup> - ולא יוכלו להקריב עוד את הכבשים<sup style="color: gray;">397</sup>.
להלכה פסקו ראשונים ואחרונים - לדעתם שלהלכה אין הכבשים מעכבים את הלחם<sup style="color: gray;">398</sup> -ששתי הלחם הבאות בפני עצמן בלא כבשים יונפו ותעובר צורתן ויצאו לבית השריפה, גזירה שמא ימצאו כבשים לשנה הבאה ויביאו לחם בלא כבשים<sup style="color: gray;">399</sup>.
<h3>היתר חדש במקדש</h3>
שתי הלחם היה מתיר חדש במקדש<sup style="color: gray;">400</sup>, שנאמר: כי כל שְׂאֹר וגו' לא תקטירו ממנו אשה לה', קרבן ראשית תקריבו אֹתם לה'<sup style="color: gray;">401</sup>, דהיינו שאור המוקרב ראשית<sup style="color: gray;">402</sup>, שתי הלחם הבאים חמץ<sup style="color: gray;">403</sup>, יהו ראשית לכל המנחות<sup style="color: gray;">404</sup>. וכן הוא אומר<sup style="color: gray;">405</sup>: והקרבתם מנחה חדשה לה'<sup style="color: gray;">406</sup>, שתהא חדשה לכל המנחות<sup style="color: gray;">407</sup>, שלא יביא מנחה מן החדש קודם לשתי הלחם<sup style="color: gray;">408</sup>. ויש שלמדוהו ממה שנאמר: בכורים לה'<sup style="color: gray;">409</sup>, שתהיה מנחה ראשונה לשאר המנחות שהם באים מן החיטים<sup style="color: gray;">410</sup>. אין לי - שיהו שתי הלחם ראשית לכל המנחות<sup style="color: gray;">411</sup> -אלא מנחה חדשה של חיטים - כמו שתי הלחם, שהם חיטים<sup style="color: gray;">412</sup> - מנחה חדשה של שעורים - דהיינו מנחת סוטה*<sup style="color: gray;">413</sup> - מנין<sup style="color: gray;">414</sup>, שאינה מוקרבת מן החדש לפני שתי הלחם, אלא שתי הלחם הם ראשית למנחת שעורים<sup style="color: gray;">415</sup>, שהייתי חושב שיקריב, אחרי שכבר נקרב העֹמר*, שהוא של שעורים<sup style="color: gray;">416</sup>. כשהוא אומר: וביום הבכורים בהקריבכם מנחה חדשה<sup style="color: gray;">417</sup>, אם אינו ענין למנחת חיטים<sup style="color: gray;">418</sup>, שאינו נצרך, שהרי כתוב: קרבן ראשית<sup style="color: gray;">419</sup>, או שאינו נצרך, שהרי כתוב: והקרבתם מנחה חדשה<sup style="color: gray;">420</sup>, תנהו ענין למנחת שעורים<sup style="color: gray;">421</sup>. ויש שלמדו למנחת שעורים באופן אחר, תלמוד לומר: חדשה חדשה<sup style="color: gray;">422</sup>, שתי פעמים, שכתוב: בהקריבכם מנחה חדשה<sup style="color: gray;">423</sup>, וכתוב: והקרבתם מנחה חדשה<sup style="color: gray;">424</sup>, אם אינו ענין לחדשה של חיטים תנהו ענין לחדשה של שעורים<sup style="color: gray;">425</sup>. ויש שלמדו למנחת שעורים, ממה שנאמר: בכורים<sup style="color: gray;">426</sup>, ראשונה לכל המנחות, אף מנחת קנאות, הבאה שעורים, לא תקרב מן החדש קודם לשתי הלחם<sup style="color: gray;">427</sup>. ואף על פי שמנחת העֹמר באה מן השעורים<sup style="color: gray;">428</sup>, ובאה קודם לשתי הלחם<sup style="color: gray;">429</sup>, ההיא להתיר - חדש* - במדינה באה<sup style="color: gray;">430</sup>, ולכן קורא לשתי הלחם "חדשה"<sup style="color: gray;">431</sup>, מפני שמנחת העומר היא מן השעורים וזו מן החיטים, והיא מין בפני עצמה<sup style="color: gray;">432</sup>.
<h2>שתיה</h2>
<b>הגדרת הערך</b> - דיני שתיה.
<h3>מהותה ודיניה</h3>
כמה סוגי דינים ישנם בשתיה: א) איסורי שתיה, כגון, שתיית דם<sup style="color: gray;">1</sup>, שתיית יין לנזיר*<sup style="color: gray;">2</sup>, שתייה ביום הכיפורים<sup style="color: gray;">3</sup>, שתיית כל דבר האסור באכילה - בדברים שדרכם בשתיה<sup style="color: gray;">4</sup> - ששתייה בכלל אכילה<sup style="color: gray;">5</sup>, כגון: כהן פסול שאסור בשתיית יין של תרומה<sup style="color: gray;">6</sup>, וכן איסור שתיית משקה של תרומה לזר*<sup style="color: gray;">7</sup>. שתיית חלב* (בצירה)<sup style="color: gray;">8</sup>, שתיית חמץ<sup style="color: gray;">9</sup>. ב) דברים שמצותם בשתיה, כגון המברך על כוס-של-ברכה*, שצריך לטעום ולשתות מהכוס<sup style="color: gray;">10</sup>. ג) דינים שיש בשתיה, כגון ברכה ראשונה וברכה-אחרונה* על שתייה<sup style="color: gray;">11</sup>, וכן איסור עבודה* וביאת-מקדש* לשתויי-יין*<sup style="color: gray;">12</sup>.
<h4>אכילה</h4>
אכילה אינה חשובה שתיה<sup style="color: gray;">13</sup>, בין בלשון תורה בין בלשון בני אדם<sup style="color: gray;">14</sup>, לפיכך הנשבע שלא ישתה מותר באכילה<sup style="color: gray;">15</sup>. ויש מן הראשונים שכתבו שהוא דוקא בלשון בני אדם, אבל בלשון תורה אכילה בכלל שתיה<sup style="color: gray;">16</sup>, לפיכך באיסור שתויי-יין* במקדש<sup style="color: gray;">17</sup>, שאמרה תורה: יין ושכר אל תשת<sup style="color: gray;">18</sup>, שנינו בברייתא שבכלל האיסור אף אכילת דבילה של מקום 'קעילית'<sup style="color: gray;">19</sup>, שאכילה בכלל שתיה<sup style="color: gray;">20</sup>.
<h4>בכלל אכילה</h4>
שתייה היא בכלל אכילה<sup style="color: gray;">21</sup>, מסברא<sup style="color: gray;">22</sup>, וכן מן הכתוב, שנאמר: בבקר ובצאן וביין ובשכר וגו' ואכלת שם<sup style="color: gray;">23</sup>, ולפיכך הנשבע שלא יאכל ושתה חייב<sup style="color: gray;">24</sup>. במה דברים אמורים בדבר שדרכו בשתייה, כגון יין ושמן, אבל מאכל שהמחהו ושתהו אינו בכלל אכילה, אלא אם כן יש לימוד מיוחד לרבותו<sup style="color: gray;">25</sup>.
על סיכה שיש שחשובה כשתייה, ע"ע סיכה<sup style="color: gray;">26</sup>.
<h3>שיעוריה</h3>
כמה שיעורים ישנם בכמות החשוב שתיה בהלכה: כל-שהוא*<sup style="color: gray;">27</sup>, זית*<sup style="color: gray;">28</sup>, מלא-לוגמיו*<sup style="color: gray;">29</sup>, ורביעית*<sup style="color: gray;">30</sup>. על מהותם ושיעוריהם, עי' ערכיהם, וע' מדות ומשקלות, וע' שעורים.
<h4>בכל שהוא</h4>
איסור שתיית יין שנתנסך לעבודה זרה, שלוקים עליה<sup style="color: gray;">31</sup>, היא בכל שהוא<sup style="color: gray;">32</sup>, שכיון שאיסורה משום איסור עבודה זרה, אין לה שיעור, שנאמר לענין עבודה זרה: ולא ידבק בידך "מאומה" מן החרם<sup style="color: gray;">33</sup>.
<h4>בכזית</h4>
בדיני שתיה, יש שהדין בהם בשיעור של כזית<sup style="color: gray;">34</sup>, ויש שכתבו שהשיעור כן באיסורי שתיה במקום שהאיסור הוא בלשון 'אכילה', ונאסר בהם אף שתיה משום ששתייה בכלל אכילה<sup style="color: gray;">35</sup>. באיסור שתיית תרומה לזר*<sup style="color: gray;">36</sup>, שנינו בתוספתא שכשם שאכילה בכזית כך שתיה בכזית<sup style="color: gray;">37</sup>. באיסור שתיית נסכים של עולה*<sup style="color: gray;">38</sup>, יש סוברים שהשיעור בכזית<sup style="color: gray;">39</sup>. באיסור שתית יין של תודה קודם הזריקה*<sup style="color: gray;">40</sup>, השיעור בכזית<sup style="color: gray;">41</sup>. איסור שתיית דם<sup style="color: gray;">42</sup>, שיעורה בכזית<sup style="color: gray;">43</sup>, לפי שהאיסור נאמר בתורה בלשון אכילה: וכל דם לא תאכלו<sup style="color: gray;">44</sup>, לפיכך השיעור בכזית כבאכילה<sup style="color: gray;">45</sup>. ברכה-אחרונה* אחר שתייה – ביין שמברכים עליה ברכה-מעין-שלש*<sup style="color: gray;">46</sup>, ויש סוברים כן אף בשאר משקים שמברכים עליהם ברכת בורא נפשות<sup style="color: gray;">47</sup> - יש מצדדים שמברכים דוקא אחר שתיית שיעור כזית<sup style="color: gray;">48</sup>. איסור שתיית חמץ שחייב בה כרת<sup style="color: gray;">49</sup>, הוא בשתיית כזית<sup style="color: gray;">50</sup>. שתיית חלב שנתבשל בבשר שלוקים עליו<sup style="color: gray;">51</sup>, יש שכתבו ששיעורו בכזית<sup style="color: gray;">52</sup>. על האופן שמשערים משקים בכזית, ע"ע זית<sup style="color: gray;">53</sup>.
<h4>בכמלא לוגמיו</h4>
שתייה האסורה ביום הכפורים, שחייבים עליה כרת* ומלקות* וחטאת*<sup style="color: gray;">54</sup>, יש מן התנאים סוברים שהשיעור להתחייב עליה היא מלא-לוגמיו*<sup style="color: gray;">55</sup>, וכן הלכה<sup style="color: gray;">56</sup>, שבשתיית "מלא לוגמיו" דעתו של אדם מתיישבת עליו<sup style="color: gray;">57</sup>, שכיון שאסר הכתוב בלשון 'עינוי'<sup style="color: gray;">58</sup>, לפיכך האיסור בשיעור שיש בו ישוב הדעת, ולא ברביעית כבשאר איסורי שתיה<sup style="color: gray;">59</sup>, והוא בכלל שעורים* שהם הלכה-למשה-מסיני*<sup style="color: gray;">60</sup>, ויש שכתבו שאינו בכלל הלכה למשה מסיני<sup style="color: gray;">61</sup>. טעימה, שהמקדש חייב לטעום מכוס של קידוש<sup style="color: gray;">62</sup>, לדעת ר' יוסי בר' יהודה יש לו לטעום ממנה מלא לוגמיו<sup style="color: gray;">63</sup>, וכן שנה רב גידל דמן נרש<sup style="color: gray;">64</sup>, וכן דעת סבי דפומבדיתא<sup style="color: gray;">65</sup>, ורב הונא בשם רב<sup style="color: gray;">66</sup>, וכן הלכה<sup style="color: gray;">67</sup>. על שאר כוסות של ברכה שאף בהן המברך צריך לטעום מן הכוס<sup style="color: gray;">68</sup>, שנחלקו ראשונים ואחרונים אם גם בהן הוא צריך לטעום מלא לוגמיו ככוס של קידוש, ועל טעמי המחלוקת, ע"ע כוס של ברכה<sup style="color: gray;">69</sup>. על שיעור השתיה של ארבע-כוסות*, ע"ע ארבע כוסות<sup style="color: gray;">70</sup>. המברך על היין או על המים, יש מן הגאונים שכתבו שהוא צריך לשתות מלא לוגמיו<sup style="color: gray;">71</sup>. ואין הלכה כן<sup style="color: gray;">72</sup>. ברכה-אחרונה* אחר שתייה – יש סוברים ביין* שמברכים עליה ברכה-מעין-שלש*<sup style="color: gray;">73</sup>, ויש סוברים שאף בשאר משקים שמברכים עליהם ברכת בורא נפשות<sup style="color: gray;">74</sup> - יש מן הראשונים סוברים שהוא מלא לוגמיו<sup style="color: gray;">75</sup>. יין*, שברכתו פוטרת שאר משקים<sup style="color: gray;">76</sup>, יש מן האחרונים שצידדו לומר שאין הברכה פוטרת אלא כששתה מן היין לכל הפחות מלא לוגמיו, שכיון ששתה מן היין שיעור חשוב שמתיישבת בו דעתו של אדם<sup style="color: gray;">77</sup>, נטפלים אליו שאר המשקים ששותה לאחר מכן, אבל אם שתה מן היין פחות משיעור מלא לוגמיו, שאר המשקים אינם נטפלים אליו, ואינם נפטרים בברכתו<sup style="color: gray;">78</sup>. ויש חולקים וסוברים ששיעור שתיית היין הפוטרת את שאר המשקים אינו במלא לוגמיו<sup style="color: gray;">79</sup>. המקבל עליו תענית* יום אחד, ושתה בו, שאיבד תעניתו וצריך להתענות ביום אחר<sup style="color: gray;">80</sup>, יש מן האחרונים שכתבו שהוא כששתה מלא לוגמיו<sup style="color: gray;">81</sup>, כשיעור המחייב ביום הכפורים<sup style="color: gray;">82</sup>. הנשבע שלא ישתה, יש מן הראשונים והאחרונים סוברים ששיעור חיובו כשעבר על השבועה, הוא כששתה מלא לוגמיו<sup style="color: gray;">83</sup>, וכמו שמצינו שבשיעור זה חשובה שתייה ביום הכפורים ולענין קידוש<sup style="color: gray;">84</sup>.
<h4>ברביעית</h4>
שיעור רביעית נאמר בכמה דיני שתיה, מן התורה או מהלכה למשה מסיני או מדרבנן: איסור ביאת-מקדש* או עבודה במקדש בשותה יין שענשו מיתה-בידי-שמים*<sup style="color: gray;">85</sup>, שיעורו רביעית<sup style="color: gray;">86</sup>, שנאמר: ושכר<sup style="color: gray;">87</sup>, אין אסור אלא כדי לשכר<sup style="color: gray;">88</sup>. איסור שתיית יין לנזיר*<sup style="color: gray;">89</sup>, יש מן התנאים ואמוראים שסוברים ששיעורו רביעית<sup style="color: gray;">90</sup>, וכן הלכה<sup style="color: gray;">91</sup>, שלמדים בגזירה-שוה* "שכר" האמור בנזיר<sup style="color: gray;">92</sup> מ"שכר" האמור בביאת מקדש<sup style="color: gray;">93</sup>, כשם שאיסור יין בביאת מקדש שיעורו רביעית<sup style="color: gray;">94</sup>, אף איסור יין בנזיר שיעורו רביעית<sup style="color: gray;">95</sup>, או לפי שהוא ככל שתייה ששיעורם רביעית לסוברים כן<sup style="color: gray;">96</sup>, או שהוא מהלכה-למשה-מסיני*<sup style="color: gray;">97</sup>. בנשבע 'שלא אשתה', כתבו ראשונים שהשיעור ברביעית, כבשאר איסורים<sup style="color: gray;">98</sup>. איסור הוראה בשתה יין<sup style="color: gray;">99</sup>, הוא בשתה שיעור רביעית<sup style="color: gray;">100</sup>, שאיסורו נלמד מאיסור ביאת מקדש שהוא ברביעית<sup style="color: gray;">101</sup>. איסור תפילה בשתה יין<sup style="color: gray;">102</sup>, הוא בשתה רביעית יין<sup style="color: gray;">103</sup>. השותה משקה טמא שנפסל בפסול-גויה*<sup style="color: gray;">104</sup>, שיעורו רביעית<sup style="color: gray;">105</sup>, לפי שמן התורה משקה מטמא בשיעור רביעית, לסוברים כן<sup style="color: gray;">106</sup>. ואף לסוברים שמן התורה משקה כל שהוא מטמא<sup style="color: gray;">107</sup>, פירשו ראשונים שרצו חכמים שלא להחמיר בפסול גויה שהוא מדרבנן, לסוברים כן<sup style="color: gray;">108</sup>, כשיעור טומאה של תורה, אלא הקילו ונתנו לו שיעור גדול יותר<sup style="color: gray;">109</sup>. יין של גויים, יש שכתבו שאיסורו ברביעית<sup style="color: gray;">110</sup>, ואף על פי שיין עבודה זרה איסורו בכל שהו<sup style="color: gray;">111</sup>, בסתם יינם שאין איסורו אלא מדרבנן<sup style="color: gray;">112</sup>, נתנו לו חכמים שיעור ככל איסורי שתיה<sup style="color: gray;">113</sup>. השותה משקים של מעשר-שני* חוץ לירושלים שלוקה עליהם<sup style="color: gray;">114</sup>, יש שכתבו שהוא דוקא בשותה רביעית<sup style="color: gray;">115</sup>, כמו בשיעור שתיית איסורים<sup style="color: gray;">116</sup>. איסור שתיית נסכים של עולה*<sup style="color: gray;">117</sup>, יש סוברים שהשיעור ברביעית<sup style="color: gray;">118</sup>. שיעור שתיה ביום הכיפורים לחייב כרת ומלקות וחטאת<sup style="color: gray;">119</sup>, בית שמאי אומרים שהיא ברביעית<sup style="color: gray;">120</sup>. ברכה-אחרונה* אחר שתייה – יש סוברים ביין* שמברכים עליה ברכה-מעין-שלש*<sup style="color: gray;">121</sup>, ויש סוברים שאף בשאר משקים שמברכים עליהם ברכת בורא נפשות<sup style="color: gray;">122</sup> - יש סוברים שמברכים דוקא אחר שתיית רביעית<sup style="color: gray;">123</sup>, כשם ששתיית איסור שיעורה רביעית<sup style="color: gray;">124</sup>, על משקה שהדרך לשתות ממנו פחות מרביעית כגון יין שרף שנחלקו אחרונים אם מברך כל ששותה כדרך העולם, ע"ע ברכה אחרונה<sup style="color: gray;">125</sup>. על השותה רביעית יין שמצטרף לזמון* של עשרה, ע"ע זמון<sup style="color: gray;">126</sup>.
יש שכתבו שכלל איסורי שתייה שיעורם רביעית<sup style="color: gray;">127</sup>. ויש חולקים וסוברים שאין שיעורם רביעית<sup style="color: gray;">128</sup>. ויש שכתבו שדוקא איסורי תורה שאסרו הכתוב בלשון שתייה שיעורם רביעית<sup style="color: gray;">129</sup>. ויש מחלקים, שאיסורי שתיה שנאסרו באיסור אחד עם איסורי אכילה, אין שיעורם ברביעית, ואיסורי שתיה שנאסרו בנפרד מאכילה, שיעורם ברביעית<sup style="color: gray;">130</sup>. ויש מחלקים להיפך שבמשקים שהאיסור מדין אכילה, שיעור האיסור בשתיה הוא ברביעית, שרביעית לח הוא כזית ביבש לסוברים כן<sup style="color: gray;">131</sup>, אבל במקום שהאיסור מדין שתיה אין השיעור ברביעית<sup style="color: gray;">132</sup>. ויש מחלקים שאיסורי שתיה שמהות האיסור היא ההנאה, שיעורה ברביעית, לפי שבדבר הנוזל ומתפשט בכל הגוף אין החיך נהנה ושבע אלא בשיעור רביעית ולא בכזית כבאוכל<sup style="color: gray;">133</sup>, אבל באיסורי שתיה שאין מהותם ההנאה, כגון בשתיית תרומה שמהות האיסור היא לפי שהוא שייך לכהנים<sup style="color: gray;">134</sup>, בזה שיעורו בכזית<sup style="color: gray;">135</sup>. על משקה שנתייבש ונתעבה, שנשתנה שיעורו מרביעית לכזית, ע"ע זית<sup style="color: gray;">136</sup>.
<h4>צירוף</h4>
שתה משקה איסור ושהה וחזר ושתה, ובצירופם יחד יש שיעור איסור, אם מתחילת שתייה ראשונה עד סוף שתייה אחרונה לא עבר שיעור זמן מסויים, מצטרפים שתיהם לאיסור<sup style="color: gray;">137</sup>. וכן הדין בשתייה לענין ברכה אחרונה שאם שותים שיעור של ברכה אחרונה<sup style="color: gray;">138</sup> בזמן מסויים מצטרף<sup style="color: gray;">139</sup>. ונחלקו בשיעור הזמן: יש סוברים שהוא זמן של כדי שתיית רביעית*<sup style="color: gray;">140</sup>. ויש סוברים שהוא זמן של אכילת-פרס*<sup style="color: gray;">141</sup>. על ברכה אחרונה על משקה שהדרך לשתותו מעט מעט, ע"ע ברכה אחרונה<sup style="color: gray;">142</sup>.
<h4>בפסול גויה</h4>
בפסול-גויה* אמרו ששיעור הצירוף של שתיית משקה טמא<sup style="color: gray;">143</sup>, הוא בכדי אכילת פרס<sup style="color: gray;">144</sup>. וביארו ראשונים ואחרונים שאף על פי שבשאר דיני שתיה השיעור לצירוף הוא בכדי רביעית, לסוברים כן<sup style="color: gray;">145</sup>, בפסול גויה שאינו אלא מדבריהם<sup style="color: gray;">146</sup>, עשו חיזוק והחמירו בשיעור גדול יותר<sup style="color: gray;">147</sup>, או לפי שבפסול גויה אין ענין הצירוף תלוי בהנאת הגרון כבשאר שתיה<sup style="color: gray;">148</sup>, אלא הענין שיצטרף בעיכול<sup style="color: gray;">149</sup>, או לפי שעיקר הגזירה בפסול גויה הוא באוכלים, ולא פלוג רבנן ואסרו אף במשקים<sup style="color: gray;">150</sup>, ממילא לא פלוג בשיעור השהייה בין האוכלים למשקים, והשיעור במשקים כבאוכלים שהוא בכדי אכילת פרס<sup style="color: gray;">151</sup>, או לפי שדוקא בפסול גויה ששיעורה ברביעית, שיעור שהייתה גדול מכדי רביעית, מה שאין כן בשאר הלכות ששיעורם אינו ברביעית אלא בפחות מכאן לסוברים כן, שיעור שהייתה בכדי רביעית<sup style="color: gray;">152</sup>.
<h4>שיעור כדי שתית רביעית</h4>
שיעור כדי שתית רביעית<sup style="color: gray;">153</sup>, יש סוברים שהוא כדרך השותים רביעית בנחת<sup style="color: gray;">154</sup>. ויש סוברים שהוא כדרך השותים בשתי לגימות<sup style="color: gray;">155</sup>, או אפילו בשלוש לגימות<sup style="color: gray;">156</sup>. ויש חולקים וסוברים שהשיעור בלגימה אחת<sup style="color: gray;">157</sup>.
<h2>שתיקה</h2>
<b>הגדרת הערך</b> - שתיקת אדם בפני טענת אדם אחר, שפעמים שחשובה כהודאה בטענה.
<h3>מול טענת בעל דין</h3>
בדיני-ממונות* שתיקה כהודאה<sup style="color: gray;">1</sup>, שהודאת-בעל-דין* המחייבת את המודה, כשתבעו בפני עדים והודה בפניהם<sup style="color: gray;">2</sup>, הוא הדין כשאמר התובע אתם עדי ושתק הנתבע<sup style="color: gray;">3</sup>. ודוקא כשהודה מקודם על התביעה ואחר כך, כשאמר התובע אתם עדי, שתק, אבל אם שתק גם על התביעה מתחילה ועד סוף, אין שתיקה זו כהודאה<sup style="color: gray;">4</sup>, ויכול לומר לא חששתי להשיבך כלל<sup style="color: gray;">5</sup>.
השותק מתחילה ולבסוף צווח ומכחישו, אם נותן אמתלא* לדבריו שמה ששתק מתחילה לא בשביל שהודה, אלא מתיישב ומחשב בדבר לדעת אם הוא אומר אמת אם לאו, שתיקה זו אינה כהודאה, כיון שיש לתלות השתיקה שלא להודות שתק<sup style="color: gray;">6</sup>. וכל מקום שיש לתלות שתיקתו בעבור שמחשב בליבו מה לומר, אין אומרים שתיקה כהודאה<sup style="color: gray;">7</sup>, שאם לא כן היה כל אדם נתפס בבית דין, שאין יכול למהר ולענות<sup style="color: gray;">8</sup>, אלא הכל לפי מה שבית דין יכולין להבין דעתו של שותק לפי זה דנים<sup style="color: gray;">9</sup>.
<h3>בשל חוסר ידיעה</h3>
גזל אחד מחמשה ואין יודע מאיזה גזל, וכל אחד אומר אותי גזל, נחלקו תנאים ואמוראים בדעתם:
לדעת ר' עקיבא צריך לשלם לכל אחד ואחד<sup style="color: gray;">10</sup>, שאנו קונסים אותו, שעשה איסור<sup style="color: gray;">11</sup>. ולדעת רב מתנה אמר רב - ויש גורסים: רב ששת<sup style="color: gray;">12</sup> ויש גורסים: רב מתנה<sup style="color: gray;">13</sup> - בדעת ר' טרפון<sup style="color: gray;">14</sup>, אם הגזלן צווח - דהיינו שאומר לכל אחד איני מכירך<sup style="color: gray;">15</sup>. ויש מפרשים שאומר: איני מאמין לכם, שארבעה מכם תובעים שקר<sup style="color: gray;">16</sup> - מניח גזילה ביניהם ומסתלק<sup style="color: gray;">17</sup>, אבל אם הגזלן שותק, שתיקה כהודאה<sup style="color: gray;">18</sup>. ולדעת רב יהודה אמר רב - ויש גורסים: רב יהודה<sup style="color: gray;">19</sup> - בדעת ר' טרפון<sup style="color: gray;">20</sup>, אפילו אם הגזלן שותק, מניח גזילה ביניהם ומסתלק<sup style="color: gray;">21</sup>, שהשתיקה כאן אינה כהודאה, שכן יכול לומר מה ששתקתי לכל אחד ואחד שאמרתי שמא זה הוא<sup style="color: gray;">22</sup>.
ונחלקו ראשונים: יש מפרשים שמדין תורה אינו חייב לשלם מספק, ומחלוקת התנאים היא אם קנסו אותו חכמים מפני שעבר עבירה וגזל<sup style="color: gray;">23</sup>. ויש מפרשים שבדיני אדם הכל מודים שאינו חייב לשלם, ומחלוקת התנאים היא בבא לצאת ידי שמים<sup style="color: gray;">24</sup>.
להלכה נחלקו הדעות: א) יש מהגאונים והראשונים הפוסקים כר' טרפון<sup style="color: gray;">25</sup>, משום שסתם משנה כמותו<sup style="color: gray;">26</sup>. ב) ויש מהראשונים פוסקים שהגוזל אחד מחמישה ואינו יודע מי הוא הנגזל וכל אחד ואחד מהן תובעו ואומר לי גזלת, אף על פי שאין שם עדים שגזל, הרי כל אחד מהן נשבע שזה גזלו, ומשלם גזלה לכל אחד ואחד<sup style="color: gray;">27</sup>, קנס הוא שקנסו אותו חכמים מפני שעבר עבירה וגזל<sup style="color: gray;">28</sup>, אבל דין תורה אינו חייב לשלם מספק<sup style="color: gray;">29</sup>, שלדעתם הלכה כר' עקיבא<sup style="color: gray;">30</sup>, שכן הלכה כר' עקיבא מחבירו<sup style="color: gray;">31</sup>, ור' עקיבא - לסוברים כן<sup style="color: gray;">32</sup>, וכן הלכה<sup style="color: gray;">33</sup> - חבירו של ר' טרפון היה<sup style="color: gray;">34</sup>. ועוד, שבתלמוד פסקו הלכה במחלוקת אחרת במשנה זו בין ר' עקיבא ור' טרפון, כר' טרפון<sup style="color: gray;">35</sup>, הרי שבזו ולא באחרת<sup style="color: gray;">36</sup>. בטעם השבועה לדעה זו כתבו ראשונים ואחרונים שכלל גדול הוא לכל הנוטלים שלא כדין שאין נוטלים אלא בשבועה<sup style="color: gray;">37</sup>. ויש מהאחרונים שכתבו שמכיון שמהדין פטור<sup style="color: gray;">38</sup>, אלא שמשום שעשה איסור אתה קונסו, אין ראוי לקונסו לשלם בלא שבועה<sup style="color: gray;">39</sup>.
למעשה כתבו הפוסקים שהלכה כר' עקיבא, שרוב הראשונים פסקו כמותו, ומכל מקום יכול הגזלן לומר קים-לי כראשונים הפוסקים כר' טרפון<sup style="color: gray;">40</sup>.
<h3>מול תקיפת בעל דין</h3>
היו שנים אחוזים בטלית, וכל אחד אומר שלי, שהדין שכל אחד נשבע שאין לו בה פחות מחציה ויחלוקו<sup style="color: gray;">41</sup>, אם באו לבית דין, ומתוך טענותיהם תקפה אחד בפנינו<sup style="color: gray;">42</sup>, קודם שנשבעו<sup style="color: gray;">43</sup>, והוציאה כולה מיד חבירו<sup style="color: gray;">44</sup> בחזקה<sup style="color: gray;">45</sup>, אם שתק זה בשעה שתקפה ממנו, שתיקה כהודאה<sup style="color: gray;">46</sup> גמורה היא<sup style="color: gray;">47</sup>, והרי הוא כמודה לו שכולה שלו<sup style="color: gray;">48</sup>. ואפילו אם יביא עדים אחר כך שהיא שלו, אין הדבר מועיל, שהודאת-בעל-דין* כמאה עדים<sup style="color: gray;">49</sup>. ואף אם יביא ראיה, אינו מועיל לו<sup style="color: gray;">50</sup>, שהרי שתיקתו כהודאה וכיון שהודה שהיה של חבירו מה יעשה לו ראייתו<sup style="color: gray;">51</sup>. ודוקא אם אין טוען שטעה, רק טוען שלא היתה שתיקתו הודאה, אז אין בטענתו ממש שהרי שתיקה כהודאה, אבל כשמביא עדים יכול לטעון טעיתי<sup style="color: gray;">52</sup>. ואם צווח בשעה שתקפה ממנו מוציאים אותה מיד התוקף, ומעמידים אותה לחזקת שניהם כמו שהיו אוחזים בה<sup style="color: gray;">53</sup>.
שתק ולבסוף צווח, זה ספק בתלמוד, שיש לומר הואיל ושתק מתחילה הרי הודה לו, וזה שצווח לבסוף נמלך הוא<sup style="color: gray;">54</sup>, והרי הוא מוציא מחבירו ועליו הראיה ואינו גובה כלל בשבועה אלא בעדים<sup style="color: gray;">55</sup>, או יש לומר הואיל וצווח לבסוף לא היתה שתיקתו דרך הודאה, אלא אמר הואיל ובית דין רואים שתוקף אותי איני צריך לצעוק<sup style="color: gray;">56</sup>, הלא גלוי ומפורסם לכל שהייתי מוחזק בה כמותו<sup style="color: gray;">57</sup>. ולא נפשט הספק<sup style="color: gray;">58</sup>. בביאור הספק יש מהראשונים שכתבו שודאי פשוט שמה ששתק ולבסוף צווח ניתן לתלות בהודאה, כיון ששתק, וניתן לומר שאינה הודאה, כיון שלבסוף צווח, והספק הוא טלית זו, האם מתחילה בספק היתה עומדת, שלא היינו יודעים של מי היא, וכיון שכן אף ספק הודאה מועיל להעמידה ברשות זה שתקפה, או שמא כיון שצווח וניתן לומר שמה ששתק אינו משום הודאה, אין תולים לומר שמא הודה, לפי שטלית זו אף מתחילה לא היתה מוטלת בספק, שאנו עדים ("אנן-סהדי*") שמה שתפוס זה שלו הוא ומה שתפוס זה שלו הוא, וכיון שכן אין ספק הודאה מוציא מידי ודאי<sup style="color: gray;">59</sup>. ויש מהראשונים שכתבו שאפילו נאמר שטלית זו בספק היתה מונחת בתחילה אין מעמידים אותה בחזקת זה שתקפה משום שאין להסתפק בהודאה כלל, שכיון שצווח גילה דעתו בודאי שמה ששתק הוא משום שסבר שיראוהו בית דין ואינו משום הודאה כלל, ומכל מקום על הצד שכיון ששתק הודה, אפשר לתלות בהודאה, וכיון שטלית זו בספק היתה עומדת מתחילה אף בספק הודאה די לו, אבל אלו היינו תופסים אותה בתחילה כאלו היא של שניהם אין הודאה זו מעמידתה בחזקת התופס<sup style="color: gray;">60</sup>.
להלכה כתבו ראשונים שכיון שלא נפשט הספק אין מוציאים מיד התוקף<sup style="color: gray;">61</sup>. ועוד, שכן אמרו בתלמוד "אם-תמצא-לומר*" תקפה אחד בפנינו אין מוציאים אותה מידו, והסתפקו בו בספק נוסף<sup style="color: gray;">62</sup>, וכל מקום שאמרו "אם תמצא לומר" והוציאו מזה ספק חדש, נפשט שההלכה כצד זה<sup style="color: gray;">63</sup>. ולפיכך כתבו הפוסקים, שאם באו שניהם אדוקים, ושמטה האחד מיד חבירו בפנינו, אם צווח השני לא איבד זכותו<sup style="color: gray;">64</sup>, ואם שתק השני, כאילו הודה לו שהיא שלו ואיבד זכותו<sup style="color: gray;">65</sup>, ואפילו שתק תחילה ואחר כך צווח, היא כהודאה, כיון ששתק תחילה<sup style="color: gray;">66</sup>, ואין מוציאים מיד השומט<sup style="color: gray;">67</sup>. הביא השני עדים אחר כך שהיא שלו, נחלקו הפוסקים: א) יש סוברים שאינו מועיל לו, שהודאת בעל דין כמאה עדים<sup style="color: gray;">68</sup>, שכיון שהראשון תפוס, יש לומר שהשני הודה לו, אם כן מה שיביא עדים לא יועיל, שהודאת בעל דין כמאה עדים<sup style="color: gray;">69</sup>.
<br/>
ב) ויש סוברים שאם מביא עדים, מועיל לו להוציא מיד התוקף<sup style="color: gray;">70</sup>, שהיכן ששתק ולבסוף צווח, שמשום הספק הוא שאין מוציאים מיד התוקף, שאין אנו יודעים אם הודה לו או לא הודה, ודאי אם אחר כך מביא עדים שהיא שלו, התגלה למפרע שמה ששתק מתחילה אינו משום שהודה לו, שהרי היו לו עדים ששלו הוא<sup style="color: gray;">71</sup>, אלא משום שסבר שראו בית דין שתקף אותו<sup style="color: gray;">72</sup>, ולא היה הודאה וצווחתו לבסוף היה אמת<sup style="color: gray;">73</sup>. והוא הדין אם מביא ראיה שהחפץ שלו, שמועיל לו להוציא מיד התוקף<sup style="color: gray;">74</sup>. ואף על פי שכששתק לגמרי אינו מועיל שיביא עדים לאחר מכן<sup style="color: gray;">75</sup>, שהספק בתלמוד הוא אם כששתק ולבסוף צווח חשוב ספק הודאה<sup style="color: gray;">76</sup>, ואז מועיל בשנים אוחזים שהדבר ספק של מי הוא, ולכן במקום שיש עדים אין ספק מוציא מידי ודאי<sup style="color: gray;">77</sup>.
תפש המותקף חלקו מיד התוקף, נחלקו ראשונים: א) יש סוברים שחולקים כבתחילה<sup style="color: gray;">78</sup>, אף על פי שהראשון צווח מתחילה ועד סוף<sup style="color: gray;">79</sup>, שמה שמתחילה לא היו מוציאים מידו לא היה מן הדין, אלא מספק, ואמרנו המוציא מחבירו עליו הראיה, ועכשיו שגם זה מוחזק שניהם שוים<sup style="color: gray;">80</sup>. וכל שכן שאם שתק ולבסוף צווח חולקים<sup style="color: gray;">81</sup>. ואף אם השני שותק מתחילה ועד סוף מועילה תקיפתו<sup style="color: gray;">82</sup>, שמה ששתק מתחילה משום שסמך על עצמו שיחזור ויחטוף, והיא עדיפה מספק התלמוד בשתק בתחילה וצווח לבסוף<sup style="color: gray;">83</sup>. ויש מפרשים שאין חולקים, אלא כשהשני שתק ולבסוף צווח כשחטף הראשון<sup style="color: gray;">84</sup>, שלפי ששתק מתחילה וחזר וצווח הוא מסופק עלינו אם הוא מודה לו אם לאו<sup style="color: gray;">85</sup>, ומספק אין להוציא מיד המוחזק, שהמוציא מחבירו עליו הראיה, ולפיכך כשחזר זה ותקפה חולקים<sup style="color: gray;">86</sup>, מה שאין כן אם שתק השני מתחילה ועד סוף אין מועילה חטיפת השני<sup style="color: gray;">87</sup>, שאין כאן ספק, שהרי היא הודאה גמורה<sup style="color: gray;">88</sup>. ב) ויש מהראשונים סוברים שכיון שזכה התוקף מתחילה משום הודאתו של זה, אין האחר יכול לתוקפה ממנו בלא ראיה<sup style="color: gray;">89</sup>. ג) ויש סוברים שכל ששותק הראשון מתחילה ועד סוף תקיפת שני מועילה לגמרי ואין מוציאים ממנו<sup style="color: gray;">90</sup>.
אף להלכה נחלקו הפוסקים: יש פוסקים שאם חזר המותקף ותקפה מיד התוקף, אף על פי שצווח מתחילה ועד סוף, יחלוקו כבתחילה<sup style="color: gray;">91</sup>. ויש פוסקים שכיון שזכה הראשון משום הודאתו של זה, אין האחר יכול לתקוף ממנו<sup style="color: gray;">92</sup>, שכיון שכבר זכה הראשון בפנינו על ידי שתיקתו של זה שהיא כהודאה, שוב אינו מועיל לאחר שתקפה ממנו בפנינו<sup style="color: gray;">93</sup>, בלא ראיה<sup style="color: gray;">94</sup>. ויש פוסקים שאם שתק מתחילה ועד סוף אינו יכול לתקוף כלל, ואפילו ראיה אינה מועילה, ואם שתק מתחילה ואחר כך צווח, וחזר ותקפו, יחלקו כבתחילה<sup style="color: gray;">95</sup>.
שתק ולבסוף צווח, לאחר התקיפה, נחלקו ראשונים: יש סוברים שאם צווח תיכף כשהוציאה מידו, בזה הוא שהסתפקו בתלמוד<sup style="color: gray;">96</sup>, אבל אם צווח בסוף תקיפה, בעודה בידו, כשרואה שאינו יכול להצילה, צווחה גמורה היא ולא הודה לו כלל<sup style="color: gray;">97</sup>. ויש סוברים שאם צווח בסוף התקיפה קודם שיוציאה מידו, בזה שהוא שהסתפקו בתלמוד<sup style="color: gray;">98</sup>, אבל צווח לאחר תקיפה, לאו כלום היא<sup style="color: gray;">99</sup>.
במה דברים אמורים שהסתפקו בתלמוד כששתק ולבסוף צווח<sup style="color: gray;">100</sup>, כשהיתה התקיפה בפני בית-דין*, אבל בפני עדים, חוץ מבית דין, נחלקו ראשונים: יש סוברים שדוקא בפני בית דין יש להסתפק, משום שהוא סבור שהואיל ובית דין רואים שתקף אינו צריך לצווח<sup style="color: gray;">101</sup>, אבל אם תקפה בפני עדים ושתק, אף על פי שלאחר מכן צווח, אין משגיחים בו, שהרי הודה לו<sup style="color: gray;">102</sup>, ואפילו שלא בפני בית דין הוא כהודאה, כיון שהיה בפני עדים<sup style="color: gray;">103</sup>, שאין לך אדם שותק ותוקפים לו טליתו מידו<sup style="color: gray;">104</sup>. ויש סוברים להיפך, שכל שהוא חוץ לבית דין אינו צריך לצווח, שאין אדם מגלה טענתו חוץ לבית דין<sup style="color: gray;">105</sup>.
להלכה כתבו הפוסקים שאם תקף בפני עדים, דינו כאילו היה בפני בית דין<sup style="color: gray;">106</sup>.
המשתמש בנכסי חבירו ושתק הלה ולא מיחה בו, יש לו חזקה, ואין חבירו יכול לסלקו מהשתמשות זו, ועל כך ע"ע חזקת תשמישים.
<h3>מול עד אחד</h3>
אמר לו עד-אחד* אכלת חֵלב*, והלה שותק, נאמן<sup style="color: gray;">107</sup>, ששתיקה כהודאה<sup style="color: gray;">108</sup>, וחייב להביא חטאת*<sup style="color: gray;">109</sup>, שמכיון שאומר לו "אכלת", אין השתיקה מחמת שאינו יודע<sup style="color: gray;">110</sup>, אבל בענין אחר, זה ששותק משום שלא ידע, ואינה כהודאה<sup style="color: gray;">111</sup>, ועד אחד אינו נאמן לחייבו להביאו לחטאת<sup style="color: gray;">112</sup>.
אמר לו עד אחד נטמאו טהרותיך, והלה שותק, נאמן<sup style="color: gray;">113</sup>, ששתיקה כהודאה<sup style="color: gray;">114</sup>, והרי הן טמאות<sup style="color: gray;">115</sup>, ואין אומרים שלא חש להשיבו, מכיון שלא אכפת לו שיטמאו טהרותיו, שהרי ראויות לו בימי טומאתו<sup style="color: gray;">116</sup>. ודוקא באומר לו: נטמאו טהרותיך בפניך<sup style="color: gray;">117</sup>, או: ידעת רגלים לדבר<sup style="color: gray;">118</sup>, שכיון שאמר לו שהוא יודע בדבר ושתק, ודאי שתיקה זו כהודאה דומה<sup style="color: gray;">119</sup>, אבל בענין אחד זה ששתק משום שלא ידע ואינה כהודאה<sup style="color: gray;">120</sup>, ועד אחד אינו נאמן לאסור, כיון שאינו בידו<sup style="color: gray;">121</sup>.
אמר לו עד אחד שורך נרבע<sup style="color: gray;">122</sup> והלה שותק, נאמן<sup style="color: gray;">123</sup>, לענין לאוסרו למזבח<sup style="color: gray;">124</sup>, ואין אומרים שלא חש להשיבו, מכיון שלא כל השוורים עומדים להקרבה לגבי המזבח, ולא אכפת לו שיפסל שורו לכך<sup style="color: gray;">125</sup>, ודינו כרובע-ונרבע* על פי עד אחד, המותר בהנאה<sup style="color: gray;">126</sup>. ודוקא כגון שאמר לו אירע האיסור בפניך, או ידעת רגלים לדבר, אבל בענין אחר אין שתיקה כהודאה<sup style="color: gray;">127</sup>.
אמר לו עד אחד שורך המית את האדם, והוא שותק, נאמן, לענין לאוסרו למזבח, ומותר בהנאה<sup style="color: gray;">128</sup>, ודוקא כגון שאמר לו אירע האיסור בפניך, או ידעת רגלים לדבר, אבל בענין אחר אין שתיקה כהודאה<sup style="color: gray;">129</sup>.
אמר לו עד אחד אשתך זינתה, והוא שותק, נחלקו אמוראים בדינו, ועל כך ע"ע דבר שבערוה<sup style="color: gray;">130</sup>.
טיהר יין חבירו בין הגויים ואמר לו: נתנסך יינך<sup style="color: gray;">131</sup>, אף על פי שאין היין בידו, ואף על פי שלא אמר כן לבעל היין בפעם הראשונה שראהו, אם שתק בעל היין, שתיקה כהודאה<sup style="color: gray;">132</sup>. והוא שיאמר לו: נתנסך יינך בפניך, או שאמר לו: ידעת שנתנסך היין, שרגלים לדבר שכך היה<sup style="color: gray;">133</sup>, אבל בענין אחר שתיקה אינה כהודאה<sup style="color: gray;">134</sup>. ואם שתק ואחר כך הכחישו ואמר: מה ששתקתי תחלה לא בשביל שהודיתי, אלא להתיישב ולחשוב בלבי לזכור אם הוא אמת, נאמן<sup style="color: gray;">135</sup>.
בגדר שתיקה כהודאה מול עד אחד, כתבו ראשונים שאינה כהודאה ממש<sup style="color: gray;">136</sup>, שאם כן אפילו אמר לו עד פסול על אשתו שזינתה ושתק יהא נאמן<sup style="color: gray;">137</sup>, ועוד, שאפילו סומא* שאמר לו עד אחד שזינתה אשתו, ושתק, נאמן<sup style="color: gray;">138</sup>, ואינו יכול לידע ודאי שזינתה<sup style="color: gray;">139</sup>, אלא שכיון ששותק נראה לו הדבר אמת<sup style="color: gray;">140</sup> ויודע קצת שיש רגלים לדבר<sup style="color: gray;">141</sup> וסומך על העד<sup style="color: gray;">142</sup>.
על מחלוקת הראשונים בטעם ששתיקת בעל הדבר במקום עד אחד נחשבת כהודאה, אם הוא משום ששתיקה כהודאה, או משום שעד אחד נאמן באיסורים, או שצריכים כאן לשני הטעמים יחד, ע"ע עד אחד.
<h3>עדות מוכחשת</h3>
היכן שיש עדות מוכחשת ושתק, אין אומרים שתיקה כהודאה<sup style="color: gray;">143</sup>, שמאחר שיש עדות מוכחשת, מסתפק בדבר, ומעיין, כדי לידע אם הוא זה, וכל זמן שלא הודה, הרי הוא ספק<sup style="color: gray;">144</sup>, ואם חוזר אחר כך ומכחישו, הרי היא הכחשה<sup style="color: gray;">145</sup>.
<h3>במחלוקת תנאים ואמוראים</h3>
כשנחלקו - תנאים<sup style="color: gray;">146</sup> - ואמוראים, ומקשה האחד לחבירו ושותק לו המוקשה, ואין אנו יכולים לברר מתוך הסוגיא אם זה ששתק לו הוא משום שהודה לו או משום שלא השגיח בו<sup style="color: gray;">147</sup>, נחלקו בו ראשונים: א) יש סוברים שאנו אומרים שתיקה כהודאה<sup style="color: gray;">148</sup>, שלא מפני שלא חש להשיב שתק, אלא מפני שהודה<sup style="color: gray;">149</sup>, שכן הוא ברוב המקומות בתלמוד<sup style="color: gray;">150</sup>, ומן הסתם יש לפרש כן בכל מקום שמצינו שתיקה<sup style="color: gray;">151</sup>, ורק במקום שמוכח שמשום שלא חש לו שתק, אנו אומרים כן<sup style="color: gray;">152</sup>, וכן כתבו אחרונים להלכה<sup style="color: gray;">153</sup>. וכתבו אחרונים שכלל זה נאמר אף כשנחלקו ראשונים ביניהם<sup style="color: gray;">154</sup>. ב) ויש מהראשונים סוברים שאין ללמוד ראיה משתיקת המוקשה<sup style="color: gray;">155</sup>, ואף אם המקשה הוא תלמיד חבר, יש לומר שלא חש לו<sup style="color: gray;">156</sup>, או ששתק מפני שלא מצא תשובה לדבריו, ומכל מקום אינו מודה לו<sup style="color: gray;">157</sup>, ולעולם ספק הוא<sup style="color: gray;">158</sup>.
לסוברים כלל זה<sup style="color: gray;">159</sup>, נחלקו ראשונים ואחרונים אימתי חל: א) יש סוברים שכלל זה הוא דוקא כשהטוען הוא - חבר, או - תלמיד חבר<sup style="color: gray;">160</sup>, שאז לא שייך לומר שלא חש להשיבו, שכיון שתלמיד חבר הוא, אם לא שהודה לו היה חושש לדבריו<sup style="color: gray;">161</sup>, שאנשים גדולים חושש הרב להם<sup style="color: gray;">162</sup>, אבל כשהטוען הוא תלמיד, אין להביא ראייה משתיקת הרב, שייתכן ששתק לו, אף על פי שלא הודה לו, אלא שלא חש להשיבו<sup style="color: gray;">163</sup>. וכן כתבו אחרונים להלכה<sup style="color: gray;">164</sup>. ב) ויש מהראשונים סוברים שאף כשהטוען הוא תלמיד מובהק סתם שתיקה הודאה, עד שיפרש שאין הדבר כן<sup style="color: gray;">165</sup>.
לדעת הסוברים שכשהטוען הוא תלמיד חבר, אין אומרים שתיקה כהודאה<sup style="color: gray;">166</sup>, כתבו אחרונים שאם המוקשה הוא תלמיד של המקשן, אנו אומרים שתיקתו כהודאה דומה, וחזר ממה שאמר מחמת הקושיא שהקשה לו רבו<sup style="color: gray;">167</sup>.
יש מהאחרונים המחלקים חילוק נוסף: כשאחד אומר בפני הרב דין פסוק בלי שום טעם והרב שותק, על כרחך מששתק לו סובר כמותו, כדי שלא יטעו השומעים, אבל כשבא להוכיח איזה דבר מדבר אחר שאינו דומה לו או כשמקשה מדבר על דבר שאינו דומה לו, יש לומר שלא חש להשיבו כיון שלפי דעתו הדבר ברור שאין דומה זה לזה<sup style="color: gray;">168</sup>. וכתבו שאף הסוברים שכשהטוען הוא תלמיד חבר, אין אומרים שתיקה כהודאה<sup style="color: gray;">169</sup>, מוכרחים לחלק כן<sup style="color: gray;">170</sup>, אלא שלדעתם בתלמיד חבר אף כשהוא מקשה לרבו שיש לומר שמה ששתק לו רבו היינו מטעם שלא חשש לקושייתו, אנו אומרים שכיון שתלמיד חבר הוא אם לא שהודה לו רבו היה חושש לו ומשיבו, אבל תלמיד כשהוא מקשה לרבו, שאין רבו משיב לו, לעיתים אומרים שלא חש לו<sup style="color: gray;">171</sup>.