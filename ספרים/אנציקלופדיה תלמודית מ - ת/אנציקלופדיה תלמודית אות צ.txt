<h1>אנציקלופדיה תלמודית אות צ</h1>

<h2>צ (האות)</h2>
הגדרת הערך - האות השמונה עשרה מכ"ב האותיות* של האל"ף-בי"ת, ואחת מחמש אותיות מנצפ"ך*.
<h3><b>פתיחה</b></h3>
צורת האות צד"י<sup style="color: gray;">1</sup> מהאל"ף בי"ת שבכתב-אשורי* נוגעת להלכה לכתיבת ספר תורה ותפילין ומזוזה<sup style="color: gray;">2</sup>, וגט אשה<sup style="color: gray;">3</sup>.
הצד"י היא מאותיות מנצפ"ך*, שיש להם שתי צורות אחת כשהיא בתחילת ובאמצע התיבה, והשניה כשהיא בסוף התיבה<sup style="color: gray;">4</sup>, האחת כפופה והשניה פשוטה<sup style="color: gray;">5</sup>, ורומזת על צדיק כפוף – בעולם הזה<sup style="color: gray;">6</sup> – ועל צדיק פשוט<sup style="color: gray;">7</sup> - וגדול לעולם הבא<sup style="color: gray;">8</sup> - בתחילת התיבה הצד"י כפופה, ועל כך עי' להלן: צורת צד"י כפופה. ובסוף התיבה הצד"י פשוטה, ועל כך עי' להלן: צורת צד"י פשוטה. על הכותב בסת"ם או בגט אשה בתחילת התיבה או באמצעה צד"י פשוטה, או שכותב בסופה צד"י כפופה, ע"ע מנצפ"ך<sup style="color: gray;">9</sup>.
<h3><b>צורת צד"י כפופה</b></h3>
אות צד"י יש לה שני ראשים<sup style="color: gray;">10</sup>, ומורכבת מצורות האותיות נו"ן כפופה ויו"ד<sup style="color: gray;">11</sup>. או יו"ד וגימ"ל<sup style="color: gray;">12</sup>.
<h4>ראשה השמאלי</h4>
ראשה השמאלי צריך שתהיה כראש הזי"ן שנוטה לכאן ולכאן<sup style="color: gray;">13</sup>, כי אין להמשיך הצואר מקצה הראש כי אם מאמצעו<sup style="color: gray;">14</sup>. ושלשה תגין* על ראשה<sup style="color: gray;">15</sup>, על צורתם ודיניה, ע"ע תגין.
<h4>הצואר</h4>
הצואר יהיה קצת עב<sup style="color: gray;">16</sup>, וקצת ארוך כדי להסמיך אות אצל ראשה<sup style="color: gray;">17</sup>. ושיעור הראש עם הצואר עד המושב כשיעור אות בי"ת<sup style="color: gray;">18</sup>. יש מהאחרונים שכתבו שהצואר יהיה ישר ולא שבור<sup style="color: gray;">19</sup>.
<h4>כיפופה</h4>
בכיפופה במקום שבין הצואר למושב תהא עגולה<sup style="color: gray;">20</sup>, לכתחילה<sup style="color: gray;">21</sup>, לפי שאין חילוק בין שתי צורות האות צד"י, אלא כפיפותם ופשיטותם, לפיכך תהא עגולה שאפשר לפושטה<sup style="color: gray;">22</sup>.
<h4>צורת ראשה הימני</h4>
ראשה הימני תהיה בצורת אות יו"ד<sup style="color: gray;">23</sup>, יש סוברים שהיינו יו"ד הפוכה, שבולטת גגה לצד ימין של רגלה<sup style="color: gray;">24</sup>. ויש שכתבו שצורתה כצורת יו"ד רגילה, שבולטת גגה לצד שמאל של רגלה<sup style="color: gray;">25</sup>, ולדעתם אם עשאה כיו"ד הפוכה, יש שכתבו שפסולה<sup style="color: gray;">26</sup>. ויש שכתבו שכשרה<sup style="color: gray;">27</sup>, שכתיבתו בצורת היו"ד אין לה מקור בגמרא, והצורות שאין מקורם מהגמרא אינם מעכבים<sup style="color: gray;">28</sup>. עשה לה קו ללא ראש, יש שכתבו שכשרה, שצורת האות עליו<sup style="color: gray;">29</sup>. ויש שכתבו שפסולה<sup style="color: gray;">30</sup>.
<h4>פניה למעלה</h4>
ראש הימני, יש – לכתחילה<sup style="color: gray;">31</sup> - לעשות פניה מוטה - מעט<sup style="color: gray;">32</sup> - למעלה<sup style="color: gray;">33</sup>, שאם הייתה ישרה היו צריכים לעשות התגים* של הצדי"ק עליה ולא היו מדלגים לעשותה על הקו השמאלי<sup style="color: gray;">34</sup>.
<h4>נגיעתה בגופה</h4>
יקפיד שיגע רגל היו"ד בצואר האות<sup style="color: gray;">35</sup>, והנגיעה תהיה בדיבוק עב<sup style="color: gray;">36</sup>, ולא בדקות כשערה<sup style="color: gray;">37</sup>, שאם אינו נוגע נראה גוף האות כאות גימ"ל<sup style="color: gray;">38</sup>, או כאות נו"ן כפופה<sup style="color: gray;">39</sup>, ופסול<sup style="color: gray;">40</sup>. ויגע דוקא רגל היו"ד ולא גג היו"ד<sup style="color: gray;">41</sup>. ולא יגע בגוף האות למטה במקום כפיפתו, שלא תיראה כאות עי"ן<sup style="color: gray;">42</sup>.
<h4>ראשים שוים</h4>
ראש היו"ד וראש הנו"ן יהיו שוים בגובהם<sup style="color: gray;">43</sup>.
<h4>צורת מושבה</h4>
צורת מושבה, יש שכתבו שהיא מתעקמת ונראה בה כמו עוקץ<sup style="color: gray;">44</sup>. ויש שכתבו שהיא ישרה<sup style="color: gray;">45</sup>.
<h4>אורך מושבה</h4>
מושבה תהיה ארוכה<sup style="color: gray;">46</sup> כמושב הנו"ן כפופה<sup style="color: gray;">47</sup>. יש שכתבו שתהיה משוכה לחוץ לצד ימין<sup style="color: gray;">48</sup>, כדי שלא תידמה לאות עי"ן<sup style="color: gray;">49</sup>. ויש שכתבו שתהיה משוכה לצד שמאל יותר מהראש השמאלי<sup style="color: gray;">50</sup>, בעקמומיות היטב<sup style="color: gray;">51</sup>, כי תמונתה כנו"ן כפופה<sup style="color: gray;">52</sup>.
<h4>בכתיבה ספרדית</h4>
בכתיבה ספרדית, הראש הימני כמו יו"ד הפוכה<sup style="color: gray;">53</sup>. ויש שכתבו כראש האלף עם ירכו<sup style="color: gray;">54</sup>. והראש שמאלי כמו יו"ד ישרה הפושטת רגליה לאחוריה עד שפוגעים סמוכים זה לזה על ראש גופה שתחתיהם, וגופה שתחתיהם כמו נו"ן או כ"ף כפופה קטנה, וגגה קצר<sup style="color: gray;">55</sup>.
<h3><b>צד"י פשוטה</b></h3>
צד"י פשוטה צורתה כאותיות יו"ד ונו"ן פשוטה<sup style="color: gray;">56</sup>. וצורת ראשה כצד"י כפופה<sup style="color: gray;">57</sup>. ורגלה תהיה ארוכה, שאם יכפלנה תהיה ראויה להיות צד"י כפופה<sup style="color: gray;">58</sup>, ולא ארוכה יותר מאורך כפיפות הצד"י הכפופה<sup style="color: gray;">59</sup>, ושיעורה מתחת החיבור, כאורך שנים וחצי קולמסין<sup style="color: gray;">60</sup>. ולא תהיה רגלה דקה וראשה עבה<sup style="color: gray;">61</sup>.
<h3><b>צדי"ן מיוחדות</b></h3>
<h4>אותיות מיוחדות</h4>
בין האותיות המשונות שנהגו בהן הסופרים<sup style="color: gray;">62</sup>, נמנו בספרי המסורה ובמדרשי האגדה, שבעים צדי"ם כפופות שיש בהם חמשה תגים<sup style="color: gray;">63</sup>, ועוד צדי"ם כפופות משונות<sup style="color: gray;">64</sup>. וכן נמנו שמונה צדי"ם פשוטות שיש בהם תגים<sup style="color: gray;">65</sup>.
<h4>אותיות הגדולות</h4>
צ דעל הארץ<sup style="color: gray;">66</sup>, או של הצור תמים<sup style="color: gray;">67</sup>, או של צא אתה וכל העם<sup style="color: gray;">68</sup>, או של והשיבך ד' מצרים<sup style="color: gray;">69</sup>, או של פן ינכרו צרימו<sup style="color: gray;">70</sup>, או של צפו עורים<sup style="color: gray;">71</sup>, או של צופיה הליכות ביתה<sup style="color: gray;">72</sup>, ויש אומרים אף ץ פשוטה של ועשית ציץ<sup style="color: gray;">73</sup>. בין האותיות הקטנות<sup style="color: gray;">74</sup>, הוזכרה צ של וצוחת ירושלם עלתה<sup style="color: gray;">75</sup>, ושל ובחצות ירושלם<sup style="color: gray;">76</sup>, ויש שהזכירו ץ פשוטה של יפרצני פרץ<sup style="color: gray;">77</sup>, או של על פני פרץ<sup style="color: gray;">78</sup>.
<h3><b>הברתה ושימושה</b></h3>
אות צד"י היא מאותיות השיניים "זסשר"ץ"<sup style="color: gray;">79</sup>, לפיכך מתחלפת היא לפעמים עם זי"ן, ככל האותיות שמוצאיהן ממקום אחד, כמו זעקה וצעקה<sup style="color: gray;">80</sup>, וכן מתחלפת עם סמ"ך, כמו: מעול וחומץ<sup style="color: gray;">81</sup>, במקום וחומס<sup style="color: gray;">82</sup>, והוא הכבד שבאותיות השניים<sup style="color: gray;">83</sup>, והברתו נעשית בסוף החניכיים עם עזרת ראש השיניים<sup style="color: gray;">84</sup>.
<h4>בתורת מספרים</h4>
באותיות שבתורת מספרים, אות צד"י כפופה משמשת במקום תשעים<sup style="color: gray;">85</sup>. אות צד"י פשוטה משמשת במקום תשע מאות<sup style="color: gray;">86</sup>.
<h2>צאן ברזל</h2>
<b>הגדרת הערך -</b> ממון חכור, שקיבל החוכר אחריות על הממון.
<h3><b>גדרו</b></h3>
<h4>מהותו</h4>
ממון שהתקבל מבעליו לזמן מסוים לצורך יצירת פירות, או לצורך שימוש, ומקבל הממון מקבל על עצמו אחריות שהפחת יהיה לו, כלומר שישלם לבעליו את פחת הממון שיתהווה בזמן שהממון ברשותו, וכן ניתן לו שאם יותיר הממון יותיר לו, כלומר שיזכה ברווח הממון שיתהווה בזמן שהממון ברשותו, חשוב צאן ברזל<sup style="color: gray;">1</sup>. בשעת קבלת הממון, שׁמים את ערכו של הממון, ואם נתחייב באחריות משלם כפי אותה שומה<sup style="color: gray;">2</sup>. ונהגו ליתן שכר קצוב כל חודש<sup style="color: gray;">3</sup>, או מעות כפי שעור חלקו בריוח<sup style="color: gray;">4</sup>, אבל אין לבעלים חלק ברווח עצמו<sup style="color: gray;">5</sup>. ממון זה נקרא "צאן ברזל", מפני שאותו ממון מתקיים לבעליו ואינו פוחת לו כברזל שהוא קשה ואינו נפסד<sup style="color: gray;">6</sup>. ומפני שרוב מקבלי צאן היו רגילים לקבל את הצאן באחריות, לכך קרוי "צאן ברזל"<sup style="color: gray;">7</sup>, ויש שפירשו, שקרוי "צאן" מפני שהמקבל אוכל פירות הממון, כצאנו שחולבו וגוזזו<sup style="color: gray;">8</sup>. על פקדון, שהנפקד מקבל עליו אחריות, עי' להלן<sup style="color: gray;">9</sup>. על אופני עיסקאות נוספות הקרויות צאן ברזל, עי' להלן<sup style="color: gray;">10</sup>.
ערך זה עוסק בנכס שאדם לוקח מחבירו לצורך יצירת פירות או לצורך שימוש ומקבל עליו אחריות, על נכסים שאשה מכניסה לבעלה לשימושו ולהפקת פירות, ומקבל הבעל עליהם אחריות, ועל חילוקים בינהם לשאר צאן ברזל, ע"ע נכסי צאן ברזל<sup style="color: gray;">11</sup>.
<h4>הפחת שמקבל עליו</h4>
פחת הממון שמקבל עליו המקבל צאן ברזל, יש שסוברים, שמקבל עליו לשלם על פחת שאינו ראוי לשימוש, וכן על בלאי וירידת ערך<sup style="color: gray;">12</sup>, ויש שסוברים, שגם כשלא קיבל על עצמו לשלם על בלאי וירידת ערך אלא רק על פחת שאינו ראוי לשימוש – כלומר שאינו ראוי עוד לעשות מעין מלאכתו הראשונה<sup style="color: gray;">13</sup> - קרוי צאן ברזל<sup style="color: gray;">14</sup>. ויש שסוברים, שנחלקו אמוראים בדבר: לדעת אביי גם כשקיבל על עצמו לשלם רק על פחת כשאינו ראוי לשימוש קרוי צאן ברזל, ולדעת רבא אינו קרוי צאן ברזל אלא אם מקבל על עצמו לשלם גם על בלאי ועל ירידת ערך<sup style="color: gray;">15</sup>. על החילוקים בין שני אופני צאן ברזל אלו עי' לקמן<sup style="color: gray;">16</sup>. קיבל עליו רק מקצת מההפסדים, כגון שלא קיבל עליו אלא פחת שנתהווה כדרכו, כגון מיתה, אבל פחת שנתהווה מחמת מאורע כגון מחמת ליסטים, או הוזלה, יש מהראשונים שכתבו שנחלקו אמוראים בדבר: לדעת אביי קרוי צאן ברזל, ולדעת רבא אינו קרוי צאן ברזל<sup style="color: gray;">17</sup>. על החילוקים בין שני אופני צאן ברזל אלו עי' לקמן<sup style="color: gray;">18</sup>. לא קיבל עליו המקבל אחריות מיתה וירידת ערך, יש מהראשונים שכתבו שנחלקו אמוראים בדבר: לדעת אביי קרוי צאן ברזל, ולדעת רבא אינו קרוי צאן ברזל<sup style="color: gray;">19</sup>.
<h4>הרווח שזוכה בו</h4>
כנגד קבלת הפחת זוכה המקבל ברווח הבא מאליו<sup style="color: gray;">20</sup>, שכן נהגו, לפי שכל שקיבלם באחריות חשוב הממון ברשותו<sup style="color: gray;">21</sup>, וכמכר הוא<sup style="color: gray;">22</sup>. ולכך, צאן ברזל שמקבל עליו אחריות לשלם על פחת שאינו ראוי לשימוש וכן על בלאי וירידת ערך, כנגדם זוכה בהתרבות הממון, כגון ולדות וגיזות של הבהמה<sup style="color: gray;">23</sup>, ובגדילת הממון, כגון גדילת בהמה<sup style="color: gray;">24</sup>, ובעליית הערך של הממון<sup style="color: gray;">25</sup>. צאן ברזל שקיבל עליו רק אחריות על פחת שאינו ראוי לשימוש, ולא אחריות בלאי וירידת ערך, שקרוי צאן ברזל לסוברים כן<sup style="color: gray;">26</sup>, אינו זוכה בגדילת ועליית ערך הממון<sup style="color: gray;">27</sup>, אלא רק בהתרבות הממון<sup style="color: gray;">28</sup>. צאן ברזל שלא קיבל עליו אחריות מיתה וירידת ערך, שקרוי צאן ברזל לסוברים כן<sup style="color: gray;">29</sup>, גם בהתרבות הממון אינו זוכה, ורק פירות הממון שלו<sup style="color: gray;">30</sup>. צאן ברזל שקיבל עליו רק מקצת מההפסדים, כגון שלא קיבל עליו הפסדים שאירעו מחמת ליסטים, שקרוי צאן ברזל לסוברים כן<sup style="color: gray;">31</sup>, אינו זוכה בכל הרווח, אלא חולק ברווח עם הנותן<sup style="color: gray;">32</sup>. על המקבל אחריות ממון ואינו זוכה ברווחו, ועל דינו, עי' להלן<sup style="color: gray;">33</sup>.
<h4>העמדת ולד תחת אם</h4>
פעמים שהמקבל בהמה ב"צאן ברזל", מעמיד את ולדותיה במקום אמה, שאם תמות אמה יהיו ולדותיה צאן ברזל במקומה עד סיום זמן שקבעו בינהם<sup style="color: gray;">34</sup>, כשמתה האם, חשוב הולד צאן ברזל במקום אמו<sup style="color: gray;">35</sup>, ויש שסוברים, שכל שלא עשו קנין אינו מועיל, שאינו נעשה צאן ברזל בדיבור בלבד<sup style="color: gray;">36</sup>, על תפיסת הולד בחובו, שמועיל כשהעמיד את הולד במקום האם, אף לדעתם, עי' להלן<sup style="color: gray;">37</sup>.
<h3><b>קנינו בממון</b></h3>
<h4>זכותו</h4>
צאן ברזל, ניתן למקבל לפירות ולא שיהיה הגוף קנוי לו<sup style="color: gray;">38</sup>, ואין דעתו של הנותן למוכרו לו<sup style="color: gray;">39</sup>, אלא רק שיהיה האחריו עליו<sup style="color: gray;">40</sup>, וכשהממון קיים בעינו בסוף הזמן - ולא הוכחש או הוזל<sup style="color: gray;">41</sup> - תביעת הבעלים היא על גוף הממון ולא על דמיו<sup style="color: gray;">42</sup>, ולכך אין למקבל זכות לכלותו<sup style="color: gray;">43</sup>, או למוכרו<sup style="color: gray;">44</sup>. על ירושה, עי' להלן<sup style="color: gray;">45</sup>. על זכותו של המקבל לסלק בדמים כשתובע הבעלים את גוף הממון בסיום הזמן, עי' להלן<sup style="color: gray;">46</sup>.
<h4>רשותו</h4>
צאן ברזל, חשוב ברשותו של המקבל<sup style="color: gray;">47</sup>, מפני שקבל עליו אחריות על פחת של כחש וזול<sup style="color: gray;">48</sup>, ולכך בסיום הזמן אין הממון חוזר מאליו לרשות נותן, אלא חשוב מחוסר גוביינא עד שיגבנו בבית דין<sup style="color: gray;">49</sup>, וצריך הנותן לקנותו מחדש<sup style="color: gray;">50</sup>, הנכס משועבד לכך שיחזור לרשות נותן בסיום הזמן<sup style="color: gray;">51</sup>, ואף על פי שבכוחו של הבעלים לתפוס הממון בחובו<sup style="color: gray;">52</sup>, חשוב שיצא מרשות הבעלים לגמרי<sup style="color: gray;">53</sup>. צאן ברזל אף על פי שחשוב של המקבל כל זמן שהממון ברשותו<sup style="color: gray;">54</sup>, אינו שלו לחלוטין<sup style="color: gray;">55</sup>, מפני שעומד הממון לחזור לבעליו בסיום הזמן<sup style="color: gray;">56</sup>, ואפילו שיכול המקבל לעכב הממון אצלו ולתת דמים, לסוברים כן<sup style="color: gray;">57</sup>, אינו עומד לכך, שמן הסתם תובע הבעלים את הממון עצמו שיחזור אליו<sup style="color: gray;">58</sup>. רצה המקבל ליתן את דמי הממון ולא להחזיר את הממון לבעליו, יש ראשונים בדעת אמוראים שסוברים, שהדין עמו<sup style="color: gray;">59</sup>, מפני שהממון שלו<sup style="color: gray;">60</sup>. ויש ראשונים שסוברים, שהממון חוזר לבעליו<sup style="color: gray;">61</sup>, אפילו שהממון שלו, שמפני שנתנו לזמן מסוים, חשוב כאילו התנה על חזרת הממון בסוף הזמן, ומחמת התנאי יש זכות לבעלים בחזרת הממון<sup style="color: gray;">62</sup>. ולדעת הכל, כשלא נותן דמים, אינו יכול לעכב הממון לעצמו<sup style="color: gray;">63</sup>. על עיכוב הממון לעצמו בנכסי-צאן-ברזל, ע"ע<sup style="color: gray;">64</sup>.
<h4>בעלותו</h4>
צאן ברזל, שחשוב של המקבל לא לחלוטין<sup style="color: gray;">65</sup>, נחלקו ראשונים ואחרונים אם הנותן חשוב בעלים על הממון או המקבל חשוב בעלים על הממון למקצת דינים התלוים בבעליו של הממון, שיש שסוברים, שמאחר שאינו יכול להוציאו בהוצאה, ומחזירו לבעליו בסיום הזמן<sup style="color: gray;">66</sup>, אין למקבל בגוף הממון כלום<sup style="color: gray;">67</sup>, והנותן חשוב בעליו<sup style="color: gray;">68</sup>, ויש שסוברים שהמקבל חשוב בעליו של הממון<sup style="color: gray;">69</sup>, ויש שסוברים, שחשוב ממונו של המקבל אלא שיש לנותן בו חלק<sup style="color: gray;">70</sup>. שמצינו לענין איסור שביתת בהמתו בשבת*, שנחלקו ראשונים: יש שסוברים שחשוב הנותן כבעלים לענין שביתת בהמתו, מאחר שאין המקבל יכול למוכרו<sup style="color: gray;">71</sup>, ולכך אינו חשוב כשלו<sup style="color: gray;">72</sup>, ויש שסוברים שחשוב המקבל בעליו, ולכך כשהמקבל גוי, אין הנותן מצווה על שביתת בהמה זו<sup style="color: gray;">73</sup>. ויש שסוברים בדעת ראשונים, שמדרבנן הנותן מצווה על שביתת בהמה זו, מפני ששמו עליה<sup style="color: gray;">74</sup>. וכן מצינו לענין בכור-בהמה-טהורה* ולענין זרוע-ולחיים-וקבה* שנחלקו ראשונים: יש שסוברים שחשוב הנותן בעליו, ולכך אם היה הנותן גוי - שבעלותו על הבהמה פוטרת מבכורה<sup style="color: gray;">75</sup>, ומזרוע ולחיים וקבה<sup style="color: gray;">76</sup> - פטור מבכורה<sup style="color: gray;">77</sup>, ומזרוע ולחיים וקבה<sup style="color: gray;">78</sup>, ויש שסוברים שחשוב המקבל בעליו, אלא שאם היה הנותן גוי, פטור מטעם אחר<sup style="color: gray;">79</sup>, על טעם פטורו עי' להלן<sup style="color: gray;">80</sup>, ויש שסוברים, שחשוב שיש לנותן חלק בממון עם המקבל<sup style="color: gray;">81</sup>, על הסוברים, שפעמים חשוב שיש לנותן חלק בממון, מטעם אחר, עי' להלן<sup style="color: gray;">82</sup>. וכן מצינו שיש שסוברים, שלענין הבאת ביכורים* חשוב הנותן בעליו<sup style="color: gray;">83</sup>, וכן לענין לקנות בו קרקע ולקדש בו אשה, חשוב הנותן בעליו של הממון<sup style="color: gray;">84</sup>. וכן מצינו יש שסוברים, שלענין חיוב ציצית* שאינו חייב אלא בציצית שלו<sup style="color: gray;">85</sup>, ולצאת ידי חובת ארבעה-מינים* שאינו יוצא אלא בממון שלו<sup style="color: gray;">86</sup>, כתבו אחרונים שחשוב ממון של המקבל<sup style="color: gray;">87</sup>. צאן ברזל, חשוב הממון כמלווה אצל המקבל ולא כפקדון<sup style="color: gray;">88</sup>, מפני שברשות מקבל הוא<sup style="color: gray;">89</sup>, ולפיכך הקוצץ עליו ריבית*, חשוב ריבית מהתורה<sup style="color: gray;">90</sup>. והמלווה צאן ברזל לחבירו בריבית, חשוב ריבית מהתורה<sup style="color: gray;">91</sup>. וכן מצינו שחשוב קינינו של המקבל לענין אכילת תרומה*, ולפיכך כהן שקיבל צאן ברזל ישראל מאכילה בתרומה, וישראל שקיבל צאן ברזל מישראל אינה מאכילה תרומה<sup style="color: gray;">92</sup>, ולדעת בר קפרא שבירושלמי, בין כהן שקיבל מישראל, ובין ישראל שקיבל מכהן, אינו מאכילה בתרומה, לפי שיש לשניהם חלק בבהמה לדעתם<sup style="color: gray;">93</sup>, ובהמה שישראל וכהן שותפים בה אינה מאכילה בתרומה<sup style="color: gray;">94</sup>. עבד צאן ברזל, חשוב קינינו של המקבל, לענין שיחשב המקבל כאדון שאם יוציא לו שן או עין יצא לחירות<sup style="color: gray;">95</sup>, ואינו חשוב קינינו של הנותן, לענין שיחשב הנותן כאדון להוציאו לחירות אם הוציא לו שן ועין<sup style="color: gray;">96</sup>. הוקדש בידי המקבל, מועיל ההקדש<sup style="color: gray;">97</sup>, שמאחר שהוא ברשותו של המקבל, ואין לבעלים אלא שיעבוד לגבותו<sup style="color: gray;">98</sup>, הקדש מפקיע מידי שיעבוד<sup style="color: gray;">99</sup>. עבד צאן ברזל שניתן למקבל הדר בחוץ לארץ, נסתפק רב ירמיה, אם יחשב הנותן כמוכר עבדו לחוץ לארץ, שקנסו חכמים שיצא העבד לחירות<sup style="color: gray;">100</sup>, או כיוון שאין גופו קנוי למקבל אלא לפירות<sup style="color: gray;">101</sup>, לא נחשב כמכור לו<sup style="color: gray;">102</sup>.
<h4>ירושה</h4>
צאן ברזל ניתן בירושה ליורשי המקבל, ויורשים את זכותו בממון<sup style="color: gray;">103</sup>, וחשוב ברשותם כשאר צאן ברזל<sup style="color: gray;">104</sup>, אף על פי שאין על גופם חיוב לשלם את האחריות<sup style="color: gray;">105</sup>. וחייבים רק על גניבה ואבידה<sup style="color: gray;">106</sup>, מאחר שהממון ברשותם ומחוסר גוביינא<sup style="color: gray;">107</sup>.
<h4>מקצת אחריות</h4>
צאן ברזל שקיבל עליו רק אחריות של איבוד הממון ולא אחריות כחש והוזלה, שקרוי צאן ברזל לסוברים כן<sup style="color: gray;">108</sup>, אינו חשוב ברשותו של המקבל<sup style="color: gray;">109</sup>. וכן אם קיבל עליו מקצת מההפסדים, כגון הפסד הבא מאליו ולא הפסד מחמת מאורע, שקרוי צאן ברזל לסוברים כן<sup style="color: gray;">110</sup>, אינו חשוב לגמרי ברשותו של המקבל, ולכך אינו חשוב כמלווה*<sup style="color: gray;">111</sup>.
<h4>כשאינו זוכה ברווח</h4>
ממון שמקבל עליו אחריות שישלם הפחת ולא ניתן לו שיזכה ברווח, כגון פקדון, שקבל עליו אחריות שישלם לבעליו את הפחת שיפחת הממון ולא ניתן לו שיזכה ברווח, אינו כצאן ברזל החשוב ברשותו של המקבל<sup style="color: gray;">112</sup>, אלא הרי הוא כשומר* המתנה להתחייב באחריות<sup style="color: gray;">113</sup>. וכן ממון שכור שמקבל עליו אחריות שישלם את הפחת, ואינו זוכה בהותרה של היוקר או הגדילה, אינו חשוב צאן ברזל<sup style="color: gray;">114</sup>, ודינו כשומר*, כגון שאם אבד חייב שבועה<sup style="color: gray;">115</sup>, ואינו כשאר צאן ברזל שיכול לעכב הממון לעצמו, לסוברים כן<sup style="color: gray;">116</sup>, אלא מחזירנו לבעליו בסוף הזמן<sup style="color: gray;">117</sup>, וכשמחזירו אינו צריך להקנותו מחדש כשאר צאן ברזל<sup style="color: gray;">118</sup>, ואין המקבל מצווה על שביתת בהמה זו בשבת* כשאר צאן ברזל<sup style="color: gray;">119</sup>, ויש ראשונים שנראה מדבריהם, שממון שכור שמקבל השוכר אחריות, חשוב הממון כמלווה הנמצא ברשותו<sup style="color: gray;">120</sup>. וכן ממון שניתן לו על מנת שיסחור בו לבעליו או ישביחנו לו או יטפל בו עבורו, וקבל עליו אחריות שישלם לבעליו את הפחת שיפחת הממון ולא ניתן לו שיזכה ברווח, אינו חשוב כצאן ברזל החשוב ברשותו של המקבל, אלא הרי הוא כשלוחו של בעל הממון, וחיובו כשומר* המתנה להתחייב באחריות<sup style="color: gray;">121</sup>. ולפיכך אין הממון חשוב כמלווה אצלו כשאר צאן ברזל<sup style="color: gray;">122</sup>, שהיכן מצינו הלואה שאין הנאה למקבל וכל ההנאה לנותן<sup style="color: gray;">123</sup>, ויש ראשונים שסוברים, שגם כשאינו זוכה ברווח חשוב צאן ברזל<sup style="color: gray;">124</sup>. ולענין אכילת תרומה*, יש שסוברים, שהחייב באחריות הפחת אף על פי שאינו זוכה ברווח, חשוב קנין כספו להאכיל בתרומה, דמאחר שאחריות כחש הבהמה עליו, חשובה הבהמה קינינו לענין האכלתה<sup style="color: gray;">125</sup>. על דינה של עסקא שקבל עליה אחריות, עי' להלן<sup style="color: gray;">126</sup>. על סוג עסקא שמצינו בראשונים שחשובה צאן ברזל, עי' להלן<sup style="color: gray;">127</sup>. על פקדון, שקיבל עליו הנפקד אחריות הפסד איבוד הממון, ולא קיבל עליו אחריות הכחש והזול, שחשוב כשלו למקצת דינים, ע"ע אחריות<sup style="color: gray;">128</sup>.
<h4>תפיסה</h4>
הנותן זכאי לתפוס את הממון בחובו<sup style="color: gray;">129</sup>, אף מיורשי המקבל<sup style="color: gray;">130</sup> - ואינו כשאר מטלטלין של בעל-חוב* שאינם נגבים מיורשיו<sup style="color: gray;">131</sup> - ואינו יכול לסלק החוב במטלטלים אחרים, כדין אפותיקי* מפורש<sup style="color: gray;">132</sup>, בין בחוב שנוצר מחמת האחריות אם פחת הממון<sup style="color: gray;">133</sup>, ובין בחוב שנוצר כשלא שילם לו שכרו שהתחייב לו<sup style="color: gray;">134</sup>, כאדם המשכיר ביתו לחבירו שאם לא יתן לו שכרו מוציאו מהבית<sup style="color: gray;">135</sup>. וכשם שזכאי לתפוס בהמת צאן ברזל בחובו, כך זכאי לתפוס את ולדותיה<sup style="color: gray;">136</sup>, ונחלקו תנאים ואמוראים בדבר: לדעת תנא קמא, ורב הונא בדעתו, זכאי לתפוס את הולדות שהם דור ראשון לצאן ברזל ולא ולדי הולדות שהם דור שני, ולרב יהודה בדעתו, זכאי לתפוס גם ולדות דור שני לצאן הברזל, ולא ולדות דור שלישי, ולדעת רבן שמעון בן גמליאל, זכאי לתפוס ולדות מכל הדורות<sup style="color: gray;">137</sup>. יש שפסקו הלכה כתנא קמא לדעת רב הונא<sup style="color: gray;">138</sup>, ויש שפסקו שהדבר ספק אם הלכה כרב הונא או כרב יהודה<sup style="color: gray;">139</sup>. העמיד את הולד תחת אמו, שיחשב הולד צאן ברזל כאמו<sup style="color: gray;">140</sup>, לדעת רב הונא מועילה העמדה זו שיוכל לתפוס דור נוסף של ממון צאן ברזל, ולדעת רב יהודה אין מועיל העמדה זו לענין שיוכל לתפוס דור נוסף<sup style="color: gray;">141</sup>. ומפני שיש לבעלים זכות לתפוס הולדות בחובו, חשוב שיש לו חלק בולדות<sup style="color: gray;">142</sup>, ואינו חשוב רק כאפותיקי*, אלא חשוב שלא יצאו הולדות מרשות הנותן ולא הסתלק לגמרי מהממון<sup style="color: gray;">143</sup>, ולדעתם פטור הולד מן מהבכורה, לדעת הסוברים ששותפות גוי פוטרת<sup style="color: gray;">144</sup>.
<h3><b>בתורת עסקא</b></h3>
<h4>בעסקא החוזרת לבעלים</h4>
עסקא* – כלומר שזה נותן ממון וזה מתעסק בו להשביחו, שמחצה חשוב מלוה אצל המתעסק, ומחצה חשוב פקדון, ולאחר שהושבח חולקים את הממון<sup style="color: gray;">145</sup> - שקבל המתעסק אחריות על חלק הפקדון השייך לנותן, נראה מדברי ראשונים, שאינו חשוב כ"צאן ברזל"<sup style="color: gray;">146</sup>, שהרי זה כפקדון שקיבל עליו אחריות שאינו חשוב צאן ברזל<sup style="color: gray;">147</sup>. ויש אחרונים הסוברים בדעת ראשונים, שאף זה קרוי "צאן ברזל"<sup style="color: gray;">148</sup>, אלא שאין דינו כשאר צאן ברזל החשוב ברשות מקבל<sup style="color: gray;">149</sup>, ואינו חשוב מלווה, ואף על פי כן אסרוהו חכמים משום איסור ריבית, לפי שהנותן קרוב לשכר ורחוק להפסד<sup style="color: gray;">150</sup>, שלדעתם אסור מדרבנן משום ריבית גם בדבר שאינו מלוה<sup style="color: gray;">151</sup>.
<h4>בעסקא שאינה חוזרת לבעלים</h4>
מצינו עסקא* שחשובה "צאן ברזל" לדעת מקצת ראשונים, על ידי ששמים ממון בדמים שיתחייב המקבל לשלם אותם כנגד קבלת הממון, והתנו שהדמים ימתינו אצל המקבל זמן מסוים, ובכך יחשב אותו הממון כניתן תוך אותו הזמן בעסקא, ויחלקו בשבח<sup style="color: gray;">152</sup>. וחשוב עסקא זו "צאן ברזל" שכשהופסד הממון אין הנותן נפסד אלא המקבל<sup style="color: gray;">153</sup>. אם דמי הממון לא שולמו לבסוף, זכותו של הנותן לתפוס את הממון הניתן במקום הדמים<sup style="color: gray;">154</sup>. למסקנת הגמרא לדעתם, חשוב ממון העסקא ברשות המקבל כבר מתחילה תמורת הדמים שהתחייב, אפילו שעדיין לא שילם את דמי הממון<sup style="color: gray;">155</sup>, ואף על פי שזכותו של המוכר לתפוס את הממון אם לא מקבל דמים לבסוף, אינו חשוב ברשות בעלים כל זמן שלא נתן את הדמים<sup style="color: gray;">156</sup>, אלא חשוב כמשכון*<sup style="color: gray;">157</sup>. ואף על פי שחשוב הממון ברשות המקבל, יש לנותן בה כוח מחמת זכותו לתפוס<sup style="color: gray;">158</sup>, ולכך בהמה שנתנה גוי בעיסקה זו, וילדה בכור-בהמה-טהורה*, חשוב שיש לגוי בה חלק, ולדעת הסוברים ששותפות גוי פוטרת מבכורה<sup style="color: gray;">159</sup>, ולדה פטור מבכורה<sup style="color: gray;">160</sup>.
<h2>צאת הכוכבים</h2>
<b>הגדרת הערך</b> - הזמן בתחילת הלילה שרואים בו את הכוכבים.
<h3><b>מהותו</b></h3>
בתחילת הלילה כשהעולם מחשיך, ניתן לראות את הכוכבים ברקיע, והוא נקרא "צאת הכוכבים"<sup style="color: gray;">1</sup>. צאת הכוכבים מוזכר בנביא לענין בנין בית המקדש: ואנחנו עשים במלאכה וחצים מחזיקים ברמחים מעלות השחר עד צאת הכוכבים<sup style="color: gray;">2</sup>. ערך זה עוסק בזמנו של צאת הכוכבים ובמהותו. על בין-השמשות* שקודם לצאת הכוכבים, ע"ע בין השמשות.
<h3><b>לילה</b></h3>
שעת צאת הכוכבים, אם הוא הזמן שנעשה לילה, לענין מצוות שזמנם בלילה<sup style="color: gray;">3</sup>, וכן שאין נוהגים בו מצוות שזמנם ביום<sup style="color: gray;">4</sup>, נחלקו בדבר: א) יש סוברים שהוא תחילת הלילה<sup style="color: gray;">5</sup>, שכן נאמר בנביא לענין בנין בית המקדש שמלאכתו ביום ולא בלילה<sup style="color: gray;">6</sup>: ואנחנו עשים במלאכה וחצים מחזיקים ברמחים מעלות השחר עד צאת הכוכבים וגו', והיו לנו הלילה משמר והיום מלאכה<sup style="color: gray;">7</sup>, הרי שבצאת הכוכבים מסתיים היום ומתחיל הלילה, ולפיכך סיימו בהם מלאכתם<sup style="color: gray;">8</sup>. ויש מן האחרונים שכתבו שזמן זה הוא הלכה-למשה-מסיני*, ובא הנביא והסמיכו בכתוב<sup style="color: gray;">9</sup>. ויש שכתבו שהוא נלמד מהכתוב: לממשלת הלילה ואת הכוכבים<sup style="color: gray;">10</sup>, שהלילה תלוי בכוכבים<sup style="color: gray;">11</sup>. לדעה זו שתחילת הלילה הוא בצאת הכוכבים, ואף על פי כן נסתפקו בזמן בין-השמשות* אם הוא לילה<sup style="color: gray;">12</sup>, ואף על פי שהוא קודם לזמן צאת הכוכבים<sup style="color: gray;">13</sup>, פירשו ראשונים שלפי שמשערים את צאת הכוכבים בכוכבים בינונים<sup style="color: gray;">14</sup>, ואין בקיאים מה הם כוכבים בינונים, לפיכך נסתפקו בכוכבים הנראים בזמן בין השמשות עד זמן "צאת הכוכבים", אם הם כוכבים בינונים<sup style="color: gray;">15</sup>. ויש מן האחרונים שכתבו שאף נסתפקו אם הלילה הוא ביציאת ב' כוכבים או ג' כוכבים<sup style="color: gray;">16</sup>, או אפילו בכוכב אחד<sup style="color: gray;">17</sup>. על כך שמלבד סימן של צאת הכוכבים ללילה נתנו אף סימן של הכסיף העליון והתחתון<sup style="color: gray;">18</sup>, וטעם הדבר שהוצרכו לשניהם, ע"ע בין השמשות<sup style="color: gray;">19</sup>. על זמן התחלפות הימים שיש סוברים שאינו בצאת הכוכבים, ע"ע לילה<sup style="color: gray;">20</sup>. ב) ויש סוברים שבצאת הכוכבים הוא ודאי לילה, לפי שהוא חושך גמור - והחושך הוא סיבת הלילה<sup style="color: gray;">21</sup> - וקודם צאת הכוכבים הוא ספק לילה – לפי שעדיין אינו חושך גמור, ומכל מקום פועל האור נשקע תחת הארץ<sup style="color: gray;">22</sup> - ואין למדים מהכתוב: ואנחנו עשים במלאכה וגו'<sup style="color: gray;">23</sup>, שהלילה מצאת הכוכבים, שאין בכתוב אלא סיפור בעלמא<sup style="color: gray;">24</sup>. ג) ויש סוברים שנחלקו תנאים אם בצאת הכוכבים נעשה לילה או קודם לכן<sup style="color: gray;">25</sup>.
<h3><b>סימן או סיבה</b></h3>
שעת צאת הכוכבים שנעשה לילה לסוברים כן<sup style="color: gray;">26</sup>, יש מן האחרונים שמצדדים שהיא סימן ללילה ואינה סיבה ללילה, שהרי הכוכבים לא נבראו עד יום רביעי למעשה בראשית<sup style="color: gray;">27</sup>, ובימים שקדמו להם נאמר: ויהי ערב<sup style="color: gray;">28</sup>.
<h3><b>מנין הכוכבים</b></h3>
מנין הכוכבים שביציאתם חשוב לילה ודאי<sup style="color: gray;">29</sup>, נחלקו בדבר: א) יש סוברים שהוא בשלשה<sup style="color: gray;">30</sup>, שכן אמר הכתוב: עד צאת הכוכבים<sup style="color: gray;">31</sup> - ומכתוב זה למדים שהלילה בצאת הכוכבים<sup style="color: gray;">32</sup> - ומיעוט כוכבים שניים, וכוכב הראשון אינו מן המנין<sup style="color: gray;">33</sup>, לפי שהוא ודאי יום<sup style="color: gray;">34</sup>. ויש סוברים שמלבד הראשון שהוא של יום צריך שלשה אחרים, שאין משערים בכוכב של יום<sup style="color: gray;">35</sup>. ב) ויש סוברים שצאת הכוכבים הוא ביציאת שני כוכבים<sup style="color: gray;">36</sup>. הלכה ביציאת שלשה<sup style="color: gray;">37</sup>.
<h3><b>סוג הכוכבים</b></h3>
הכוכבים שביציאתם נעשה לילה, אינם כוכבים גדולים הנראים ביום<sup style="color: gray;">38</sup>, ולא קטנים שאין נראים אלא בלילה, אלא בכוכבים בינונים<sup style="color: gray;">39</sup>. וכתבו ראשונים שכיון שאין הכל בקיאים להבחין מהו כוכבים בינונים, צריך להיזהר לא להחשיב לילה לענין קריאת-שמע* של ערבית, ולענין צאת השבת, עד שייראו כוכבים קטנים<sup style="color: gray;">40</sup>. על כך שביציאת השבת החמירו שיהיו הכוכבים רצופים ולא מפוזרים ע"ע תוספת שבת<sup style="color: gray;">41</sup>. על שאר דינים אם די בהם בכוכבים בינונים, או שהחמירו בהם בכוכבים קטנים, ע"ע לילה<sup style="color: gray;">42</sup>.
<h3><b>זמנו</b></h3>
איזהו זמן יציאת הכוכבים שנעשה בו לילה<sup style="color: gray;">43</sup>, נחלקו בדבר גאונים וראשונים: א) יש מן הראשונים סוברים שהוא בשיעור הילוך של ארבעה מילים<sup style="color: gray;">44</sup> - ועוד זמן מועט<sup style="color: gray;">45</sup> - אחר השקיעה*, דהיינו מאחר שנכנסת החמה בעובי הרקיע<sup style="color: gray;">46</sup>, ולדעתם זו שאמר ר' יהודה שמשקיעת החמה עד צאת הכוכבים מהלך אדם ארבעה מילין<sup style="color: gray;">47</sup>, שהיינו הזמן שמשקיעת עיגול השמש עד צאת הכוכבים שנעשה בו לילה<sup style="color: gray;">48</sup>. ב) ויש מן הגאונים והראשונים סוברים שהוא בשיעור של הילוך שלשת רבעי מיל – ועוד משהו<sup style="color: gray;">49</sup> - אחר שקיעת עיגול השמש מהאופק<sup style="color: gray;">50</sup>, ואותה שאמר ר' יהודה שמהלך אדם משקיעת החמה עד צאת הכוכבים ארבעה מילין<sup style="color: gray;">51</sup>, היינו עד יציאת כל הכוכבים הנראים בלילה שאין נראים כל הכוכבים אלא משנעלם האור לגמרי<sup style="color: gray;">52</sup>, או ששיטת ר' יהודה הוא כהסוברים שחמה מהלכת בלילה מעל הרקיע ממערב למזרח<sup style="color: gray;">53</sup>, ואין הלכה כן<sup style="color: gray;">54</sup>. ג) ויש מן הראשונים סוברים שהוא בזמן שקיעת השמש מהאופק, שבשעה זו יוצאים הכוכבים להיכנס וללכת בעובי הרקיע<sup style="color: gray;">55</sup>, שכן הכתוב: מעלות השחר עד צאת הכוכבים<sup style="color: gray;">56</sup>, שלמדים מממנו שהיום מתחיל בעלות השחר ומסתיים בצאת הכוכבים<sup style="color: gray;">57</sup>, וכשם שעלות השחר היינו כשהחמה מתחילה לצאת<sup style="color: gray;">58</sup>, אף צאת הכוכבים היינו שהכוכבים מתחילים לצאת,<sup style="color: gray;">59</sup> ואותה שאמר ר' יהודה שמהלך אדם משקיעת החמה עד צאת הכוכבים ארבעה מילים<sup style="color: gray;">60</sup>, היינו עד זמן שהכוכבים גומרים להלך כל עובי הרקיע ויוצאים לארץ<sup style="color: gray;">61</sup>.
על המצוות שזמנם בלילה ע"ע לילה: דברים שזמנם בלילה. על תחילת זמן ערבית וקריאת שמע של ערבית, ע"ע ערבית וע' קריאת שמע<sup style="color: gray;">62</sup>. על זמן היתר אכילת תרומה וקודשים לטבול-יום*<sup style="color: gray;">63</sup>, ע"ע הערב שמש: זמנו. על השבת משכון כסות לילה שהוא בצאת הכוכבים, ע"ע השבת העבוט<sup style="color: gray;">64</sup>. על זמן בדיקת חמץ אם הוא בצאת הכוכבים או לפניו, ע"ע בדיקת חמץ<sup style="color: gray;">65</sup>. על זמן הדלקת נר חנוכה, ע"ע חנוכה<sup style="color: gray;">66</sup>. על תפילת נעילה שיש סוברים שזמנה בצאת הכוכבים, ע"ע יום הכיפורים<sup style="color: gray;">67</sup>, וע' נעילה. על קדשים הנאכלים לשני ימים ולילה<sup style="color: gray;">68</sup>, ששנינו שסוף זמן אכילתם משתשקע החמה של יום השני<sup style="color: gray;">69</sup>, שכתבו ראשונים שהיינו צאת הכוכבים<sup style="color: gray;">70</sup>, ע"ע שקיעת החמה.
<h2>צבור</h2>
<b>הגדרת הערך</b> - כלל ישראל, או קהל של רבים מישראל.
<h3>מהותו ומעלתו</h3>
<h4>גדרו</h4>
צבור הוא קהל של אנשים. ומצינו מניינים שונים של אנשים שנחשבים צבור:
עשרה אנשים נחשבים צבור לענין אמירת דברים-שבקדושה*, שאין אומרים אותם אלא בצבור של עשרה<sup style="color: gray;">1</sup>, ע"ע דבר שבקדושה, וכן עשרה אנשים נחשבים פרהסיא* לענין קדוש-השם* וחלול-השם*<sup style="color: gray;">2</sup>, עי' ערכיהם.
יש מצוות שנאמרו על צבור של כלל ישראל, כגון בנין בית-המקדש*, הקמת מלך*, ועוד<sup style="color: gray;">3</sup>, וכן קרבנות-הצבור* הן חובת כלל ישראל כולו<sup style="color: gray;">4</sup>.
ויש דינים שנאמרו בציבור של שבט שלם, כגון פר-העלם-דבר-של-צבור*, שיש תנאים שסוברים שאפילו שבט אחד מביא אותו, כשבית דין של אותו השבט הורה, ועשה השבט על פיו<sup style="color: gray;">5</sup>, על פרטי הדין ע"ע פר העלם דבר של צבור וע' שגגת הוראה, וכן לענין טומאה-בצבור*, יש סוברים שאם שבט אחד נטמא, עושים כל העם את קרבן-פסח* בטומאה<sup style="color: gray;">6</sup>, על פרטי הדין ע"ע טמאה בצבור וע' קרבן פסח.
על דינים מיוחדים בבני-העיר ע"ע בני העיר.
<h4>היושבים בארץ ישראל</h4>
מצינו לענין כמה דברים שיושבי ארץ ישראל יש להם דין צבור יותר מבני חוץ לארץ, שנאמר: ויעש שלמה בעת ההיא את החג וכל ישראל עמו קהל גדול מלבוא חמת עד נחל מצרים לפני ה' אלהינו וגו'<sup style="color: gray;">7</sup>, ואחר שכבר נאמר "וכל ישראל עמו" לא הוצרך לומר "מלבוא חמת" וגו', אלא ללמדנו שאלה הם הנקראים קהל ולא אחרים<sup style="color: gray;">8</sup>, ואפילו היו עשרה אנשים בארץ ישראל הם נקראים קהל ולא אלה שבחוץ לארץ<sup style="color: gray;">9</sup>, ולכן לענין חיוב בפר-העלם-דבר-של-צבור*, יושבי חוץ לארץ אינם מן המנין<sup style="color: gray;">10</sup>, וכן לענין סמיכה*, שיש סוברים שבני ארץ ישראל, כשהם מסכימים למנות ראש ישיבה ושופט, הרי הוא כסמוך איש מפי איש, אבל לא בני חוץ לארץ<sup style="color: gray;">11</sup>, וכן לענין ברכת חכם הרזים, שיש סוברים שאין מברכים אותה אלא בארץ ישראל, שעל בני ארץ ישראל לבדם יש תורת אוכלוס<sup style="color: gray;">12</sup>, וכן לענין תענית-צבור*, שיש שפרשו שלפיכך אין תענית צבור בבבל<sup style="color: gray;">13</sup>, לפי שאין דין צבור אלא על בני ארץ ישראל בלבד<sup style="color: gray;">14</sup>, על פרטי הדינים ומקורותיהם ע"ע ארץ ישראל<sup style="color: gray;">15</sup>.
<h4>כבוד הצבור</h4>
הלכות רבות בסדרי בית הכנסת וקריאת התורה, ודיני שליח צבור, נתקנו מפני כבוד הצבור, וכן מצינו בכמה אופנים חובת זהירות בכבוד-הצבור*, על כל הדינים הללו ע"ע כבוד הצבור.
<h4>הלל</h4>
על אמירת הלל בצבור, והוצאת הרבים ידי חובתם על ידי שליח הצבור, ודין הברכה על ההלל ביחיד ובצבור, ע"ע הלל.
על ימים שאין גומרים בהם את ההלל אלא בצבור ולא ביחיד ע"ע הלל.
על הסוברים שאין אומרים הלל אלא על נס שנעשה לכלל ישראל, ולא על נס שנעשה ליחיד<sup style="color: gray;">16</sup> ע"ע הלל<sup style="color: gray;">17</sup>.
<h4>ברכה על נס</h4>
על הרואה מקום שנעשו בו ניסים לישראל, שצריך לברך<sup style="color: gray;">18</sup>, והחילוק בין מקום שנעשה בו נס ליחיד למקום שנעשה בו נס לרבים ע"ע ברכות הראיה<sup style="color: gray;">19</sup>.
<h4>טרחא דצבורא</h4>
בהרבה מקומות מצינו שחוששים לטורח הצבור<sup style="color: gray;">20</sup>, וכן מצינו קולות שהקלו חכמים כדי למנוע טורח מן הצבור<sup style="color: gray;">21</sup>. על החובה להימנע מלהטריח את הצבור, מקור הדין, טעמו וגדריו, ע"ע טרחא דצבורא.
<h4>גודל זכותו</h4>
זכות הציבור רבה, לפיכך אף בזמנים שהיחיד אינו רשאי להתפללל בהם מפני שהם זמני כעס, הציבור רשאי להתפלל<sup style="color: gray;">22</sup>.
<h4>תשובת הצבור</h4>
אף על פי שתשובת היחיד אינה מקובלת תמיד<sup style="color: gray;">23</sup>, תשובת הצבור מקובלת תמיד<sup style="color: gray;">24</sup>, ולפיכך אפילו אחרי גזר דין, כשהצבור שב בתשובה* גזר דינו נקרע<sup style="color: gray;">25</sup>, שנאמר: כה' אלהינו בכל קראנו אליו<sup style="color: gray;">26</sup>, ונאמר: השמן לב העם הזה ואזניו הכבד ועיניו השע פן יראה בעיניו ובאזניו ישמע ולבבו יבין ושב ורפא לו<sup style="color: gray;">27</sup>, איזהו דבר שצריך רפואה, הוי אומר זה גזר דין<sup style="color: gray;">28</sup>. וע"ע תשובה.
<h4>מצוה של רבים</h4>
מצוה של רבים יש לה מעלה מיוחדת, ולצורך קיומה מותר אפילו לעבור על איסור קל, לפיכך אף על פי שאסור לשחרר עבדים*<sup style="color: gray;">29</sup>, רבי אליעזר שחרר את עבדו כדי שישלים למנין עשרה מישראל לתפילה*, ולהוציא רבים ידי חובתם בקדושה, לפי שהיא מצוה של רבים<sup style="color: gray;">30</sup>, וכן מטעם זה חציה-שפחה-וחציה-בת-חורין*, אף על פי שאסור לשחרר עבד<sup style="color: gray;">31</sup>, כשהיא מחזרת אחר אנשים וממציאה עצמה לזנות, כופים את רבה לשחררה, כדי שתינשא לאיש - אף על פי שהאשה אינה מצוה על פריה-ורביה*<sup style="color: gray;">32</sup> - והוא ישמור אותה מזנות<sup style="color: gray;">33</sup>. וע"ע אין אומרים לאדם חטא כדי שיזכה חברך.
מצות-עשה* של רבים דוחה מצות-עשה של יחיד<sup style="color: gray;">34</sup>, עי' על כך בע' מצות עשה.
על אבל*, שאף על פי שהוא אסור בתלמוד תורה<sup style="color: gray;">35</sup>, אם רבים צריכים לו מותר לו ללמדם, ע"ע אבל<sup style="color: gray;">36</sup>.
אף על פי שתלמוד תורה של יחיד אינו גדול יותר מעבודה* שבמקדש, תלמוד תורה של רבים גדול יותר מעבודה<sup style="color: gray;">37</sup>.
<h4>חשבון עוונותיו</h4>
ציבור שחטאו, יש גורסים בגמרא, וכן יש ראשונים שכתבו, שכששוקלים את עוונותיהם וזכויותיהם, מעבירים להם על חטאיהם יותר מאשר היחיד שחטא, שהיחיד, מעבירים על חטאו הראשון והשני, ומחשבים את עוונותיו מהשלישי ואילך, והציבור, מעבירים על חטאם הראשון השני והשלישי, ואין מחשבים את עוונותיהם אלא מהרביעי ואילך<sup style="color: gray;">38</sup>. ויש שלא חילקו בזה בין יחיד לצבור<sup style="color: gray;">39</sup>.
<h4>דינו בכל יום</h4>
אף לסוברים שאדם אינו נידון בכל יום<sup style="color: gray;">40</sup>, אמרו בירושלמי שהצבור נדון בכל יום, שנאמר: לעשות משפט עבדו ומשפט עמו ישראל דבר יום ביומו<sup style="color: gray;">41</sup>.
<h3>צרכיו ותקנתו</h3>
<h4>צרכי צבור</h4>
העמלים עם הצבור, צריך שיהיו עמלים לשם שמים<sup style="color: gray;">42</sup>, ולא כדי ליטול עטרה לומר כך וכך עשיתי בשביל הציבור<sup style="color: gray;">43</sup>, והעושה לשם שמים, אף על פי שצרכי הרבים בסופו של דבר לא נעשו על ידו, אלא בזכות אבותיהם של הצבור, נחשב כאילו הכל נעשה על ידי ובזכות העוסק בצרכי הצבור<sup style="color: gray;">44</sup>.
חכמים קבעו שבית דין יעסקו בצרכי הרבים בזמנים מיוחדים, בחמשה עשר באדר* ובחול-המועד*, על פרטי הדברים ע"ע אדר<sup style="color: gray;">45</sup> וע' חול המועד<sup style="color: gray;">46</sup>.
העוסק בצרכי רבים, פעמים שאינו מפסיק אפילו לקריאת-שמע*<sup style="color: gray;">47</sup> ולתפלה<sup style="color: gray;">48</sup>, על פרטי הדינים עי' ערכיהם וע"ע עוסק במצוה פטור מן המצוה.
מי שגזל את הרבים, תקנתו היא לעסוק בצרכי רבים<sup style="color: gray;">49</sup>, על פרטי הדין ומקורו ע"ע גזל הרבים.
אף דיבור שאסור בשבת משום "ודבר דבר"<sup style="color: gray;">50</sup>, מותר כשהוא לצורך רבים<sup style="color: gray;">51</sup>.
עסקי רבים, מפקחים עליהם בבית-הכנסת*<sup style="color: gray;">52</sup> ובבית-המדרש*<sup style="color: gray;">53</sup>.
אף על פי שאין הולכין לטרטיאות ולקרקסיאות<sup style="color: gray;">54</sup>, כדי לפקח על עסקי רבים הולכים לשם<sup style="color: gray;">55</sup>, וע"ע ליצנות<sup style="color: gray;">56</sup>.
<h4>הימנעות מביטול מלאכתו</h4>
חכמים הקפידו שלא לגרום ביטול מלאכה לעם, לפיכך בקריאת-התורה*, ביום שמותר במלאכה, קוראים שלשה, ולא יותר, לפי שיש ביטול מלאכה לעם במה שהם מתאחרים בבית הכנסת, וביום שאין ביטול מלאכה לעם, כגון ראשי חדשים וחולו של מועד, קוראים ארבעה<sup style="color: gray;">57</sup>. וע"ע קריאת התורה.
<h4>מניעת נזק לרבים</h4>
מצינו בכמה מקומות שהקלו והתירו דברים כדי למנוע חשש נזק רבים, כגון בטלטול מוקצה*, שהתירוהו במקום חשש היזק של רבים<sup style="color: gray;">58</sup>, וכן כיבוי גחלת, באופן שאין בו אלא איסור דרבנן, התירוהו במקום חשש נזק לרבים<sup style="color: gray;">59</sup>, וכן בקבר שאסור לפנותו<sup style="color: gray;">60</sup>, שאם הוא מזיק את הרבים, שנמצא במקום הילוך רבים, ונטמאים באהלו, מותר לפנותו<sup style="color: gray;">61</sup>.
אף על פי שהמיצר ליחיד אסור למסרו ביד גוים להכותו ולאסרו ולקנסו<sup style="color: gray;">62</sup>, המיצר לצבור ומצער אותם מותר למסרו<sup style="color: gray;">63</sup>, וכתבו אחרונים בטעם הדבר, שהוא מחמת כוחם של בית הדין להכות ולענוש שלא מן הדין כשהשעה צריכה לכך<sup style="color: gray;">64</sup>, שמניעת צער מן הרבים נחשבת צורך שעה<sup style="color: gray;">65</sup>.
<h4>גזרה שאינו יכול לעמוד בה</h4>
על הדין שאין-גוזרים-גזרה-על-הצבור-אלא-אם-כן-רוב-הצבור-יכולים-לעמוד-בה*, ע"ע.
<h4>קלקול דרך רבים</h4>
מצר שהחזיקו בו רבים אסור לקלקלו<sup style="color: gray;">66</sup>, על פרטי הדין, ועל מי שהיתה דרך הרבים עוברת בתוך שדהו, אם מותר לו ליטלה מהם ע"ע דרך<sup style="color: gray;">67</sup>.
<h3>מצוותיו ודיניו</h3>
<h4>מצוותיו</h4>
יש ממצוות עשה ולא תעשה שהן מוטלות על הצבור, כלומר שאינן חובה על איש ואיש אלא על הציבור כולו<sup style="color: gray;">68</sup>, כגון מצות בנין בית-המקדש*, והקמת מלך*, ומחיית עמלק*<sup style="color: gray;">69</sup>, ובגדר חיוב היחיד בתוך הצבור במצוות הצבור, כתבו ראשונים שהשגגה נתלית על כל עדת בני ישראל היודעים בדבר, אם יש כח בידם לתקן בשום צד<sup style="color: gray;">70</sup>.
<h4>שאלה באורים ותומים</h4>
אורים-ותומים*, אין נשאלים בהם אלא למלך* ולאב-בית-דין* ולמי שהצבור צריך לו<sup style="color: gray;">71</sup>. על פרטי הדין ע"ע ארים ותמים.
<h4>ממון הצבור</h4>
דברים השייכים לציבור, יש מהם שהם שייכים לבני העיר, והם הרחבה, והמרחץ, ובית-הכנסת*, והתיבה והספרים<sup style="color: gray;">72</sup>, ויש דברים ששייכים לעולי בבל, היינו לכל ישראל, והם הר-הבית* והעזרות והבור שבאמצע הדרך<sup style="color: gray;">73</sup>, שמאחר ובנו אותם מממון כל ישראל, יש לכל אחד מישראל חלק בהם<sup style="color: gray;">74</sup>.
בגדר ממון השייך לצבור נחלקו אחרונים בדעת ראשונים: יש סוברים שלכל אחד יש חלק מסוים קטן בשותפות<sup style="color: gray;">75</sup>, ויש סוברים שלהצבור יש בעלות אחת יחד על הכל<sup style="color: gray;">76</sup>.
על סוגים שונים של בתי כנסת, שיש מהם ששייכים לבני העיר ויש מהם ששייכים לכלל ישראל, ע"ע בית הכנסת<sup style="color: gray;">77</sup>.
על המדיר את חברו שלא יהנה ממנו, אם מותר לו ליהנות מדבר השייך לכל בני העיר ומדבר השייך לכל ישראל, ע"ע מודר הנאה וע' נדרים.
על דבר שהוא בשותפות של ציבור, אם הוא חשוב כשייך לכל אחד מן הצבור לענין הלכות ודינים שנדרשת בהם בעלות, ע"ע לכם.
<h4>לא תתגודדו</h4>
אסור לצבור להתחלק לאגודות אגודות, שכל אחת מהן נוהגת באופן אחר, שנאמר: לא תתגודדו<sup style="color: gray;">78</sup>, ודרשו: לא תֵעשו אגודות אגודות<sup style="color: gray;">79</sup>. על פרטי הדין ע"ע לא תתגודדו.
<h4>כרת ומיתה בידי שמים</h4>
על עונשי כרת* ומיתה-בידי-שמים* לצבור שחטאו, ע"ע כרת; מיתה בידי שמים<sup style="color: gray;">80</sup>.
<h4>תענית צבור</h4>
תענית-צבור*, כגון התענית של תשעה-באב*, וכן התענית שגוזרים על הצבור בזמן שיש עצירת גשמים, היא חמורה יותר מתעניות יחיד, בכך שמתחילים אותה כבר מהערב, וכן בכך שאסורים בה במלאכה, וכן אסורים בה ברחיצה ובסיכה* ובנעילת הסנדל ובתשמיש-המיטה*<sup style="color: gray;">81</sup>, כעין יום-הכפורים<sup style="color: gray;">82</sup>.
על פרטי ודיני תענית-צבור, ודין קריאת "ויחל" ואמירת "עננו", ע"ע תענית צבור.
כל תענית שאין בה מפושעי ישראל – שחוזרים בתשובה ומתענים<sup style="color: gray;">83</sup> - אינה תענית, שהרי חלבנה, ריחה רע, ומנאה הכתוב עם סממני הקטורת<sup style="color: gray;">84</sup>, ויש למדים מן הכתוב: ואגודתו על ארץ יסדה<sup style="color: gray;">85</sup>, שכשהם באגודה אחת על הארץ, הטובים והרעים, ומשברים לבם וחוזרים, אז הקדוש ברוך הוא יסדה, כלומר העולם מתקיים בשבילם<sup style="color: gray;">86</sup>.
<h4>אחריותו על חובותיו</h4>
הרבים, יש מקומות שסומכים עליהם שיזכירו זה לזה את חובתם, ולפיכך לא חששו בהם כדרך שחששו ביחיד שמא ישכח או שמא יטעה<sup style="color: gray;">87</sup>, ויש מקומות שמצינו להפך, שבדבר של רבים חוששים יותר לפי שאומרים "קידרא דבי שותפי לא קרירא ולא חמימא", כלומר ש יש לחוש שכל אחד יסמוך על חברו ולא יעשה<sup style="color: gray;">88</sup>.
<h4>דיני חבר עיר</h4>
כמה הלכות מצינו בחבר-עיר*, היינו ציבור שבעיר, שדינם שונה מדין היחיד:
תפילת מוסף*, רבי אלעזר בן עזריה אמר שאין מתפללים אותה אלא בחבר עיר, כלומר בצבור ולא ביחיד<sup style="color: gray;">89</sup>. וחכמים אומרים בין בחבר עיר ובין שלא בחבר עיר<sup style="color: gray;">90</sup>. ור' יהודה אומר בשם רבי אלעזר בן עזריה שכל מקום שיש חבר עיר היחיד פטור בו מתפילת המוספים, ובמקום שאין חבר עיר היחיד חייב<sup style="color: gray;">91</sup>.
תקיעת-שופר* בראש-השנה*, בחבר עיר צריך לשמעה דוקא על סדר הברכות של מלכיות-זכרונות-ושופרות*, אבל שלא בחבר עיר אפשר לשמעה אף שלא על סדר הברכות<sup style="color: gray;">92</sup>.
אף על פי שאין הולכים לבית האבל בלגין המקשקש או בכד מלא מים, משום גנבת-דעת* האבל<sup style="color: gray;">93</sup>, אם היה שם חבר עיר מותר<sup style="color: gray;">94</sup>, ופרשו ראשונים שחבר עיר היינו חבורת העיר, שאם יש שם רבים, וזה מתכוין מתכוין להחשיב את האבל בעיניהם שיאמרו כמה חשוב זה שזה מכבדו כל כך, מותר, שגדול כבוד הבריות<sup style="color: gray;">95</sup>.
בקבורה, עולים בחבר עיר על האיש, ואין עולים על האשה<sup style="color: gray;">96</sup>, ופרשו ראשונים שהכוונה לחבורה וצבור, שדרכם היה לעשות חבורה לאבל ברחובה של עיר, לברך ברכת אבלים, ולאשה אין עושים כן<sup style="color: gray;">97</sup>.
בליקוט-עצמות*, אין עולים עליהם בחבר עיר, אבל מברים עליהם בתוך ביתו של אבל<sup style="color: gray;">98</sup>, והכוונה שאין מברים עליהם בצבור, כמו בשאר אבלים, אלא בתוך ביתו<sup style="color: gray;">99</sup>.
מעלים לבית האבל* לסעודת הבראה גלוסקאות ובשר ודגים, ובחבר עיר מעלים ירק וקטניות ודגים<sup style="color: gray;">100</sup>.
<h3>במקדש</h3>
<h4>קרבנות צבור</h4>
יש מקרבנות עולה וחטאת ושלמים, שהם קרבנות צבור, וכן יש מנחות שהן מנחות צבור. ואלו הם קרבנות הצבור: שני קרבנות תמיד* שמקריבים בכל יום*, והמוספים* של שבת*, ושל ראש-חודש*, ושל המועדות*, ושעיר חטאת* של יום-הכפורים* שבא עם השעיר-המשתלח*, והקרבנות הבאים עם העומר*, והבאים עם שתי-הלחם*, ופר-העלם-דבר-של-צבור*, ופר ושעיר של עבודה-זרה*<sup style="color: gray;">101</sup>. ושלש מנחות* צבור יש: העומר* ושתי-הלחם* ולחם-הפנים*<sup style="color: gray;">102</sup>. והצבור אינו מקריב לעולם לא אשם*<sup style="color: gray;">103</sup>, ולא עוף<sup style="color: gray;">104</sup>, וכל קרבנות הצבור הם זכרים, ואין בהם נקבה<sup style="color: gray;">105</sup>. על פרטי ודיני קרבנות הצבור ע"ע חטאות הצבור וע' מנחות וע' פרים ושעירים הנשרפים וע' קרבנות הצבור, ועי' על כל אחד מהם בערכו.
על קרבן חגיגה* וקרבן-פסח*, שאף על פי שהם קרבנות יחיד, הם נקראים גם קרבנות צבור מפני שהם באים בכנופיה<sup style="color: gray;">106</sup>, עי' ערכיהם וע' קרבנות הצבור.
<h4>הבאתם מכספי הציבור</h4>
רוב קרבנות הציבור, מביאים אותם מכספי תרומת-הלשכה*<sup style="color: gray;">107</sup>, חוץ מפר-העלם-דבר-של-צבור* ומשעירי-עבודה-זרה*, שנחלקו בהם תנאים אם הם באים מתרומת הלשכה או שגובים עליהם בתחלה<sup style="color: gray;">108</sup>. על פרטי הדין עי' ערכיהם וע"ע תרומת הלשכה.
צרכי הקרבנות באים אף הם משל הצבור<sup style="color: gray;">109</sup>, וכן המלח*<sup style="color: gray;">110</sup> ועצי-המערכה*<sup style="color: gray;">111</sup> ובגדי-כהונה*<sup style="color: gray;">112</sup> וכלי-שרת*<sup style="color: gray;">113</sup>, ועי' על כל אחד מהם בערכו, מהיכן בדיוק הוא מגיע.
יחיד שהתנדב בגדי כהונה, או כלי שרת, או עצי המערכה או קרבנות צבור, הרי הם כשרים, ובלבד שימסרם לצבור<sup style="color: gray;">114</sup>, על פרטי הדין ע"ע קרבנות צבור.
על צרכי בנין ההיכל והעזרות, שהם באים מכספי הציבור, ע"ע בית המקדש<sup style="color: gray;">115</sup>.
<h4>בשבת</h4>
כל קרבנות הצבור שקבוע להם זמן – להוציא פר-העלם-דבר-של-צבור ושעירי-עבודה-זרה - דוחים את השבת<sup style="color: gray;">116</sup>. על מקור הדין ופרטיו ע"ע קרבנות צבור וע' שבת.
<h4>טמאה בצבור</h4>
כל קרבנות הצבור שקבוע להם זמן – להוציא פר-העלם-דבר-של-צבור ושעירי-עבודה-זרה - עושים אותם אף בטומאת-מת*, לפי שכלל הוא שכל שזמנו קבוע דוחה את הטומאה<sup style="color: gray;">117</sup>. על מקור הדין ופרטיו ע"ע טמאה בצבור.
<h4>שירה</h4>
השיר* בעת ניסוך היין שבהקרבת קרבנות בבית המקדש<sup style="color: gray;">118</sup> אינו אלא בקרבנות צבור<sup style="color: gray;">119</sup>.
<h4>תמורה</h4>
קרבנות צבור, אין בהם תמורה<sup style="color: gray;">120</sup>.
<h4>נדבה</h4>
הצבור, יש ראשונים שכתבו שאינו מקריב קרבנות נדבה<sup style="color: gray;">121</sup>, חוץ מקרבנות של קיץ-המזבח*<sup style="color: gray;">122</sup>. וכן הצבור אינו מביא מנחת נדבה<sup style="color: gray;">123</sup>. ויש ראשונים שכתבו שהצבור יכול להתנדב מלכתחלה להקדיש ולהקריב קרבן נדבה<sup style="color: gray;">124</sup>. וע"ע קרבנות צבור.
<h4>סמיכה</h4>
כל קרבנות הצבור אין בהן סמיכה, חוץ מפר-העלם-דבר-של-צבור ומשעיר-המשתלח<sup style="color: gray;">125</sup>, ורבי שמעון אומר אף שעיר-עבודת-כוכבים<sup style="color: gray;">126</sup>. על פרטי הדין ע"ע סמיכה.
<h4>כפרת צבור מתים</h4>
אף על פי שאין-כפרה-למתים*<sup style="color: gray;">127</sup>, בצבור, יש כפרה אף לאותם שמתו, לפי שאין הצבור מתים<sup style="color: gray;">128</sup>, ולפיכך קרבן-צבור*, מקריבים אותו אף כשמתו הצבור<sup style="color: gray;">129</sup>, על פרטי הדין ע"ע אין כפרה למתים<sup style="color: gray;">130</sup>.
<h4>פר העלם דבר של צבור</h4>
על צבור ששגגו על פי הוראת בית-דין*, שבמקום קרבן חטאת* הם מביאים פר-העלם-דבר-של-צבור*, וגדר צבור לענין זה, ע"ע פר העלם דבר של צבור.
<h4>פר ושעיר של עבודת כוכבים</h4>
על צבור ששגגו בעבודה-זרה* על פי הוראת בית דין, שבמקום קרבן חטאת הם מביאים פר לעולה ושעיר לחטאת, וגדר צבור לענין זה, ע"ע שעירי עבודה זרה.
<h4>אשם תלוי</h4>
על צבור שספק אם שגגו על פי הוראת בית דין, שאינם חייבים אשם-תלוי* כיחיד ע"ע אשם תלוי<sup style="color: gray;">131</sup> וע' פר העלם דבר של צבור.
<h4>חצוצרות</h4>
על החצוצרות שעשה משה, שנחלקו תנאים אם נעשו משל צבור או משל משה<sup style="color: gray;">132</sup> ע"ע חצוצרות.
<h4>תקנות להביא משל צבור</h4>
כמה קרבנות* ונסכים* תקנו חכמים שאף על פי שמעיקר הדין אינם באים משל צבור, יבואו משל צבור<sup style="color: gray;">133</sup>, כלומר מתרומת-הלשכה*<sup style="color: gray;">134</sup>:
בהמה שנמצאת מירושלים עד מגדל עדר, שמקריבים אותה לקרבן<sup style="color: gray;">135</sup>, בראשונה היו ממשכנים את מוצאיה עד שהוא מביא נסכיה, חזרו להיות מניחים אותה ובורחים, התקינו בית דין שיהו נסכיה באים משל צבור<sup style="color: gray;">136</sup>. על פרטי הדין ע"ע נסכים וע' תרומת הלשכה.
גוי* ששלח עולתו ממדינת הים ולא שלח עמה נסכים, התקינו בית דין שיהו נסכיה באים משל צבור<sup style="color: gray;">137</sup>, על פרטי הדין ע"ע גוי<sup style="color: gray;">138</sup> וע' נסכים וע' תרומת הלשכה.
גר* שמת והניח זבחים, אם אין לו נסכים, התקינו שיהו קרבים משל צבור<sup style="color: gray;">139</sup>, על פרטי הדין ע"ע גר<sup style="color: gray;">140</sup> וע' נסכים וע' תרומת הלשכה.
כהן-גדול* שמת, נחלקו תנאים במנחתו אם התקינו שתהא באה משל צבור, או שהיא באה משל יורשים<sup style="color: gray;">141</sup>. על פרטי הדין ע"ע חבתין<sup style="color: gray;">142</sup> וע' תרומת הלשכה.
הקינים הפסולות, נחלקו תנאים אם התקינו חכמים שיבואו משל צבור, או שהמספק את הקינים הוא מספק את הפסולות<sup style="color: gray;">143</sup>, על פרטי הדין ע"ע קינים.
<h3>בתפלה ובדברים שבקדושה</h3>
<h4>זעקה ותרועה על צרת הצבור</h4>
על כל צרה שתבא על הצבור, מצות-עשה* מן התורה לזעוק ולהריע בחצוצרות*<sup style="color: gray;">144</sup>, שנאמר: וכי תבאו מלחמה בארצכם על הצר הצורר אתכם והרעותם בחצוצרות<sup style="color: gray;">145</sup>, כלומר כל דבר שייצר לכם כגון בצורת ודבר וארבה וכיוצא בהן זעקו עליהן והריעו<sup style="color: gray;">146</sup>.
על פרטי המצוה ע"ע חצוצרות.
<h4>תענית על צרת הצבור</h4>
מצוה מדברי סופרים להתענות על כל צרה שתבאו על הצבור, עד שירוחמו מן השמים<sup style="color: gray;">147</sup>.
על פרטי הדין ע"ע חצוצרות וע' תענית צבור.
<h4>תפלת צבור</h4>
תפלת הציבור נשמעת תמיד<sup style="color: gray;">148</sup>, והקדוש ברוך הוא אינו מואס בה, שנאמר: הן אל כביר ולא ימאס<sup style="color: gray;">149</sup>, ודרשו שלא ימאס את תפלת הרבים<sup style="color: gray;">150</sup>, וכן כתוב: פדה בשלום נפשי מקרב לי כי ברבים היו עמדי<sup style="color: gray;">151</sup>, וכן אמרו שעשרה שמתפללים, שכינה עמהם<sup style="color: gray;">152</sup>, ולא עוד אלא שהשכינה מקדימה ובאה לפניהם<sup style="color: gray;">153</sup>, וכן אמרו שתפלת הצבור נשמעת אפילו כשאין לב כולם שלם בכוונת התפלה<sup style="color: gray;">154</sup>.
אף על פי שהיחיד אין לו להתפלל תפלת מוסף* של ראש-השנה* בשלשת השעות הראשונות של היום, שהן זמן דין, הציבור, מאחר וזכותו רבה, רשאי להתפלל אז<sup style="color: gray;">155</sup>.
על צירוף עשרה לתפלת צבור ולאמירת דבר-שבקדושה*, ע"ע דבר שבקדושה<sup style="color: gray;">156</sup>.
על החילוק בין תפלת צבור לתפלת יחיד בלשון* התפלה, שהצבור רשאים להתפלל בלשון ארמי, והיחיד אינו רשאי<sup style="color: gray;">157</sup>, ע"ע תפלה.
<h4>שליח צבור</h4>
על שליח-צבור*, שמוציא את הצבור ידי חובתם, ע"ע חזן וע' שליח צבור.
<h4>תפלה עם הצבור</h4>
מאחר ותפלת הצבור נשמעת תמיד<sup style="color: gray;">158</sup>, צריך אדם לשתף עצמו עם הציבור, ולא יתפלל ביחיד כל זמן שיכול להתפלל עם הציבור<sup style="color: gray;">159</sup>.
היה הולך בדרך והגיע לעיר ורוצה ללון בה, אם לפניו עד ארבעה מילים מקום שמתפללין בעשרה, צריך לילך שם, ולאחריו צריך לחזור עד מיל כדי להתפלל בעשרה<sup style="color: gray;">160</sup>.
על דלוג בפסוקי-דזמרה* כדי להתפלל עם הצבור, ע"ע פסוקי דזמרה.
השעה שהצבור מתפללים היא עת רצון אף למי שאינו נמצא עמהם, שנאמר: ואני תפלתי לך ה' עת רצון<sup style="color: gray;">161</sup>, ודרשו, אימתי עת רצון, בשעה שהצבור מתפללים<sup style="color: gray;">162</sup>, ויש שדרשו מן הכתוב: כה אמר ה' בעת רצון עניתיך<sup style="color: gray;">163</sup>, משמע שיש שעה שהיא עת רצון, והיא עת תפלת הצבור<sup style="color: gray;">164</sup>, ולפיכך אף מי שאינו מתפלל עם הצבור, יכוין להתפלל בשעה שהצבור מתפללים<sup style="color: gray;">165</sup>.
<h4>דברים שבקדושה</h4>
על דברים-שבקדושה*, כגון ברכו* וחזרת-הש"ץ* וקדיש* וקדושה*, שאין אומרים אותם אלא בצבור, כלומר בעשרה מישראל, ודיני העשרה, ומקומם וצירופם, ע"ע דבר שבקדושה.
על זמון*, שיש סוברים שנוסחתו משתנה לפי מספר האנשים שמשתתפים בו ע"ע זמון<sup style="color: gray;">166</sup>.
<h4>קריאת התורה</h4>
על קריאת-התורה*, שאינה אלא בצבור, ושיש סוברים שאינה חובת יחיד כלל אלא חובת צבור, ע"ע קריאת התורה.
על הסוברים שאף על פי שברכת-התורה* ביחיד אינה אלא מדרבנן, ברכה על קריאת התורה בצבור היא מן התורה, ע"ע ברכת התורה<sup style="color: gray;">167</sup>.
על מצות זכירת-מעשה-עמלק, שמצותה דוקא בקריאה בצבור, ע"ע זכירת מעשה עמלק<sup style="color: gray;">168</sup>.
<h4>תפלת נדבה בצבור</h4>
ציבור, כתבו ראשונים שאינם מתפללים תפלת נדבה, לפי שהתפלות נתקנו כנגד הקרבנות<sup style="color: gray;">169</sup>, וכשם שבקרבנות, היחיד מביא קרבנות נדבה, ולא הציבור – לסוברים כן<sup style="color: gray;">170</sup> - כך בתפלה, היחיד מתפלל תפלת נדבה ולא הציבור<sup style="color: gray;">171</sup>.
<h4>לשון רבים בתפלה</h4>
כל התפילות והברכות, מצינו שנתקנו בלשון רבים<sup style="color: gray;">172</sup>. ובתפלת-הדרך* אמרו בתלמוד שצריך לשתף עצמו עם הצבור, ולאמרה בלשון רבים<sup style="color: gray;">173</sup>, וכן אמרו במי שיש לו חולה בתוך ביתו, שצריך שיערבנו בתפלתו בתוך חולי ישראל<sup style="color: gray;">174</sup>, לפי שמתוך שכוללם עם האחרים תפלתו נשמעת בזכותם של רבים<sup style="color: gray;">175</sup>, וכתבו ראשונים שכן צריך לעשות בכל תפלה חדשה שהוא מתפלל, וכתבו שאף כשאומר בלשון יחיד, ראוי שיוסיף ויאמר: אני וכל עמך בית ישראל<sup style="color: gray;">176</sup>.
על המוסיף בקשות בברכות תפלת שמנה-עשרה*, אם יאמרם בלשון יחיד או בלשון רבים ע"ע תפלה.
<h3>התנהגות היחיד ביחס לצבור</h3>
<h4>פרישה ממנו</h4>
לא יפרוש אדם מן הצבור<sup style="color: gray;">177</sup>. והפרישה מן הצבור היא מן הדברים המעכבים את התשובה<sup style="color: gray;">178</sup>, לפי שבזמן שיעשו תשובה לא יהיה עמהם, ואינו זוכה עמהם בזכות שעושים<sup style="color: gray;">179</sup>.
הפורשים מדרכי הצבור יורדים לגהינם ונידונים בה לדורי דורות<sup style="color: gray;">180</sup>, ואין להם חלק לעולם הבא<sup style="color: gray;">181</sup>, אלא נכרתים ואובדים, ונידונים על גודל רשעם וחטאתם לעולם ולעולמי עולמים<sup style="color: gray;">182</sup>. ומהו הפורש מדרכי הצבור, כתבו ראשונים שהוא אף מי שאינו עובר עבירות, אלא שהוא נבדל מעדת ישראל, ואינו עושה מצוות בכללם, ולא נכנס בצרתם, ולא מתענה בתעניתם, אלא הולך בדרכו כאחד מגויי הארץ, וכאילו אינו מהם<sup style="color: gray;">183</sup>. בטעם גודל עונשו של הפורש מדרכי הצבור כתבו ראשונים שכשהצבור מתאספים לעבוד את ה', הם מקדישים את ה', וזה הפורש מדרכי הצבור, הנה הוא כמקטרג על הסכמת עבודת השם, וכיוצא מכלל המקדשים את ה', ומראה עצמו כי לא יחפוץ להיות בסודם ולהכתב בכתבם, והוא מחלל את עבודת ה' ובוזה את דבר ה', וכתבו טעם נוסף, שהפורשים מניאים את לב חלושי הדעת, ומחטיאים את הרבים<sup style="color: gray;">184</sup>.
על הפורש מדרכי צבור שמת, אם מתעסקים עמו ואם מתאבלים עליו, ע"ע אבלות<sup style="color: gray;">185</sup>.
<h4>השתתפות במעשיו</h4>
בשעה שהציבור כורעים בחזרת-הש"ץ* בעת אמירת "מודים" בברכת הודאה*<sup style="color: gray;">186</sup>, צריך כל אחד לכרוע עמהם<sup style="color: gray;">187</sup>, שאם לא כן הוא נראה ככופר במי שחבריו משתחוים לו<sup style="color: gray;">188</sup>. על פרטי הדין ע"ע הודאה וע' כריעה; על "מודים דרבנן" שהצבור אומר בעת ששליח הצבור אומר מודים, ע"ע הודאה<sup style="color: gray;">189</sup>.
בשעה שהציבור קוראים קריאת-שמע*, כל מי שנמצא עמהם, אפילו קרא כבר, צריך לקרות עמם את הפסוק הראשון שבקריאת שמע<sup style="color: gray;">190</sup>, כדי שלא יהיו כולם עסוקים והוא יושב ובטל<sup style="color: gray;">191</sup>, ושלא יהא נראה כאילו אינו רוצה לקבל עליו עול מלכות שמים עם חביריו<sup style="color: gray;">192</sup>. וטוב שיקרא עמהם כל קריאת שמע<sup style="color: gray;">193</sup>. על פרטי הדין ע"ע קריאת שמע.
יש ראשונים ואחרונים שכתבו שכן ראוי לעשות בכל דבר שהציבור אומרים, כגון תהלה לדוד או עלינו לשבח, שהיחיד יקרא עמהם, שכן היא מדת דרך-ארץ*<sup style="color: gray;">194</sup>.
בשעה שהציבור מתפללים אסור לאדם לעבור אחורי בית-הכנסת*<sup style="color: gray;">195</sup>, מפני שהוא נראה ככופר<sup style="color: gray;">196</sup>, וכפורק עול תפילה מעליו, כיון שהצבור מתפללים והוא אינו נכנס<sup style="color: gray;">197</sup>. על פרטי הדין, ואופנים שמותר לעבור אחורי בית הכנסת ע"ע בית הכנסת<sup style="color: gray;">198</sup> וע' חשד; מראית העין<sup style="color: gray;">199</sup>
<h4>השתתפות בצערו</h4>
בזמן שהצבור שרוי בצער אל יאמר אדם אלך לביתי ואוכל ואשתה ושלום עליך נפשי, אלא יצער אדם עם הצבור, וכל המצער עצמו עם הצבור זוכה ורואה בנחמת צבור<sup style="color: gray;">200</sup>, ובזמן שישראל שרוים בצער ופירש אחד מהם, באים שני מלאכי השרת שמלוים לו לאדם, ומניחים לו ידיהם על ראשו ואומרים, פלוני זה שפירש מן הצבור, אל יראה בנחמת צבור<sup style="color: gray;">201</sup>.
בשני רעבון, מצוה על כל אדם להרעיב את עצמו<sup style="color: gray;">202</sup>, וכן אסור לאדם לשמש מטתו בשני רעבון<sup style="color: gray;">203</sup>, על פרטי הדין, ואופנים שבהם מותר לשמש מיטתו בשני רעבון ע"ע תשמיש המטה.
<h4>גזל הרבים</h4>
על גזל-הרבים*, חומרתו, והדרך לתקנו, ע"ע גזל הרבים.
<h4>היגררות היחיד אחריו</h4>
קהל שרובו קבלו את השבת*, היחידים שלא קבלו נגררים אחר הרוב בעל כרחם, ונאסרים אף הם במלאכה<sup style="color: gray;">204</sup>. על פרטי הדין ע"ע קבלת שבת.
<h4>הפלת עצמו על הצבור</h4>
על האיסור למי שיכול להתפרנס, להטיל עצמו על הצבור וליטול צדקה, ע"ע צדקה.
על תלמידי חכמים, ואנשים שתורתם אומנותם, אם מותר להם להתפרנס מן הצבור, ואם הצבור חייבים לפרנסם, ע"ע תלמוד תורה וע' תלמיד חכם, וע"ע חזן.
שכיב מרע שצוה ואמר שלא יקברוהו מנכסיו, אין שומעים לו לפי שאדם אינו רשאי להפיל עצמו על הצבור<sup style="color: gray;">205</sup>, וע"ע קבורה.
<h4>קריעה על הריגת צבור</h4>
השומע שמועה רעה על הריגת רוב צבור, צריך לקרוע את בגדיו<sup style="color: gray;">206</sup>, שכן מצינו בדוד שקרע את בגדיו כששמע על עם ה' ועל בית ישראל כי נפלו בחרב<sup style="color: gray;">207</sup>, וכתבו ראשונים שכמו כן צריך לקרוע כששמע שהלכו בשבי<sup style="color: gray;">208</sup>.
נקבצו רוב הצבור למלחמה, ושמע שניגפו לפני אויביהם, אפילו לא נהרגו אלא המיעוט מהם, צריך לקרוע<sup style="color: gray;">209</sup>.
<h4>מצוה ברוב עם</h4>
על עשיית מצוה ברוב-עם*, שיש לה חשיבות מיוחדת, ע"ע ברוב עם הדרת מלך.
<h4>השלמת הפרשה עם הצבור</h4>
על השלמת הפרשה עם הצבור שנים-מקרא-ואחד-תרגום*, ע"ע.
<h4>עונשי הרחקה מן הצבור</h4>
על עונשי הרחקה מן הצבור ע"ע חרם (כעונש וככפיה) וע' נדוי.
<h4>הטלת אימה עליו</h4>
אסור לאדם לנהוג בשררה על הצבור ובגסות הרוח, אלא ינהג בענוה ויראה<sup style="color: gray;">210</sup>. וכל פרנס שמנהיג את הצבור בנחת, זוכה ומנהיגם לעולם הבא, שנאמר: כי מרחמם ינהגם ועל מבועי מים ינהלם<sup style="color: gray;">211</sup>.
הנותנים חיתיתם בארץ חיים, כגון פרנס המטיל אימה יתירה על צבור שלא לשם שמים<sup style="color: gray;">212</sup>, שרודה את הציבור בחזקה, והם יראים ומפחדים ממנו, וכוונתו לכבוד עצמו, וכל חפציו שלא לכבוד שמים, כגון מלכי העובדי כוכבים<sup style="color: gray;">213</sup>, יורדים לגיהנם ונידונים בה לדורי דורות<sup style="color: gray;">214</sup>, ואין להם חלק לעולם הבא אלא נכרתים ואובדים<sup style="color: gray;">215</sup>.
פרנס המטיל אימה יתירה על הצבור שלא לשם שמים אינו רואה בן תלמיד-חכם*, שנאמר: לכן יראוהו אנשים לא יראה כל חכמי לב<sup style="color: gray;">216</sup>, וכן אמרו, מפני מה אין מצויים תלמידי חכמים לצאת תלמידי חכמים מבניהם, אמר מר זוטרא, מפני שהם מתגברים על הצבור, ורב אשי אמר, משום שהם קוראים לאנשים חמורים, ורב ששת בריה דרב אידי אמר, כדי שלא יתגדרו על הצבור<sup style="color: gray;">217</sup>.
על האיסור לדיין* להתנהג בשררה ובגסות הרוח ע"ע בית דין<sup style="color: gray;">218</sup>.
<h4>החטאתו</h4>
החוטאים ומחטיאים את הרבים, כגון ירבעם בן נבט וחבריו, יורדים לגיהנם ונידונים בה לדורי דורות<sup style="color: gray;">219</sup>, ואין להם חלק לעולם הבא אלא נכרתים ואובדים<sup style="color: gray;">220</sup>. ומי הם מחטיאי הרבים, אחד שהחטיא בדבר גדול, כגון ירבעם וצדוק וביתוס, ואחד שהחטיא בדבר קל, אפילו לבטל מצות-עשה*, ואחד האונס אחרים עד שיחטאו כמנשה, שהיה הורג את ישראל עד שיעבדו עבודת כוכבים, או שהטעה אחרים והדיחם<sup style="color: gray;">221</sup>.
המחטיא את הרבים, וכן המעכב את הרבים מלעשות מצוה, אין הקדוש ברוך הוא מספיק בידו לעשות תשובה<sup style="color: gray;">222</sup>, כדי שלא יהיה הוא בגן עדן ותלמידיו בגיהנם, שנאמר: אדם עשוק בדם נפש עד בור ינוס אל יתמכו בו<sup style="color: gray;">223</sup>, כלומר אדם שמחויב בנפש, שאבדה על ידו, לא יתמכו בו שלא יפול, אלא מניחים אותו ויפול בגיהנם<sup style="color: gray;">224</sup>.
כמה ממחטיאי הרבים, מצינו שהם חייבים נידוי*: א) המביא את הרבים לידי חילול-השם*<sup style="color: gray;">225</sup>. ב) והמביאם לידי אכילת קדשים בחוץ<sup style="color: gray;">226</sup>. ג) והמעכב את הרבים מלעשות מצוה<sup style="color: gray;">227</sup>. וע"ע נידוי.
<h4>קללתו</h4>
המקלל את הרבים הוא מאותם שאי אפשר להם שישובו בתשובה שלמה<sup style="color: gray;">228</sup>.
<h4>זיכויו</h4>
כל המזכה את הרבים אין חטא בא על ידו, כדי שלא יהא הוא בגיהנם ותלמידיו בגן עדן, שנאמר: כי לא תעזב נפשי לשאול לא תתן חסידך לראות שחת<sup style="color: gray;">229</sup>, כלומר שהקב"ה מונע את החטא מלהכשילו<sup style="color: gray;">230</sup>.
<h3>סמכויותיו ובאי כחו</h3>
<h4>בית דין</h4>
בית-דין*, מתפקידו וסמכותו לדאוג לקיום המצוות המוטלות על הציבור<sup style="color: gray;">231</sup>, וכן להשגיח ולפקח על צרכי הציבור ודרכיו<sup style="color: gray;">232</sup>, ולפיכך בית הדין מעמידים שוטרים שמפקחים על מידות-ומשקולות* ועל המאזנים<sup style="color: gray;">233</sup>, וכן ברגלים הם משגיחים שלא יתקבצו אנשים ונשים בגנות ובפרדסים ועל גבי הנהרות לאכול ולשתות, ויבואו לידי עבירה<sup style="color: gray;">234</sup>, וכן הם מתקנים את הדרכים והרחובות, וחופרים בורות שיחים ומערות, ומתקנים את המקואות ואת אמות המים, ומציינים את הקברות<sup style="color: gray;">235</sup>.
על פרטי כל הדינים הללו, וצרכי צבור נוספים שבית דין מתעסקים בהם ע"ע בית דין<sup style="color: gray;">236</sup>.
בית דין שעוסקים במצוות הצבור, כל מעשיהם בזריזות, ולפיכך אף על פי שחיטים של מנחות, אין לותתים אותם, שמא יחמיצו<sup style="color: gray;">237</sup>, מנחת העומר, מאחר והיא של צבור, לותתים אותה, לפי שהצבור זריזים הם ומשמרים אותה שלא תחמיץ<sup style="color: gray;">238</sup>.
על צרכי מיתות-בית-דין*, היינו אבן שסוקלים בה ועץ שתולים בה וסיף שהורגים בו וסודר שחונקים בו, שהם באים משל צבור, ועל צרכי בית דין אחרים, אם הם באים משל צבור ע"ע מיתות בית דין.
<h4>מלך</h4>
יש ממצוות הציבור שהן מוטלות בעיקר על המלך, כגון הבדלת ערי-מקלט*<sup style="color: gray;">239</sup> והנהגות מלחמת רשות<sup style="color: gray;">240</sup>, על פרטי הדינים, וצרכי צבור נוספים שהמלך עוסק בהם ע"ע מלך.
<h4>טובי העיר</h4>
טובי-העיר*, שהם שלוחי הצבור ובאי כחו, יש להם כח לפעול בשם בני העיר<sup style="color: gray;">241</sup>, וכן לתקן תקנות לבני העיר, על פרטי הדינים והמקורות, ואופן בחירת טובי העיר, וגדרי כוחם וסמכותם, ע"ע טובי העיר.
<h4>תקנות הקהל</h4>
על כח הקהל לתקן תקנות ע"ע תקנות הקהל<sup style="color: gray;">242</sup>.
על כח רוב* הקהל להכריח את המיעוט ע"ע רוב<sup style="color: gray;">243</sup>.
<h4>חרמי צבור</h4>
על כח הציבור להטיל חרם*, לאסור דבר שמן הדין אין בו איסור, או להטיל חיוב לעשות דבר שמן הדין אין חיוב לעשותו, ועל אופני התרת החרם, ע"ע חרם (חרמי צבור).
<h4>בני העיר</h4>
על בני-העיר*, חובותיהם בצרכי העיר וזכויותיהם, ותוקף תקנותיהם, ע"ע בני העיר, וע"ע בית דין הגדול<sup style="color: gray;">244</sup>.
על מיסים-וארנוניות* שמטילים על הציבור ע"ע מסים וארנוניות.
<h4>שררה בממון בשנים</h4>
אין עושים שררה על הצבור בממון בפחות משנים<sup style="color: gray;">245</sup>. על פרטי הדין ע"ע גבאי צדקה<sup style="color: gray;">246</sup> וע' צדקה.
<h2>צד</h2>
<b>הגדרת הערך</b> - לכידת חיות ועופות בשבת* ויום-טוב*.
<h3>מהותו וגדרו</h3>
לכידת חיות - או עופות<sup style="color: gray;">1</sup> ונחשים<sup style="color: gray;">2</sup> ושקצים<sup style="color: gray;">3</sup> ורמשים<sup style="color: gray;">4</sup>. ודגים, לסוברים כן<sup style="color: gray;">5</sup> - נקראת צידה<sup style="color: gray;">6</sup>, כמו שנאמר: אשר יצוד ציד חיה או עוף<sup style="color: gray;">7</sup>, ונאמר: צוד צדוני כצִּפור<sup style="color: gray;">8</sup>, והיא אחת משלושים ותשע אבות-מלאכות* שמנו חכמים במשנה<sup style="color: gray;">9</sup>, וגדרו הוא שצד דבר שדרך בני אדם לצוד - לסוברים שאם אין במינו ניצוד, פטור<sup style="color: gray;">10</sup>, וכן הלכה<sup style="color: gray;">11</sup> - למקום שאינו מחוסר צידה, שאינו צריך לרדוף שם אחריו לקחתו<sup style="color: gray;">12</sup>, והעושה כן בשבת חייב במזיד סקילה*<sup style="color: gray;">13</sup> וכרת*<sup style="color: gray;">14</sup> ובשוגג חייב חטאת*<sup style="color: gray;">15</sup>.
בבהמות לא שייך צידה כלל, אפילו מדרבנן, אפילו קנה אותם מחדש ועדיין לא הורגלו לבוא לביתו, כי אין עשויים להישמט מתחת ידי אדם, ומותר לתפוס אותן ולסגור אותן במקום צר<sup style="color: gray;">16</sup>.
על בהמה שמרדה, שאסור לתופשה, עי' להלן<sup style="color: gray;">17</sup>.
<h4>אב מלאכה</h4>
במלאכת המשכן היתה צידה של התחשים לצורך השימוש בעורותיהם<sup style="color: gray;">18</sup>, לכסות את אוהל מועד<sup style="color: gray;">19</sup>, ומכיון שכל מה שהיתה מלאכה חשובה במשכן הוא אב<sup style="color: gray;">20</sup>, לכן הצידה היא אב מלאכה<sup style="color: gray;">21</sup>. יש שכתבו שבמשכן אף היתה מלאכת צידה בצידת החילזון שהיו צריכים לדמו לצבוע בו תכלת<sup style="color: gray;">22</sup>, ושכן היו צריכים לצוד את השליו<sup style="color: gray;">23</sup>.
יש המפרשים בירושלמי, שישנה ברייתא הסוברת שצידה אינה אב מלאכה<sup style="color: gray;">24</sup>, שכן מהאילים שאף בעורם כיסו את אוהל מועד<sup style="color: gray;">25</sup>, אין ללמוד מלאכה זו, שהרי לא צדו אותם<sup style="color: gray;">26</sup>, שברשותם היו<sup style="color: gray;">27</sup> - וחיה ועוף שברשותו, הצדם פטור<sup style="color: gray;">28</sup> - ואין ללמוד מלאכה זו מהחילזון, שכן לא היה במדבר<sup style="color: gray;">29</sup>, שחילזון לא נמצא אלא בארץ ישראל ובחלקו של זבולון, ותכלת היה להם לישראל ממצרים<sup style="color: gray;">30</sup>, ומהתחשים אין ללמוד מלאכת צידה<sup style="color: gray;">31</sup>, שכן לדעת מין חיה טהורה ברא הקדוש ברוך הוא למשה במדבר, כיון שעשה בא מלאכת המשכן נגנזה<sup style="color: gray;">32</sup>, וכיון שלא נבראה אלא למשה, הרי שבאה אליו, ולא צד אותה<sup style="color: gray;">33</sup>, או שאין ללמוד ממנה לפי שלא היתה אלא לשעה<sup style="color: gray;">34</sup>.
<h4>החילוק משאר מלאכות</h4>
משונה היא מלאכת צידה מכל אבות-מלאכות*<sup style="color: gray;">35</sup>, שבכל המלאכות צריך לעשות המלאכה, אבל גרם מלאכה אינו חייב מן התורה<sup style="color: gray;">36</sup>, שנאמר: לא תעשה כל מלאכה<sup style="color: gray;">37</sup>, עשייה הוא שאסור אבל גרמא מותר<sup style="color: gray;">38</sup>, ואילו במלאכת צידה אפילו בגרמא חייב<sup style="color: gray;">39</sup>, ולכן צבי שנכנס לבית ונעל אחד בפניו חייב<sup style="color: gray;">40</sup>, אף על פי שהוא לא הכניס הצבי לבית אלא הצבי נכנס מעצמו, ורק הוא גרם בנעילת הדלת שניצוד הצבי<sup style="color: gray;">41</sup>, שעיקר הצידה הוא המעשה שנועל בפני הצבי, ואם לא נעל הדלת אף על פי שצדו בעצמו שהוליכו בידיו משדה והכניסו לבית ולא נעל, לא עשה כלום<sup style="color: gray;">42</sup>.
<h4>כשאינו צריך לצידה</h4>
בכוונה הנצרכת לצד, נחלקו ראשונים, בדעת הסוברים - וכן הלכה<sup style="color: gray;">43</sup> - שעל צידת דבר שאין במינו ניצוד פטור, שאינו אסור אלא מדרבנן<sup style="color: gray;">44</sup>: יש סוברים שאם צד דבר שבמינו ניצוד, לעולם חייב<sup style="color: gray;">45</sup>, ואם צד דבר שאין במינו ניצוד, פטור כשצד שלא לצורך, אבל צדו לצורך, דינו תלוי במחלוקת התנאים - והראשונים להלכה<sup style="color: gray;">46</sup> - בעושה בשבת מלאכה-שאינה-צריכה-לגופה*, אם חייב או פטור<sup style="color: gray;">47</sup>. ויש סוברים להיפך, שאם צד דבר שאין במינו ניצוד, לעולם פטור, ואם צד דבר שבמינו ניצוד, חייב כשצד לצורך, וכשצד שלא לצורך, דינו תלוי במחלוקת הנ"ל במלאכה שאינה צריכה לגופה, אם חייב או פטור<sup style="color: gray;">48</sup>.
<h4>תולדת צידה</h4>
תולדת צידה לא מצאנו מפורשת בתלמוד הבבלי והירושלמי<sup style="color: gray;">49</sup>, וראשונים כתבו שהמשלח כלבים לצוד ומסייע לכלב, כגון שעמד בפני הצבי והבהילו עד שהגיע הכלב ותפשו, הרי זו תולדת צידה<sup style="color: gray;">50</sup>.
<h4>מחוסר צידה</h4>
מחוסר צידה - שצריך לצודו<sup style="color: gray;">51</sup>, שמכניסו למקום שקשה לתופסו שם<sup style="color: gray;">52</sup> - פטור - שאין זו צידה גמורה, שאם יבוא לקחתו צריך לרדוף אחריו ולצוד אותו משם<sup style="color: gray;">53</sup> - שאינו מחוסר צידה חייב<sup style="color: gray;">54</sup>.
כיצד הוא מקום שאינו מחוסר צידה<sup style="color: gray;">55</sup>, כגון שרדף אחרי צבי עד שהכניסו לבית או לגינה או לחצר - לסוברים כן<sup style="color: gray;">56</sup>, וכן הלכה<sup style="color: gray;">57</sup>. או שרדף אחריו עד שהכניסו לבית, לסוברים כן<sup style="color: gray;">58</sup> - ונעל בפניו, או שהפריח את העוף עד שהכניסו למגדל ונעל בפניו, או ששלה דג מן הים - לסוברים שחייב על צידת דגים<sup style="color: gray;">59</sup> - בתוך ספל של מים, הרי זה חייב<sup style="color: gray;">60</sup>. וכיצד הוא מקום שהוא מחוסר צידה<sup style="color: gray;">61</sup>,הפריח ציפור לבית ונעל בפניו, או שהבריח דג ועקרו מן הים לבריכה של מים, או שרדף אחר צבי עד שנכנס לטרקלין רחב ונעל בפניו<sup style="color: gray;">62</sup>.
בדעת התנאים הסוברים שהצד צבי לגינה או לחצר, חייב<sup style="color: gray;">63</sup>, כתבו אחרונים שחולקים על כלל זה, וסוברים שאין חילוק בין מחוסר צידה לשאינו מחוסר צידה<sup style="color: gray;">64</sup>.
הצד ארי, אינו חייב עד שיכניסנו לכיפה שלו שהוא נאסר בה<sup style="color: gray;">65</sup>, שבמקום אחר הרי הוא מחוסר צידה<sup style="color: gray;">66</sup>.
כל מקום שאם ירוץ בו יגיע לחיה בשחיה אחת<sup style="color: gray;">67</sup> ויאחז בה<sup style="color: gray;">68</sup>, או שהיו הכתלים קרובים זה לזה עד שיפול צל שניהם לאמצע כאחד<sup style="color: gray;">69</sup>, הרי זה מקום קטן, ואם הבריח הצבי וכיוצא בו לתוכו חייב<sup style="color: gray;">70</sup>, שהוא מקום שאינו מחוסר צידה<sup style="color: gray;">71</sup>, ומקום שהוא גדול מזה, המבריח חיה ועוף לתוכו פטור<sup style="color: gray;">72</sup>, שהוא מקום שהוא מחוסר צידה<sup style="color: gray;">73</sup>.
מקום שהוא עגול ואין לחיה פאות להישמט בהן, חייב על הכנסה בו<sup style="color: gray;">74</sup>, שהרי זה מקום שאינו מחוסר צידה<sup style="color: gray;">75</sup>.
<h4>שאין הדרך לצוד אותו</h4>
הצד בשבת דבר שאינו במינו צידה - כגון צרעות<sup style="color: gray;">76</sup> ויתושים<sup style="color: gray;">77</sup> וזבובים<sup style="color: gray;">78</sup> ופרעושים<sup style="color: gray;">79</sup> וכיוצא באלו<sup style="color: gray;">80</sup> - נחלקו בו תנאים: א) לדעת תנא קמא בתוספתא ובברייתא - ור' אליעזר בברייתא אחרת<sup style="color: gray;">81</sup>, ור' מאיר בברייתא אחרת<sup style="color: gray;">82</sup>. ויש המפרשים כן בדעת תנא קמא ואלעזר בן מהבאי בברייתא אחרת<sup style="color: gray;">83</sup> - חייב<sup style="color: gray;">84</sup>. ב) ולדעת ר' יהודה בתוספא ובברייתא - וחכמים בברייתא אחרת<sup style="color: gray;">85</sup>, ור' יהושע בברייתא אחרת<sup style="color: gray;">86</sup>, ויש המפרשים כן באחת הברייתות בירושלמי<sup style="color: gray;">87</sup> - כל שבמינו ניצוד חייב, וכל שאין במינו ניצוד, פטור<sup style="color: gray;">88</sup>, אבל אסור<sup style="color: gray;">89</sup> מדרבנן<sup style="color: gray;">90</sup>. וכן הלכה, שפטור<sup style="color: gray;">91</sup> אבל אסור<sup style="color: gray;">92</sup>, הלכך זבובים, אף על פי שאין במינו ניצוד, אסור לצודם<sup style="color: gray;">93</sup>, שכן דעת חכמים<sup style="color: gray;">94</sup>, ויחיד ורבים, הלכה כרבים<sup style="color: gray;">95</sup>.
חגבים, אם הם דבר שבמינו ניצוד, נחלקו ראשונים: יש סוברים שהם דבר שיש במינו צידה<sup style="color: gray;">96</sup>. ויש סוברים שהם דבר שאין במינו צידה<sup style="color: gray;">97</sup>.
דבורים, אם הם דבר שבמינו ניצוד, נחלקו אחרונים: יש סוברים שהם דבר שיש במינו צידה<sup style="color: gray;">98</sup>. ויש סוברים שהם דבר שאין במינו צידה<sup style="color: gray;">99</sup>.
על מחלוקת הראשונים בחיוב בצידת דבר שבמינו ניצוד, ובפטור בצידת דבר שאין במינו ניצוד, ביחס לצידה לצורך ושלא לצורך, עי' לעיל<sup style="color: gray;">100</sup>.
<h4>שברשותו</h4>
חיה ועוף שברשותו - כגון אווזים ותרנגולים<sup style="color: gray;">101</sup> ויוני עלייה<sup style="color: gray;">102</sup> - הצדם פטור<sup style="color: gray;">103</sup>. ונחלקו ראשונים ואחרונים: יש מפרשים דהיינו פטור אבל אסור<sup style="color: gray;">104</sup>. ויש מפרשים דהיינו שמותר לצודם<sup style="color: gray;">105</sup>.
במה דברים אמורים, בחיה ועוף שברשות אדם<sup style="color: gray;">106</sup>, אבל שור שמרד - שאינו מניח עצמו לתפוס אף על פי שהוא ברשות הבעלים<sup style="color: gray;">107</sup> - הצדו בשבת חייב<sup style="color: gray;">108</sup> חטאת<sup style="color: gray;">109</sup>, והוא הדין פרה וסוס<sup style="color: gray;">110</sup> שאין עשוים להישמט מתחת ידי אדם ולא שייך בהם צידה<sup style="color: gray;">111</sup>, וכל שכן<sup style="color: gray;">112</sup> שאר חיה ועוף<sup style="color: gray;">113</sup>, שכיון שאינו מניח עצמו לתפוס, אף על פי שהוא ברשות הבעלים, נקרא צידה<sup style="color: gray;">114</sup>, ואם הם מורדים, אסור לתופסם אפילו בחצר, אם החצר גדול שאם לא גדלו בין בני אדם היו צריכים מצודה<sup style="color: gray;">115</sup>.
היו בעלי החיים ברשותו, אלא שיצאו לחצר אחרת, כדרך הבעלי חיים, וכשבעל הבית שורק להם יבואו לכלובם, יש מהאחרונים הסוברים שחייב משום צידה, שכיון שאינם ברשותו ונצרך להביאם לרשותו נקרא צידה<sup style="color: gray;">116</sup>.
ביום-טוב* מותר לצוד אווזים ותרנגולים ויונים שבבית או שבחצר, העומדים לאכילה<sup style="color: gray;">117</sup>, כדי לשוחטם ולאוכלם<sup style="color: gray;">118</sup>, משום שמחת-יום-טוב*<sup style="color: gray;">119</sup>.
אף לסוברים שאסור ליקח בשבת חיה ועוף שברשותו<sup style="color: gray;">120</sup>, מכל מקום פרות ורחלים ושאר בהמות שבביתו מותר לקחתם בשבת<sup style="color: gray;">121</sup>, שבפרה וסוס שהם מיני בהמות לא שייך צידה כלל, אפילו מדרבנן, אפילו קנה אותם מחדש ועדיין לא הורגלו לבוא לביתו, כי אין עשויים להישמט מתחת ידי אדם, ומותר לתפוס אותן ולסגור אותן במקום צר<sup style="color: gray;">122</sup>, אכן אם מרדו, אסור לתופשם<sup style="color: gray;">123</sup>, ועל כך עי' לעיל: מהותו וגדרו<sup style="color: gray;">124</sup>. חתול, דינה כשאר חיה ואסור לתופשה בשבת<sup style="color: gray;">125</sup>.
<h4>משום היזק</h4>
רמשים המזיקים, כגון נחשים<sup style="color: gray;">126</sup> ועקרבים<sup style="color: gray;">127</sup> וכיוצא בהן, אף על פי שאינן ממיתים, הואיל ונושכים<sup style="color: gray;">128</sup>, מותר לצוד אותם בשבת<sup style="color: gray;">129</sup>, לכתחילה<sup style="color: gray;">130</sup>, והוא שיתכוין להנצל מנשיכתם<sup style="color: gray;">131</sup>, כיצד הוא עושה, כופה כלי עליהם<sup style="color: gray;">132</sup>, או מקיף עליהם או קושרם, כדי שלא יזיקו<sup style="color: gray;">133</sup>. ואם צד נחשים בשבת - או שאר רמשים המזיקים<sup style="color: gray;">134</sup> - לרפואה, חייב<sup style="color: gray;">135</sup>.
על חיה המזיקה, אימתי מותר להורגה בשבת, ע"ע שוחט.
<h3>במינים שונים</h3>
<h4>חגבים</h4>
הצד חגבים, נחלקו בו תנאים: לדעת תנא קמא, בשעת הטל, פטור - יש מפרשים שבשעת הטל אין יכולות לפרוח שאין בהם כח, ואין צריכים צידה אלא ניטלם ביד<sup style="color: gray;">136</sup>. ויש מפרשים שבשעת הטל עיניהם מתעוורות<sup style="color: gray;">137</sup>, והרי הם ניצודים ועומדים<sup style="color: gray;">138</sup> - בשעת השרב, חייב<sup style="color: gray;">139</sup>. ולדעת אלעזר בן מהבאי, אף בשעת השרב, אם היו מקלחות - הרבה ביחד<sup style="color: gray;">140</sup>, כמים הנשפכים<sup style="color: gray;">141</sup>, נופלות למקום אחד ואין בהם כח לילך לכאן ולכאן<sup style="color: gray;">142</sup>. ויש מפרשים שמשום שבאות הרבה ביחיד הן יותר מזומנות לצוד<sup style="color: gray;">143</sup> - ובאות פטור<sup style="color: gray;">144</sup>, שהן מזומנות ליקח<sup style="color: gray;">145</sup>.
להלכה פסקו ראשונים שלעולם הצד חגבים פטור<sup style="color: gray;">146</sup>, שהם - לסוברים כן<sup style="color: gray;">147</sup> - דבר שאין במינו צידה, שלהלכה הצדו פטור<sup style="color: gray;">148</sup>.
<h4>דגים</h4>
דגים, כתבו ראשונים ואחרונים שהצד אותם חייב משום צד<sup style="color: gray;">149</sup>, ויש בהם חילוק בין מחוסר צידה לשאינו מחוסר צידה<sup style="color: gray;">150</sup>. ויש מהאחרונים הסוברים שהצד אותם אינו חייב משום צד, אלא משום קוצר*<sup style="color: gray;">151</sup>, ואין בהם חילוק בין מחוסר צידה לשאינו מחוסר צידה<sup style="color: gray;">152</sup>, שכיון שהבדילם מחיותם וממקום גידולם, קצרם<sup style="color: gray;">153</sup>. ויש מהאחרונים הסוברים שמחלוקת תנאים בירושלמי בדבר<sup style="color: gray;">154</sup>.
<h4>חילזון</h4>
הצד חילזון - שמפיקים ממנו תכלת - חייב משום צידה<sup style="color: gray;">155</sup>, שכן היה במלאכת המשכן, שצדו אותו מן הים<sup style="color: gray;">156</sup>.
יש המפרשים בירושלמי, שנחלקו תנאים אם יש בחילזון צידה<sup style="color: gray;">157</sup>. או שאין בו צידה<sup style="color: gray;">158</sup>, שחיותו במים והוא כדגים, שאין בהם - לסוברים כן<sup style="color: gray;">159</sup> - צידה<sup style="color: gray;">160</sup>. או שכיון שהוא נקרא סתם תולעת, אין במינו ניצוד<sup style="color: gray;">161</sup>, וכל שאין במינו ניצוד - לסוברים כן<sup style="color: gray;">162</sup>, וכן הלכה<sup style="color: gray;">163</sup> - אינו חייב משום צד<sup style="color: gray;">164</sup>.
הצד חילזון ביבשה, בהרים שעל שפת הים, שכן דרכו לעלות בהרים שעל שפת הים על ידי מי הים ששוטפים שם בעת שהוא סוער ומשריץ, יש המפרשים בירושלמי, שנחלקו בו תנאים: יש הסוברים שחייב משום צד<sup style="color: gray;">165</sup>. ויש הסוברים שאינו חייב משום צד, שביבשה הוא כניצוד ועומד, כיון שאפשר להשיגו בלי צידה<sup style="color: gray;">166</sup>.
<h4>ציפורים</h4>
הצד ציפור דרור - ציפור קטנה ביותר<sup style="color: gray;">167</sup>, שדרכה לדור בבית כבשדה<sup style="color: gray;">168</sup>, ונשמטת מזוית לזוית<sup style="color: gray;">169</sup> בזויות הבית לכל צד<sup style="color: gray;">170</sup> מרוב קוטנה<sup style="color: gray;">171</sup> - למגדל - ארון<sup style="color: gray;">172</sup> - אם הוא מגדל שהוא ניצוד בו, חייב, ואם לאו, פטור<sup style="color: gray;">173</sup>, אבל אסור<sup style="color: gray;">174</sup>, ואינו חייב, מפני שדרכו לדור בבתים ואינו ניצוד שם, לפי שנשמט מזוית לזוית, ואין דרך שאר עופות להיות נשמטים בבית<sup style="color: gray;">175</sup>, ואפילו אם החלונות סתומים אינו חייב<sup style="color: gray;">176</sup>. וכן הצד שאר ציפורים - אפילו<sup style="color: gray;">177</sup> - לבית או לביבר שהם ניצודים בו, חייב<sup style="color: gray;">178</sup>.
הצד ציפור שאינה ציפור דרור לבית, והיו החלונות סתומים, כתבו אחרונים בדעת ראשונים, שמחלוקת תנאים בדבר: לדעת הסוברים שכל שאפשר לברוח ממקום הצידה, פטור<sup style="color: gray;">179</sup>, חייב<sup style="color: gray;">180</sup>. ולדעת הסוברים - וכן הלכה<sup style="color: gray;">181</sup> - שכל שהוא מקום שניצודים בו, חייב<sup style="color: gray;">182</sup>, פטור<sup style="color: gray;">183</sup>, וכן הלכה<sup style="color: gray;">184</sup>.
<h4>שרצים שקצים ורמשים</h4>
שמונה שרצים האמורים בתורה - בפרשת שמיני: החולד והעכבר והצב והאנקה והכח והלטאה והחומט והתנשמת<sup style="color: gray;">185</sup> - הצדם, חייב<sup style="color: gray;">186</sup>, שיש במינם ניצוד<sup style="color: gray;">187</sup>, שעל פי רוב צודה האדם אותם לצורך עורם, לפיכך חייבים על צידתם, שהוא מלאכה הצריכה לגופה<sup style="color: gray;">188</sup>.
שאר שקצים ורמשים - כגון תולעים ועקרבים<sup style="color: gray;">189</sup>, נחשים<sup style="color: gray;">190</sup> וחלזונות<sup style="color: gray;">191</sup> - הצדם לצורך חייב<sup style="color: gray;">192</sup>, והצדם שלא לצורך, דינו תלוי במחלוקת התנאים - וראשונים להלכה<sup style="color: gray;">193</sup> - במלאכה-שאינה-צריכה-לגופה*, אם חייב או פטור<sup style="color: gray;">194</sup>, ועל כך ע"ע מלאכה שאינה צריכה לגופה.
לדעת הסוברים שהפטור כשצד שלא לצורך הוא דוקא כשצד דבר שאין במינו ניצוד<sup style="color: gray;">195</sup>, הפטור בשקצים ורמשים הוא משום שאין במינו ניצוד<sup style="color: gray;">196</sup>.
<h4>פרעוש</h4>
הצד פרעוש בשבת, נחלקו בו תנאים: ר' אליעזר מחייב<sup style="color: gray;">197</sup>, שלדעתו דבר שאין במינו ניצוד, חייב<sup style="color: gray;">198</sup>. ור' יהושע פוטר<sup style="color: gray;">199</sup> מחטאת<sup style="color: gray;">200</sup>, שלדעתו דבר שאין במינו ניצוד, פטור<sup style="color: gray;">201</sup>, אבל אסור<sup style="color: gray;">202</sup> מדרבנן<sup style="color: gray;">203</sup>, וכן הלכה<sup style="color: gray;">204</sup>, שהרי חכמים הם שסוברים שכל שאין במינו ניצוד פטור<sup style="color: gray;">205</sup>, ויחיד ורבים, הלכה כרבים<sup style="color: gray;">206</sup>. ודוקא כשהפרעוש על גבי הארץ או על בגדיו מבחוץ<sup style="color: gray;">207</sup>, או שמקפץ מכאן ולכאן<sup style="color: gray;">208</sup>, אבל אם היה הפרעוש עומד על בשרו ועוקצו, מותר - לכתחילה<sup style="color: gray;">209</sup> - ליקחנו ולהשליכו מעליו<sup style="color: gray;">210</sup>, שאינו כמתכוין לצודו, אלא כמתעסק שלא ישכנו<sup style="color: gray;">211</sup>, והוא מלאכה-שאינה-צריכה-לגופה*, ובמקום צער מותר לכתחילה<sup style="color: gray;">212</sup>, או שמותר, משום שהוא דבר שאין בו אלא איסור דרבנן<sup style="color: gray;">213</sup>, ובמקום צער לא גזרו בו חכמים<sup style="color: gray;">214</sup>.
היה עומד על בשרו וירא שינשכנו, נחלקו בו ראשונים: יש סוברים שמותר להשליכו<sup style="color: gray;">215</sup>, ואפילו עומד מתחת בגדיו<sup style="color: gray;">216</sup>, ומכל מקום מידת חסידות<sup style="color: gray;">217</sup> להימנע מלצוד הפרעוש אפילו מעל הבשר<sup style="color: gray;">218</sup>. ויש סוברים שאם היה פרעוש עומד על בשרו, אסור להשליכו, שאינו מותר אלא אם כן עוקץ בו<sup style="color: gray;">219</sup>.
להלכה יש מהפוסקים שכתבו שאסור לצוד פרעוש על בשרו, אלא אם כן עוקצו<sup style="color: gray;">220</sup>. ויש מהפוסקים שכתבו שהמנהג שכל שאפשר לו להפילו לארץ בלי נטילה ביד בקלות, עושה כן<sup style="color: gray;">221</sup>. ויש מהפוסקים שכתבו שהמנהג להתיר ליטול אף ביד פרעוש העומד על בשרו<sup style="color: gray;">222</sup>.
פרעוש זה, יש הגורסים בתלמוד שהוא פרה ורבה<sup style="color: gray;">223</sup>. ונחלקו בו ראשונים: יש סוברים שפרעוש הוא הכינה<sup style="color: gray;">224</sup>, ונחלקו ראשונים אם היינו הכינה הרוחשת, אבל לא כינה השחורה הקופצת<sup style="color: gray;">225</sup>. או הכינה השחורה הקופצת<sup style="color: gray;">226</sup>. ויש סוברים שהפרעוש הוא מין הידוע ההווה מן העפר בימות החמה, שקוראים בערבי אלברגו"ת<sup style="color: gray;">227</sup>, והוא אינו פרה ורבה, ולא אמרו בתלמוד שחייבים עליו משום שוחט*, כמי שהוא פרה ורבה<sup style="color: gray;">228</sup>, או שלדעתם מין זה פרה ורבה<sup style="color: gray;">229</sup>. ויש סוברים שפרעוש מין אחר הוא, הפרה ורבה<sup style="color: gray;">230</sup>, אבל אלבורג"ת מותר לצודו בשבת<sup style="color: gray;">231</sup>. להלכה נחלקו הפוסקים: יש שפסקו שפרעוש, הנקרא ברגו"ת בלשון ערב, אסור לצודו<sup style="color: gray;">232</sup>. ויש שפסקו שפרעוש שאסור לצודו בשבת היינו הכינה השחורה<sup style="color: gray;">233</sup>.
על צורת זריקת הפרעוש, שמותר להשליכו<sup style="color: gray;">234</sup>, שיש הסוברים - וכן הלכה<sup style="color: gray;">235</sup> - שמכל מקום אסור למוללו באצבעותיו ולזורקו, גזירה שמא יהרגנו, ע"ע שוחט.
<h3>בחיה שאינה עשויה לברוח</h3>
<h4>סומא</h4>
הצד צבי - והוא הדין שאר מינים הניצודים<sup style="color: gray;">236</sup> - סומא, חייב<sup style="color: gray;">237</sup>, שסומא עשוי - לברוח<sup style="color: gray;">238</sup> - ולהישמט<sup style="color: gray;">239</sup> כשמרגיש יד אדם<sup style="color: gray;">240</sup>, והוא כמחוסר צידה<sup style="color: gray;">241</sup>. בברייתא שבירושלמי שנינו, שהצד צבי סומא פטור<sup style="color: gray;">242</sup>.
<h4>ישן</h4>
הצד צבי - והוא הדין שאר מינים הניצודים<sup style="color: gray;">243</sup> - ישן, חייב<sup style="color: gray;">244</sup>, שישן עשוי - לברוח<sup style="color: gray;">245</sup> - ולהישמט<sup style="color: gray;">246</sup> כשמרגיש יד אדם<sup style="color: gray;">247</sup>, והוא כמחוסר צידה<sup style="color: gray;">248</sup>.
בירושלמי אמרו שהצד צבי ישן, פטור - שהוא ניצוד ועומד מחמת השינה<sup style="color: gray;">249</sup> - ואינו חייב אלא כשהוא סותם עין אחת ופותח אחת<sup style="color: gray;">250</sup>, שעוצם עינו אחת ומניח פתוח אחד לראות ולברוח<sup style="color: gray;">251</sup>, שלא שייך בו לומר שהוא ניצוד ועומד מחמת השינה<sup style="color: gray;">252</sup>. ויש המפרשים בירושלמי שלעולם הצד צבי ישן חייב, שטבעו של הצבי שלא לישן בשתי עיניו, אבל הצד שאר חיות ישנות, פטור<sup style="color: gray;">253</sup>.
<h4>חיגר וזקן</h4>
הצד צבי - והוא הדין שאר מינים הניצודים<sup style="color: gray;">254</sup> - חיגר - וזקן<sup style="color: gray;">255</sup> - פטור<sup style="color: gray;">256</sup>, שאף אם מרגישים יד אדם אינם עשוים לברוח<sup style="color: gray;">257</sup>, ואינם כמחוסרי צידה<sup style="color: gray;">258</sup>.
<h4>קטן</h4>
הצד צבי קטן פטור<sup style="color: gray;">259</sup>, שאינו מחוסר צידה<sup style="color: gray;">260</sup>, שכיון שהוא קטן אינו צריך צידה<sup style="color: gray;">261</sup>.
<h4>חולה</h4>
הצד צבי - והוא הדין שאר מינים הניצודים<sup style="color: gray;">262</sup> - חולה, פטור<sup style="color: gray;">263</sup>, אבל אסור מדרבנן<sup style="color: gray;">264</sup>. ונחלקו ראשונים: א) יש מפרשים שהדברים אמורים בחולה מחמת עייפות - שרדפו אחריו ציידים ונשמט מהן<sup style="color: gray;">265</sup> - ואינו יכול לזוז<sup style="color: gray;">266</sup>, שחשוב כניצוד<sup style="color: gray;">267</sup>, אבל חולה מחמת קדחת - מתחזק ובורח<sup style="color: gray;">268</sup> - והצד אותו חייב<sup style="color: gray;">269</sup>. ב) ויש מפרשים שהצד צבי שפטור, היינו בחולה ממש - שרועד מחמת חוליו<sup style="color: gray;">270</sup> - שאינו יכול לרוץ<sup style="color: gray;">271</sup>, והוא הדין הצד צבי חולה מחמת עייפות, שאינו יכול לרוץ, שפטור<sup style="color: gray;">272</sup>, אבל חולה שנטרח הקיבה ונצטנן, רץ, והצד אותו חייב<sup style="color: gray;">273</sup>. ג) ויש מפרשים שהצד צבי שפטור, היינו בצבי החולה מחמת קדחת<sup style="color: gray;">274</sup>, אבל חולה בשל עייפות, מחמת כלב או מחמת דבר אחר, הרי זה חייב<sup style="color: gray;">275</sup>. ויש הסוברים שאף לדעה זו, אם חולה מחמת עייפות עד כדי כך שאינו יכול לזוז ממקומו, פטור<sup style="color: gray;">276</sup>.
להלכה נחלקו הפוסקים: יש פוסקים שהצד צבי החולה מחמת עייפות, פטור, ומחמת קדחת, חייב<sup style="color: gray;">277</sup>. ויש פוסקים להיפך, שהצד צבי החולה מחמת קדחת, פטור, ומחמת עייפות, חייב<sup style="color: gray;">278</sup>.
לסוברים שהצד צבי חולה מחמת עייפות שאינו יכול לזוז, פטור<sup style="color: gray;">279</sup>, נסתפקו אחרונים, אם רדף אחר איזה חיה ועוף כדי לצודו עד שעשהו עייף שאינו יכול לזוז ממקומו, או שהכהו באיזה דבר עד שנעשה חיגר - שהצדו פטור<sup style="color: gray;">280</sup> - אם חייב עבור זה גם משום צידה, אף שלא תפסו בידו, או שאין דרך צידה בכך, שדרך צידה ליטלה אחר שצדה או להכניסה למקום משומר<sup style="color: gray;">281</sup>.
<h4>פתי</h4>
הצד צבי פתי חייב<sup style="color: gray;">282</sup>, משום שיכול להישמט ולברוח<sup style="color: gray;">283</sup>.
<h3>צורת הציד האסורה</h3>
הצד צבי לבית - ונעל בפניו<sup style="color: gray;">284</sup> - או לביבר שהוא ניצוד בו, חייב<sup style="color: gray;">285</sup>. הצד צבי לגינה או לחצר, נחלקו בו תנאים: לדעת ר' יהודה, פטור<sup style="color: gray;">286</sup>, שאין זו צידה<sup style="color: gray;">287</sup>, שאין לדעתו חילוק בין אם קשה לתופשו שם או לא, וכל שאפשר לו לברוח משם, פטור<sup style="color: gray;">288</sup>. ולדעת חכמים, חייב<sup style="color: gray;">289</sup>, אם הוא מקום שהם ניצודים בו<sup style="color: gray;">290</sup>, שאינו מחוסר צידה<sup style="color: gray;">291</sup>, וכן הלכה<sup style="color: gray;">292</sup>.
<h4>המשסה כלבים</h4>
המשלח כלבים בשבת כדי שיצודו צבאים וארנבים וכיוצא בהן, ולא סייע, פטור<sup style="color: gray;">293</sup>, שאינו אלא איסור דרבנן<sup style="color: gray;">294</sup>. ברח הצבי מפני הכלב, והיה הוא רודף אחר הצבי, חייב<sup style="color: gray;">295</sup>, שהיא צידה גמורה<sup style="color: gray;">296</sup>, והוא איסור מן התורה<sup style="color: gray;">297</sup>. עמד בפניו והבהילו עד שהגיע הכלב ותפשו, הרי זה תולדת הצד - שכן דרך הציידים<sup style="color: gray;">298</sup> - וחייב<sup style="color: gray;">299</sup>.
<h4>נעילת דלת בפני חיה</h4>
צבי שנכנס - מאליו<sup style="color: gray;">300</sup> - לתוך הבית ונעל אחד בפניו, חייב<sup style="color: gray;">301</sup>, שזו היא צידתו<sup style="color: gray;">302</sup>.
נעלו שנים הדלת בפני הצבי - ויכול כל אחד מהם לנעול, ש"זה יכול וזה יכול"<sup style="color: gray;">303</sup> - פטורים<sup style="color: gray;">304</sup>, ועל כך ע"ע שנים שעשו. ושם, שנחלקו תנאים כשלא יכול אחד לנעול ונעלו שנים, ש"זה אינו יכול וזה אינו יכול" אם חייבים.
היה צבי שמור בתוך הבית והדלת מגופה, והוא שמור בכך, ובא זה ונעל במנעול כדי שלא יבוא שום אדם ויפתח הבית, מותר<sup style="color: gray;">305</sup>, אף על פי שהוא מוסיף לו שמירה, שעכשיו אין אדם יכול לפותחו<sup style="color: gray;">306</sup>, ואין אומרים שהרי זה כאילו צדו, שאילולא שנעל הוא במנעול שמא היו דלתות נפתחות וצבי נמלט<sup style="color: gray;">307</sup>.
היה צבי רץ לתוך הבית ונתכוין לנעול הבית כדי לשומרו, ונעל בעדו ובעד הצבי, יש מהראשונים סוברים שהדבר מותר<sup style="color: gray;">308</sup>, שאילו צריך לנעול בעדו מותר אף על פי שמתכוון שיהא הצבי ניצוד בתוכו<sup style="color: gray;">309</sup>. ויש סוברים שהוא בכלל צידה וחייב<sup style="color: gray;">310</sup>.
<h4>ישיבה על הפתח בפני חיה</h4>
נכנס צבי מאליו לבית<sup style="color: gray;">311</sup>, וישב האחד על הפתח ולא מילאהו, וישב השני ומילאהו, השני חייב<sup style="color: gray;">312</sup>, שהוא צד אותו<sup style="color: gray;">313</sup>. ישב הראשון על הפתח ומילאהו, ובא השני וישב בצידו, אף על פי שעמד הראשון והלך לו, הראשון חייב והשני פטור<sup style="color: gray;">314</sup> ומותר<sup style="color: gray;">315</sup>, שכבר ניצוד על ידי הראשון<sup style="color: gray;">316</sup>.
ישב אחד על הפתח ונמצא צבי בתוכו, אף על פי שמתכוין לישב עד שתחשך, פטור - ומותר<sup style="color: gray;">317</sup> - מפני שקדמה צידה למחשבה, אין לך שחייב אלא המתכוין לצוד<sup style="color: gray;">318</sup>.
נכנס צבי מאליו לבית וישב אחד על הפתח בשגגת שבת או שגגת מלאכה, נסתפקו אחרונים אם רשאי לישב שם עד שתחשך, שמה שהיה היה ולא יתקן האיסור<sup style="color: gray;">319</sup>, והסיקו שמשעה שנודע לו, חייב לקום<sup style="color: gray;">320</sup>.
<h4>כוורת דבורים</h4>
פורסים מחצלת על גבי כוורת דבורים - מקום שמתכנסים בו הדבורים לעשות דבש<sup style="color: gray;">321</sup> - ובלבד שלא יתכוין לצוד<sup style="color: gray;">322</sup>, וגם הוא בענין שאינו מוכרח שיהיו ניצודים - כגון שיש חור קטן בכוורת, אך אינו נראה<sup style="color: gray;">323</sup>, ואפשר שיברחו<sup style="color: gray;">324</sup> - כדי שלא יאסר מחמת "פסיק רישיה"<sup style="color: gray;">325</sup>.
היתה בשבת תיבה ובה זבובים, אם מותר לנעול אותה, נחלקו ראשונים ואחרונים: יש סוברים שאסור לנעול בשבת התיבה שיש בה זבובים<sup style="color: gray;">326</sup> או לסגור אותה<sup style="color: gray;">327</sup>, אם אינם יכולים לצאת אחרי סוגרו דלת התיבה<sup style="color: gray;">328</sup>, שהוא פסיק רישיה<sup style="color: gray;">329</sup>, אלא יתן סכין או שום דבר בין הכיסוי לתיבה בענין שיוכלו לצאת משם<sup style="color: gray;">330</sup>, ודי בחור קטן שאינו נראה לזבובים<sup style="color: gray;">331</sup>, ואיסור זה הוא מדרבנן, שהרי הוא דבר שאין במינו ניצוד<sup style="color: gray;">332</sup>. ויש סוברים שמותר לנעול ולסגור בשבת תיבה שבה זבובים<sup style="color: gray;">333</sup>, שאין הזבובים ניצודים בתיבה, שהרי אם בא לפתוח התיבה וליטלם יברחו<sup style="color: gray;">334</sup>, ואין זה נקרא צידה<sup style="color: gray;">335</sup>, והוא ככוורת הדבורים שפורסים עליה מחצלת, אם אינו מכוין לצודם<sup style="color: gray;">336</sup>.
לסוברים שאסור לנעול או לסגור בשבת תיבה ובה זבובים<sup style="color: gray;">337</sup>, נחלקו אחרונים: יש סוברים שאין הדברים אמורים אלא בתיבה קטנה<sup style="color: gray;">338</sup>, אבל בתיבה גדולה הדבר מותר, שכן - הוא מקום שהוא מחוסר צידה<sup style="color: gray;">339</sup> - שאפילו אם היה אדם עומד בתוכה לא היה יכול לתופסם בשחייה אחת<sup style="color: gray;">340</sup>, ועוד, שזבובים הם דבר שאין במינו ניצוד<sup style="color: gray;">341</sup>, ואם כן אין כאן אלא שני איסורים מדרבנן ("תרי-דרבנן"*)<sup style="color: gray;">342</sup>, ומותר לכתחילה<sup style="color: gray;">343</sup>, כשאינו מכוין לצידה, אף על פי שהוא פסיק רישיה<sup style="color: gray;">344</sup>. ויש סוברים שאף בתיבה גדולה הדבר אסור<sup style="color: gray;">345</sup>.
להלכה כתבו הפוסקים שאסור לסגור בשבת תיבה - קטנה<sup style="color: gray;">346</sup> - שיש בה זבובים, אם אין בה חור שיוכלו לצאת משם<sup style="color: gray;">347</sup>, אך כיון שזבובים הם דבר שאין במינו ניצוד, ואין איסור הצידה בהם אלא מדרבנן<sup style="color: gray;">348</sup>, אם רואה שיש שם זבובים, יפריח מה שנראה בעיניו<sup style="color: gray;">349</sup> ואינו חושש יותר<sup style="color: gray;">350</sup>, וכן בספק אם יש שם זבובים אין צריך לבדוק אחר זה<sup style="color: gray;">351</sup>.
<h4>פריסת מצודה</h4>
הפורס מצודה, ובשעת פריסתו נכנסה חיה לתוכה, חייב<sup style="color: gray;">352</sup> חטאת<sup style="color: gray;">353</sup>, אף על פי שנכנסה מעצמה בלא מעשה שלו<sup style="color: gray;">354</sup>, שחייב חטאת אף על דבר שבא ממילא<sup style="color: gray;">355</sup>, כיון שמלאכת הצידה הוא כן בדרך גרמא וגילתה התורה שחייב<sup style="color: gray;">356</sup>, ומכל מקום אינו חייב סקילה*, שהרי לא ידע שתיכנס תיכף ואינו אלא שוגג<sup style="color: gray;">357</sup>. נכנסה החיה אחר כך לתוכה, פטור, אבל אסור<sup style="color: gray;">358</sup> מגזירת חכמים<sup style="color: gray;">359</sup>, שאינו יודע אם יצוד אם לאו<sup style="color: gray;">360</sup>. ולכן אסור להעמיד בשבת - על הארץ<sup style="color: gray;">361</sup> - המצודה לצוד בו עכברים<sup style="color: gray;">362</sup> על הארץ, שמא יצוד בשעת פריסתו, אבל מותר לפרוס אותה על השולחן, שאין לחוש שבשעת פריסתו יצוד<sup style="color: gray;">363</sup>.
על פריסת מצודות לחיות עופות ודגים בערב-שבת* כדי שיצודו בשבת, ע"ע ערב שבת.
<h2>צדוק הדין</h2>
<b>הגדרת הערך</b> - פסוקים שאומרים לאחר פטירת אדם להצדיק את הדין, או: המצוה - לסוברים כן - לצדק את הדין על כל מאורע, או: המצוה - לסוברים כן - על הדיין לעשות צדקה בדין.
צידוק הדין בא במספר מובנים שונים: א) פסוקים שאומרים לאחר פטירת אדם, להצדיק עלינו את הדין<sup style="color: gray;">1</sup>. ב) מצות-עשה* - לסוברים כן<sup style="color: gray;">2</sup> - לצדק את הדין על כל מאורע<sup style="color: gray;">3</sup>. ג) מצות עשה - לסוברים כן<sup style="color: gray;">4</sup> - על הדיין, לעשות צדקה בדין<sup style="color: gray;">5</sup>.
<h3><b>לאחר פטירת אדם</b></h3>
<h4>שמו ומהותו</h4>
בתלמוד אמרו ששלושה פסוקים של צידוק הדין הם, מה שאין כן בכל הכתובים<sup style="color: gray;">6</sup>: הצור תמים פעלו כי כל דרכיו משפט<sup style="color: gray;">7</sup>, אל אמונה ואין עָוֶל צדיק וישר הוא<sup style="color: gray;">8</sup>, גְּדֹל העצה ורב העליליה אשר עיניך פקֻחות על כל דרכי בני אדם לתת לאיש כדרכיו וכפרי מעלליו<sup style="color: gray;">9</sup>. וכתבו ראשונים - וכן נראה מדברי גאונים<sup style="color: gray;">10</sup> - שנהגו ישראל בכל מקום לאומרם על פטירת אדם<sup style="color: gray;">11</sup>, והוא קבלת דין שמים<sup style="color: gray;">12</sup> וצידוק דינו של הקדוש ברוך הוא על הנבראים<sup style="color: gray;">13</sup>.
במקור המנהג, כתבו ראשונים שהוא מנהג נביאים<sup style="color: gray;">14</sup>, שנאמר: ותקח רצפה בת איה את השק ותטהו לה אל הצור<sup style="color: gray;">15</sup>, ודרשו חכמים: מהו על הצור - היה לו לומר: על ההר<sup style="color: gray;">16</sup> - שהיתה אומרת: הצור תמים פעלו<sup style="color: gray;">17</sup>, והצדיקה עליה את הדין על מות בניה<sup style="color: gray;">18</sup>.
בצידוק הדין, כתבו גאונים שכל אחד מהחזנים אומר כפי חכמתו<sup style="color: gray;">19</sup>, וכן כתבו אחרונים שבצדוק הדין נחלקו הנוסחאות כולם<sup style="color: gray;">20</sup>, ונהגו במקומות השונים בנוסחאות שונות של צידוק הדין, בתוספת פיוטים* על הפסוקים הללו<sup style="color: gray;">21</sup>, ובאו בהם אף עניינים אחרים שהם לקונן ולעורר הבכי<sup style="color: gray;">22</sup> והם ממין הספד*<sup style="color: gray;">23</sup>, וכל הפסוקים והפיוטים שאנו מאריכים בצידוק הדין אינו אלא לשבר ליבו של אדם ולהזכיר יום המיתה לפניו להכניע את יצרו<sup style="color: gray;">24</sup>. וכתבו גאונים שעיקר צידוק הדין: אל דיין אמת, וחותמים: ברוך הצדיק בכל דרכיו<sup style="color: gray;">25</sup>. וראשונים כתבו שעיקר צידוק הדין אינו אלא לברך ברוך דיין האמת<sup style="color: gray;">26</sup>. ואחרונים כתבו שעיקר צידוק הדין: הצור תמים פעלו וגו'<sup style="color: gray;">27</sup>, ה' נתן וה' לקח יהי שם ה' מבֹרך<sup style="color: gray;">28</sup>.
על ברכת דיין האמת, שאומרים על מיתת אדם, ע"ע ברכות הודאה<sup style="color: gray;">29</sup>.
<h4>זמן האמירה</h4>
אין פותחים בצידוק הדין על המת עד שתצא נפשו<sup style="color: gray;">30</sup>, ובדין הוא שיאמרו צידוק הדין בשעת יציאת נשמה<sup style="color: gray;">31</sup>, אכן מפני כבוד המת יש שאין אומרים אותו אז<sup style="color: gray;">32</sup>, אלא ממתינים לאסיפת עם<sup style="color: gray;">33</sup>, וכל שבעת ימי אבלותו<sup style="color: gray;">34</sup> מצות אמירתו<sup style="color: gray;">35</sup>. וכתבו גאונים, ראשונים ואחרונים, מנהגים מרובים בזמן האמירה: א) בשעת יציאת הנשמה<sup style="color: gray;">36</sup>. ב) בעוד שעדיין המת בבית<sup style="color: gray;">37</sup>, מתקבצים כל הקהל והולכים לבית המת, ואומרים צידוק הדין<sup style="color: gray;">38</sup>. ג) בחצר בית הקברות<sup style="color: gray;">39</sup>, מייד כשמגיעים לשם<sup style="color: gray;">40</sup>, כשנושאים את המת לבית הקברות מניחים אותו ברחבה שלפני בית הקברות ועומדים סביב לו ואומרים צידוק הדין<sup style="color: gray;">41</sup>. ויש שכתבו שיהיה בריחוק שלושים אמות מהקבר<sup style="color: gray;">42</sup>. ויש שכתבו שנהגו להכניסו לאוהל בנוי העומד לפני בית הקברות<sup style="color: gray;">43</sup>. ד) בהיכנסם לבית הקברות פותחים בצידוק הדין ואומרים אותו דרך הליכתם עד הגיעם לקבר<sup style="color: gray;">44</sup>. ה) בבית הקברות, בבית שמטהרים את המת<sup style="color: gray;">45</sup>. ו) בבית הקברות, על הקבר<sup style="color: gray;">46</sup>. ז) בבית הקברות, קודם הקבורה<sup style="color: gray;">47</sup>. ח) בבית הקברות, לאחר הקבורה<sup style="color: gray;">48</sup>, חוזרים ויושבים ואומרים צידוק הדין<sup style="color: gray;">49</sup>. ט) אומרים צידוק הדין פעמיים: פעם אחת לאחר יציאת הנשמה<sup style="color: gray;">50</sup> או קודם הוצאת המת<sup style="color: gray;">51</sup>, ופעם שנייה מייד אחר סתימת הקבר<sup style="color: gray;">52</sup>.
הנוהגים לומר צידוק הדין מייד כשמגיעים לבית הקברות<sup style="color: gray;">53</sup>, ונוהגים לומר מעמדות-ומושבות* קודם הקבורה<sup style="color: gray;">54</sup>, יש מהם שנהגו שבפעם השלישית שמעמידים על הארץ אומרים צידוק הדין<sup style="color: gray;">55</sup>. ויש מהם שנהגו לאומרו לאחר כל המעמדות ומושבות<sup style="color: gray;">56</sup>.
יש הנוהגים לומר צידוק הדין בכל שבעת ימי אבילות<sup style="color: gray;">57</sup> אחר התפילות בבית האבל<sup style="color: gray;">58</sup>, שחרית וערבית<sup style="color: gray;">59</sup>, או - אם בא האבל להתפלל<sup style="color: gray;">60</sup> - בבית הכנסת<sup style="color: gray;">61</sup>, ואומרו שם שליח-צבור*<sup style="color: gray;">62</sup>.
יש מהראשונים שכתב שכשאין מנין אנשים כשקוברים את המת, אין אומרים צידוק הדין<sup style="color: gray;">63</sup>.
על מעמדות-ומושבות*, שיש מקומות שנהגו בכך לפני קבורת המת או אחריה, ע"ע מעמדות ומושבות. על כך שבימים שאין אומרים צידוק הדין<sup style="color: gray;">64</sup>, יש הנוהגים שאין עושים מעמדות ומושבות, ע"ע הנ"ל.
<h4>האומרים</h4>
לסוברים שאומרים צידוק הדין בשעת יציאת נשמה<sup style="color: gray;">65</sup>, האבלים אומרים צידוק הדין<sup style="color: gray;">66</sup>. לסוברים שמפני כבוד המת מאחרים את צידוק הדין<sup style="color: gray;">67</sup>, נחלקו המנהגים: יש שכתבו שהחזן אומר צידוק הדין<sup style="color: gray;">68</sup>, והקהל עונים אחריו<sup style="color: gray;">69</sup>. ויש שכתבו שהאבל מתחיל צידוק הדין - ואומרים כל האבלים צידוק הדין בקול רם<sup style="color: gray;">70</sup> - והקהל אומרים עימו<sup style="color: gray;">71</sup> בקול מתון<sup style="color: gray;">72</sup>. ויש שכתבו שאחד מן האבלים מתחיל<sup style="color: gray;">73</sup>, ואם אין שם אבל, המופלא אשר שם מתחיל<sup style="color: gray;">74</sup>, והכל עונים אחריו<sup style="color: gray;">75</sup>.
הנוהגים לומר צידוק הדין פעמיים<sup style="color: gray;">76</sup>, בפעם ראשונה בבית אומרים צידוק הדין רק האבלים, ואם אין אבלים אומרי בני החברא קדישא, ובפעם השנייה בבית הקברות אומרים צידוק הדין כל המתעסקים, היינו בני החברא קדישא והאבלים והקרובים<sup style="color: gray;">77</sup>.
על כך שבמועדים מסויימים, יש הסוברים שכל הקהל אומר צידוק הדין יחד, עי' להלן<sup style="color: gray;">78</sup>.
<h4>כשאין אומרים תחנון</h4>
צידוק הדין, מדברי גאונים וראשונים - שדנו באמירתו במועדים שונים - נראה שנאמר אף ביום שאין אומרים בו תחנון*<sup style="color: gray;">79</sup>. ויש מהראשונים ואחרונים סוברים שאינו נאמר ביום שאין אומרים בו תחנון<sup style="color: gray;">80</sup>. ויש מחלקים: בימים שהם מועד, ואין אומרים בהם תחנון מן הדין, כגון ראש-חודש*<sup style="color: gray;">81</sup>, חנכה*<sup style="color: gray;">82</sup> ופורים*<sup style="color: gray;">83</sup>, וחודש ניסן*<sup style="color: gray;">84</sup>, אין לומר כלל צידוק הדין<sup style="color: gray;">85</sup>, ובימים שאין אומרים בהם תחנון רק מצד המנהג, כגון ל"ג-בעומר*<sup style="color: gray;">86</sup> וחמשה-עשר-באב* - לסוברים שאין אומרים בו תחנון<sup style="color: gray;">87</sup> - וחמשה-עשר-בשבט*<sup style="color: gray;">88</sup>, יש לאומרו רק על אדם גדול<sup style="color: gray;">89</sup>, בפניו<sup style="color: gray;">90</sup>. ויש שכתבו שאין לסמוך על זה אלא לגדול הדור<sup style="color: gray;">91</sup>. ויש מהאחרונים שכתבו שביום שאין אומרים בו תחנון נהגו לומר צידוק הדין בהליכה<sup style="color: gray;">92</sup>.
אף לסוברים שאין אומרים צידוק הדין ביום שאין אומרים בו תחנון<sup style="color: gray;">93</sup>, מכל מקום יש הסוברים שאומרים אותו בערב ראש חודש וערב חנוכה - וערב פורים<sup style="color: gray;">94</sup> - אחר חצות<sup style="color: gray;">95</sup>, שאינם עדיפים כערב-שבת*<sup style="color: gray;">96</sup> - שאין אומרים בו צידוק הדין אחר חצות, לסוברים כן<sup style="color: gray;">97</sup> - ויש הסוברים שאין אומרים אותו בערב חנוכה - וערב ראש חודש<sup style="color: gray;">98</sup> - אחר חצות היום<sup style="color: gray;">99</sup>.
לדעת הסוברים שבכל יום שאין אומרים תחנון אין אומרים צידוק הדין<sup style="color: gray;">100</sup>, לסוברים שצידוק הדין נאמר בלילה<sup style="color: gray;">101</sup>, נחלקו אחרונים: יש סוברים שבליל יום שאין אומרים בו תחנון, אין אומרים בו צידוק הדין, שלילו כיומו, ואפילו בליל ערב ראש-השנה* - שאין אומרים בו בתפילה תחנון* - אף על פי שבסליחות* אומרים תחנונים ונפילת-אפים*<sup style="color: gray;">102</sup>. ויש סוברים שבמקום שאומרים צידוק הדין בלילה אומרים צידוק הדין בליל ערב ראש השנה<sup style="color: gray;">103</sup>. ומכל מקום הכל מודים שאין אומרים צידוק הדין בליל ערב יום-הכפורים*<sup style="color: gray;">104</sup>. ויש שכתבו שלחכם בפניו אומרים צידוק הדין אף בליל ערב יום הכיפורים<sup style="color: gray;">105</sup>.
<h4>בלילה</h4>
יש מהראשונים ואחרונים שכתבו שהמנהג שאם נקבר בלילה אין אומרים צידוק הדין<sup style="color: gray;">106</sup>, כדפי הדין בנפילת-אפים*<sup style="color: gray;">107</sup>, כדי שלא להגביר הדין<sup style="color: gray;">108</sup>. ויש מהאחרונים שכתבו שהמנהג לומר צידוק הדין אף בלילה<sup style="color: gray;">109</sup>.
לנוהגים שלא לומר צידוק הדין בלילה<sup style="color: gray;">110</sup>, אומרים אותו בבין-השמשות*<sup style="color: gray;">111</sup>.
<h4>ראש חודש</h4>
צידוק הדין בראש-חודש*, נחלקו בו גאונים וראשונים:
א) יש מהגאונים וראשונים סוברים שדינו כהספד*, שהנשים מענות בפני המת, דהיינו שכולן עונות כאחת, אבל לא מקוננות, דהיינו שאחת מדברת וכולן עונות אחריה<sup style="color: gray;">112</sup>, הלכך צידוק הדין, אם עונים כולם כאחד מותר, ואם אחד מדבר והכל עונים אחריו אסור<sup style="color: gray;">113</sup>, ועוד, שאין בו הספד רק הודאה לשם יתברך וקבלת עול מלכותו ודינו<sup style="color: gray;">114</sup>.
ב) ויש מהגאונים וראשונים סוברים שאין אומרים צידוק הדין בראש חודש<sup style="color: gray;">115</sup>, שיום שמחה הוא, ככתוב: וביום שמחתכם ובמועדיכם ובראשי חדשיכם<sup style="color: gray;">116</sup>, ואומרים בו הלל*<sup style="color: gray;">117</sup>, לפיכך מבטלים צידוק הדין<sup style="color: gray;">118</sup>. או משום שאינו עדיף צידוק הדין של הדיוט מצידוק הדין של משה רבינו - צדקתך צדק<sup style="color: gray;">119</sup> - שמסלקים אותו בראש חודש שחל בשבת<sup style="color: gray;">120</sup>. או משום שאנו אומרים בו כמה דברים של עגמת נפש, וכולו מלא דברים המעציבים ליבו של האדם, שכל הפסוקים והפיוטים* שאנו מאריכים בצידוק הדין אינו אלא לשבר ליבו של אדם ולהזכיר יום המיתה לפניו להכניע את יצרו, והילכך אין ראוי לאומרו בשום יום שאסרו חכמים להספיד בו<sup style="color: gray;">121</sup>. או משום שלדעתם אין לאומרו ביום שאין אומרים בו תחנון*<sup style="color: gray;">122</sup>.
ג) ויש מהראשונים סוברים שאומרים צידוק הדין בראש חודש<sup style="color: gray;">123</sup>, שאין זה הספד, אלא קבלת דין שמים<sup style="color: gray;">124</sup>.
ד) ויש מהראשונים ואחרונים סוברים שאומרים אותו - על כל אדם<sup style="color: gray;">125</sup> - דרך הילוך<sup style="color: gray;">126</sup>, כשהולכים לבית הקברות<sup style="color: gray;">127</sup>, שכל שהוא דרך הילוך דומה לעינוי שכולן עונות כאחת<sup style="color: gray;">128</sup>.
ה) ויש מהראשונים סוברים שאין אומרים צידוק הדין בראש חודש, שהואיל ואין הספד* בפורים<sup style="color: gray;">129</sup>, כל שכן בראש חודש שהוא מדאורייתא<sup style="color: gray;">130</sup>, ואין לומר צידוק הדין כדי שלא להרגיל את ההספד<sup style="color: gray;">131</sup>, אלא על חכם גדול<sup style="color: gray;">132</sup>, אדם שמספידים אותו שהוא מופלג בדורו ויודעים הכל שהין שלו הין ולאו שלו לאו בהוריותיו<sup style="color: gray;">133</sup>.
להלכה נחלקו הפוסקים: יש פוסקים שאומרים בראש חודש צידוק הדין<sup style="color: gray;">134</sup>. ויש פוסקים שאין אומרים בו צידוק הדין<sup style="color: gray;">135</sup>, שלדעתם בכל יום שאין אומרים תחנון* אין אומרים צידוק הדין<sup style="color: gray;">136</sup>.
על אמירת צידוק הדין בערב ראש חודש אחר חצות, עי' לעיל<sup style="color: gray;">137</sup>.
<h4>חול המועד</h4>
בחול-המועד*, אם אומרים צידוק הדין, נחלקו גאונים וראשונים ואחרונים:
א) יש מהגאונים וראשונים ואחרונים סוברים שאין אומרים צידוק הדין בחול המועד<sup style="color: gray;">138</sup>, שיום שמחה הוא, ככתוב: וביום שמחתכם ובמועדיכם ובראשי חדשיכם<sup style="color: gray;">139</sup>, ואומרים בו הלל<sup style="color: gray;">140</sup>, לפיכך מבטלים צידוק הדין<sup style="color: gray;">141</sup>. או משום שאנו אומרים בו כמה דברים של עגמת נפש, וכולו מלא דברים המעציבים ליבו של האדם, שכל הפסוקים והפיוטים* שאנו מאריכים בצידוק הדין אינו אלא לשבר ליבו של אדם ולהזכיר יום המיתה לפניו להכניע את יצרו, והילכך אין ראוי לאומרו בשום יום שאסרו חכמים להספיד בו<sup style="color: gray;">142</sup>. או משום שאינו עדיף צידוק הדין של הדיוט מצידוק הדין של משה רבינו - צדקתך צדק<sup style="color: gray;">143</sup> - שמסלקים אותו בראש חודש שחל בשבת<sup style="color: gray;">144</sup>. או משום שלדעתם אין אומרים צידוק הדין בכל יום שאין אומרים בו תחנון<sup style="color: gray;">145</sup>.
ב) ויש מהגאונים וראשונים סוברים שדינו כהספד*, שהנשים מענות בפני המת, דהיינו שכולן עונות כאחת, אבל לא מקוננות, דהיינו שאחת מדברת וכולן עונות אחריה<sup style="color: gray;">146</sup>, כך בצידוק הדין בחול המועד אומרים כל הקהל כאחד צידוק הדין<sup style="color: gray;">147</sup>, ועוד, שאין בו הספד רק הודאה לשם יתברך וקבלת עול מלכותו ודינו<sup style="color: gray;">148</sup>.
ג) ויש מהראשונים סוברים שאומרים על המת צידוק הדין בחולו של מועד<sup style="color: gray;">149</sup>, שאין זה הספד* - ולא קינה<sup style="color: gray;">150</sup>, ואין כאן<sup style="color: gray;">151</sup> חילול מועד<sup style="color: gray;">152</sup> - אלא הודאה וקבלת דין שמים<sup style="color: gray;">153</sup> וצידוק דינו של הקדוש ברוך הוא על הנבראים<sup style="color: gray;">154</sup>.
ד) ויש מהראשונים סוברים שאין אומרים צידוק הדין בחול המועד, שהואיל ואין הספד* בפורים<sup style="color: gray;">155</sup>, כל שכן בחולו של מועד שהוא מדאורייתא<sup style="color: gray;">156</sup>, ואין לומר צידוק הדין כדי שלא להרגיל את ההספד<sup style="color: gray;">157</sup>, אלא על חכם גדול<sup style="color: gray;">158</sup>, אדם שמספידים אותו שהוא מופלג בדורו ויודעים הכל שהין שלו הין ולאו שלו לאו בהוריותיו<sup style="color: gray;">159</sup>.
ה) ויש מהראשונים ואחרונים סוברים שאומרים אותו דרך הליכה<sup style="color: gray;">160</sup>, כשהולכים לבית הקברות<sup style="color: gray;">161</sup>, שכל שהוא דרך הילוך דומה לעינוי שכולן עונות כאחת<sup style="color: gray;">162</sup>.
<h4>חנוכה</h4>
בחנכה*, אם אומרים צדוק הדין, נחלקו גאונים וראשונים ואחרונים: א) יש מהגאונים וראשונים ואחרונים סוברים שאין אומרים צידוק הדין בחנוכה<sup style="color: gray;">163</sup>, שימי שמחה הם, ככתוב: וביום שמחתכם ובמועדיכם ובראשי חדשיכם<sup style="color: gray;">164</sup>, ואומרים בהם הלל<sup style="color: gray;">165</sup>, לפיכך מבטלים צידוק הדין<sup style="color: gray;">166</sup>. או משום שאינו עדיף צידוק הדין של הדיוט מצידוק הדין של משה רבינו - צדקתך צדק<sup style="color: gray;">167</sup> - שמסלקים אותו בראש חודש שחל בשבת<sup style="color: gray;">168</sup>. או משום שלדעתם אין אומרים אותו בכל יום שאין אומרים תחנון*<sup style="color: gray;">169</sup>. ב) ויש מהראשונים ואחרונים סוברים שאומרים אותו - על כל אדם<sup style="color: gray;">170</sup> - דרך הליכה<sup style="color: gray;">171</sup>, שכל שהוא דרך הילוך דומה לעינוי שכולן עונות כאחת<sup style="color: gray;">172</sup>. ג) ויש מהראשונים סוברים שאין אומרים אותו אלא על חכם גדול<sup style="color: gray;">173</sup>. ד) ויש מהראשונים סוברים שדינו כהספד*, שהנשים מענות בפני המת, דהיינו שכולן עונות כאחת, אבל לא מקוננות, דהיינו שאחת מדברת וכולן עונות אחריה<sup style="color: gray;">174</sup>, כך בצידוק הדין בחנוכה אומרים כל הקהל כאחד צידוק הדין<sup style="color: gray;">175</sup>, ועוד, שאין בו הספד רק הודאה לשם יתברך וקבלת עול מלכותו ודינו<sup style="color: gray;">176</sup>.
אף לסוברים שאין אומרים צידוק הדין בחנוכה, אומרים אותו ביום שלפני חנוכה וביום שאחר חנוכה<sup style="color: gray;">177</sup>.
על אמירת צידוק הדין בערב חנוכה אחר חצות, עי' לעיל<sup style="color: gray;">178</sup>.
<h4>פורים</h4>
בפורים*, אם אומרים צדוק הדין, נחלקו גאונים וראשונים ואחרונים: א) יש מהגאונים וראשונים סוברים שאין אומרים צידוק הדין בפורים<sup style="color: gray;">179</sup>, שימי שמחה הם, ככתוב: וביום שמחתכם ובמועדיכם ובראשי חדשיכם<sup style="color: gray;">180</sup>, לפיכך מבטלים צידוק הדין<sup style="color: gray;">181</sup>, וכשם שאין הספד* בפורים<sup style="color: gray;">182</sup>, אין צידוק הדין בפורים<sup style="color: gray;">183</sup>. או משום שאינו עדיף צידוק הדין של הדיוט מצידוק הדין של משה רבינו - צדקתך צדק<sup style="color: gray;">184</sup> - שמסלקים אותו בראש חודש שחל בשבת<sup style="color: gray;">185</sup>. ב) ויש מהראשונים ואחרונים סוברים שאומרים אותו - על כל אדם<sup style="color: gray;">186</sup> - דרך הליכה<sup style="color: gray;">187</sup>, שכל שהוא דרך הילוך דומה לעינוי שכולן עונות כאחת<sup style="color: gray;">188</sup>. ג) ויש מהראשונים סוברים שאין אומרים אותו אלא על חכם גדול<sup style="color: gray;">189</sup>, אדם שמספידים אותו, שהוא מופלג בדורו, ויודעים הכל שהין שלו הין ולאו שלו לאו בהוריותיו<sup style="color: gray;">190</sup>. ד) ויש מהראשונים סוברים שדינו כהספד*, שהנשים מענות בפני המת, דהיינו שכולן עונות כאחת, אבל לא מקוננות, דהיינו שאחת מדברת וכולן עונות אחריה<sup style="color: gray;">191</sup>, כך בצידוק הדין בחול המועד אומרים כל הקהל כאחד צידוק הדין<sup style="color: gray;">192</sup>, ועוד, שאין בו הספד רק הודאה לשם יתברך וקבלת עול מלכותו ודינו<sup style="color: gray;">193</sup>.
לסוברים שאין אומרים צידוק הדין בפורים<sup style="color: gray;">194</sup>, הוא הדין בשושן פורים<sup style="color: gray;">195</sup>, שאף הוא אסור בהספד<sup style="color: gray;">196</sup>. אכן ביום שאחריו, מותר<sup style="color: gray;">197</sup>.
על אמירת צידוק הדין בערב פורים אחר חצות, עי' לעיל<sup style="color: gray;">198</sup>.
<h4>בתשעה באב</h4>
בתשעה-באב*, אם אומרים צידוק הדין, נחלקו ראשונים: יש סוברים שאומרים עליו צידוק הדין, אף על פי שנקרא מועד<sup style="color: gray;">199</sup>, שהרי יום אבילות הוא ואינו צריך למעט בהספד*<sup style="color: gray;">200</sup>. ויש סוברים שאין אומרים עליו צידוק הדין, שהרי נקרא מועד<sup style="color: gray;">201</sup>. וכן כתבו אחרונים להלכה<sup style="color: gray;">202</sup>, לדעתם שאין אומרים צידוק הדין בכל יום שאין אומרים בו תחנון*<sup style="color: gray;">203</sup>.
<h4>חודש ניסן</h4>
בחודש ניסן*, אם אומרים צידוק הדין, נחלקו ראשונים: יש סוברים שאומרים אותו דרך הליכה<sup style="color: gray;">204</sup>. ויש סוברים שאין אומרים אותו<sup style="color: gray;">205</sup>. וכן כתבו אחרונים להלכה<sup style="color: gray;">206</sup>, לדעתם שאין אומרים צידוק הדין בכל יום שאין אומרים בו תחנון*<sup style="color: gray;">207</sup>.
אף לדעת הסוברים שבחודש ניסן אומרים צידוק הדין דרך הליכה<sup style="color: gray;">208</sup>, יש מהראשונים שכתבו שנהגו שבערב-פסח* אין מצדיקים<sup style="color: gray;">209</sup>, מפני שהיו קוראים הלל* על שחיטת הפסח<sup style="color: gray;">210</sup>.
<h4>חודש תשרי</h4>
יש מהראשונים שכתבו שמערב-יום-הכפורים* עד ראש חודש מרחשון מצדיקים דרך הליכה<sup style="color: gray;">211</sup>.
<h4>חודש סיון</h4>
בחודש סיון*, אם אומרים צידוק הדין, נחלקו ראשונים: יש סוברים שאומרים צידוק הדין דרך הליכה מראש חודש סיון עד תום אסרו-חג*<sup style="color: gray;">212</sup>, שהוא יום-טבוח*<sup style="color: gray;">213</sup>. ויש סוברים שאומרים צידוק הדין דרך הליכה מראש חודש סיון עד י"ב סיון, מפני שחג השבועות יש לו תשלומין כל שבעה<sup style="color: gray;">214</sup>.
<h4>שבת ויום טוב</h4>
ביום-טוב*, אם אומרים צידוק הדין, נחלקו ראשונים: א) יש סוברים שאין אומרים בו צידוק הדין<sup style="color: gray;">215</sup>, אף על פי שאין צידוק הדין הספד* ולא קינה, אלא הודאה וקבלת דין שמים, אין אומרים אותו בשבת* ויום טוב מפני עגמת נפש<sup style="color: gray;">216</sup>, ומפני שהוא ממעט בעונג היום<sup style="color: gray;">217</sup>, ועוד, שכל שבעת ימי אבלותו מצות אמירתו<sup style="color: gray;">218</sup>. או שאין אומרים בו צידוק הדין כיון שאין מתעסקים בו במת<sup style="color: gray;">219</sup>, וכן הלכה<sup style="color: gray;">220</sup>. ב) ויש סוברים שאומרים צידוק הדין ביום טוב<sup style="color: gray;">221</sup>, שאין בו משום הספד, ולמה לא יצדק דין שמים ביום טוב כמו בחול, וכל שכן בראש-השנה* שהוא יום הדין<sup style="color: gray;">222</sup>, ואין טעם לחלק בין חול-המועד*, שאומרים בו צידוק הדין - לסוברים כן<sup style="color: gray;">223</sup> - ויום טוב<sup style="color: gray;">224</sup>.
ביום-טוב-שני-של-גליות*, אם אומרים צידוק הדין, נחלקו ראשונים ואחרונים: יש סוברים שאומרים בו צידוק הדין<sup style="color: gray;">225</sup>, כיון שמתעסקים בו ישראל בקבורה*<sup style="color: gray;">226</sup>. ויש סוברים שאין אומרים בו צידוק הדין<sup style="color: gray;">227</sup>, אם משום שהוא יום טוב<sup style="color: gray;">228</sup>, או משום שלדעתם כל יום שאין אומרים בו תחנון*, אין אומרים בו צידוק הדין<sup style="color: gray;">229</sup>.
<h4>אסרו חג</h4>
באסרו-חג*, כתבו ראשונים שנוהגים לומר בו צידוק הדין ביחד, שלא כדרך הספד<sup style="color: gray;">230</sup>. ואחרונים כתבו שאין לומר בו צידוק הדין<sup style="color: gray;">231</sup>, שלדעתם אין אומרים צידוק הדין ביום שאין אומרים בו תחנון<sup style="color: gray;">232</sup>.
<h4>ערב שבת ויו"ט</h4>
ראשונים כתבו שיש הנוהגים שלא לומר צידוק הדין בערב-שבת* לאחר חצות<sup style="color: gray;">233</sup>, וכן כתבו אחרונים שנוהגים שלא לומר צידוק הדין אם נקבר המת בערב שבת - או בערב יום טוב<sup style="color: gray;">234</sup> - אחר חצות<sup style="color: gray;">235</sup>, שלדעתם אין אומרים צידוק הדין בימים שאין אומרים בהם תחנון<sup style="color: gray;">236</sup>. ויש מהראשונים ואחרונים שכתבו שאומרים בערב שבת אחר חצות צידוק הדין בהליכה<sup style="color: gray;">237</sup>.
<h4>כהן שנשא גרושה</h4>
כהן* שנשא גרושה*<sup style="color: gray;">238</sup>, יש מהראשונים שכתבו שקוברים אותו בלא צידוק הדין<sup style="color: gray;">239</sup>.
<h4>אישה</h4>
אומרים צידוק הדין אף על אשה*<sup style="color: gray;">240</sup>.
<h4>קטן</h4>
צידוק הדין, כתבו גאונים ראשונים ואחרונים שאומרים על תינוק משעברו עליו שלושים יום<sup style="color: gray;">241</sup>, שיצא מכלל נפל*<sup style="color: gray;">242</sup>, אף על פי שאין אומרים עליו הספד*<sup style="color: gray;">243</sup>, שעדיף צידוק הדין מהספד<sup style="color: gray;">244</sup>, וביארו ראשונים שדברי צידוק הדין שיש בהם ממין הספד, אין לומר בזמן שהוא תינוק, ואם הם דברי צידוק הדין בלבד, אומרים כל שהוא מעל שלושים יום<sup style="color: gray;">245</sup>. בטעם הדבר כתבו אחרונים, שהספד הוא משום כבוד המת, ויש מהקטנים שלא שייך בהם חלוקת כבוד, אבל צידוק הדין שהחי מצדיק עליו את הדין זה תלוי מזמן חיוב האבלות*<sup style="color: gray;">246</sup>, שענין צידוק הדין הוא הודאה וקבלת דין שמים<sup style="color: gray;">247</sup>. ויש מהאחרונים סוברים בדעת ראשונים שצידוק הדין שווה להספד, ואינו נאמר על קטנים שאין מספידים<sup style="color: gray;">248</sup>. ויש מהאחרונים שכתבו שנוהגים שלא לומר עליו צידוק הדין עד שיהיה בן י"ב חודש<sup style="color: gray;">249</sup>. ויש מהאחרונים שכתבו שהמנהג לומר צידוק הדין בפתח הקבר על בן שלושים, ולא בבית בעשרה - בשבעת ימי אבילות - עד שיהא בר-מצוה*<sup style="color: gray;">250</sup>.
<h4>איברים ואפר</h4>
אין אומרים צידוק הדין כשקוברים איברים, גם לא כשקוברים אפר מת שנשרף לגמרי, אף שהוא מהקדושים<sup style="color: gray;">251</sup>.
<h4>עבד כנעני</h4>
עבד-כנעני*, אין אומרים עליו צידוק הדין<sup style="color: gray;">252</sup>.
<h4>צדקתך צדק</h4>
צדקתך צדק, שאומרים במנחה בשבת*<sup style="color: gray;">253</sup>, כתבו גאונים וראשונים ואחרונים שהוא צידוק הדין<sup style="color: gray;">254</sup> על משה רבינו שנפטר - באותה שעה<sup style="color: gray;">255</sup> - בשבת<sup style="color: gray;">256</sup>, ועל כך ע"ע תפלת שבת<sup style="color: gray;">257</sup>. ושם, שאם חל ביום שאין אומרים בו תחנון*, אין אומרים אותו.
על ראש-השנה* ויום-הכפורים*, החלים בשבת, שנחלקו הדעות אם אומרים בהם צדקתך, שימי הדין הם, או שאין אומרים כיון שיום טוב הם, ע"ע יום הכפורים<sup style="color: gray;">258</sup> וע' ראש השנה.
<h3><b>על כל מאורע</b></h3>
יש ממוני המצוות המונים במנין-המצות* מצות-עשה* של צדוק הדין<sup style="color: gray;">259</sup>, להצדיק דינו של ה'<sup style="color: gray;">260</sup> על כל המאורע<sup style="color: gray;">261</sup>, שנאמר: וידעת עם לבבך כי כאשר ייסר איש את בנו ה' אלהיך מיסְּרֶךָּ<sup style="color: gray;">262</sup>. ויש ממוני המצוות שלא מנאוה<sup style="color: gray;">263</sup>, שהיא נכללת לדעתם במצות אהבת-ה'*<sup style="color: gray;">264</sup>.
צידוק הדין כיצד<sup style="color: gray;">265</sup>, אם אחר שעשה תשובה לא יבוא עניינו בטוב כאשר בתחילה, מצות עשה לחשב בלבו כי לטובתו נשתנו ענייניו, כי קודם שעשה תשובה היה הקדוש ברוך הוא משלם לו שכר המצות שעשה בעולם הזה כדי לטורדו מן העולם-הבא*, שנאמר: ומשלם לשֹׂנאיו אל פניו להאבידו לא יאחר לשֹׂנאו אל פניו ישלם לו<sup style="color: gray;">266</sup>, וכדרך שהוא עושה לשונאיו לשלם להם שכר המצות שעשה בעולם הזה, כך משלם לאוהביו עונש העבירות שעשו בעולם הזה, כדי שיהיו זכאים וקיימים לחיי העולם הבא<sup style="color: gray;">267</sup>. יהיה שמח ביסורים כשבאים עליו<sup style="color: gray;">268</sup>, ולעולם יהא אדם רגיל לומר - על כל מה שאירע לו<sup style="color: gray;">269</sup> - כל שעושה ה' לטוב עושה<sup style="color: gray;">270</sup>, ולא יבעט ביסורים הבאים עליו<sup style="color: gray;">271</sup>, ורק יבקש רחמים שיסורו ממנו<sup style="color: gray;">272</sup>, והתורה נקנית בקבלת היסורים<sup style="color: gray;">273</sup>, ומצינו דורות ראשונים שהיו מחבבים היסורים<sup style="color: gray;">274</sup>, שכן אמרו תנאים: חביבים יסורים<sup style="color: gray;">275</sup>. ואף אם אינו יכול לסובלם, מכל מקום לאחר שיעברו ישמח בהם<sup style="color: gray;">276</sup>, וישתוק ואל יתפאר בהם<sup style="color: gray;">277</sup>. ואם הריעוך הרבה יהי בעיניך מעט<sup style="color: gray;">278</sup>, ואמור: מעט מחובי נגבתי<sup style="color: gray;">279</sup> והלא יתר מכאן הייתי ראוי<sup style="color: gray;">280</sup>. וכל אדם צדיק או בעל תשובה שמהרהר על המאורעות שאינם לטובתו, עליו הכתוב אומר: ואני יסרתי חזקתי זרועֹתם ואלַי יחשבו רע<sup style="color: gray;">281</sup>, אמר הקדוש ברוך הוא: אני שלחתי להם יסורים בעולם הזה כדי לחזק זרועותם לעולם הבא, ואלי יחשבו רע<sup style="color: gray;">282</sup>, והיה להם לחשוב, כי את אשר יאהב ה' יוכיח<sup style="color: gray;">283</sup>.
בכלל מצוה זו לברך על הרעה דיין האמת<sup style="color: gray;">284</sup>, ועל כך ע"ע ברכות הודאה: ברכת דיין האמת.
על החיוב להודות לה' על כל מידה שהוא מודד לך, בין טובה ובין רעה, ע"ע אהבת ה': אהבה בעת צרה וע' ברכות הודאה<sup style="color: gray;">285</sup>.
<h3><b>בדין</b></h3>
יש ממוני המצוות המונים במנין-המצות* מצות-עשה* של צדוק הדין<sup style="color: gray;">286</sup>, שיעשה הדיין צדקה בדין<sup style="color: gray;">287</sup>, לצדק את הדין בין איש ובין אחיו ובין גרו<sup style="color: gray;">288</sup>, שנאמר: ושפטתם צדק בין איש ובין אחיו ובין גרו<sup style="color: gray;">289</sup>. ורוב מוני המצוות לא מנאוה<sup style="color: gray;">290</sup>.
כיצד יעשה הדיין צדקה בדין, נתחייב אדם בדין, אל יאמר: מכור שדותיך מיד ותן לו, נמצא מוכר שדותיו בזול ומפסיד שדותיו<sup style="color: gray;">291</sup>, מכאן למדו חכמים, שכשהמלוה הוציא שטר מקויים וטען הלווה מזוייף הוא ויביא עדים פלוני ופלוני שבמקום פלוני לבטלו, ועבר הזמן ששיערו שנצרך לו ולא בא, וכתבו עליו פתיחה*, ממתינים לו עוד תשעים יום, שלושים הראשונים שמא טורח הוא ללוות, האמצעים שמא טורח הוא למכור מנכסיו, והאחרונים שמא הלוקח ממנו טורח הוא להביא מעות, ורק אם שלמו תשעים יום ולא בא, בית דין כותבים למלוה אדרכתא* על נכסי הלוה<sup style="color: gray;">292</sup>. וצריך הדיין לצדק את הדין בין איש ובין אחיו ובין גרו<sup style="color: gray;">293</sup>, בין איש ובין אחיו<sup style="color: gray;">294</sup> - ולא נאמר: בין אנשים, או: בין אחים, אלא בין איש שהוא גדול ובין אחיו שהוא קטן<sup style="color: gray;">295</sup> -אפילו בין בית לעלייה<sup style="color: gray;">296</sup>, ששני אחים שבאים לחלוק בית ועלייה שהניח להם אביהם<sup style="color: gray;">297</sup>, אל תאמר: טול אתה בית ואחיך עלייה, ומה בכך, הרי לכל אחד יש לו דירה<sup style="color: gray;">298</sup>, מהראוי שהבית שהוא מעולה מעלייה יהיה לירושה לאיש והעלייה ירש הקטן<sup style="color: gray;">299</sup>, אלא צדק את החלוקה, תדקדק כמה עלייה מפסדת לבית וכמה בית נוח תשמישו מעלייה<sup style="color: gray;">300</sup>, והעלה אותם בדמים, והשווה חלוקתם על ידי מעות<sup style="color: gray;">301</sup>. ובין גרו<sup style="color: gray;">302</sup> - לשון מגור, תשמישי דירה<sup style="color: gray;">303</sup>, אף על עסקי דירה בין חלוקת אחים<sup style="color: gray;">304</sup> - אפילו בין תנור לכירים<sup style="color: gray;">305</sup>, שאם באים לחלוק כלי תשמיש של בית, תעיין אפילו בין תנור שהוא מקום שפיפת שתי קדירות לכיריים שהוא מקום שפיפת קדירה אחת<sup style="color: gray;">306</sup>, אל תאמר יטול זה תנור וזה כירה<sup style="color: gray;">307</sup>, זה האח שיש לו דיורים הרבה ראוי לירש התנור שהוא צריך לאפות ולבשל הרבה והאח שאין לו דיורים די לו לאפות ולבשל בכירים<sup style="color: gray;">308</sup>, שהרי תנור עודף על הכירה וצריך להוסיף דמים<sup style="color: gray;">309</sup>.
<h2>צדוקים</h2>
<b>הגדרת הערך -</b> כת שנוסדה בימי בית שני, שכפרה בתורה שבעל פה, או בעולם הבא בלבד
<h3>מהותם</h3>
אנטיגנוס איש סוכו קיבל משמעון הצדיק, הוא היה אומר: אל תהיו כעבדים המשמשים את הרב על מנת לקבל פרס, אלא הוו כעבדים המשמשים את הרב שלא על מנת לקבל פרס, ויהי מורא שמים עליכם<sup style="color: gray;">1</sup>. צדוק ובייתוס תלמידי אנטיגנוס היו<sup style="color: gray;">2</sup>, והיו שונים לתלמידיהם מה שקיבלו מאנטיגנוס: אל תהיו כעבדים המשמשים וכו'<sup style="color: gray;">3</sup>, ותלמידיהם לתלמידהם<sup style="color: gray;">4</sup>, עמדו - צדוק וביתוס<sup style="color: gray;">5</sup>. ויש מפרשים: התלמידים<sup style="color: gray;">6</sup> - ודקדקו אחריהם, ואמרו: מה ראו אבותינו - רבותינו<sup style="color: gray;">7</sup> - לומר דבר זה, אפשר שיעשה פועל מלאכה כל היום ולא יטול שכרו ערבית<sup style="color: gray;">8</sup>, אלא אילו היו יודעים אבותינו שיש עולם אחר ויש תחיית המתים לא היו אומרים כך<sup style="color: gray;">9</sup>, ואין לאדם לא גמול ולא עונש ואין תקוה כלל<sup style="color: gray;">10</sup>. עמדו ופירשו מן התורה<sup style="color: gray;">11</sup>, ונחלקו ראשונים: יש מפרשים שכפרו בתורה-שבעל-פה*<sup style="color: gray;">12</sup>, ואמרו: כמו שאין בו ממש בדבר זה, כן כל דברי חכמים<sup style="color: gray;">13</sup>. ויש מפרשים שכפרו בעיקר<sup style="color: gray;">14</sup>, וכאשר לא היו יכולים לקבץ הקהילת לפי מה שהגיע להם מן האמונה - ולכפור בעיקר - נטו להאמין הדבר שלא יכלו לכזבו אצל ההמון, שאילו היו מוציאים אותו מפיהם היו הורגים אותם, דהיינו דברי תורה - שבכתב - ואמר כל אחד לסיעתו שהוא מאמין בתורה וחלק על הקבלה שאינה אמיתית, וזה לפטור עצמם מן המצוות המקובלות והגזירות והתקנות, אחר שלא יכלו לדחות הכל הכתוב והמקובל<sup style="color: gray;">15</sup>. ובימי בית שני אירע מעשה זה<sup style="color: gray;">16</sup>. ונפרצו מהם שתי פרצות<sup style="color: gray;">17</sup> הכופרים בתורה שבעל פה<sup style="color: gray;">18</sup>, צדוקים ובייתוסים<sup style="color: gray;">19</sup>, צדוקים על שם צדוק, ובייתוסים על שם ביתוס<sup style="color: gray;">20</sup>, וצדוק וביתוס היו שורש לכופרים<sup style="color: gray;">21</sup>. ויש מהראשונים החולקים וסוברים שהצדוקים והבייתוסים לא כפרו בתורה שבעל פה, אלא בעולם הבא בלבד<sup style="color: gray;">22</sup>.
הצדוקים והבייתוסים הם מינים<sup style="color: gray;">23</sup>, ואינם מינים על האמת, אבל דינם להיות כדין המינים, לפי שהם מבוא למינות האמיתי<sup style="color: gray;">24</sup>, ועליהם אנו מתפללים עליהם בברכת-המינים*<sup style="color: gray;">25</sup>.
<h3>לימודם</h3>
מצינו שהיה לצדוקים ספר גזירות, שבו היה כתוב: אלו שנסקלים ואלו שנשרפים אלו שנהרגים ואלו שנחנקים<sup style="color: gray;">26</sup>, וכשהיו יושבים ואדם שואל ומראים לו בספר, אומר להם: מנין שזה חייב סקילה וזה חייב שריפה וזה חייב הריגה וזה חייב חניקה, לא היו יודעים להביא ראיה מן התורה<sup style="color: gray;">27</sup>. אכן, מצינו שהצדוקים למדו דינים בקל-וחֹמר*<sup style="color: gray;">28</sup>.
אף לבייתוסים היה ספר גזירות, שבו היו כתובים דיניהם<sup style="color: gray;">29</sup>.
על ד' תמוז*, שבו בטל ספר גזרות של הצדוקים - ויש סוברים של הבייתוסים - ע"ע מגילת תענית וע' תמוז.
<h3>ככינוי לכתות אחרות</h3>
יש, בלשון הראשונים ואחרונים, שבא התואר "צדוקים" - ואף התואר "בייתוסים"<sup style="color: gray;">30</sup> - ככינוי לקראים*<sup style="color: gray;">31</sup>, הכופרים בתורה-שבעל-פה*<sup style="color: gray;">32</sup>, שכל המכחישים תורה שבעל פה נקראים צדוקים, על שם צדוק<sup style="color: gray;">33</sup>, או משום שהקראים - לסוברים כן<sup style="color: gray;">34</sup> - הם אחד עם הצדוקים<sup style="color: gray;">35</sup>. ויש, בלשון הראשונים, שבא התואר "צדוקים" ככינוי לכותים*<sup style="color: gray;">36</sup>, הכופרים בתורה שבעל פה<sup style="color: gray;">37</sup>. ויש, שמחמת הצנזורה, בא במשנה, בתלמוד ובראשונים, התואר "צדוקים", במקום המילה: מינים<sup style="color: gray;">38</sup>.
על יום טוב שעשו בכ"ד באב* - ויש גורסים: טבת - כשגברה יד בית חשמונאי וביטלו הדין של הצדוקים שהבת תירש עם הבן, ושאינו נוהג היום, ע"ע אב (ד)<sup style="color: gray;">39</sup> וע' טבת<sup style="color: gray;">40</sup> וע' מגילת תענית. על יום-טבוח* שלאחר עצרת שחל בשבת, שמותר בהספד* ותענית*, מפני הצדוקים שהיו אומרים שלעולם עצרת חלה באחד בשבת, ושעכשיו שאין בינינו צדוקים אין לחשוש לזה, ואסור בהספד ותענית, בין שחל אחר יום חול ובין שחל אחר שבת, ע"ע אסרו חג<sup style="color: gray;">41</sup> וע' יום טבוח<sup style="color: gray;">42</sup>. על הכלים שמכניסים אפר-חטאת* לתוכם, שהיו מטמאים וטובלים ומכניסים את האפר לפני הערב-שמש, כדי להוציא מליבם של צדוקים, שהיו אומרים שאינה נעשית אלא במעורבי שמש, ע"ע אפר חטאת<sup style="color: gray;">43</sup> וע' הערב שמש<sup style="color: gray;">44</sup> וע' טבול יום<sup style="color: gray;">45</sup>. על צדוקים, שנחלקו תנאים אם יכולים, במקרה שלא עירבו ערוב-חצרות* יחד עם שאר בני החצר, לסלק רשותם, כדי שיוכלו לטלטל מהבתים לצר בשבת, ושלהלכה יכולים לבטל, ע"ע בטול רשות<sup style="color: gray;">46</sup>. ושם<sup style="color: gray;">47</sup>, שנחלקו ראשונים האם המדובר אף בצדוקי המחלל שבת בפרהסיא. על פרישת הכהנים בשעת הקטרת הקטֹרת* ביום-הכפורים* לפני ולפנים, שלא גזרו חכמים על פרישה מבין-האולם-ולמזבח*, כדי שיוכלו לראות משם כהן-גדול* שנכנס בהיכל* להקטרה אם אינו מתקן שם את הקטורת כדעת הצדוקים, ע"ע בין האולם ולמזבח<sup style="color: gray;">48</sup>. על דין המפורש בתורה-שבכתב*, שאין ההוראה בו נחשבת הוראה, ולא הוראה בטעות אם טעו בו, שנקרא "דבר-שהצדוקים-מודים-בו*", ע"ע. ושם, שדבר שאינו מפורש בתורה שבכתב, הוא "דבר שאין הצדוקים מודים בו", והוראה בו נחשבת הוראה, והוראה בטעות אם טעו בו. על שתוי יין, שמותר להורות כל דבר שהוא מפורש בתורה עד שהצדוקים ידעוהו, ואסור להורות אפילו דבר שהוא ברור, כשאינו מפורש בכתוב והצדוקים אין מודים בו, ע"ע הוראה<sup style="color: gray;">49</sup>. על הצדוקים, שהיו חולקים על מצות ערבה-במקדש, לפי שהיא הלכה-למשה-מסיני*, ולכן עשו חיזוק לה ודוחה שבת במקדש, ע"ע הלכה למשה מסיני<sup style="color: gray;">50</sup> וע' ערבה במקדש. על הכהן השורף פרה-אדומה*, שהיו מטמאים וטובל ומייד עוסק בה לפני הערב שמשו, כדי להוציא מליבם של צדוקים, שהיו אומרים שאינה נעשית אלא במעורבי שמש, ע"ע הערב שמש<sup style="color: gray;">51</sup> וע' טבול יום<sup style="color: gray;">52</sup>. על הצדוקים שהיו אומרים קטורת של יום הכפורים מניחים אותה על האש בהיכל מחוץ לפרוכת, וכשיעלה עשנה מכניס אותה לפנים לקדש-הקדשים*, ע"ע הקטרה (ב)<sup style="color: gray;">53</sup> וע' עבודת יום הכפורים. על כך שבימי בית שני, כשיצאו הצדוקים<sup style="color: gray;">54</sup>, היו משביעים הכהן הגדול שלא ישנה בעבודת הקטורת, ע"ע הקטרה (ב)<sup style="color: gray;">55</sup>. על כך שהצדוקים סוברים שאין האשה* נעשית זבה*, אלא כשרואה ביום, ע"ע זבה<sup style="color: gray;">56</sup>. על צדוקים שאינם מודים בנסוך-המים*, שיש הסוברים שלכן היו תוקעים בחצוצרות* י"ב תקיעות נוספות בחג הסוכות עבור ניסוך המים<sup style="color: gray;">57</sup>, ע"ע חצוצרות<sup style="color: gray;">58</sup>. על כ"ח טבת, שנסתלקה בו סנהדרין - בית-דין-הגדול* - של צדוקים וישבה סנהדרין של ישראל, ע"ע טבת<sup style="color: gray;">59</sup> וע' מגילת תענית. על כהן-גדול* שאינו מתלבש בכליו ביום טבוח שהוא אחר השבת, כדי שלא לקים דברי הצדוקים האומרים ששבועות* אחר השבת<sup style="color: gray;">60</sup>, ע"ע יום טבוח<sup style="color: gray;">61</sup> וע' כהן גדול<sup style="color: gray;">62</sup>. על מחלקות הראשונים מהם הכלים שאין הכהן הגדול מתלבש בהם, ע"ע יום טבוח<sup style="color: gray;">63</sup>. על צדוקים האומרים שבת המת יורשת עם בת בנו, ושלכן אע"פ שיש רשות לדייני ישראל לשנות את סדרי הנחלה לפי מה שהם רואים לצורך שעה<sup style="color: gray;">64</sup>, מכל מקום האומר תירש בת עם בת הבן, אפילו הוא נשיא שבישראל אין שומעים לו, מפני הצדוקים, ע"ע ירושה<sup style="color: gray;">65</sup>. ושם<sup style="color: gray;">66</sup>, שנחלקו ראשונים בפירוש המושג "מפני הצדוקים". על דבר שמפורש בתורה שהוא מותר, שאף אם היה ראוי לאסרו מדרבנן, לא אסרוהו חכמים, שאין כח לחכמים לאסור דבר שהתורה פירשה אותו להיתר<sup style="color: gray;">67</sup>, שיש הסוברים הטעם, שיש להם כח לאסור הדבר, אלא שלא רצו, כדי שלא יאמרו הצדוקים שחכמים עושים תורה משלהם, ע"ע יש כח ביד חכמים לעקור דבר מן התורה<sup style="color: gray;">68</sup>. על הבייתוסים שהיו אומרים תמיד* קרב משל יחיד, ועל ר"ח ניסן* עד ח' בו, שבו הוקם התמיד*, שבימים ההם דנו חכמים עימהם וניצחום, ע"ע מגילת תענית וע' ניסן. על צדוקים, שאינם מודים בניסוך המים, ע"ע נסוך המים. על צדוקים, שאומרים אין עדים-זוממים* נהרגים עד שיהרג הנידון, ע"ע עדים זוממים. על בייתוסים וצדוקים, שאומרים שממחרת השבת האמור בעֹמר*<sup style="color: gray;">69</sup>, היינו שבת בראשית, ע"ע עֹמר וע' שבועות. על צדוקים, שאינם יכולים לערב ערוב-חצרות*, ע"ע. על דיני הצדוקים - דהיינו קראים - הנלמדים מדיני הכותים* קודם הגזירה שייעשו כגויים, ע"ע קראים. על צדוקים - דהיינו קראים - שאינם מודים שאיסור לפני-עור-לא-תתן-מכשול* היינו שלא להכשיל אדם בעבירה, ולכן חלב-גוי* שחלבו לפני צדוקי - קראי - אם שותה הוא ממנו או אוכל ממנו מותר ואם לאו אסור, ע"ע הנ"ל. על אכילה משחיטת צדוקי ובייתוסי, ע"ע הנ"ל.
<h2>צדקה</h2>
<b>הגדרת הערך</b> - נתינת ממון לצורך עני.
<h3><b>שמה ומהותה</b></h3>
<h4>מהותה</h4>
מצות-עשה* ליתן צדקה<sup style="color: gray;">1</sup> לעני<sup style="color: gray;">2</sup>, כפי השגת ידו<sup style="color: gray;">3</sup>, כלומר, שניתן ממוננו למי שיחסר לו<sup style="color: gray;">4</sup>, ולחזק העני<sup style="color: gray;">5</sup> בכל מה שצריך למחייתו בכל יכולתנו<sup style="color: gray;">6</sup>, וכבר בא הציווי במצוה זו במילות מתחלפות<sup style="color: gray;">7</sup>, וכמה פעמים נצטוינו בה במצות עשה<sup style="color: gray;">8</sup>, אמרו יתעלה: פתֹח תפתח את ידך לו<sup style="color: gray;">9</sup>, ועוד נאמר: והחזקת בו גר ותושב וָחַי עמָּך<sup style="color: gray;">10</sup>, ואמר עוד: וְחֵי אחיך עמָּך<sup style="color: gray;">11</sup>, ונאמר: נתון תתן לו<sup style="color: gray;">12</sup>. מצוה זו נמנית במנין-המצות*<sup style="color: gray;">13</sup>, ומי שלא עשה צדקה בעת שנשאל עליה<sup style="color: gray;">14</sup>, או שראה שצריך הדבר ויש יכולת בידו לעשותה, ביטל עשה זה<sup style="color: gray;">15</sup>.
יש ממוני המצוות שמנו מצות עשה נוספת - לתת צדקה ולחזור ולתיתה<sup style="color: gray;">16</sup> - שנאמר: נתון תתן לו<sup style="color: gray;">17</sup>. ויש ממוני המצוות שלא מנאוה<sup style="color: gray;">18</sup>.
מלבד מצות העשה של צדקה<sup style="color: gray;">19</sup>, ישנה מצות לא-תעשה*, למעלים עיניו ממנה<sup style="color: gray;">20</sup>, שהזהירנו שלא למנוע צדקה והרחבה מהאביונים מאחינו<sup style="color: gray;">21</sup>, אחר שנדע חולשת ענינם ויכולתנו להחזיק בהם<sup style="color: gray;">22</sup>, שנאמר: לא תאמץ את לבבך ולא תקפֹּץ את ידך מאחיך האביון<sup style="color: gray;">23</sup>, ונמנית אף היא במנין המצוות<sup style="color: gray;">24</sup>. ויש שכתבו שהם שני לאוים: לא תאמץ<sup style="color: gray;">25</sup>, ולא תקפֹּץ<sup style="color: gray;">26</sup>. לא תאמץ, שלא יאמר: מה לנו לסייע לפלוני, אם היה רוצה היה מרויח יותר מצרכו<sup style="color: gray;">27</sup>, ואפילו אם נותן צדקה, אבל חושב כן, עובר בלא תאמץ<sup style="color: gray;">28</sup>, ולא תקפֹּץ, שלא יאמר אם אתן לעני לא יהיה שלם הקרן, מוטב שלא אתן<sup style="color: gray;">29</sup>.
יש ממוני המצוות שמנו אף מצות לא תעשה נוספת, שלא ירע לבבך במתן הצדקה<sup style="color: gray;">30</sup>, שנאמר: נתון תתן לו ולא ירע לבבך בתתך לו<sup style="color: gray;">31</sup>, שלא יחר לנו בתתנו צדקה לעניים ולא ניתן אותה אליהם בעין רעה ונחשוב אותה מיעוט לנו, אבל יהיה זה בענינו שכר ותועלת ותוספת בממוננו, לפי שהוא יתברך ישלם לנו הכל בכמה כפלים<sup style="color: gray;">32</sup>, ולא יצטער אחר הנתינה אלא ישמח<sup style="color: gray;">33</sup>. ויש ממוני המצוות שלא מנאוה<sup style="color: gray;">34</sup>.
על שאר מתנות-עניים* שנצטוינו בהם, מלבד הצדקה, ע"ע מתנות עניים, ובערך המיוחד לכל מתנה.
<h4>שמה</h4>
בלשון התורה<sup style="color: gray;">35</sup>, "צדקה" אינה באה במשמעות של מתן ממון לעני<sup style="color: gray;">36</sup>, ומילת צדקה, היא נגזרת מצדק, והוא היושר, והיושר הוא להגיע כל בעל חוק לחוקו, ולתת לכל נמצא מן הנמצאות כפי הראוי לו, ולפי הענין הראשון לא יקראו בספרי הנבואה החוקים שאתה חייב בהם לזולתך כשתשלמם, צדקה, כי כשתפרע לשכיר שכרו או תפרע חובך לא יקרא צדקה, אבל החוקים הראוים עליך לזולתך מפני מעלות המידות, כרפואת מחץ כל לחוץ, יקרא צדק, ומפני זה אמר בהשבת המשכון: ולך תהיה צדקה<sup style="color: gray;">37</sup>, כי כשתלך בדרך מעלות המידות, כבר עשית צדק לנפשך המשכלת כי שילמת לה חוקה, ומפני זה תקרא כל מעלת מידות, צדקה, אמר: והאמִן בה' ויחשבֶהָ לו צדקה<sup style="color: gray;">38</sup>, רוצה לומר: מעלת האמונה, וכן אמרו: וצדקה תהיה לנו<sup style="color: gray;">39</sup>, והמילה צדקה נופלת על טובה שתעשה אותה מפני מעלת מידות להשלים בה נפשך<sup style="color: gray;">40</sup>.
בלשון חכמים<sup style="color: gray;">41</sup>, הנתינה לעני נקראת: צדקה<sup style="color: gray;">42</sup>.
<h4>היזק על ידי צדקה</h4>
לעולם אין אדם מעני מן הצדקה, ולא דבר רע ולא היזק מתגלגל על ידה<sup style="color: gray;">43</sup>, שנאמר: והיה מעשה הצדקה שלום<sup style="color: gray;">44</sup>, ונאמר: נותן לרש אין מחסור<sup style="color: gray;">45</sup>, והדבר בדוק ומנוסה כי בשביל הצדקה שנותן לא יחסר לו, אלא אדרבה תוסיף לו עושר וכבוד<sup style="color: gray;">46</sup>, שנאמר: מֵהָחֵל התרומה לָבִיא - להביא - בית ה' אכול ושָׂבוֹע והותר עד לרוב כי ה' ברַך את עמו<sup style="color: gray;">47</sup>.
מצות צדקה, שמוסיפה לאדם עושר וכבוד<sup style="color: gray;">48</sup>, אם מותר לנסות את ה' בדבר זה, ע"ע לא תנסו<sup style="color: gray;">49</sup>.
<h4>החייב בה</h4>
מצות צדקה נוהגת בכל מקום ובכל זמן, בזכרים ונקבות<sup style="color: gray;">50</sup> בכל איש ואיש מישראל<sup style="color: gray;">51</sup>, וכל אדם חייב ליתן צדקה<sup style="color: gray;">52</sup>, אפילו עני המתפרנס מן הצדקה חייב ליתן ממה שיתנו לו<sup style="color: gray;">53</sup>. ועני שנתן פרוטה לצדקה, מקבלים ממנו<sup style="color: gray;">54</sup>, ואם לא נתן, אין מחייבים אותו ליתן<sup style="color: gray;">55</sup>, שכן העני יכול לצאת ידי חובתו כשיתן לעני אחר ויקבל הימנו חזרה<sup style="color: gray;">56</sup>, ששני עניים שחייבים ליתן צדקה, יכול כל אחד מהם ליתן צדקה שלו לחבירו<sup style="color: gray;">57</sup>, ודוקא צדקה<sup style="color: gray;">58</sup> גמורה<sup style="color: gray;">59</sup>, אבל צדקה הבאה מחמת קנס, כגון קנסות שעושין בני העיר על יושבי עירם על ידי תקנותיהם ליתן כך לצדקה, לא יתן כל אחד לחבירו אפילו הם עניים, שאם לא כן מה תועיל התקנה, כל העניים יעברו על התקנה ויתנו זה לזה<sup style="color: gray;">60</sup>. נתנו לעני בגדים חדשים והחזיר הישנים, מקבלים ממנו, ואם לא החזיר, אין מחייבים אותו<sup style="color: gray;">61</sup>.
על הפוחת ממתן שליש השקל* בשנה, שלא יצא ידי מצות העשה של הצדקה, עי' להלן: הנתינה<sup style="color: gray;">62</sup>.
<h4>מתן שכרה בצידה</h4>
צדקה, אם היא מצוה שמתן שכרה בצידה, נחלקו בה ראשונים ואחרונים: יש סוברים שהיא מצוה שמתן שכרה בצידה<sup style="color: gray;">63</sup>, שנאמר: כי בגלל הדבר הזה יברכך ה' אלהיך בכל מעשֶׁך ובכל משלח ידֶך<sup style="color: gray;">64</sup>. ויש סוברים שאינה מצוה שמתן שכרה בצידה<sup style="color: gray;">65</sup>, כיון שלא כתוב בה אריכות ימים<sup style="color: gray;">66</sup>, או שהמתן שכר אינו מוסב אלא על "לא ירע לבבך"<sup style="color: gray;">67</sup> - שתיתן בשמחה ובטוב לבב<sup style="color: gray;">68</sup> - אבל על הצדקה עצמה אין מתן שכר<sup style="color: gray;">69</sup>.
צדקה, לסוברים שהיא מצוה שמתן שכרה בצידה<sup style="color: gray;">70</sup>, אם כופים<sup style="color: gray;">71</sup> על נתינתה, עי' להלן: פסיקה, שעבוד וכפייה<sup style="color: gray;">72</sup>.
<h3><b>תביעה, שעבוד וכפייה</b></h3>
<h4>תביעה</h4>
אדם שוע - נדיב לב<sup style="color: gray;">73</sup> - שהוא נותן צדקה יותר מהראוי לו, או שמיצר לעצמו - שאין ידו משגת ליתן אפילו דבר מועט<sup style="color: gray;">74</sup> - ונותן לגבאי כדי שלא יתבייש, אסור לתובעו ולגבות ממנו צדקה<sup style="color: gray;">75</sup>, שכיון שנותן יותר מהראוי כששואל ממנו, אסור לילך לכתחילה אצלו לתובעו, שמפני בושה יצרך ליתן יותר<sup style="color: gray;">76</sup>, והגבאי שמכלימו ושואל ממנו עתיד להיפרע ממנו<sup style="color: gray;">77</sup>, שנאמר: ופקדתי על כל לֹחציו<sup style="color: gray;">78</sup>, ואמרו חכמים: אלו גבאי צדקה<sup style="color: gray;">79</sup>.
<h4>יתומים</h4>
אין פוסקים צדקה על היתומים<sup style="color: gray;">80</sup> הקטנים<sup style="color: gray;">81</sup>, אפילו יש להם ממון הרבה<sup style="color: gray;">82</sup>, אלא אם כן פוסקים עליהם לכבודם, כדי שיצא להם שם<sup style="color: gray;">83</sup>. ודוקא צדקה שאין לה קצבה, או שיש לה קצבה על נכסי יתומים ויכולים להמתין עד שיגדלו, כגון שיש להם טבל ואינם צריכים לאכול עכשיו, אבל אם צריכים לאכול עכשיו, מעשרין ותורמין להם. וה"ה בצדקה שיש לה קצבה, כגון שהיו להם קרובים עניים והיה להם קצבה מאביהם כל שנה ושנה, ואין להם לאכול רק זו או יחזרו על הפתחים ויהיה גנאי ליתומים, האפוטרופוס* שלהם נותן מנכסיהם הקצבה לקרוביהם<sup style="color: gray;">84</sup>.
<h4>שעבוד נכסים</h4>
בצדקה, אם נשתעבדו נכסיו לתת אותה מממונו, נחלקו ראשונים: יש סוברים שלא נשתעבדו נכסיו לתת צדקה מממונו<sup style="color: gray;">85</sup>. ויש סוברים שממונו של אדם משועבד לעשות ממנו צדקה<sup style="color: gray;">86</sup>.
<h4>כפייה</h4>
לסוברים שצדקה היא מצוה שמתן שכרה בצידה<sup style="color: gray;">87</sup>, אם כופים<sup style="color: gray;">88</sup> עליה, נחלקו ראשונים: א) יש סוברים שכופים עליה<sup style="color: gray;">89</sup>, ואף על פי שהיא מצוה שמתן שכרה בצידה, שאין כופים עליה - לסוברים כן<sup style="color: gray;">90</sup> - משום שנאמר בה לאו<sup style="color: gray;">91</sup>. או משום שיש בה שני לאוים: לא תאמץ<sup style="color: gray;">92</sup> ולא תקפֹּץ<sup style="color: gray;">93</sup>. או מפני שלא אמרו שאין כופים על מצות עשה שמן שכרה בצידה, אלא בשאר מצוות, כגון כבוד-אב-ואם* וכיוצא בזה, אבל לענין צדקה, אנו כופים, מפני מחסורם של עניים, וכפי שכתבה התורה: ועשית<sup style="color: gray;">94</sup>, אזהרה לבית-דין* שיעשוך<sup style="color: gray;">95</sup>, וטעם הדבר משום שבאמירתו נתחייב לגבוה או לעניים, וכשם שכופים אותו לפרוע חובו כופין אותו לפרוע מה שנתחייב להקדש, שלא יהא כח הדיוט חמור מכח הקדש<sup style="color: gray;">96</sup>, ואף על פי שאותו כתוב הוא לגבי נודר, גילה הכתוב בצדקה שהוציא בפיו, והוא הדין לכל צדקה, משום מחסורם של עניים<sup style="color: gray;">97</sup>. או שכופים על מצות צדקה, משום שלדעתם כופים על מצוה שמתן שכרה בצידה<sup style="color: gray;">98</sup>. או שלא אמרו שאין כופים על מצוה שמתן שכרה בצידה, אלא במצוה שאין בה משום שעבוד נכסים, אבל בצדקה נשתעבדו נכסיו לתת ממונו לצדקה - לסוברים כן<sup style="color: gray;">99</sup> - ואם כן ממון עניים לגביו הוא כאילו חייב להם חוב ממש, אם כן זה שאנו כופים אותו היינו להחזיר לעניים מה שחייב להם, ובזה אפילו מתן שכרה בצידו מוטל על הבית דין להחזיר מה שחייב<sup style="color: gray;">100</sup>.
ב) ויש מהראשונים סוברים שאין כופים על מצות צדקה<sup style="color: gray;">101</sup>, ואין הדבר תלוי אלא בנדיבת הלב ובהרצאת רעים<sup style="color: gray;">102</sup>. מהם הסוברים שמכל מקום כופים במקום שקיבלו עליהם שיכוף אותם הגבאי<sup style="color: gray;">103</sup>, או במקום שקצבו ביניהם בני העיר לתת כך וכך לחודש<sup style="color: gray;">104</sup>, אבל בלא זה אין בני העיר יכולים לכוף אחד לתת צדקה<sup style="color: gray;">105</sup>. ומהם הסוברים שאין כופים על מצות צדקה, אלא בדברים<sup style="color: gray;">106</sup>, ודרך ריצוי, אבל כפייה ממש לא<sup style="color: gray;">107</sup>.
להלכה כתבו הפוסקים שכופים על מצות צדקה<sup style="color: gray;">108</sup>, ומי שנותן פחות ממה שראוי ליתן, כופים אותו עד שיתן מה שאמדוהו ליתן, ויורדים לנכסיו בפניו ולוקחים ממנו מה שראוי לו ליתן<sup style="color: gray;">109</sup>.
<h4>כפייה על עשיר ועני</h4>
לסוברים - וכן הלכה<sup style="color: gray;">110</sup> - שכופים על הצדקה<sup style="color: gray;">111</sup> - או לסוברים שאין כופים אלא בדברים<sup style="color: gray;">112</sup>, או במקומות מסויימים<sup style="color: gray;">113</sup> - היינו בעשיר<sup style="color: gray;">114</sup>, אבל באדם שאינו עשיר אסור לדוחקו יותר מדאי, כי אם בדבר הראוי<sup style="color: gray;">115</sup>, שנאמר: ופקדתי על כל לֹחציו<sup style="color: gray;">116</sup>, ואפילו על גבאי צדקה<sup style="color: gray;">117</sup>.
<h4>צורת הכפייה</h4>
כפייה זו שכופים על הצדקה - לסוברים כן<sup style="color: gray;">118</sup>, וכן הלכה<sup style="color: gray;">119</sup> - כתבו ראשונים דהיינו שמכים מכת-מרדות*<sup style="color: gray;">120</sup>, ומכל מקום אין מכים אותו עד שתצא נפשו<sup style="color: gray;">121</sup>. ויש הסוברים שמכים אותו עד שתצא נפשו<sup style="color: gray;">122</sup>.
<h4>שכר הכופה</h4>
הכופה אחרים ליתן צדקה ומעשה אותם - כשאין בידו ליתן לעני<sup style="color: gray;">123</sup> - שכרו גדול משכר הנותן<sup style="color: gray;">124</sup>, שנאמר: והיה מעשה הצדקה שלום<sup style="color: gray;">125</sup>, דהיינו טורח המעשים את חבריהם<sup style="color: gray;">126</sup>, לא נאמר והיתה "הצדקה" שלום, אלא "מעשה הצדקה"<sup style="color: gray;">127</sup>. או שהלימוד הוא ממה שלא נאמר "עושה" הצדקה, אלא "מעשה"<sup style="color: gray;">128</sup>, לשון מפעיל את אחרים<sup style="color: gray;">129</sup>.
<h4>משכון</h4>
ממשכנים על הצדקה, אפילו בערב שבת<sup style="color: gray;">130</sup>, שיש לו טענה לבעל הבית, לומר: טרוד אני<sup style="color: gray;">131</sup> לכבוד שבת, ולמרות זאת אין ממתינים לו, מפני צרכי עניים שעיניהם תלויות לגבאים<sup style="color: gray;">132</sup>.
העובר עבירה ושאל כפרה על העבירה והוזקק לתת מעות לעניים בעד כפרת נפשו, צידדו אחרונים שאין ממשכנים אליו לתת בעל כרחו, שודאי חמור עליו, וכיון שלכפר חטאתו רוצה, אינו משהה<sup style="color: gray;">133</sup>.
<h4>קבלה מהסמוכים על שולחן אחר</h4>
גבאי צדקה, אין מקבלים מהנשים - ומהעבדים ומהתינוקות<sup style="color: gray;">134</sup> - אלא דבר מועט - שאין הבעל מקפיד על דבר מועט כזה<sup style="color: gray;">135</sup> - אבל לא דבר גדול<sup style="color: gray;">136</sup>, שחזקתו גזול או גנוב משל אחרים<sup style="color: gray;">137</sup>. וכמה הוא דבר מועט, הכל לפי עושר הבעלים ועניותם<sup style="color: gray;">138</sup>. במה דברים אמורים, בסתם, שאנו אומרים שאין הבעל מקפיד על דבר מועט כזה, אבל אם הבעל מוחה<sup style="color: gray;">139</sup>, אפילו כל שהוא אסור לקבל מהם<sup style="color: gray;">140</sup>, שאין לה ליתן בלא רשותו והמקבל ממנו הרי זה גזל<sup style="color: gray;">141</sup>. ודין זה אמור אף באישה שהניח לה בעלה לישא וליתן בתוך הבית, שמכל מקום אינה אלא אפוטרופוס* ויכול לסלקה כל זמן שירצה<sup style="color: gray;">142</sup>. ויש מהראשונים החולק על כל זה וסובר שמקבלים מנשים בזמן הזה אפילו דבר מרובה, שהן אפוטרופוס של בעליהן<sup style="color: gray;">143</sup>.
בן שאוכל אצל אביו ועבד האוכל עם רבו, נותן פרוסה לעני ואינו חושש משום גזל, שכך נהגו בעלי בתים<sup style="color: gray;">144</sup>.
<h4>קופה ותמחוי</h4>
כל עיר שיש בה ישראל, חייבים להעמיד מהם גבאי צדקה אנשים ידועים ונאמנים, שיהיו מחזרים לגבות מכל אחד מה שהוא ראוי ליתן ודבר הקצוב עליו<sup style="color: gray;">145</sup>, והם מחלקים המעות מערב שבת לערב שבת ונותנים לכל עני מה שיספיק לו לשבעה ימים, וזו היא הנקראת קופה<sup style="color: gray;">146</sup>. וכן מעמידים גבאים שלוקחים בכל יום ויום מכל חצר וחצר פת ומיני מאכל או פירות או מעות ממי שמתנדב לפי שעה, ומחלקים את הגבוי לערב בין העניים, ונותנים ממנו לכל עני פרנסת יומו וזהו הנקרא תמחוי<sup style="color: gray;">147</sup>, שזהו שם הכלי שמשימים בו את התבשיל<sup style="color: gray;">148</sup>. וכתבו ראשונים, שמעולם לא ראינו ולא שמענו קהל מישראל שאין להם קופה של צדקה, אבל תמחוי יש מקומות שלא נהגו בו<sup style="color: gray;">149</sup>.
הקופה אינה נגבית בפחות משנים<sup style="color: gray;">150</sup>, שאין עושים שררה על הצבור בממון בפחות משנים<sup style="color: gray;">151</sup>, ומכל מקום אינה צריכה שלושה, שהוא דבר קצוב, שיודעים כמה כל אחד ואחד צריך ליתן, ואינו אלא סידור בלבד<sup style="color: gray;">152</sup>, אבל לאחר שנגבית, אחד נאמן עליה להיות גזבר*<sup style="color: gray;">153</sup>. ואינה מתחלקת אלא בשלושה<sup style="color: gray;">154</sup>, לפי שהוא כדיני ממונות<sup style="color: gray;">155</sup>, לעיין על כל עני ועני כמה ראוי ליתן לו<sup style="color: gray;">156</sup>. ותמחוי, כמו שמתחלקת בשלושה כך אינה נגבית אלא בשלושה<sup style="color: gray;">157</sup>, לפי שאינו דבר קצוב וצריכים לעיין על כל אחד ואחד כמה ראוי שיתן<sup style="color: gray;">158</sup>.
התמחוי נגבית בכל יום, והקופה מערב שבת לערב שבת, התמחוי לעניי עולם, והקופה לעניי אותה העיר בלבד<sup style="color: gray;">159</sup>.
<h4>לשנות לשאר צרכי ציבור</h4>
רשאים בני העיר לעשות קופה תמחוי, ותמחוי קופה, ולשנותם לכל מה שירצו<sup style="color: gray;">160</sup>, ואף על פי שלא התנו כן בשעה שגבו<sup style="color: gray;">161</sup>. ונחלקו ראשונים: יש סוברים דהיינו דוקא לצורך עניים, כגון לשנות ממעות שגבו לצורך מאכל לצורך כסות וקבורה, אבל שלא לצורך עניים - כגון לתת לשומרי העיר<sup style="color: gray;">162</sup> - לא<sup style="color: gray;">163</sup>. ויש סוברים שיכולים לשנות לכל צרכי ציבור<sup style="color: gray;">164</sup>, שלב-בית-דין-מתנה* עליהם<sup style="color: gray;">165</sup>, ולא זכו בהם עניים, שאינו אלא כהלואה לגביהם, שהרי אם יצטרכו עניים על בני העיר מוטל לפרנסם, ואין לחוש שמא ירדו מנכסיהם, שלעולם אין ציבור עני<sup style="color: gray;">166</sup>. וכן הלכה<sup style="color: gray;">167</sup>.
היה במדינה חכם גדול שהכל גובים על דעתו, והוא יחלק לעניים כפי מה שיראה, הרי זה יכול לשנותו לכל מה שיראה לו מצרכי ציבור<sup style="color: gray;">168</sup>, והוא הדין לגבי הממונה מבני העיר<sup style="color: gray;">169</sup>, ואף על פי שיש גדול ממנו, שזה ממונה על כל צרכי הציבור<sup style="color: gray;">170</sup>, שהכל גובים על דעתו, והוא יכול לשנותה ולא חבירו הגדול ממנו<sup style="color: gray;">171</sup>, שכיון שמינוהו על כך, דעתם היה בכך שיחלק כפי מה שיראה לו<sup style="color: gray;">172</sup>.
יחיד המתנדב צדקה ומוסרה לגבאי, נחלקו בו ראשונים: רוב הראשונים סוברים שיכול הגבאי לשנותו למה שירצה<sup style="color: gray;">173</sup>, שודאי סילק עצמו מאותן המעות ונתן הכח ליד הגבאי לעשות בה כמי שעושים בצדקת בני העיר<sup style="color: gray;">174</sup>, וכן הלכה<sup style="color: gray;">175</sup>. ויש מהראשונים הסובר שאינו רשאי<sup style="color: gray;">176</sup>.
מינה לעצמו יחיד גבאים, אין בני העיר יכולים לשנותה, שלא על דעתם התנדב<sup style="color: gray;">177</sup>. וכן אם פירש הנותן ואמר שיתנו לעניי העיר או לעני פלוני, אין להם לשנות, אפילו לתלמוד-תורה*<sup style="color: gray;">178</sup>.
בני העיר שמינו גבאי ונתפרדה החבילה ונפרדו זה מזה, ועדיין מעות צדקה ביד הגבאי, אם היה רשות ביד הגבאי בתחלה לעשות מה שירצה, גם עתה יעשה מה שירצה, ואם בתחילה הוצרך לימלך בבני העיר, גם עכשיו יעשה כן, ואם אי אפשר לימלך, או שאינן יכולין להשוות דעתם, יעשה הגבאי מה שירצה ובלבד שיעשה בו דבר מצוה<sup style="color: gray;">179</sup>.
<h4>זמן השהות שכופים בו על הנתינה</h4>
בזמן שהות האדם בעיר, שבו ניתן לכפות עליו לתת צדקה, נחלקו הגירסאות: א) יש הגורסים שלושים יום לתמחוי, שלושה חודשים לקופה<sup style="color: gray;">180</sup>, שמי שישב בעיר שלושים יום, כופים אותו לתת לתמחוי - מאכל לעניים<sup style="color: gray;">181</sup> - עם בני העיר, ישב שם שלושה חודשים, כופים אותו לתת לקופה,
טור שם.
ב) ויש הגורסים להיפך: שלושים יום לקופה<sup style="color: gray;">182</sup>, שלושה חודשים לתמחוי<sup style="color: gray;">183</sup>, שמי שישב בעיר שלושים יום, כופים אותו ליתן צדקה לקופה עם בני העיר, ישב שם שלשה חדשים, כופים אותו ליתן התמחוי<sup style="color: gray;">184</sup>. וכן הלכה<sup style="color: gray;">185</sup>.
ישב שם שישה חודשים, כופים אותו ליתן צדקה בכסות שמכסים בה עניי העיר<sup style="color: gray;">186</sup>, ישב שם תשעה חודשים, כופים אותו לתת לצורכי קבורה שקוברים בה העניים ועושין להם כל צרכי קבורה<sup style="color: gray;">187</sup>.
במה דברים אמורים, בבא לגור ואומר שאינו רוצה להשתקע - שאז אין כופים על הצדקה קודם זמנים הנזכרים אלא אם כן קנה שם בית דירה<sup style="color: gray;">188</sup> - אבל אם בא לעיר כדי להשתקע, כופים אותו מיד<sup style="color: gray;">189</sup>. וכן בני עיר חדשה שנתיישבה כופים זה את זה מיד<sup style="color: gray;">190</sup>, כיון שדעתם להשתקע<sup style="color: gray;">191</sup>.
ויש מהראשונים סוברים, שבזמן הזה משערים לכל בשלושים יום<sup style="color: gray;">192</sup>, מפני שהגירושים והגלות מצויים, אם ישהה שלשים יום בעיר מן הסתם להשתקע בא<sup style="color: gray;">193</sup>.
<h4>נתינת ההולך ממקום למקום</h4>
מי שהלך בסחורה ופסקו עליו אנשי העיר שהלך שם, צדקה, הרי זה נותן לעניי אותה העיר<sup style="color: gray;">194</sup>, שכיון שיחיד הוא בטלה דעתו אצל דעת בני העיר<sup style="color: gray;">195</sup>. ואם היו רבים - וכיון שמרובים הם לא ביטלו דעתם אצל דעת בני העיר<sup style="color: gray;">196</sup> - ופסקו עליהם צדקה, נותנים - כדי שלא יחשדום<sup style="color: gray;">197</sup> שפוסקים ואינם נותנים<sup style="color: gray;">198</sup> -וכשבאים - וחוזרים למקומם, תובעים אותם מן הגבאים<sup style="color: gray;">199</sup> - מביאים אותה עימהם ומפרנסים בה עניי עירם<sup style="color: gray;">200</sup>. או שמראש אין נותנים לגבאים, אלא נותנים ביד נאמן שביררו, כדי שלא יחשדום כפוסקים ואינם נותנים, ומביאים הצדקה חזרה לעירם<sup style="color: gray;">201</sup>.
ודוקא בצדקה שלא היו נותנים אילו נשארו בעירם, ולכן יש חשד<sup style="color: gray;">202</sup>, כגון שגזרו בזו העיר תעניות מחמת בצורת או משלחת או שמד או איזה צרה שלא תבא, וגזרו על כל בני העיירות דאתו לגבייהו ליתן צדקה עמהם לבטל הגזירה בתשובה ותפלה וצדקה, אז צריכין ליתן ליד גבאי הצדקה מפני חשד ולקחת עמהם כשילכו לביתם לפרנס בה עניי עירם<sup style="color: gray;">203</sup>, אבל צדקה שרגילין ליתן כל שעה שאף בעירם היו צריכין ליתן, אין צריכין ליתן כלל כאן, דמה להן לבני עיר זו עליהם, ודאי יתנו הם בעירם כל המוטל עליהם<sup style="color: gray;">204</sup>.
היו בני העיר הולכים לסחורה למקום אחר ופסקו עליהם שם ליתן צדקה, ויש שם חבר-עיר* - יש מפרשים: תלמיד-חכם* המתעסק בצרכי ציבור<sup style="color: gray;">205</sup>. ויש מפרשים: חבורת עיר, גבאי צדקה המשתדלים בפרנסת העניים<sup style="color: gray;">206</sup> - אין לוקחים הצדקה חזרה למקומם, אלא נותנים לחבר עיר והוא מחלקה כפי מה שיראה לו<sup style="color: gray;">207</sup>.
<h3><b>הנתינה</b></h3>
<h4>שיעור הנתינה</h4>
שיעור נתינתה, אם ידו משגת יתן כפי צורך העניים<sup style="color: gray;">208</sup>. באושא התקינו<sup style="color: gray;">209</sup>, המבזבז - לעניים<sup style="color: gray;">210</sup> - אל יבזבז יותר מחומש<sup style="color: gray;">211</sup>, שמא ירד מנכסיו<sup style="color: gray;">212</sup> ויצטרך לבריות<sup style="color: gray;">213</sup>. ובאושא נמנו<sup style="color: gray;">214</sup>, שמצוה<sup style="color: gray;">215</sup> שיהא אדם מפריש חומש<sup style="color: gray;">216</sup> מנכסיו<sup style="color: gray;">217</sup> לצדקה<sup style="color: gray;">218</sup>, וסמכוהו<sup style="color: gray;">219</sup> על מה שכתוב: וכל אשר תתן לי עשר אעשרנו לך<sup style="color: gray;">220</sup>, שני עישורים הם חומש<sup style="color: gray;">221</sup>, שאם אין ידו משגת לתת לעני כל צרכו, יתן עד חמישית נכסיו מצוה מן המובחר<sup style="color: gray;">222</sup>. ואחד מעשרה, מידה בינונית, פחות מכאן, עין רעה<sup style="color: gray;">223</sup>. וחומש זה שאמרו, שנה ראשונה מהקרן, מכאן ואילך חומש שהרויח בכל שנה<sup style="color: gray;">224</sup>. ודוקא כל ימי חייו, אבל בשעת מותו יכול אדם ליתן צדקה כל מה שירצה<sup style="color: gray;">225</sup>.
יש מהתנאים החולק על כל זה, ולדעתו מותר לבזבז כל ממונו לצדקה, אלא שיותיר משהו ממונו לעצמו<sup style="color: gray;">226</sup>.
לעולם אל ימנע אדם עצמו מלתת שלישית השקל* בשנה<sup style="color: gray;">227</sup>, שנאמר: והעמדנו עלינו מצות לתת עלינו שלִשית השקל בשנה לעבֹדת בית אלהינו<sup style="color: gray;">228</sup>, שכן היתה הנדבה לבדק-הבית*<sup style="color: gray;">229</sup>, ואם נתן פחות מזה לא קיים מצות עשה של צדקה<sup style="color: gray;">230</sup>, שמצות עשה של מצוה זו הטילה התורה על כל איש ואיש מישראל<sup style="color: gray;">231</sup>, וצריכים לקיים אותה פעם אחת בשנה לכל הפחות, כשאר המצוות<sup style="color: gray;">232</sup>.
על שיעורו של השקל*, ע"ע.
<h4>סבר פנים</h4>
צריך ליתן הצדקה בסבר פנים יפות, בשמחה<sup style="color: gray;">233</sup> ובטוב לבב<sup style="color: gray;">234</sup>, ומתאונן עם העני בצערו<sup style="color: gray;">235</sup>, שנאמר: אם לא בָכיתי לִקשה יום עגמה נפשי לָאביון<sup style="color: gray;">236</sup>, ומדבר לו דברי תנחומים<sup style="color: gray;">237</sup>, שנאמר: ולב אלמנה ארנִן<sup style="color: gray;">238</sup>, וכל הנותן פרוטה לעני מתברך בשש ברכות והמפייסו בדברים מתברך באחת עשרה ברכות<sup style="color: gray;">239</sup>. ואם נתנה בפנים זועפות ורעות, הפסיד זכותו<sup style="color: gray;">240</sup>, אפילו נתן הרבה<sup style="color: gray;">241</sup>, וכל הנותן צדקה לעני בסבר פנים רעות ופניו כבושות בקרקע, אפילו נתן לו אלף זהובים, איבד זכותו והפסידה<sup style="color: gray;">242</sup>, ועבר על לא ירע לבבך בתתך לו<sup style="color: gray;">243</sup>.
על הסוברים שהאיסור לתת לעני צדקה בספר פנים רעות נמנה במנין-המצות*, עי' לעיל: שמה ומהותה<sup style="color: gray;">244</sup>.
<h4>נתינה שנייה לאותו העני</h4>
אף על פי שנתן צדקה לאותו עני, צריך לשוב ולתת<sup style="color: gray;">245</sup>, שנאמר: נתון תתן לו<sup style="color: gray;">246</sup>, מנין אם נתת פעם אחת תן לו אפילו מאה פעמים, תלמוד לומר: נתון תתן<sup style="color: gray;">247</sup>.
על הסוברים שהמצוה לשוב ולתת לעני צדקה נמנית במנין-המצות*, עי' לעיל: שמה ומהותה<sup style="color: gray;">248</sup>.
<h4>שאל העני ואין לו לתת</h4>
שאל לו העני ואין לו מה יתן לו, לא יגער בו ויגביה קולו עליו אלא יפייסנו בדברים ויראה לו לבו הטוב שרצונו ליתן לו אלא שאין ידו משגת<sup style="color: gray;">249</sup>. ואם יש לו ליתן לו אפילו דבר מועט<sup style="color: gray;">250</sup>, אסור להחזיר העני השואל ריקם, אפילו אין נותן לו אלא גרוגרת אחת<sup style="color: gray;">251</sup>, שנאמר: אל ישֹׁב דך נכלם<sup style="color: gray;">252</sup>.
<h4>התפארות</h4>
צריך הנותן שלא יתפאר בצדקה שנותן, ואם מתפאר, לא דיו שאינו מקבל שכר על מה שנותן, אלא שמענישים אותו<sup style="color: gray;">253</sup>, שחטא הוא<sup style="color: gray;">254</sup>, שזה הוא מידה בנותני צדקה באומות העולם, ואמר עליהם הכתוב: וחסד לאֻמים חטאת<sup style="color: gray;">255</sup>, פירוש: החסד שהאומות עושים חטא הוא להם מפני שמתפארים בה<sup style="color: gray;">256</sup>. ומכל מקום מי שמקדיש דבר לצדקה, מותר לו שיכתוב שמו עליו<sup style="color: gray;">257</sup>, שאין זה התפארות אלא זכרון בלבד, שיזכר הדבר מי הנותן<sup style="color: gray;">258</sup>, וראוי לעשות כן<sup style="color: gray;">259</sup>, כדי ליתן שכר לעושה מצוה<sup style="color: gray;">260</sup>.
<h4>מעלות בנותן הצדקה</h4>
שמונה מעלות יש בצדקה, זו למעלה מזו: א) מעלה גדולה שאין למעלה ממנה, זה המחזיק ביד ישראל המך ונותן לו מתנה, או הלואה, או עושה עימו שותפות, או ממציא לו מלאכה, כדי לחזק ידו עד שלא יצטרך לבריות לשאול, ועל זה נאמר: והחזקת בו גר ותושב וָחַי עמָּך<sup style="color: gray;">261</sup>, כלומר, החזק בו עד שלא יפול ויצטרך<sup style="color: gray;">262</sup>. ב) פחות מזה, הנותן צדקה לעניים ולא ידע למי נתן ולא ידע העני ממי לקח<sup style="color: gray;">263</sup>, שהרי זו מצוה לשמה, כגון לשכת חשאים שהיתה במקדש<sup style="color: gray;">264</sup> - דהיינו בירושלים*<sup style="color: gray;">265</sup>, בהר-הבית*<sup style="color: gray;">266</sup>, ומלבד זאת היתה לשכת חשאים בכל עיר ועיר<sup style="color: gray;">267</sup> - שהיו הצדיקים נותנים בה בחשאי והעניים בני טובים מתפרנסים ממנה בחשאי<sup style="color: gray;">268</sup>, שנאמר: נתון תתן לו<sup style="color: gray;">269</sup>, לו, בינך לבינו<sup style="color: gray;">270</sup>, מכאן אמרו: לשכת חשאים היתה בירושלים<sup style="color: gray;">271</sup>. וקרוב לזה הנותן לתוך קופה של צדקה<sup style="color: gray;">272</sup>, ולא יתן אדם לקופה של צדקה אלא אם כן יודע שהממונה עליה נאמן ויודע לנהוג בה כשורה<sup style="color: gray;">273</sup>. ג) פחות מזה, שיודע הנותן למי נותן, ולא ידע העני ממי לוקח, כגון גדולי החכמים שהיו הולכים בסתר ומשליכים המעות בפתחי העניים, וכזה ראוי לעשות, ומעלה טובה היא אם אין ממונים על הצדקה נוהגים כשורה<sup style="color: gray;">274</sup>. ד) פחות מזה, שיודע העני ממי נוטל, ולא ידע הנותן למי נותן, כגון החכמים שהיו צוררים המעות בסדיניהם ומשליכים אותם לאחוריהם, ובאים העניים ונוטלים, כדי שלא יהיה להם בושה<sup style="color: gray;">275</sup>, והוא פחות מהמעלה הקודמת<sup style="color: gray;">276</sup>, לפי שאפילו ידע הנותן כיון שאין המקבל יודע אינו מתבייש כלל אבל כשהמקבל יודע אפילו שאין הנותן יודע מכל מקום המקבל מתבייש כשרואה את הנותן ומצטער<sup style="color: gray;">277</sup>. ה) פחות מזה, שיתן לעני בידו, קודם שישאל<sup style="color: gray;">278</sup>. ו) פחות מזה, שיתן לו - כראוי<sup style="color: gray;">279</sup> - אחר שישאל<sup style="color: gray;">280</sup>. ז) פחות מזה, שיתן לו פחות מהראוי, בסבר פנים יפות<sup style="color: gray;">281</sup>, ופחות מהקודמים הוא, לפי שהנותן והמקבל, יודעים אלא שכיון שהוא בסבר פנים יפות אפילו שהוא פחות מן הראוי אין העני מתבייש כל כך, והוא יותר טוב מהנותן כראוי בפנים עצובות<sup style="color: gray;">282</sup>, כי העני מתבייש ומצטער<sup style="color: gray;">283</sup>. ח) פחות מזה, שיתן לו בעצב<sup style="color: gray;">284</sup>, גם אם יתן כראוי וגם אם יתן קודם שישאל<sup style="color: gray;">285</sup>. ויש מפרשים שאם נותן קודם שישאל, לא שייך שיתן בעצב, כיון שלא שאל לו זה<sup style="color: gray;">286</sup>.
<h4>נתינה קודם התפילה</h4>
טוב ליתן פרוטה לעני קודם כל תפלה*<sup style="color: gray;">287</sup>, וגדולי החכמים היו נותנים פרוטה לעני קודם כל תפילה<sup style="color: gray;">288</sup>, ואחר כך מתפללים<sup style="color: gray;">289</sup>, שנאמר: אני בצדק אחזה פניך<sup style="color: gray;">290</sup>, שאעשה צדקה מתחילה<sup style="color: gray;">291</sup>, ואחר כך אחזה פניך בתפילה<sup style="color: gray;">292</sup>.
<h4>בשעת הזכרת נשמות</h4>
נוהגים לפסוק צדקה בשעת הזכרת-נשמות*, ומועיל לנשמות המתים<sup style="color: gray;">293</sup>.
<h4>הראוי ליתן לכל אחד</h4>
כמה נותנים לעני, די מחסורו אשר יחסר לו<sup style="color: gray;">294</sup>, שנאמר: די מחסֹרו<sup style="color: gray;">295</sup>, אתה מצווה עליו לפרנסו<sup style="color: gray;">296</sup> ולהשלים חסרונו<sup style="color: gray;">297</sup>, ואין אתה מצווה עליו לעשרו<sup style="color: gray;">298</sup>. ונותנים לעני לפי לימודו<sup style="color: gray;">299</sup>, לפי מה שהוא חסר<sup style="color: gray;">300</sup>. ושני לימודים לדבר: א) נאמר: אשר יחסר לו<sup style="color: gray;">301</sup>, והמילה "לו" מיותרת, ובאה ללמד שנותנים<sup style="color: gray;">302</sup> לפי כבודו<sup style="color: gray;">303</sup>, אפילו סוס לרכוב עליו ועבד לרוץ לפניו<sup style="color: gray;">304</sup>, לרגיל בכך קודם שהעני<sup style="color: gray;">305</sup>, שהרי זה חסרון אצלו<sup style="color: gray;">306</sup>. ב) נאמר: פתֹח תפתח את ידך לְאחיך לַעניֶּך ולאביֹנְך<sup style="color: gray;">307</sup>, למה נאמרו כולם, ללמד שנותנים לכל אחד לפי הראוי לו<sup style="color: gray;">308</sup>.
כיצד, אם היה רעב, יאכילוהו<sup style="color: gray;">309</sup>, היה צריך לכסות, יכסוהו, אין לו כלי בית, קונה לו כלי בית<sup style="color: gray;">310</sup>, ואפילו אם היה דרכו לרכוב על סוס ועבד לרוץ לפניו כשהיה עשיר, והעני, קונה לו סוס ועבד<sup style="color: gray;">311</sup>. וכן לכל אחד ואחד לפי מה שצריך<sup style="color: gray;">312</sup>: היה משתמש בכלי מילת, נותנים לו כלי מילת<sup style="color: gray;">313</sup>, הראוי לתת לו פת, נותנים לו פת, עיסה, נותנים לו עיסה<sup style="color: gray;">314</sup>, מיטה, נותנים לו מיטה, הראוי ליתן לו פת חמה, חמה, צונן, צונן<sup style="color: gray;">315</sup>, להאכילו לתוך פיו, מאכילים<sup style="color: gray;">316</sup>.
דין זה, צידדו אחרונים שהוא בגבאי צדקה, או רבים ביחד<sup style="color: gray;">317</sup>, אבל אין היחיד מחוייב ליתן לעני די מחסורו, אלא מודיע צערו לרבים, ואם אין רבים אצלו יתן היחיד, אם ידו משגת<sup style="color: gray;">318</sup>.
אין לו אישה ובא לישא, משיאים לו, ושוכרים לו בית ומציעים לו מיטה וכלי תשמישו, ואחר כך משיאים לו אישה<sup style="color: gray;">319</sup>, שנאמר: די מחסֹרו אשר יחסר לו<sup style="color: gray;">320</sup>, די מחסֹרו, זה הבית, אשר יחסר, זה מיטה ושולחן<sup style="color: gray;">321</sup>, לו, זו אישה<sup style="color: gray;">322</sup>, שנאמר להלן: אעשה לו עזר כנגדו<sup style="color: gray;">323</sup>, מה "לו" אמור להלן זו אישה, אף "לו" אמור כאן אישה<sup style="color: gray;">324</sup>.
<h4>מחזר על הפתחים</h4>
כל אלו הדברים והשיעורים שייכים לעניים שאינם מחזרים בעצמם על הפתחים ליקח פרוטות או פרוסות לחם, אלא יושבים בביתם ומסוה הבושה על פניהם, אבל העניים המחזרים על הפתחים אין בהם שיעורים<sup style="color: gray;">325</sup>, ועני המחזר על הפתחים, אין נותנים לו מהקופה מתנה מרובה, אלא מתנה מועטת<sup style="color: gray;">326</sup>, שאחר שלמד לחזר על הפתחים, דיו בכך<sup style="color: gray;">327</sup>, ואין צריכים לפרנסו כדי סעודה<sup style="color: gray;">328</sup>. ונחלקו ראשונים אם דין זה אמור בכל אדם<sup style="color: gray;">329</sup>. וכן הלכה<sup style="color: gray;">330</sup>. או דוקא בגבאי*<sup style="color: gray;">331</sup>. ומכל מקום אף לסוברים שכל יחיד צריך לתת לעני המחזר על הפתחים מתנה מועטת, אף הגבאי צריך לתת לו מהקופה מתנה מועטת, שאם יראו שהגבאי אינו נותן לו כלום מהקופה יאמרו עליו שאינו הגון ולא יתנו לו כלל וימות ברעב<sup style="color: gray;">332</sup>.
<h4>עובר ממקום למקום</h4>
לא אמרו שנותנים לעני די מחסורו<sup style="color: gray;">333</sup>, ולמחזר על הפתחים מתנה מועטת<sup style="color: gray;">334</sup>, אלא בעניי העיר<sup style="color: gray;">335</sup>, אבל עניים העוברים דרך העיר והם מערים אחרות ובהם לא שייך שיתנו להם די מחסורם כמובן יש בהם שיעורים אחרים<sup style="color: gray;">336</sup>: אין פוחתים לעני העובר ממקום למקום מככר בפונדיון, מארבע סאים בסלע<sup style="color: gray;">337</sup>, דהיינו כיכר אחד הנמכר בפונדיון, כשהיו החיטים ארבע סאים בסלע<sup style="color: gray;">338</sup>. ואם<sup style="color: gray;">339</sup> לן, נותנים לו פרנסת לינה<sup style="color: gray;">340</sup>, דהיינו מצע לישן עליו וכסת ליתן תחת מראשותיו<sup style="color: gray;">341</sup>, ושמן וקטניות<sup style="color: gray;">342</sup>, לאכול בהם הפת<sup style="color: gray;">343</sup>. ואם<sup style="color: gray;">344</sup> שבת*, נותנים לו מזון שלוש-סעודות*<sup style="color: gray;">345</sup> - שחייב אדם לאכול בשבת שלוש סעודות<sup style="color: gray;">346</sup> - ושמן וקטניות ודג וירק<sup style="color: gray;">347</sup> לכבוד שבת<sup style="color: gray;">348</sup>. במה דברים אמורים, בזמן שאין מכירים אותו<sup style="color: gray;">349</sup>, אבל בזמן שמכירים אותו<sup style="color: gray;">350</sup>, נותנים לו לפי כבודו<sup style="color: gray;">351</sup>.
מלבד האמור לעיל, עני העובר ממקום למקום ואין מכירים אותו, הנצרך גם לנדבה לפרנסת ביתו או להשיא בתו וכיוצא בזה, נותנים לו גם נדבות קטנות<sup style="color: gray;">352</sup>.
<h4>עניים מרובים</h4>
עניי העיר מרובים, והעשירים אומרים: יחזרו על הפתחים - וכל אחד יתן לפי נדבת ליבו<sup style="color: gray;">353</sup> - והבינונים אומרים: שלא יחזרו על הפתחים אלא תהיה פרנסתם מוטלת על הציבור, לפי ממון - שיש לכל אחד - הדין עם הבינונים<sup style="color: gray;">354</sup>, שודאי עיקר חובת צדקה דינה הוא לפי הממון<sup style="color: gray;">355</sup>, לפי מסת ידו אשר ברכו ה'<sup style="color: gray;">356</sup>. ויש מקומות נוהגים ליתן לפי הנדבה, ויש לפי המס<sup style="color: gray;">357</sup>, והנותן לפי ברכתו, יתברך יותר מברכתו<sup style="color: gray;">358</sup>.
<h4>גוי</h4>
כל הפושט ידיו ליטול נותנים לו, אפילו גוי*<sup style="color: gray;">359</sup>, שמפרנסים עניי גוים עם עניי ישראל, משום דרכי-שלום*<sup style="color: gray;">360</sup>.
<h4>עבריין במזיד</h4>
אם הוא עברין במזיד באחת מכל מצות האמורות בתורה, ולא עשה תשובה, אינו מחויב להחיותו<sup style="color: gray;">361</sup> וליתן לו צדקה<sup style="color: gray;">362</sup>, שנאמר: וְחֵי אחיך עמָּך<sup style="color: gray;">363</sup>, וכיון שעבר במזיד יצא מכלל אחווה<sup style="color: gray;">364</sup>, שאנו צריכים אחווה במצוות<sup style="color: gray;">365</sup>, ואין חייבים ליתן לו צדקה, עד שישדעו ששב בתשובה*<sup style="color: gray;">366</sup>. וכן אם הוא משומד*, אפילו לתיאבון<sup style="color: gray;">367</sup>.
<h4>דיני קדימה</h4>
חייב להקדים להאכיל הרעב מלכסות הערום<sup style="color: gray;">368</sup>, שלא ימות הרעב ברעב<sup style="color: gray;">369</sup>.
איש ואישה שבאו לשאול מזון, מקדימים אישה לאיש, וכן אם באו לשאול כסות<sup style="color: gray;">370</sup>, מפני שהאיש דרכו לחזור על הפתחים, ואין אישה דרכה לחזור<sup style="color: gray;">371</sup>, ובושתה מרובה<sup style="color: gray;">372</sup>, וכן אם באו יתום ויתומה לינשא, מקדימים להשיא היתומה<sup style="color: gray;">373</sup>, מפני שבושתה של אישה מרובה<sup style="color: gray;">374</sup> משל איש<sup style="color: gray;">375</sup>.
היו לפניו עניים הרבה, ואין בכיס לפרנס או לכסות<sup style="color: gray;">376</sup>, נאמרו בו מספר דיני קדימויות: א) מקדים הכהן* ללוי*<sup style="color: gray;">377</sup>, שנאמר: בני עמרם אהרן ומשה ויִּבָּדל אהרן להקדישו קדש קדשים<sup style="color: gray;">378</sup>. ב) מקדים הלוי לישראל<sup style="color: gray;">379</sup>, שנאמר: בעת ההיא הבדיל ה' את שבט הלוי<sup style="color: gray;">380</sup>. ג) מקדים ישראל לממזר*<sup style="color: gray;">381</sup>, שזה מיוחס וזה אינו מיוחס<sup style="color: gray;">382</sup>. ד) מקדים ממזר לנתין*<sup style="color: gray;">383</sup>, שזה בא מטיפה כשרה וזה בא מטיפה פסולה<sup style="color: gray;">384</sup>. ה) מקדים נתין לגר*<sup style="color: gray;">385</sup>, שזה גדל עימנו בקדושה וזה לא גדל עימנו בקדושה<sup style="color: gray;">386</sup>. ו) מקדים גר לעבד משוחרר<sup style="color: gray;">387</sup>, לפי שהעבד היה בכלל ארור והגר לא היה בכלל ארור<sup style="color: gray;">388</sup>.
בקדימת הכהן<sup style="color: gray;">389</sup>, אמרו בירושלמי, שיש הקודמים אף לו, ואף בו יש סדרי קדימויות<sup style="color: gray;">390</sup>: א) המלך* קודם לכהן-גדול*<sup style="color: gray;">391</sup>, שנאמר: והרכבתם את שלמה בני על הפרדה אשר לי<sup style="color: gray;">392</sup>, ואילו צדוק הכהן הגדול ונתן הנביא היו הולכים ברגליהם, ועוד, שנאמר בתחילת הכתוב" קחו עמכם את עבדי אדֹניכם<sup style="color: gray;">393</sup>, הרי שמלך חשוב מכולם<sup style="color: gray;">394</sup>. ב) כהן גדול קודם לנביא*<sup style="color: gray;">395</sup>, שנאמר: ומשח אֹתו שם צדוק הכהן ונתן הנביא<sup style="color: gray;">396</sup>, הקדים צדוק לנתן<sup style="color: gray;">397</sup>. ג) נביא קודם למשוח-מלחמה*<sup style="color: gray;">398</sup>. ד) משוח מלחמה קודם לראש משמר<sup style="color: gray;">399</sup>. ה) ראש משמר קודם לראש בית אב<sup style="color: gray;">400</sup>. ו) ראש בית אב קודם לאמרכל*<sup style="color: gray;">401</sup>. ז) אמרכל קודם לגזבר*<sup style="color: gray;">402</sup>. ח) וגזבר קודם לכהן הדיוט<sup style="color: gray;">403</sup>.
בקדימת לוי לישראל<sup style="color: gray;">404</sup>, אמרו בירושלמי שהדברים אמורים בשעת הדוכן<sup style="color: gray;">405</sup>, וביארו אחרונים, שעכשיו שבית המקדש חרב, לדעת הירושלמי אינו קודם לישראל<sup style="color: gray;">406</sup>. אבל כתבו, שמכיון שהבבלי איננו מזכיר חילוק זה<sup style="color: gray;">407</sup>, הרי שאינו סובר כמותו, ושכן נראה דעת הפוסקים שלא חילקו<sup style="color: gray;">408</sup>.
בקדימת ישראל לממזר<sup style="color: gray;">409</sup>, פירטו ראשונים קדימויות אף לפי מדרגות פסול לכהונה וממזרות וספק ממזרות: מקדים הישראל לחלל*, והחלל לשתוקי*, והשתוקי לאסופי*, והאסופי לממזר*<sup style="color: gray;">410</sup>.
כל דיני הקדימויות הללו, לא נאמרו אלא בזמן שהם שוים בחכמה<sup style="color: gray;">411</sup>, אבל לעולם החכם קודם, אפילו לכהן גדול<sup style="color: gray;">412</sup>, שאם היה ממזר תלמיד חכם וכהן גדול עם הארץ, ממזר תלמיד חכם קודם<sup style="color: gray;">413</sup>, וכל הגדול בחכמה קודם את חבירו<sup style="color: gray;">414</sup>, ואפילו חכם לכסות, ועם הארץ להחיות<sup style="color: gray;">415</sup>. ואם היה אחד מהם רבו או אביו, אף על פי שיש שם גדול מהם בחכמה, רבו או אביו שהוא תלמיד חכם, קודם לזה שהוא גדול ממנו<sup style="color: gray;">416</sup>. אביו ורבו, היה אביו תלמיד חכם, אביו קודם, ואם אינו תלמיד חכם, רבו קודם<sup style="color: gray;">417</sup>.
אשת חבר, הרי היא כחבר<sup style="color: gray;">418</sup>, משום כבודו של חבר<sup style="color: gray;">419</sup>.
<h4>בדיקה</h4>
מי שבא ואמר: האכילוני, אין בודקים אחריו אם הוא רמאי, אלא מאכילים אותו מיד, היה ערום ובא ואמר: כסוני, בודקים אחריו אם הוא רמאי<sup style="color: gray;">420</sup>, אם משום סברא*, שזה מצטער וזה אינו מצטער, או משום שהדבר נלמד מהכתוב, שנאמר: הלוא פָרֹס לָרעב לחמֶך<sup style="color: gray;">421</sup>, פרוס לאלתר הלחם ותן לו<sup style="color: gray;">422</sup>, ושם כתוב: כי תראה ערֹם וכִסיתו<sup style="color: gray;">423</sup>, כשיראה לך<sup style="color: gray;">424</sup>, שהוא צריך שתבדוק אחריו<sup style="color: gray;">425</sup>. ואם בא ערום ואומר: כסוני, ומכירים אותו, מכסים אותו מיד<sup style="color: gray;">426</sup>, לפי כבודו<sup style="color: gray;">427</sup>, ואין בודקים אחריו<sup style="color: gray;">428</sup>. ויש מהאמוראים החולק על זה וסובר, שבודקים למזונות ואין בודקים לכסות<sup style="color: gray;">429</sup>, אם משום סברא, שזה מתבזה וזה אינו מתבזה<sup style="color: gray;">430</sup>, או משום שהדבר נלמד מהכתוב, שנאמר: הלוא פָרֹס לָרעב לחמֶך<sup style="color: gray;">431</sup>, ויש לקרוא כאילו כתוב: פרוש<sup style="color: gray;">432</sup>, שצריך אתה לידע בפירוש אם צריך ואם לאו<sup style="color: gray;">433</sup>.
<h3><b>קבלתה</b></h3>
<h4>הראוי ליטול מקופה ותמחוי</h4>
מי שיש לו מזון שתי סעודות, לא יטול מהתמחוי<sup style="color: gray;">434</sup>, שהרי הוא מתחלק בכל יום<sup style="color: gray;">435</sup>, ולפיכך אם יש לו מזון שתי סעודות שהוא מזון יום אחד לא יטול ממנו<sup style="color: gray;">436</sup>. ומי שיש לו מזון ארבע עשרה סעודות, לא יטול מהקופה<sup style="color: gray;">437</sup>, לפי שהקופה מתחלקת מערב שבת לערב שבת<sup style="color: gray;">438</sup>, ולפיכך מי שיש לו מזון ארבע עשרה סעודות, שהוא מזון שבוע אחד, לא יטול ממנה<sup style="color: gray;">439</sup>.
על מהות הקופה, עי' לעיל: תביעה, שעבוד וכפייה<sup style="color: gray;">440</sup>. על מהות התמחוי, עי' לעיל: שם<sup style="color: gray;">441</sup>.
<h4>הראוי ליטול צדקה</h4>
מי שיש לו מאתים זוז, ואינו נושא ונותן בהם, לא יטול צדקה<sup style="color: gray;">442</sup>, שמוחזק' להם לכחמים שאלו מספיקים לשנה אחת לכסות ולמזונות<sup style="color: gray;">443</sup>, שהוא גוזל עניים בזה, שהרי אותו בעל הבית שנתן לו לא יתן לעני אחר שאומר כבר נתתי לאחר, ונמצא שגזלו לזה<sup style="color: gray;">444</sup>. וכן מי שיש לו חמישים זוז, והוא נושא ונותן בהם, לא יטול צדקה<sup style="color: gray;">445</sup>. ואם יש לו מאתים זוז חסר דינר ואינו נושא ונותן בהם, אפילו נותנים לו אלף זוז בבת אחת, הרי זה יטול<sup style="color: gray;">446</sup>, ואפילו אלף נותנים לו כאחד, הרי זה יטול<sup style="color: gray;">447</sup>.
מי שהולך מביתו ונוסע מעיר לעיר לקבץ, כל הדרך שהיה בדעתו ליסע כשהלך מביתו, נקרא פעם אחת, ואפילו נתנו לו מאתים זוז בעיר אחת יכול לקבל יותר, ומכאן ואילך אסור<sup style="color: gray;">448</sup>. ויש מהראשונים שנסתפק בזה<sup style="color: gray;">449</sup>.
מי שיש לו יותר ממאתים זוז, והוא עליו בחוב, או שממושכן לכתובת אשתו, הרי זה יטול<sup style="color: gray;">450</sup>, ואם יש לו בית וכלי בית הרבה, ואין לו מאתים זוז, הרי זה יטול, ואין צריך למכור כלי ביתו<sup style="color: gray;">451</sup>, ואפילו הם של כסף וזהב<sup style="color: gray;">452</sup>. במה דברים אמורים, בכלי אכילה ושתיה ומלבוש ומצעות וכיוצא בהן, אבל מגרדה או עלי שהם של כסף, מוכרם, ולא יטול מהצדקה<sup style="color: gray;">453</sup>. ויש חילוק בזה בין קודם גיבוי לאחר גיבוי<sup style="color: gray;">454</sup>, ונחלקו ראשונים בפירוש הדבר: א) יש הסוברים שאין מחייבים אותו למכור כלי תשמישו של כסף וזהב, דוקא כל זמן שאינו צריך ליטול מהקופה, אלא נוטול בסתר מיחידים, אבל אם בא ליטול מהקופה של צדקה, לא יתנו לו עד שימכור כליו<sup style="color: gray;">455</sup>. וכן הלכה<sup style="color: gray;">456</sup>. ב) ויש הסוברים שאין מחייבים אותו למכור כלי תשמישו, כשבא מתחילה ליטול , ולא היו לו מאתים זוז, ואם היה מוכר כלי תשמישו היה משיג למאתים זוז, אבל לאחר שהביא עצמו לידי כך שבית דין גובין הימנו, כגון שהיה לו מאתים זוז ונטל ונודע שעשיר היה<sup style="color: gray;">457</sup>, בית דין באים וגובים הימנו מה שנטל, ואם אין לו כדי לשלם מוכר כלי תשמישו היקרים ומשתמש בפחותים<sup style="color: gray;">458</sup>. ג) ויש הסוברים, שקודם שבא ליטול אם יש לו כלי כסף מחייבין אותו למוכרם כדי שלא יצטרך ליטול מהקופה, אבל אם לאחר שהתחיל כבר ליטול נזדמנו לו כלים אין מחייבין אותו למכור כדי שלא יטול<sup style="color: gray;">459</sup>.
יש מהראשונים הסוברים שלא נאמרו השיעורים הללו אלא בימיהם<sup style="color: gray;">460</sup>, שהיה להם קופה ותמחוי והיו מחלקים מעשר-עני* בכל שנה והיו נוטלים לקט-שכחה-ופאה*, לפיכך שיערו שמי שיש לו מאתים זוז לא יטול, לפי שיכול לעבור בהן שנה, ולשנה הבאה יהיה לו במה שיהיה<sup style="color: gray;">461</sup>, והיו החכמים בדורותיהם משערין שיכולין העניים לעמוד בשיעורים הנזכרים<sup style="color: gray;">462</sup>. ודין מי שיש לו מאתים זוז אינו נוהג בימינו<sup style="color: gray;">463</sup>, שעכשיו שאין קופה ותמחוי<sup style="color: gray;">464</sup>, ואין העניים יכולין לעמוד בשיעורים המעטים הללו<sup style="color: gray;">465</sup>, ובזמן הזה, יכול ליטול עד שיהיה לו קרן, כדי שיתפרנס הוא ובני ביתו מהריוח<sup style="color: gray;">466</sup>.
<h4>קבלת צדקה מגוי</h4>
אסור לישראל ליקח צדקה מגוי בפרהסיא<sup style="color: gray;">467</sup>, שהוא חלול-השם*<sup style="color: gray;">468</sup>, שאומרים הגוים כמה מגונה אומה זו שאין מפרנסים ענייהם<sup style="color: gray;">469</sup>, והוא חילול השם בזה שמבזים עצמם בפרהסיא<sup style="color: gray;">470</sup>. ואם איו יכול לחיות בצדקה של ישראל, יכול לקבלה מהגוי בצנעא, ומותר<sup style="color: gray;">471</sup>.
מלך או שר של גוים ששלח ממון לישראל לצדקה, אין מחזירים אותו, משום שלום מלכות, אלא נוטלים ממנו ונותנים לעניי גוים בסתר, כדי שלא ישמע המלך<sup style="color: gray;">472</sup>, ואין זו גניבת דעת - במה שאנו משנים דעת המלך או השר שנתנו לנו המעות לחלקם לעניין, ואסור לגנוב אפילו דעת גוים<sup style="color: gray;">473</sup> - שאף הם יודעים שישראל רגילים לפרנס עניי גוים עם עניי ישראל<sup style="color: gray;">474</sup>. ויש מהראשונים הסוברים שיעשה בהם מה שציוה לו המושל<sup style="color: gray;">475</sup>, ואם אמר לו ליתן למצוה רבה, אינו יכול ליתן לצדקה, אלא יפדה בהם שבויי גוים<sup style="color: gray;">476</sup>.
<h4>מותר הגבייה</h4>
עני שגבו לו להשלים לו די מחסורו והותירו על מה שצריך, המותר שלו<sup style="color: gray;">477</sup>, ואם גבו לעניים, סתם, והותירו, ישמרו לעניים אחרים<sup style="color: gray;">478</sup>. ואם ראו הפרנסים שיש צורך שעה ורצו לשנות, הרשות בידם<sup style="color: gray;">479</sup>.
<h4>פריעה מצדקה</h4>
מי שהיו נושים בו ונצרך לבריות ושט אחרי פרנסתו עד שהביא מאתים זוז, אם יכול הנושה ליטול הצדקה בחובו, נחלקו ראשונים: א) יש סוברים שאין בעל החוב יכול להיפרע ממה שגבה בצדקה<sup style="color: gray;">480</sup>, שיכול לומר להם: לא ריחמו עלי בשביל לשלם ממנו נשיי, אלא לפרנס בה בני ביתי<sup style="color: gray;">481</sup>, ואפילו אם הוא רוצה ליתן לבעל חוב, אשתו ובניו יכולים לעכב עליו<sup style="color: gray;">482</sup>, שאנו עדים ("אנן-סהדי*") שזה לא נתן לו על דעת שיפרע חובותיו שחייב לעשירים, שאשתו ובניו שהם עניים נתן לו שיתפרנסו בה<sup style="color: gray;">483</sup>, אם לא שהיה כתוב בקיבוצו שחייב לאחרים, שאז נתנו לו על דעת זה שישלם, כמו שהיה כתוב בקיבוצו<sup style="color: gray;">484</sup>. וכן הלכה<sup style="color: gray;">485</sup>. ב) ויש מהראשונים סוברים שבעל החוב נפרע ממה שגבה בצדקה<sup style="color: gray;">486</sup>, שצדקה אינו אלא כמתנה, כיון שנכסיו של אדם ערבים לחובו, חייב, אם לא שיתנה הנותן בפירוש על מנת שלא יהא לפלוני בעל חובך כלום, אינו יכול להפקיעו מידי שעבוד*<sup style="color: gray;">487</sup>.
<h2>צואה</h2>
<b>הגדרת הערך</b> - פסולת מהגוף היוצאת דרך פי הטבעת, שאסור לקרוא קריאת-שמע*, או להתפלל, או לומר ולהרהר בדברי תורה, סמוך לה.
<h3><b>האיסור ומקורו</b></h3>
העומד ומתפלל<sup style="color: gray;">1</sup> או קורא קריאת-שמע* או מברך<sup style="color: gray;">2</sup>, שמזכיר שם הקדוש כמה פעמים ומכוין לבו לה', צריך שהמקום שסביביו יהיה נקי מצואה<sup style="color: gray;">3</sup> - דהיינו ריעי היוצא דרך פי הטבעת<sup style="color: gray;">4</sup>, ונקרא כן מלשון יציאה<sup style="color: gray;">5</sup> - שנאמר: והיה מחניך קדוש<sup style="color: gray;">6</sup>, והוא - לסוברים שצניעות* היא מצות עשה<sup style="color: gray;">7</sup> - מצות עשה<sup style="color: gray;">8</sup>, שבכלל האזהרה הזאת, כי בהגותנו בתורת ה' יתברך ובדברבנו בתפילה לפניו, יהיה מחננו קדוש ויהיה המקום נקי<sup style="color: gray;">9</sup>, שבכל מקום שיש קדושת השם, כמו במחנה המלחמה, שהארון והשם המונח שם היה בתוך המחנה<sup style="color: gray;">10</sup>, נצטוו שהמחנה יהיה קדוש, וכל שהיה צריך לצאת לנקביו היה מוכרח לצאת מחוץ למחנה כמפורש בתורה שם - ויד תהיה לך מחוץ למחנה ויצאת שמה חוץ וגו' והיה בשבתך חוץ וחברתה בה ושבת וכִסית את צאָתך<sup style="color: gray;">11</sup> - הרי שצואה אסור להתראות במקום קדוש<sup style="color: gray;">12</sup>, וכיון שאפילו במחנה אסרו הכתוב, קל וחומר לעומד ומתפלל שכל סביביו הם כמחנה שכינה<sup style="color: gray;">13</sup>.
<h4>מקורו</h4>
איסור זה, הוא מן התורה<sup style="color: gray;">14</sup>, שקיבלו חכמינו שהיא מצות עשה שאסור לדבר בדברי תורה וקדושה במקום צואה<sup style="color: gray;">15</sup> - שנאמר: והיה מחניך קדוש<sup style="color: gray;">16</sup> - והוא חמור מאשר איסורים, שיש בזה בזיון שמים ותפילתו תועבה<sup style="color: gray;">17</sup>.
ההרהור בדברי תורה במקום צואה, לאמוראים הסוברים שהרהור-כדבור*<sup style="color: gray;">18</sup>, אף הוא אסור מן התורה<sup style="color: gray;">19</sup>. ולסוברים - וכן הלכה<sup style="color: gray;">20</sup> - שההרהור אינו כדיבור<sup style="color: gray;">21</sup>, נחלקו ראשונים: יש הסוברים שההרהור אסור מדאוריתא<sup style="color: gray;">22</sup>. ויש הסוברים שאינו אסור אלא מדרבנן<sup style="color: gray;">23</sup>. ולמעשה כתבו אחרונים שאף ההרהור בדברי תורה במקום צואה אסור מדאוריתא<sup style="color: gray;">24</sup>.
<h4>טעמו</h4>
בטעם האיסור, כתבו ראשונים, שאסור לראות הצואה בעת התפילה ובהיות הלב דבק בשם הנכבד, מפני שהדברים הנמאסים יולידו גנאי בנפש וישבשו כונת הלב הטהור, וכאשר נעלמה מעיני רואה אין רע<sup style="color: gray;">25</sup>.
<h4>מלקות</h4>
אין לוקים על איסור זה<sup style="color: gray;">26</sup>, משום שאינו לאו אלא הוא ביטול עשה של והיה מחניך קדוש<sup style="color: gray;">27</sup>.
<h4>צואה במובן טינוף</h4>
יש שסתם טינוף נקרא צואה<sup style="color: gray;">28</sup>, כמו: בגדים צואים<sup style="color: gray;">29</sup>, דהיינו מטונפים<sup style="color: gray;">30</sup>, וכפי ששנינו, שלדעת ר' יוסי החובט על השלח - הרוחץ עור<sup style="color: gray;">31</sup> כמות שהוא, כשמפשיטים אותו מן הבהמה<sup style="color: gray;">32</sup>, וחובט עליו<sup style="color: gray;">33</sup> אחר רחיצתו, כדי לנערו מן המים<sup style="color: gray;">34</sup> - אם לתוך המים בכי יותן, מפני שהוא מתכון שיצאו עם הצואה<sup style="color: gray;">35</sup>, דהיינו שמתכוין שיצאו המים עם הלכלוך שנתחבר בהן<sup style="color: gray;">36</sup>, והוא שם מושאל, על שם ריעי היוצא דרך פי הטבעת הנקרא צואה<sup style="color: gray;">37</sup>.
<h3><b>הצואה האסורה</b></h3>
<h4>אדם</h4>
לא יקרא אדם קריאת-שמע* כנגד צואת אדם<sup style="color: gray;">38</sup>.
קטן* - פחות מבן שש ושבע<sup style="color: gray;">39</sup> - שיכול לאכול כזית דגן - אחד מחמשת מיני דגן<sup style="color: gray;">40</sup> - מרחיקים מצואתו ארבע אמות<sup style="color: gray;">41</sup> - כדי לקרוא קריאת-שמע*, שהוא שיעור ההרחקה מצואה<sup style="color: gray;">42</sup> - והוא שיכול לאכול כזית זה בכדי אכילת-פרס*<sup style="color: gray;">43</sup>, דהיינו שיוכל גדול - בינוני<sup style="color: gray;">44</sup>, כי יש שבטבעו ממהר באכילתו ויש שהוא מקצר<sup style="color: gray;">45</sup> - לאכול אכילת פרס<sup style="color: gray;">46</sup>. אבל אם צריך זה הקטן לשהות יותר מכאן, הרי הוא כאוכל עכשיו חצי זית ולמחר חצי זית, שכן הלכה-למשה-מסיני* שאין אכילה מצטרפת לשהייה ארוכה מזו<sup style="color: gray;">47</sup>. ונחלקו ראשונים ואחרונים: א) יש מהראשונים סוברים שמרחיקים מצואת קטן משאכל כזית מחמשת מיני דגן, בכל ענין אכילה, שצואת מינים הללו מסרחת<sup style="color: gray;">48</sup>, וביארו אחרונים לדעה זו שאם קטן זה לא אכל עדיין כזית דגן אין מרחיקים מצואתו, ואפילו הוא בן כמה שנים<sup style="color: gray;">49</sup>, ואף אם אכל כזית דגן, אם עברו ימים רבים עד שאי אפשר לומר שצואה זו היא מאותו דגן שאכל, אין מרחיקים ממנו<sup style="color: gray;">50</sup>, ויש מהפוסקים שפסקו כן<sup style="color: gray;">51</sup>. ב) ויש מהאחרונים הסוברים שכל קטן שהגיע לשיכול לאכול כזית דגן בכדי אכילת פרס, אף על פי שעדיין לא אכל דגן כלל מעולם, מרחיקים מצואתו, שכל שהגיע לכלל זה צואתו מסרחת<sup style="color: gray;">52</sup>.
בגדול* - בשנים, כבן שש ושבע וכדומה<sup style="color: gray;">53</sup> - אף על פי שאינו יכול לאכול בכדי אכילת פרס - מרחיקים מצואתו - שנאמר: ויוסיף דעת יוסיף מכאוב<sup style="color: gray;">54</sup>, ומסריח<sup style="color: gray;">55</sup>.
<h4>צואה יבשה</h4>
צואה שאמרו שאסור לקרות כנגדה קריאת-שמע*, כשהיא לחה<sup style="color: gray;">56</sup>, וכשהיא יבשה מותר<sup style="color: gray;">57</sup>. ובשיעור זה נחלקו אמוראים: לדעת רב יהודה אמר רב - וללשון אחד בתלמוד, לדעת רב יהודה מדיפתי<sup style="color: gray;">58</sup> - כיון שקרמו פניה - שיש בה גלד מועט<sup style="color: gray;">59</sup> - מותר<sup style="color: gray;">60</sup>, וכן אמר מר זוטרא, שצואה, שהיא כחרס, מותרת<sup style="color: gray;">61</sup>. ולדעת רבה בר רב הונא אמר רב - ואמימר<sup style="color: gray;">62</sup> - צואה, אפילו כחרס, אסורה<sup style="color: gray;">63</sup>, ואמרו בתלמוד שכן הלכה<sup style="color: gray;">64</sup>, וכן פסקו ראשונים<sup style="color: gray;">65</sup>.
בביאור דעת הסוברים שצואה כחרס אסורה, נחלקו לשונות התלמוד: ללשון הראשון צואה כחרס היינו כל זמן שזורקה ואינה נפרכת<sup style="color: gray;">66</sup> - נשברת<sup style="color: gray;">67</sup> - שהיבשה נפרכת היא יותר מן הלחה<sup style="color: gray;">68</sup>. וללשון השני, כל זמן שגוללה ואינה נפרכת<sup style="color: gray;">69</sup>. יש מהראשונים מפרשים שהלשון השני מחמיר יותר, שאף על פי שאם זורקה נפרכת, אסורה<sup style="color: gray;">70</sup>, שהואיל ואינה נפרכת מגלגול לחה היא<sup style="color: gray;">71</sup>, ולדעתם צואה נפרכת בקל על ידי זריקה יותר מעל ידי גלגול<sup style="color: gray;">72</sup>. ויש מהראשונים מפרשים להיפך, שהלשון השני מיקל יותר<sup style="color: gray;">73</sup>, שכל זמן שגוללה ואינה נפרכת אנו דנים אותה כחרס<sup style="color: gray;">74</sup>, אבל אם נפרכת בגלילה - אף על פי שזורקה ואינה נפרכת, יוצאה מתורת חרס<sup style="color: gray;">75</sup> - ומותרת, שעפר בעלמא הוא<sup style="color: gray;">76</sup>, שלדעתם בגלילה נפרכת בקל מזריקה<sup style="color: gray;">77</sup>. וכתבו ראשונים שלפירוש זה אף רב יהודה מדיפתי, ללשון השני בתלמוד, סובר כן<sup style="color: gray;">78</sup>, שלדעתו אם יש בצואה סדקים סדקים יבשה היא, ומותר<sup style="color: gray;">79</sup>.
להלכה נחלקו ראשונים ואחרונים: א) יש פוסקים שאם היתה צואה יבשה יותר מחרס, עד שאם זרקה תתפרך, הרי היא כעפר ומותר לקרות כנגדה<sup style="color: gray;">80</sup>, אם משום שלדעתם ההלכה כלשון הראשון<sup style="color: gray;">81</sup>, ולדעתם הוא מחמיר על הלשון השני<sup style="color: gray;">82</sup>, ובאיסורי דאוריתא, כשיש שני לשונות, אנו הולכים - לסוברים כן<sup style="color: gray;">83</sup> - אחר הלשון המחמיר<sup style="color: gray;">84</sup>, ואם נפרכת על ידי זריקה, שוב לא צריך לראות אם נפרכת על ידי גלילה<sup style="color: gray;">85</sup>. או משום שלדעתם הלשון הראשון מיקל יותר, אלא שלדעתם בגלילה נפרכת בקל מזריקה, וההלכה כלשון זו<sup style="color: gray;">86</sup>. ב) ויש מהראשונים ואחרונים הפוסקים שצואה שנתייבשה, כל זמן שאינה נפרכת בגלילה אף על פי שאם זורקה נפרכת, אינה נקראת יבשה, ואסור לקרות כנגדה, אבל אם נפרכת בגלילה עפר בעלמא הוא, ומותר<sup style="color: gray;">87</sup>, אם משום שאף לדעתם הלשון השני מיקל יותר, ובגלילה נפרכת בקל מזריקה, ולעולם הלכה - לסוברים כן<sup style="color: gray;">88</sup> - כלשון האחרון<sup style="color: gray;">89</sup>. או משום שלדעתם הלשון השני מחמיר יותר<sup style="color: gray;">90</sup>, אלא שלדעתם בזריקה נפרכת בקל מגלילה<sup style="color: gray;">91</sup>, ולעולם הלכה כלשון האחרון<sup style="color: gray;">92</sup>. ואם נפרכת על ידי גלילה, שוב לא צריך לראות אם נפרכת על ידי זריקה<sup style="color: gray;">93</sup>. ויש מהאחרונים שפסקו, שמכיון שהוא איסור דאורייתא<sup style="color: gray;">94</sup>, יש להחמיר בשניהם, ולהתיר לקרוא קריאת שמע צריך שתהא נפרכת על ידי גלילה ועל ידי זריקה<sup style="color: gray;">95</sup>.
הפירוך המתיר כתבו ראשונים ואחרונים שהוא דוקא פירוכין - שנשבר לחתיכות - אבל אם לא תעשה פירוכין אלא שתשבר לחציה, כתבו ראשונים ואחרונים שאסור לקרות כנגדה<sup style="color: gray;">96</sup>.
במה דברים אמורים, שהצואה מותרת אם נפרכת, בשאין לה ריח רע<sup style="color: gray;">97</sup>, שאם לא כן אף על פי שעפר בעלמא הוא, ריח רע שיש לו עיקר הוא<sup style="color: gray;">98</sup>.
קרש הצואה על ידי קור, יש מהאחרונים שצידדו, שכשהצואה נקרשת הרבה כאבן מותר לקרואת כנגדה<sup style="color: gray;">99</sup>, שאף על פי שתחזור לקדמותה בזמן החום, מכל מקום אנו הולכים אחר מה שהיא עכשיו<sup style="color: gray;">100</sup>. ויש שצידדו להיפך, שכיון שאחר הקור תשוב לקדמותה אסורה כצואה לחה<sup style="color: gray;">101</sup>.
<h4>כלבים וחזירים</h4>
בצואת כלבים וחזירים נחלקו הברייתות: לדעת ברייתא אחת לא יקרא אדם קריאת שמע לא כנגד צואת כלבים ולא כנגד צואת חזירים<sup style="color: gray;">102</sup>. ולדעת ברייתא אחרת, לא יקרא אדם קריאת שמע כנגד צואת חזירים ולא כנגד צואת כלבים, בזמן שנתן עורות לתוכם<sup style="color: gray;">103</sup>, שדרכם לתיתם בעיבוד עורות<sup style="color: gray;">104</sup>, אבל אם אין בתוכן עורות, מותר, שאין ריחם רע<sup style="color: gray;">105</sup>. ופסקו בתלמוד הלכה כמותה<sup style="color: gray;">106</sup>.
<h4>תרנגולים</h4>
בברייתא אמרו שלא יקרא אדם קריאת שמע כנגד צואת תרנגולים<sup style="color: gray;">107</sup>. ובירושלמי אמרו שאין הדברים אמורים אלא בתרנגולים אדומים<sup style="color: gray;">108</sup>. ונחלקו ראשונים: יש מפרשים דהיינו בצואה שלהם האדומה<sup style="color: gray;">109</sup>, שמסרחת הרבה, אבל באחרת, לא<sup style="color: gray;">110</sup>. ויש מפרשים דהיינו בתרנגולים אדומים, שצואתם קשה מן האחרים<sup style="color: gray;">111</sup>. ויש מפרשים דהיינו תרנגולים המצויים בארץ אדום<sup style="color: gray;">112</sup>, שהיו השעורים בזול<sup style="color: gray;">113</sup>, ומאכילים אותם שעורים וצואתם מסרחת<sup style="color: gray;">114</sup>.
ויש מהראשונים מחלקים באופן אחר מהירושלמי: אסור לקרוא כנגד צואת תרנגולים, כשהתרנגולים בלול שלהם, שיש שם סירחון גדול<sup style="color: gray;">115</sup>, אבל במקום אחר - שיש מעט ממנו<sup style="color: gray;">116</sup> - כיון שאין הריח מגיע אליו, מותר<sup style="color: gray;">117</sup>.
ויש מהראשונים החולקים על כל זה וסוברים שדין תרנגולים תלוי שמחלוקת הברייתות<sup style="color: gray;">118</sup>, ולהלכה יש להתיר לקרוא קריאת שמע נגד צואת תרנגולים<sup style="color: gray;">119</sup>, כמו שאר בהמות<sup style="color: gray;">120</sup>.
להלכה כתבו הפוסקים שצואת תרנגולים ההולכים בבית, דינה כצואת בהמה חיה ועוף - שמותר לקרוא קריאת שמע כנגדה<sup style="color: gray;">121</sup> - אבל הלול שלהם יש בו סרחון ודינו כצואת אדם<sup style="color: gray;">122</sup>.
<h4>חמור</h4>
צואת חמור הרכה, לאחר שבא מהדרך, אמרו בירושלמי שדינו כצואת אדם<sup style="color: gray;">123</sup>, שיש לצואתו ריח רע הרבה<sup style="color: gray;">124</sup>, וכן כתבו הפוסקים להלכה<sup style="color: gray;">125</sup>.
ההולך בדרך, כתבו ראשונים שיכול להתפלל אף על פי שרואה צואת בהמה כנגדו, אם אין הריח בא לו - ותולה שהיא מרוב בהמות שאין צואתם אוסרת<sup style="color: gray;">126</sup> - ואינו חושש למיעוט לתלותה בשל חמור<sup style="color: gray;">127</sup>. ובסמוך לעיר - במקום ששכיחים חמורים<sup style="color: gray;">128</sup> - כתבו ראשונים ואחרונים שיש לחוש שמא היא של חמור, לפי שרוב הבהמות המצויות שם הם חמורים<sup style="color: gray;">129</sup>.
<h4>נמייה וחתול</h4>
בברייתא שבירושלמי שנינו שמרחיקים מצואת נמייה ארבע אמות<sup style="color: gray;">130</sup>. וכן כתבו הפוסקים להלכה<sup style="color: gray;">131</sup>. וכתבו ראשונים ואחרונים שצואת חתולים, כיון שריחה רע מאוד, דינה כמו צואת נמיה<sup style="color: gray;">132</sup>, אלא שאמרו נמיה בירושלמי מפני שהיו שם מגדלים אותה בביתם כמו שעכשיו אנו מגדלים החתולים<sup style="color: gray;">133</sup>.
<h4>שאר בהמה חיה ועוף</h4>
שאר בהמה חיה ועוף - שלא נמנו לעיל - מותר לקרוא קריאת-שמע* כנגד הצואה שלהם<sup style="color: gray;">134</sup>, שכן אלא אסרו בירושלמי שום בהמה, אלא בחמור הבא מן הדרך<sup style="color: gray;">135</sup>, שיש לצואתו ריח רע הרבה<sup style="color: gray;">136</sup>, אבל שאר בהמות אין צריך להרחיק מצואתם<sup style="color: gray;">137</sup>, אף על פי שיש להם ריח רע מיד בשעת היציאה, אין הריח רע כל כך<sup style="color: gray;">138</sup>.
היה ריח הצואה רע, נחלקו ראשונים: יש סוברים שאם היה ריח הצואה רע, אפילו בשאר בהמה חיה ועוף אסור לקרוא קריאת שמע כנגדה<sup style="color: gray;">139</sup>, שמה שאמרו בירושלמי מצואה אדומה של תרנגולים<sup style="color: gray;">140</sup>, וצואת חמור הבא מן הדרך<sup style="color: gray;">141</sup>, לאו דוקא אלו, אלא הוא הדין כל צואה שריחה רע<sup style="color: gray;">142</sup>. ויש סוברים שאפילו היה ריח הצואה רע, מותר לקרוא קריאת שמע כנגדה<sup style="color: gray;">143</sup>, שכן בירושלמי התירו בשאר בהמות<sup style="color: gray;">144</sup>.
להלכה כתבו הפוסקים שאף בצואת שאר בהמה חיה ועוף, שריחה רע - כל שדרך בני אדם להצטער מאותו הריח<sup style="color: gray;">145</sup> - דינה כצואת אדם<sup style="color: gray;">146</sup>.
<h3><b>ההרחקה</b></h3>
<h4>שיעור ההרחקה</h4>
בשיעור הרחקת אדם מצואה לצורך קריאת-שמע* שנינו במשנה שהוא ארבע-אמות*<sup style="color: gray;">147</sup>. בטעם שיעור זה כתבו ראשונים, שלגבי צואה לא הקפידה תורה אלא במחניך קדוש - שכן האיסור נלמד מהכתוב: והיה מחניך קדוש<sup style="color: gray;">148</sup>, שדוקא מקומו יהיה קדוש<sup style="color: gray;">149</sup> - וכל שהוא חוץ לארבע אמותיו, אינה במחנהו<sup style="color: gray;">150</sup>, ואף על פי שחוץ ממנו יהיה צואה, לא אכפת לנו<sup style="color: gray;">151</sup>. וביארו אחרונים שמפני שארבע אמות של אדם קונות לו בכל מקום מהלכה, לענין שבת וגיטין ומציאה ושאר עניינים<sup style="color: gray;">152</sup>, על כן ארבע אמות של אדם הם כרשותו וביתו אשר הוא חונה שם, וזהו "מחניך"<sup style="color: gray;">153</sup> לשון חנייה, כלומר והיה כל מקום חנייתך קדוש, והיינו כל הארבעה אמות ממקום שכלה הריח, שאם היה ריח רע בתוך הארבע אמות לא היתה כל חנייתו קדוש<sup style="color: gray;">154</sup>.
במה דברים אמורים שהיתה צואת אדם מאחריו<sup style="color: gray;">155</sup>, אבל מלפניו, צריך להרחיק עד מקום שעיניו רואות אותו<sup style="color: gray;">156</sup>, ואפילו בלילה, שאינו רואה אותה, צריך להרחיק עד מקום שאינו יכול לראותה ביום<sup style="color: gray;">157</sup>. היתה הצואה מצידו, דינו כמלאחריו<sup style="color: gray;">158</sup>, בין אם יכול לסלקו לאחריו, ובין אם אינו יכול<sup style="color: gray;">159</sup>. ויש המחלקים: היתה הצואה מידו, דינו כלפניו, אלא אם כן אינו יכול לסלקה לאחריו, שאז דינו כלאחריו<sup style="color: gray;">160</sup>. היתה הצואה בצדדים שלפניו, נחלקו אחרונים: יש סוברים שהם כלפניו<sup style="color: gray;">161</sup>. ויש סוברים שהוא כלאחריו<sup style="color: gray;">162</sup>, שכל שאינו רואה בראיה בלא כוונה אינו כלפניו<sup style="color: gray;">163</sup>.
סומא*, היודע שיש צואה לפניו, כתבו ראשונים ואחרונים שאסור לקרוא קריאת שמע, כל שאלמלא היה סומא היה יכול לראותה<sup style="color: gray;">164</sup>, שהרי כל אדם כסומים בלילה, ובלילה אסור לקרוא קריאת שמע במקום שיכול לראות הצואה לפניו ביום<sup style="color: gray;">165</sup>.
<h4>כשיכול להריח הצואה</h4>
ריח רע שיש לו עיקר - דהיינו שהיתה הצואה מגולה<sup style="color: gray;">166</sup> ומסרחת<sup style="color: gray;">167</sup>, והיא נמצאת לאחריו<sup style="color: gray;">168</sup> או לצדדיו<sup style="color: gray;">169</sup>, שאינו רואה אותה<sup style="color: gray;">170</sup> -נחלקו בה אמוראים: א) לדעת רב חסדא - ולדעת ר' אמי בירושלמי<sup style="color: gray;">171</sup>, וכן שנינו בברייתא<sup style="color: gray;">172</sup> - מרחיק ארבע אמות ממקום שפסק הריח - שהריח כלה שם<sup style="color: gray;">173</sup> - וקורא קריאת שמע<sup style="color: gray;">174</sup>, שכל שהריח מתפשט חשוב כמקום הצואה<sup style="color: gray;">175</sup>. ב) ולדעת רב הונא, מרחיק ארבע אמות - מן העיקר<sup style="color: gray;">176</sup> - וקורא קריאת שמע<sup style="color: gray;">177</sup>,ואף על פי שהריח בא אליו<sup style="color: gray;">178</sup>, שמרחיק ארבע אמות על כל פנים, ואם לא כלה שם, מרחיק עוד אמה או אמתיים או חצי אמה עד שתכלה הריח<sup style="color: gray;">179</sup>.
להלכה פסקו גאונים וראשונים שמרחיק ארבע אמות ממקום שפסק הריח וקורא<sup style="color: gray;">180</sup>, שההלכה כרב חסדא, שהרי שנינו בברייתא כמותו<sup style="color: gray;">181</sup>. ואף על פי שאמר רבא שאין הלכה כברייתא זו<sup style="color: gray;">182</sup>, אינו בא לחלוק על דין זה, אלא על דינים אחרים האמורים בברייתא זו<sup style="color: gray;">183</sup>. ואפילו אם יש לו חולי שאינו מריח, צריך להרחיק ארבע אמות ממקום שיכלה הריח למי שמריח<sup style="color: gray;">184</sup>. ויש מהראשונים החולק על כל זה ופוסק שריח רע שיש לו עיקר, מרחיק ארבע אמות וקורא, אם פסק הריח, ואם לא פסק הריח, מרחיק עד מקום שפסק הריח<sup style="color: gray;">185</sup>, שלדעתו ההלכה כרב הונא<sup style="color: gray;">186</sup>, שמכיון שאמרו בתלמוד שאין הלכה כחלק מהדינים בברייתא, בטלה מקצתה בטלה כולה<sup style="color: gray;">187</sup>, שהיא משובשת, ואין להביא סיוע ממנה, אפילו במה שלא נדחה במפורש, וחזרנו לכלל שאין-הלכה-כתלמיד-במקום-הרב*, הלכך הלכה כרב הונא שרבו של רב חסדא הוא<sup style="color: gray;">188</sup>. או שפוסק הלכה כרב חסדא<sup style="color: gray;">189</sup>, אלא שלגירסתו רב חסדא סובר שריח רע שיש לו עיקר מרחיק ארבע אמות עד מקום שיכלה הרוח<sup style="color: gray;">190</sup>.
שליח-צבור* המתפלל וצואה בבית הכנסת - או בבית שמתפלל שם<sup style="color: gray;">191</sup> - אפילו הוא לאחריו בכל הבית, צריך לשתוק עד שיוציאנה<sup style="color: gray;">192</sup>, מאחר שמוציא רבים ידי חובתם<sup style="color: gray;">193</sup>, ואי אפשר שלא יהא מן הקהל בתוך ארבע אמות של הצואה<sup style="color: gray;">194</sup>.
<h4>התפלל ומצא לאחר מכן צואה</h4>
התפלל ומצא צואה באותו מקום שהתפלל בו, נחלקו בו ראשונים: א) יש סוברים שמחלוקת אמוראים בדבר<sup style="color: gray;">195</sup>: לדעת רבה אף על פי שחטא תפילתו תפילה<sup style="color: gray;">196</sup>. ולדעת רבא, הואיל וחטא - שהיה לו לעיין אם מקום טהור הוא ולא עיין<sup style="color: gray;">197</sup> - אף על פי שהתפלל תפילתו תועבה<sup style="color: gray;">198</sup>, שנאמר: זבח רשעים תועבה<sup style="color: gray;">199</sup>, ותפילה כנגד קרבן היא באה<sup style="color: gray;">200</sup>, וכל שמצא במקומו, אפילו לא היה מקום להסתפק בדבר, פושע הוא<sup style="color: gray;">201</sup>. ב) ויש מהראשונים סוברים שבמקום שלא היה לו לחוש לצואה - שנמצאת שם באקראי בעלמא, כמתפלל בבית הכנסת או בבית המדרש, או בבית, שאין דרכם בכך<sup style="color: gray;">202</sup> - אינו נקרא זבח רשעים, ואם התפלל תפילתו תפילה ואין צריך לחזור ולהתפלל<sup style="color: gray;">203</sup>, שלדעתם מחלוקת האמוראים היא במקום שהיה יכול להסתפק ולתלות שיש שם צואה<sup style="color: gray;">204</sup>, כגון הולך בדרכים<sup style="color: gray;">205</sup>, או במקום שמצוים שם קטנים<sup style="color: gray;">206</sup>, או במקום שהדרך להניח שם לעיתים גרף של רעי<sup style="color: gray;">207</sup>, שכן אמר רבא: הואיל ו"חטא" אין תפילתו תפילה<sup style="color: gray;">208</sup>, ואם הוא במקום שלא היה לו לתת אל לבו שיהיה שם צואה ולא היה מחויב לבדוק מאי החטא שחטא שלא בדק אלא ודאי לא נקרא חוטא שיצטרך לחזור כי אם במקום שהיה לו לבדוק ופשע ולא בדק<sup style="color: gray;">209</sup>. ועוד, שהרי שנינו שאם היה עומד בתפילה ורואה צואה כנגדו מהלך לפניו עד שיזרקנה לאחוריו ארבע אמות<sup style="color: gray;">210</sup>, ואם לעולם הצריכוהו לחזור ולהתפלל, היאך אמרו שדי לו כשיהלך לפניו ארבע אמות והיה לנו לומר שיחזור ויתפלל, אלא ודאי מפני שאפשר הוא שהיה במקום שלא היה לו לתת אל לבו שהיה שם צואה לא אמרו שיחזור ויתפלל<sup style="color: gray;">211</sup>.
לדעת רבא, שהמתפלל ומצא צואה במקומו, תפילתו תועבה<sup style="color: gray;">212</sup>, נחלקו ראשונים: יש מפרשים שחוזר ומתפלל במקום טהור<sup style="color: gray;">213</sup>, ויש הגורסים כן מפורש בתלמוד<sup style="color: gray;">214</sup>. ויש מהראשונים מפרשים שתפילתו תועבה היינו מעֻות לא יוכל לתקון<sup style="color: gray;">215</sup>, שהרי - לגירסתנו<sup style="color: gray;">216</sup> - לא אמר - רבא - שיחזור ויתפלל<sup style="color: gray;">217</sup>. וביארו אחרונים, שמכיון שהתפילה מצד עצמותה טובה היא, אלא שדבר אחר מעכב, יש לומר שאין לו תקנה, ואינו דומה לשכור*, שתפילתו תועבה והוא כאילו לא התפלל כלל, ששם כיון שאינו יכול לדבר בפני המלך כל מה שמתפלל כלא נחשב הוא<sup style="color: gray;">218</sup>.
להלכה נחלקו ראשונים: יש פוסקים שהמתפלל ומצא צואה במקומו, חוזר ומתפלל במקום טהור<sup style="color: gray;">219</sup>, שההלכה כרבא<sup style="color: gray;">220</sup>, ולדעתם בזה הוא שנחלקו אמוראים<sup style="color: gray;">221</sup>. ויש מהראשונים הפוסקים שלא הצריכוהו לחזור אלא במקום שהיה לו לחוש לצואה, אבל במקום שלא היה לו לחוש בכך אינו פושע ואינו צריך לחזור<sup style="color: gray;">222</sup> - שלדעתם בזה הכל מודים<sup style="color: gray;">223</sup> - וכן הדין בקריאת-שמע*<sup style="color: gray;">224</sup>. וכן הלכה<sup style="color: gray;">225</sup>.
המתפלל ומצא צואה שלא במקומו, אף על פי שמצאה בקירוב ארבע-אמות* - שהוא שיעור ההרחקה מהצואה<sup style="color: gray;">226</sup> - צידדו ראשונים שאין צריך לחזור<sup style="color: gray;">227</sup>.
<h4>התפלל ומצא באמצע תפילתו צואה כנגדו</h4>
היה עומד בתפילה וראה צואה כנגדו, מהלך לפניו עד שיזרקנה לאחוריו ארבע-אמות*<sup style="color: gray;">228</sup> - שהוא שיעור ההרחקה מהצואה<sup style="color: gray;">229</sup> - אם אפשר<sup style="color: gray;">230</sup>, דהיינו שיפסיק תפילתו וילך לו לפניו עד שתהא הצואה לאחוריו ארבע אמות<sup style="color: gray;">231</sup>. ואם אי אפשר לאחוריו<sup style="color: gray;">232</sup>, שאי אפשר לו לילך לפניו, כגון שהיה נהר מפסיק או כיוצא בזה<sup style="color: gray;">233</sup>, וכן אם אי אפשר לו להפוך פניו לשם, שמא צד מזרח הוא<sup style="color: gray;">234</sup>, יזרקנה לצדדים<sup style="color: gray;">235</sup>, שילך לו לצדדיו, עד שתהא הצואה לצד אחר, ולא לפניו, אבל כל זמן שהיא לפניו, לא יתפלל<sup style="color: gray;">236</sup>.
<h4>בעששית</h4>
צואה בעששית - מחיצת זכוכית<sup style="color: gray;">237</sup> או קלף דק מפסיק בנתיים<sup style="color: gray;">238</sup>, ונראה כל מה שבתוכה<sup style="color: gray;">239</sup> - מותר לקרות קריאת-שמע* כנגדה<sup style="color: gray;">240</sup>, אף על פי שרואה אותה<sup style="color: gray;">241</sup> דרך דפנותיה<sup style="color: gray;">242</sup>, משום שלא בראיה תלוי הדבר<sup style="color: gray;">243</sup>, אלא בכיסוי תולה הכתוב<sup style="color: gray;">244</sup>, שנאמר: וכסית את צֵאתך<sup style="color: gray;">245</sup>, שלא יצא ממנו הריח הרע<sup style="color: gray;">246</sup>, והרי היא מכוסה<sup style="color: gray;">247</sup>, שבעשישית אין יוצא ממנה הריח הרע<sup style="color: gray;">248</sup>, ומתקיים והיה מחניך קדוש<sup style="color: gray;">249</sup>, שהכתוב תלה איסור הצואה כל עוד שלא יהיה לה כיסוי<sup style="color: gray;">250</sup>. היה מגיע לו ריח רע, אסור<sup style="color: gray;">251</sup>, אף על פי שהפסקה ברשות אחרת מועלת לריח רע - לסוברים כן<sup style="color: gray;">252</sup> - שאין הפסקת רשות דומה לכיסוי בעלמא<sup style="color: gray;">253</sup>.
<h4>בגומא</h4>
צואה בגומא, מניח סנדלו עליה וקורא קריאת-שמע*<sup style="color: gray;">254</sup>, שחשובה כמכוסה<sup style="color: gray;">255</sup>, שהוא כאילו כפה עליה כלי<sup style="color: gray;">256</sup>, וכיון שאין ריח רע מגיע לו, מותר<sup style="color: gray;">257</sup>, ואין אומרים שהסנדל בטל לגבי גופו - מפני שהוא לבוש בו<sup style="color: gray;">258</sup> - ואינו חשוב כיסוי<sup style="color: gray;">259</sup>.
<h4>דבוקה בסנדלו</h4>
בתלמוד הסתפקו מה הדין כשצואה דבוקה בסנדלו, ולא פשטו<sup style="color: gray;">260</sup>. ונחלקו ראשונים: א) יש מפרשים שהספק הוא בצואה שבגומא<sup style="color: gray;">261</sup>, שכשפורש סנדלו על הגומא ואינו נוגע בה כלל, מותר<sup style="color: gray;">262</sup>, והספק הוא כשנוגע בסנדל<sup style="color: gray;">263</sup>, שיש להסתפק האם הדין הנאמר בגומא, הוא דוקא משום שאינה דבוקה בסנדלו, או שמא נקט גומא משום שמכסה היטב והוא הדין לסנדלו<sup style="color: gray;">264</sup>. ב) ויש מפרשים שהספק הוא כגון שדרס על גוף הצואה ועלתה בסנדלו<sup style="color: gray;">265</sup>, כשהולך בדרך או כשעומד במקום אחר ונדבקה ממש הצואה בסנדלו<sup style="color: gray;">266</sup>, שמכיון שאינה נראית יש להסתפק אם חשובה כמכוסה או לא<sup style="color: gray;">267</sup>, ואין לפשוט הספק מצואה בגומא, ששם כשמוריד סנדלו מהגומא צואה מגולה היא ומשום כך צריך גומא, שלא נגע בה, אבל צואה דבוקה לו בסנדלו חשוב יותר מכוסה, או שמא כיון שדבוקה בסנדלו כגופו היא, ואינה דומה לצואה על בשרו<sup style="color: gray;">268</sup>, ששם תחת בגדיו היא ומכוסה היא ויבשה, אבל כאן - מתגלה - כשמגביה פריסת רגליו<sup style="color: gray;">269</sup>. ג) ויש מפרשים שהספק הוא אם היתה הגומא נמוכה עד שנמצאת הצואה דבוקה בסנדלו בשעה שמעמיד רגלו עליה<sup style="color: gray;">270</sup>.
אף להלכה נחלקו ראשונים: יש הפוסקים שאם היתה צואה בגומא וסנדלו נוגע בה, אסור<sup style="color: gray;">271</sup>, שלדעתם בכך הסתפק התלמוד<sup style="color: gray;">272</sup>, ומכיון שלא נפשט הספק יש להחמיר<sup style="color: gray;">273</sup>, שהוא "תיקו" של איסור, ובכל תיקו של איסור - דאוריתא - יש להחמיר<sup style="color: gray;">274</sup>, ואיסור צואה דאורייתא<sup style="color: gray;">275</sup>. ויש הפוסקים שאם היתה צואה בגומא וסנדלו נוגע בה, מותר<sup style="color: gray;">276</sup>, שלדעתם ספק התלמוד הוא כשדרס על גוף הצואה<sup style="color: gray;">277</sup>.
להלכה כתבו הפוסקים שאם היתה הצואה בגומא וסנדלו נוגע בה, אסור לקרות קריאת שמע<sup style="color: gray;">278</sup>.
היתה הגומא נמוכה עד שנמצאת הצואה דבוקה בסנדלו, בשעה שמעמיד רגלו עליה, נחלקו ראשונים: יש הפוסקים שאסור, שלדעתם זהו ספק התלמוד<sup style="color: gray;">279</sup>. ויש הפוסקים שבדיעבד מותר, הואיל והתלמוד נשאר בספק בזה<sup style="color: gray;">280</sup>.
דרס על גוף הצואה, ועלתה בסנדלו, נחלקו ראשונים: יש פוסקים שאסור<sup style="color: gray;">281</sup>, שלדעתם בכך הסתפק התלמוד, ומכיון שלא נפשט הספק יש להחמיר<sup style="color: gray;">282</sup>. ויש מהראשונים הפוסקים שאם דרס על גבי צואה ועלתה צואה בסנדלו מותר לקרות<sup style="color: gray;">283</sup>, שלמרות שלא נפשט, הולכים לקולא<sup style="color: gray;">284</sup>. ויש מחלקים: לכתחילה אסור לקרות ובדיעבד אינו צריך לחזור ולקרות<sup style="color: gray;">285</sup>.
היתה הצואה דבוקה ברגלו היחפה, אסור לקרוא קריאת שמע<sup style="color: gray;">286</sup>, שאין בכאן דבר שיכסה אלא רגלו, ואין בכאן מחנהו קדוש<sup style="color: gray;">287</sup>.
<h4>צואה עוברת</h4>
צואה עוברת - אדם שנושאים לפניו גרף של רעי להעבירו<sup style="color: gray;">288</sup>, או שהיתה שטה על פני המים<sup style="color: gray;">289</sup> - נחלקו בו אמוראים: לדעת אביי מותר לקרות קריאת-שמע*<sup style="color: gray;">290</sup>, ואינו צריך להפסיק<sup style="color: gray;">291</sup>, ואינה כצואה מונחת<sup style="color: gray;">292</sup>, שכן שנינו - במצורע*<sup style="color: gray;">293</sup> - טהור עומד תחת האילן, וטמא עובר, טהור<sup style="color: gray;">294</sup>. ולדעת רבא כשצואה עוברת אסור לקרות קריאת שמע<sup style="color: gray;">295</sup>, והיא כצואה מונחת<sup style="color: gray;">296</sup>, ואינו דומה לדין המצורע, ששם בקביעת תלוי הדבר, שנאמר: בדד ישב מחוץ למחנה מושבו<sup style="color: gray;">297</sup>, כאן והיה מחניך קדוש<sup style="color: gray;">298</sup> אמר הכתוב, ואינו<sup style="color: gray;">299</sup>.
להלכה פסקו גאונים וראשונים שאם העבירו צואה לפניו, אסור לקרות קריאת שמע כנגדה<sup style="color: gray;">300</sup>, תוך ארבע-אמות* שלה<sup style="color: gray;">301</sup>, אף על פי שאינה עומדת<sup style="color: gray;">302</sup>, שההלכה כרבא<sup style="color: gray;">303</sup>, שבכל מחלוקת בין אביי ורבא - חוץ מיע"ל קג"ם<sup style="color: gray;">304</sup> - ההלכה כרבא<sup style="color: gray;">305</sup>.
היתה הצואה העוברת לפניו, נחלקו אחרונים: יש סוברים שצריך להרחיק מלוא עיניו, כפי הדין בצואה עומדת<sup style="color: gray;">306</sup>. ויש סוברים שמאחר שהיא מהלכת, אין צריך להרחיק אלא ארבע אמות<sup style="color: gray;">307</sup>, שכיון שאביי מתיר לגמרי, רחוק לומר שרבא אסור לגמרי, שהיא מחלוקת רחוקה, ומן הסתם אינו אסור אלא ארבע אמות<sup style="color: gray;">308</sup>.
<h4>על בשרו ומכוסה בבגדיו</h4>
צואה על בשרו, נחלקו בו אמוראים: לדעת רב הונא מותר לקרות קריאת-שמע*<sup style="color: gray;">309</sup>, שנאמר: כל הנשמה תהלל יה<sup style="color: gray;">310</sup>, הפה והחוטם בכלל ההילול, ולא שאר איברים<sup style="color: gray;">311</sup>, שעיקר הגוף במקום טהור, דבר שהנשמה תלויה בו, ובכך ראוי להלל יה, אף על פי שקצת יש שאינו טהור<sup style="color: gray;">312</sup>. ולדעת רב חסדא אסור לקרות קריאת שמע כשצואה על בשרו<sup style="color: gray;">313</sup>, שנאמר: כל עצמותי תאמרנה ה' מי כמוך<sup style="color: gray;">314</sup>, כלומר שצריך שכל עצמותיו ראויים לומר שירה<sup style="color: gray;">315</sup>, ויהא כל גופו נקי, אף על פי שאינו מריח<sup style="color: gray;">316</sup>.
במקום הצואה בה נחלקו אמוראים, נחלקו ראשונים: יש מפרשים שלא נחלקו רב הונא ורב חסדא בצואה על בשרו, אלא במקום קינוח ובכל מקום כיוצא בו שהוא בסתרים ואין ריח ולא ניתן להתגלות, שאם במקום שניתן להתגלות אינו גרוע מצואה דבוקה בסנדלו, שהיא שאלה שלא נפשטה<sup style="color: gray;">317</sup>, ואנו עושים לחומרא<sup style="color: gray;">318</sup>. ויש מפרשים שלא נחלקו רב הונא ורב חסדא אלא שבצואה שלא במקום קינוח, שאף על פי שיש בו ריח רע, כשמכסה בבגדו אין בו ריח, ואינו דומה לצואה דבוקה בסנדלו, ששם מגולה לגמרי כשמגלה רגלו<sup style="color: gray;">319</sup>.
מחלוקת האמוראים, אם היא כשהצואה מכוסה בבגדיו או מגולה, נחלקו ראשונים: יש מפרשים שלא נחלקו רב הונא ורב חסדא אלא כשמכוסה בבגדיו<sup style="color: gray;">320</sup>, שלדעת רב הונא כפי שצואה אחרת אם מכסה אותה בכלי או בדבר אחר מותר לקרוא קריאת שמע אצלה, אפילו בתוך ארבע אמות, כיון שאינו מגיע אליו ריח רע ממנו, כך גם כשעומדת בבשרו, כיון שמכוסה בבגדיו ואינו מריח אותה כלל, מותר, ולדעת רב חסדא אף על פי שצואה אחרת כשהיא מכוסה מותר בזו שעומדת בבשרו אף על פי שהיא מכוסה אסור, שצריך שיהיה הגוף כולו נקי<sup style="color: gray;">321</sup>. ויש מהראשונים סוברים שלא נחלקו רב הונא ורב חסדא אלא במקום שהיא נתכסית מאליה בלא מלבושים, כגון אצילי ידיו, וכיוצא בו<sup style="color: gray;">322</sup>, אבל במקום אחר, שנראה מיד, אין כיסוי המלבוש מועיל, ודברי הכל אסור<sup style="color: gray;">323</sup>.
להלכה נחלקו גאונים וראשונים: א) יש הפוסקים כרב חסדא<sup style="color: gray;">324</sup>, שכיון שנפסק להלכה כרב חסדא בריח רע שיש לו עיקר שמרחיק ארבע אמות ממקום שכלה הריח וקורא<sup style="color: gray;">325</sup>, קל וחומר בצואה על בשרו<sup style="color: gray;">326</sup>, או שמכיון שכשצואה דבוקה בסנדלו, אסור<sup style="color: gray;">327</sup>, קל וחומר לצואה על בשרו<sup style="color: gray;">328</sup>. ואף על פי שרב חסדא תלמידו של רב הונא - ואין-הלכה-כתלמיד-במקום-הרב* - הולכים לחומרא<sup style="color: gray;">329</sup>. ב) ויש הפוסקים כרב הונא<sup style="color: gray;">330</sup>, שהוא רבו של רב חסדא. אם משום שלדעתם המחלוקת היא אף על פי שמכוסה בבגדו<sup style="color: gray;">331</sup>, ולדעת רב חסדא כשצואה על בשרו, אף על פי שמכוסה בבגדו, אסור לקרות קריאת שמע, וההלכה - לסוברים כן<sup style="color: gray;">332</sup> - כמותו<sup style="color: gray;">333</sup>. או משום שלדעתם המחלוקת היא במקום שהיא נתכסית מאליה, בלא מלבושים<sup style="color: gray;">334</sup>. ויש סוברים שאם היתה צואה על בשרו ומכוסה בבגד מותר לקרוא קריאת שמע<sup style="color: gray;">335</sup>, אם משום שרב הונא ורב חסדא נחלקו בזה, וההלכה - לסוברים כן<sup style="color: gray;">336</sup> - כרב הונא<sup style="color: gray;">337</sup>, או משום שהכל מודים שמותר לקרות קריאת שמע, שאף רב חסדא לא אסר אלא בשרו ממש, וכן אם צואה על בשר חבירו והיא מכוסה בבגד, והוא סמוך לו, מותר לו לקרות קריאת שמע, והוא שלא ירגיש בריח<sup style="color: gray;">338</sup>.
במחלוקת רב הונא ורב חסדא, נחלקו הגירסאות: יש הגורסים שמחלוקת רב הונא ורב חסדא היא אף כשידו מונחת בבית הכסא<sup style="color: gray;">339</sup>, שהכניס ידו בבית הכסא דרך חור ואינו מריח ריח רע<sup style="color: gray;">340</sup>, אבל אם היו ידיו מטונפות אסור לו לקרות<sup style="color: gray;">341</sup>. ויש הגורסים שמחלוקת זו היא כשידו מטונפת מבית הכסא<sup style="color: gray;">342</sup>, כגון שקינח עצמו בהם על ידי דבר אחר ואין צואה דבוקה בהם<sup style="color: gray;">343</sup>, אלא שהיא מאוסה ומטונפת ואין אדם אוכל בה, ולפיכך אמרו בטעמו של רב הונא כל הנשמה תהלל<sup style="color: gray;">344</sup>, שזה אין ליבו ועיניו רואים צואה כלל, ורב חסדא סבר כל עצמותי תאמרנה<sup style="color: gray;">345</sup>, ואין היד הזו ראויה לומר שירה, שדעתו של אדם אוננת ממנה<sup style="color: gray;">346</sup>. או שידיו מטונפות מבית הכסא, ומכל מקום אין להם ריח רע כלל, מפני קוטנם או יבשותם<sup style="color: gray;">347</sup>. או שהכניס ידיו מן הבית לבית הכסא דרך חור אחד, ולא הניחם שם, אלא תלויים ועומדים ואין ריח רע מגיע אליו כלל<sup style="color: gray;">348</sup>. ולהלכה יש מהראשונים שכתבו, שבין אם ידו מונחת בבית הכסא ובין אם ידו מטונת מבית הכסא, מותר לקרוא קריאת שמע, שההלכה - לסוברים כן<sup style="color: gray;">349</sup> - כרב הונא<sup style="color: gray;">350</sup>.
<h4>צואה בפי הטבעת</h4>
צואה במקומה - בנקב פי הטבעת<sup style="color: gray;">351</sup> - אסור לקרות קריאת-שמע*<sup style="color: gray;">352</sup>, ואפילו הוא מכוסה בבגדיו<sup style="color: gray;">353</sup>, ואפילו אינה נראית כשהוא עומד<sup style="color: gray;">354</sup>, הואיל ונראית כשהוא יושב אסור לקרות<sup style="color: gray;">355</sup>, עד שיקנח יפה יפה<sup style="color: gray;">356</sup>, ואפילו לסוברים שצואה על בשרו מותר לקרות קריאת שמע כנגדה<sup style="color: gray;">357</sup>, מפני שצואה במקומה זוהמתה גדול<sup style="color: gray;">358</sup>, שהיא לחה<sup style="color: gray;">359</sup>, ויש לה ריח רע<sup style="color: gray;">360</sup>. ודוקא כשיש שם כל כך שתהא נראית בישיבתו, אף על פי שמכוסית עכשיו בשעת עמידתו<sup style="color: gray;">361</sup>, אבל אם אינה נראית הצואה אפילו בשעת ישיבה מותר<sup style="color: gray;">362</sup>, שלא-ניתנה-תורה-למלאכי-השרת*<sup style="color: gray;">363</sup>.
<h4>ביטול ברוק</h4>
היה לפניו מעט צואה - צואה מעוטה ביותר כמו טיפה<sup style="color: gray;">364</sup> - יכול לבטלה ברוק<sup style="color: gray;">365</sup>, שירוק בה ויקרא כנגדה<sup style="color: gray;">366</sup>, והוא שיהא הרוק עבה<sup style="color: gray;">367</sup>. ראשונים פירשו בירושלמי שהדברים אמורים דוקא לאלתר, שהרוק עומד בעביו, אבל לאחר שעה שהרוק נימוק, הצואה מתגלית<sup style="color: gray;">368</sup>. וכן כתבו הפוסקים להלכה, שאין הביטול מועיל אלא לפי שעה, אבל אם לא יקרא מיד הרוק נימוח ונבלע בה, ולא בטלה<sup style="color: gray;">369</sup>.
<h4>רשות אחרת</h4>
היתה הצואה במקום גבוה עשרה טפחים או נמוך עשרה טפחים, יושב בצידו וקורא קריאת שמע<sup style="color: gray;">370</sup>, וכתבו ראשונים דהיינו אפילו אם הפתח פתוח<sup style="color: gray;">371</sup>. וכתבו אחרונים דהיינו דוקא אם יש ברחבו ארבעה טפחים על ארבעה טפחים שהוא מקום חשוב בפני עצמו, כרשות-היחיד* בשבת<sup style="color: gray;">372</sup>.
ונחלקו ראשונים: א) יש מפרשים שאף על פי שרואה הצואה מותר לקרוא קריאת שמע<sup style="color: gray;">373</sup>, שכיון שהוא רשות בפני עצמו<sup style="color: gray;">374</sup>, הוא כמו מכוסה, ואפילו הפתח פתוח דומה כנעול, והוא כצואה בעשישית<sup style="color: gray;">375</sup>, וקוראים אנו בו היטב: והיה מחניך קדוש<sup style="color: gray;">376</sup>, שהכתוב של ולא יראה בך ערות דבר<sup style="color: gray;">377</sup>, אינו מוסב כלל על צואה, רק על ערוה, ובצואה אינו מוזהר רק על מחניך קדוש, אף על פי שרואה אותה כיון שאינה במחנה<sup style="color: gray;">378</sup>. ב) ויש מפרשים שכך הדין רק אם אינו רואה הצואה, אבל ברואה לעולם אסור<sup style="color: gray;">379</sup>, שלדעתם ולא יראה מוסב גם על צואה אם אינה מכוסה כלל, אף על פי שאינה במחנה אסור <sup style="color: gray;">380</sup>, ואינו דומה לצואה בעששית, ששם מכל מקום מכוסה היא והתורה וכסית<sup style="color: gray;">381</sup> אמרה, אבל כאן הרי פתוח ורואה הוא ואין כאן כיסוי, ואין אומרים רואים כנעול<sup style="color: gray;">382</sup>.
אף להלכה נחלקו אחרונים: יש פוסקים שהעיקר שאם הצואה ברשות אחרת, אף אם רואה אותה מותר לקרוא קריאת שמע<sup style="color: gray;">383</sup>, אבל לכתחילה טוב להיזהר ולא לקרוא<sup style="color: gray;">384</sup>. ויש פוסקים שאם רואה אותה, אסור לקרוא קריאת שמע<sup style="color: gray;">385</sup>.
לסוברים שכשהצואה ברשות אחרת, אם רואה אותה אסור לקרוא קריאת שמע<sup style="color: gray;">386</sup>, אם העצים עיניו או בלילה, יש מהאחרונים מתירים<sup style="color: gray;">387</sup>, שכיון שהיא ברשות בפני עצמה ואינו רואה, אין כאן לא משום מחניך קדוש<sup style="color: gray;">388</sup>, ולא משום ולא יראה בך ערות דבר<sup style="color: gray;">389</sup>. ויש האוסרים<sup style="color: gray;">390</sup>, שדוקא כשגובה המקום או עמקו גורם שאין רואה הוא שמותר<sup style="color: gray;">391</sup>. וכתבו אחרונים שלכן טוב להחזיר פניו, שבזה הכל מודים שמותר<sup style="color: gray;">392</sup>.
במה דברים אמורים, כשאין לצואה ריח, אבל אם יש לצואה ריח, נחלקו ראשונים: יש סוברים שאינו מועיל הפסקה ולא שינוי רשות<sup style="color: gray;">393</sup>, כיון שהריח מגיע אליו<sup style="color: gray;">394</sup>. ויש סוברים שכפי שהפסקה מועלת לצואה עצמה, כך מועילה לריח<sup style="color: gray;">395</sup>.
להלכה כתבו הפוסקים שאם הריח מגיע אליו אינו מועיל הפסקה<sup style="color: gray;">396</sup>.
<h4>חצר קטנה שנפרצה לגדולה</h4>
חצר קטנה שנפרצה במלואה לגדולה והגדולה עודפת עליה מכל צד, אם צואה בגדולה אסור לקרות - קריאת-שמע*<sup style="color: gray;">397</sup> ולהתפלל<sup style="color: gray;">398</sup> - בקטנה<sup style="color: gray;">399</sup>, עד שירחיק - ארבע-אמות*<sup style="color: gray;">400</sup> - כשיעור<sup style="color: gray;">401</sup>, שהקטנה אינה חשובה כבית בפני עצמה, כיון שנפרצה במלואה לגדולה<sup style="color: gray;">402</sup>, אלא היא כפתחה של הגדולה<sup style="color: gray;">403</sup>, והרי הצואה כעומדת אצלו ואין אני קורא בו והיה מחניך קדוש<sup style="color: gray;">404</sup>. ויש מהראשונים הסוברים שאסור לקרות קריאת שמע בכל החצר הקטנה<sup style="color: gray;">405</sup>, אם מפני שכל הבית* נחשב כארבע אמות<sup style="color: gray;">406</sup>, או מפני שהיא כפתחה של גדולה, וצריך שירחיק ארבע אמות בתוך הגדולה<sup style="color: gray;">407</sup>.
היתה צואה בקטנה, מותר לקרות - קריאת שמע<sup style="color: gray;">408</sup> ולהתפלל<sup style="color: gray;">409</sup> - בגדולה<sup style="color: gray;">410</sup>, אפילו בתוך ארבע אמות<sup style="color: gray;">411</sup>, בלא הרחקה<sup style="color: gray;">412</sup>, אם אין מגיע לו ריח רע<sup style="color: gray;">413</sup> - לסוברים שהפסקת רשות אינה מועילה כשמגיע לו ריח רע<sup style="color: gray;">414</sup>. וכן הלכה<sup style="color: gray;">415</sup>. או אף אם מגיע לו ריח רע<sup style="color: gray;">416</sup>, לסוברים כן בהפסקת רשות<sup style="color: gray;">417</sup> - שכיון שכתליה עודפים על של קטנה מצד זה ומצד זה, חשובה כבית בפני עצמה<sup style="color: gray;">418</sup>, וגבי גדולה כמחיצה היא ואין הקטנה מקלקלת המחיצה<sup style="color: gray;">419</sup>, והוא מופסק מן הצואה והרי הוא מחנהו קדוש<sup style="color: gray;">420</sup>. לדעת הסוברים שאם היתה הצואה במקום גבוה עשרה טפחים או נמוך עשרה טפחים, אם רואה הצואה מותר לקרות קריאת שמע<sup style="color: gray;">421</sup>, אף כאן, אף אם רואה הצואה מותר לקרות קריאת שמע<sup style="color: gray;">422</sup>. ולדעת הסוברים שם שאם רואה הצואה אסור לקרות קריאת שמע<sup style="color: gray;">423</sup>, אף כאן אם רואה הצואה אסור לקרות קריאת שמע<sup style="color: gray;">424</sup>.
<h2>צובע</h2>
<b>הגדרת הערך -</b> צובע. איסור מלאכת צביעה בשבת וביום טוב.
<h3>המלאכה</h3>
הצובע - חוט או דבר שאפשר לעשות ממנו חוט<sup style="color: gray;">1</sup> - הוא אחד משלושים ותשעה אבות-מלאכות* האסורים בשבת שמנו חכמים במשנה<sup style="color: gray;">2</sup>, וחשוב אב מלאכה לפי שהיה במשכן - ומלאכות שהיו במלאכת משכן הן החשובות אבות מלאכות<sup style="color: gray;">3</sup> - שהיו צובעים את הצמר של מלאכת המשכן<sup style="color: gray;">4</sup>, בצבע תכלת וכיוצא בזה<sup style="color: gray;">5</sup>, לצורך יריעות המשכן<sup style="color: gray;">6</sup> ובגדי הכהונה<sup style="color: gray;">7</sup>, או שלצורך עשיית עורות האילים המאדמים היו מכים את האילים, כדי שהדם הנצרר יאדים את עורם<sup style="color: gray;">8</sup>.
<h3>בגדר המלאכה ובחילוק שבינה לבין כותב</h3>
בגדר מלאכת צובע, ובחילוק שבינה לבין מלאכת כותב*, יש אחרונים שכתבו, שמלאכת צובע ענינה צביעה שיש בה תיקון הדבר הנצבע<sup style="color: gray;">9</sup>, שמייפהו או משביחו וכדומה<sup style="color: gray;">10</sup>, ושונה ממלאכת כותב שעיקר ענינה הוא האותיות, או הרשמים והצורות, שכותב<sup style="color: gray;">11</sup>, אלא שאי אפשר שהאותיות או הצורות יהיו באויר, ולכן כותבם על נייר וכדומה, ומכל מקום הנייר משמש את הכתב<sup style="color: gray;">12</sup>, ואילו במלאכת צובע עיקר ענינה הוא הדבר הנצבע<sup style="color: gray;">13</sup>.
הסרת צבע, על מנת לחזור ולצבוע, יש שדנו אם יש בה משום צובע<sup style="color: gray;">14</sup>.
דבר שצבעו משתנה שלא על ידי צביעתו, אלא על ידי חום או שמש, ולאחר מכן חוזר לצבעו הקודם, כגון משקפיים שצבעם משתנה כשיוצאים בהם לשמש, או מד חום שצבעו משתנה לפי חום הגוף, דנו בהם האחרונים אם יש בהם משום צובע<sup style="color: gray;">15</sup>.
<h3>צביעה שאינה מתקיימת</h3>
אין הצובע חייב עד שיהא צבע המתקיים<sup style="color: gray;">16</sup>, ועל דבר המתקיים<sup style="color: gray;">17</sup>, שדין מלאכת צובע הוא כדין שאר מלאכות שבת, שאין חייבים עליהן אלא אם עשאון באופן המתקיים<sup style="color: gray;">18</sup> - שאם אינן מתקיימות, אין זו מלאכת-מחשבת*, או שאינו כעין המלאכה שהיתה במשכן<sup style="color: gray;">19</sup> - ומכל מקום אף צביעה שאינה מתקיימת, אסורה מדרבנן<sup style="color: gray;">20</sup>. על שיעור הזמן בו תתקיים הצביעה לענין שתחשב כמלאכה המתקיימת, ע"ע מלאכת שבת<sup style="color: gray;">21</sup>. על צביעה שמתקיימת מצד עצמה, אלא שעומדת להימחק על ידי מעשי האדם, ע"ע הנ"ל.
<h3>דבר שאין דרך לצובעו</h3>
דבר שאין צורך בצביעתו, ואין דרך לצובעו, נחלקו אחרונים אם יש בו משום צובע: א) יש מן האחרונים שכתבו שכיון שאין דרך לצובעו, אין בו משום צובע, ואף לסוברים שחייבים על מלאכה-שאינה-צריכה-לגופה*<sup style="color: gray;">22</sup>, ולדעתם, זהו שרב, שסובר שהשוחט חייב משום צובע<sup style="color: gray;">23</sup>, הוצרך לבאר במה נוחה לאדם צביעה זו<sup style="color: gray;">24</sup>, מהם שכתבו שמותר לצובעו אף לכתחילה<sup style="color: gray;">25</sup>, ואפילו צובעו במתכוין<sup style="color: gray;">26</sup>, שמלאכת צובע היא משום שינוי מראה הדבר ("חזותא"), ועיקר חשיבות המראה הוא לעיני הבריות, ואם אין דרך העולם להחשיב מראה זה, אין לו חשיבות כלל, ולא עשה כלום<sup style="color: gray;">27</sup>. ולדעתם, איש, שאין דרכו לצבוע את פניו וידיו, אין בצביעתם, אפילו במתכוין, משום צובע אפילו מדרבנן<sup style="color: gray;">28</sup>. ב) ויש חולקים וסוברים שאף בצביעת דבר שאין דרך לצובעו יש משום צובע<sup style="color: gray;">29</sup>, אלא שאם אינו צריך לצביעה זו, הרי זו מלאכה-שאינה-צריכה-לגופה*, שנחלקו תנאים בדינה<sup style="color: gray;">30</sup>, ולדעתם רב שאמר שאין השוחט חייב משום צובע אלא משום שנוח לאדם בצביעה זו<sup style="color: gray;">31</sup>, אינו אלא לסוברים שאין חייבים על מלאכה שאינה צריכה לגופה<sup style="color: gray;">32</sup>.
דבר שדרך העולם לצובעו, אלא שמחמת שיחדו האדם לשימוש מסוים, שוב אין הדרך לצובעו, נחלקו בו אחרונים לדעת הסוברים שאין צובע אלא בדבר שהדרך לצובעו<sup style="color: gray;">33</sup>: יש אחרונים סוברים שחשוב כדבר שאין דרך לצובעו, שאין בו משום צובע<sup style="color: gray;">34</sup>, ולדעתם מוך שהתקינה אשה לנידתה, אין בו משום צובע<sup style="color: gray;">35</sup>. ויש סוברים שיש בו משום צובע, ואינו מותר אלא דבר שאין דרך אף אדם לצובעו<sup style="color: gray;">36</sup>.
<h3>צביעה שאין לצובע צורך בה</h3>
דבר שהדרך לצובעו, אלא שהאדם הצובעו אינו צריך לצביעתו, נחלקו אם יש בו משום צובע, לסוברים שדבר שאין דרך לצובעו אין בו משום צובע<sup style="color: gray;">37</sup>: יש סוברים שצביעה שאין בה צורך אין בה משום צובע, אף לסוברים שחייבים על מלאכה-שאינה-צריכה-לגופה*<sup style="color: gray;">38</sup>, כפי שמצינו בכמה מלאכות שכשאין בהן צורך אינן חשובות מלאכה כלל<sup style="color: gray;">39</sup>. ויש סוברים שכיון שהדרך לצובעו, אף על פי שאין לאדם זה צורך בצביעה זו, יש בו משום צובע<sup style="color: gray;">40</sup>.
<h3>צביעה בדרך לכלוך</h3>
צביעה בדרך לכלוך, כגון קינוח ידיים, שנצבעו מפירות או ממשקים הצובעים, במפה או בבגד, או נתינת בגד על פצע השותת דם, נחלקו ראשונים אם חשובה צביעה: א) יש סוברים שאין בה משום צובע, שאין זה דרך צביעה אלא דרך לכלוך<sup style="color: gray;">41</sup>, שאין דרך לצבוע בדברים אלו<sup style="color: gray;">42</sup>, ואינו צובע בהם את כל הבגד, אלא הבגד נעשה כתמים כתמים<sup style="color: gray;">43</sup>, ויש שביארו הטעם לפי שאין צביעה אלא כשהיא לצורך דבר הנצבע<sup style="color: gray;">44</sup>. ב) ויש סוברים שאף צביעה בדרך לכלוך יש בה משום צובע<sup style="color: gray;">45</sup>, ומכל מקום אינה אסורה אלא מדרבנן לפי שהוא מקלקל בצביעה זו - והמקלקל* בשבת פטור אבל אסור<sup style="color: gray;">46</sup> - מהם כתבו שאם המפה או הבגד, בו הוא מקנח, הוא בצבע של הלכלוך, כגון שמקנח דם במפה אדומה, חמור דינו<sup style="color: gray;">47</sup>, שאינו דרך לכלוך<sup style="color: gray;">48</sup>, ואינו מקלקל<sup style="color: gray;">49</sup>. לדעה זו, אסור להניח בגד על מכה שיוצא ממנה דם<sup style="color: gray;">50</sup>, אלא יש לרחוץ את המכה תחילה כדי להעביר את הדם שעל פי המכה, שלא יצבע את הבגד<sup style="color: gray;">51</sup>. ומכל מקום דבר שאין הדרך לצובעו, אין איסור בצביעתו בדרך לכלוך, ולכן מותר לאדם לאכול פירות הצובעים את פיו ואת ידיו, שאין דרך איש לצבוע את פיו או את ידיו<sup style="color: gray;">52</sup>.
<h3>בדרך אכילה</h3>
צביעה בדרך אכילה, כגון על ידי אכילת פירות הצובעים את הפה, יש אחרונים המצדדים לומר שאין בה משום צובע - אף לאוסרים צביעה בדרך לכלוך<sup style="color: gray;">53</sup> - שכל שהוא בדרך אכילה אינו מעין מלאכה<sup style="color: gray;">54</sup>.
<h3>השוחט</h3>
השוחט, וצובע בשחיטתו את בית השחיטה בדם, נחלקו אמוראים אם יש בו משום צובע: א) רב אמר שחייב משום צובע<sup style="color: gray;">55</sup> - מלבד חיובו משום שוחט*<sup style="color: gray;">56</sup> - לפי שנוח לאדם שבית השחיטה - היינו הבשר<sup style="color: gray;">57</sup>, או העור ששם<sup style="color: gray;">58</sup> - יהיה צבוע בדם, כדי שיראו האנשים את הדם, ויבואו לקנות מהבשר<sup style="color: gray;">59</sup>, שידעו שהשחיטה הייתה היום<sup style="color: gray;">60</sup>, או שידעו שנשחטה ואינה נבלה<sup style="color: gray;">61</sup>. ואף על פי שאין צביעה זו מתקיימת לזמן רב, מכל מקום מתקיימת לזמן מה<sup style="color: gray;">62</sup>, וכך דרך הצביעה של דבר זה<sup style="color: gray;">63</sup>. ובדעת הסוברים שהצביעה היא בבשר<sup style="color: gray;">64</sup>, יש שכתבו שיש צביעה באוכלים<sup style="color: gray;">65</sup>, ואף לסוברים שבצביעה לצורך אכילה אין משום צובע, צביעה זו הנעשית לצורך מכירת הבשר, ולא לצורך אכילתו, יש שכתבו שיש בה משום צובע<sup style="color: gray;">66</sup>, ויש שכתבו שכיון שהבשר אסור באכילה - מחמת הדם<sup style="color: gray;">67</sup>, או משום מעשה שבת<sup style="color: gray;">68</sup> - אינו חשוב אוכל<sup style="color: gray;">69</sup>. ודוקא כששוחט לאחרים, אבל השוחט לעצמו, נחלקו בו אחרונים: יש סוברים שכיון שאין לו ענין בצביעה זו, אין בה משום צובע<sup style="color: gray;">70</sup>, ויש סוברים שמכל מקום יש בה משום צובע<sup style="color: gray;">71</sup>, שלדעתם דבר שהדרך לצובעו, יש בו משום צובע, אף על פי שאינו צריך לצביעה זו<sup style="color: gray;">72</sup>, ואפילו יחדו לשימוש מסוים שלצורך אותו שימוש שוב אין הדרך לצובעו<sup style="color: gray;">73</sup>. ב) שמואל אמר שאין בו משום צובע<sup style="color: gray;">74</sup> - אלא משום שוחט בלבד<sup style="color: gray;">75</sup> - לפי שאין כוונתו לצביעה זו<sup style="color: gray;">76</sup>, או לפי שאין חייבים אלא על צביעה המתקיימת<sup style="color: gray;">77</sup>, וצביעה זו אינה מתקיימת זמן רב<sup style="color: gray;">78</sup>, או לפי שאין צביעה באוכלים<sup style="color: gray;">79</sup>, או לפי שחשוב מקלקל* בצביעה זו, שעל ידי שידעו שנשחט היום לא ירצו לקנותו משום מעשה-שבת*<sup style="color: gray;">80</sup>. להלכה יש ראשונים שנראה מדבריהם שפסקו כרב<sup style="color: gray;">81</sup>, ויש שנראה שפסקו כשמואל<sup style="color: gray;">82</sup>. ומן האחרונים יש מצדדים לומר שלא נחלקו רב ושמואל אלא כשאינו מתכוין לצביעת בית השחיטה, אבל במתכוין לכך, אף לדעת שמואל יש בו משום צובע<sup style="color: gray;">83</sup>.
<h3>הגסת צמר ביורה</h3>
הגסת צמר ביורה רותחת של צבע, שאמרו בגמרא שאסורה אפילו הוסרה היורה מהאש, ואף אסרו חכמים להשהותה מערב שבת מחשש שמא יגיס בה, אלא אם כן היא טוחה בטיט<sup style="color: gray;">84</sup> - שמכוסה בכיסוי שלה וטוחה בטיט סביב, שעד שיטרח לפתוח הכיסוי יזכר שאסור להגיס<sup style="color: gray;">85</sup> - יש ראשונים שכתבו שהוא משום מלאכת צובע<sup style="color: gray;">86</sup>, שדרך הצובעים להגיס את הבגדים כדי שיקלטו את הצבע<sup style="color: gray;">87</sup>, ואף כשאין היורה על האש, כל זמן שמגיסים בה, הצבע נקלט יותר טוב<sup style="color: gray;">88</sup>. ואף אם סממני הצבע כבר נתבשלו כל צרכם, ואף נקלט הצבע בצמר, יש שכתבו בדעת ראשונים שיש בהגסת הצמר ביורה משום צובע<sup style="color: gray;">89</sup>, שעל ידי ההגסה נכנס הצבע בצמר יותר<sup style="color: gray;">90</sup>, ועוד שדרך הצבעים להגיס ביורה תמיד כדי שלא יחרך הצמר<sup style="color: gray;">91</sup>.
<h3>כוחלת</h3>
אשה הכוחלת את עיניה, שר' אליעזר מחייבה חטאת, וחכמים פוטרים מחטאת ואוסרים משום שבות*<sup style="color: gray;">92</sup>, ור' שמעון בן אלעזר מחלק, שהכוחלת לעצמה פטורה והכוחלת לחבירתה חייבת<sup style="color: gray;">93</sup>, דנו בה לדעת המחייבים חטאת, משום איזו מלאכה חייבת היא: יש ראשונים הגורסים בבבלי שחייבת משום צובע<sup style="color: gray;">94</sup>, וכתבו אחרונים בדעתם שאף חכמים אינם פוטרים אלא משום שאין חייבים אלא על צביעה המתקיימת<sup style="color: gray;">95</sup>, וצביעה זו אינה מתקיימת אלא זמן מועט<sup style="color: gray;">96</sup>. ובירושלמי אמרו - וכן גורסים הרבה מן הגאונים והראשונים אף בבבלי<sup style="color: gray;">97</sup> - שהיא חייבת משום כותב<sup style="color: gray;">98</sup>, ולא משום צובע, שהכחול שסביב העיניים אינו בא לייפות את המקום עצמו שנצבע בו, אלא לתקן וליפות את מראה העיניים<sup style="color: gray;">99</sup>.
<h3>העברת סרק</h3>
אשה המעברת על פניה סרק - צבע אדום<sup style="color: gray;">100</sup>, כדי לייפותה<sup style="color: gray;">101</sup> - אמר ר' שמעון בן אלעזר משום ר' אליעזר, שיש בכך משום צובע<sup style="color: gray;">102</sup>. ונחלקו אחרונים: יש סוברים שלדעת ר' אליעזר יש בה משום צובע מן התורה<sup style="color: gray;">103</sup>, ואף על פי שאין חייבים אלא על צביעה המתקיימת<sup style="color: gray;">104</sup>, צביעה זו מתקיימת לזמן מה<sup style="color: gray;">105</sup>, וכך דרך צביעה זו<sup style="color: gray;">106</sup>, מהם כתבו, שחכמים חולקים על ר' אליעזר, וסוברים שאין העברת סרק אסורה אלא מדרבנן<sup style="color: gray;">107</sup>. ויש סוברים שאף לדעת ר' אליעזר אין העברת סרק אסורה אלא מדרבנן<sup style="color: gray;">108</sup>. ובירושלמי אמרו, שהמאדם אודם בשפה - שצובע השפתיים בצבע אדום<sup style="color: gray;">109</sup> - חייב<sup style="color: gray;">110</sup> משום צובע<sup style="color: gray;">111</sup>. להלכה, יש ראשונים סוברים שאין העברת סרק אסורה אלא מדרבנן<sup style="color: gray;">112</sup>, ויש שכתבו בדעת ראשונים שהעברת סרק אסורה מן התורה<sup style="color: gray;">113</sup>. בטעם הסוברים שאין האיסור אלא מדרבנן, יש שכתבו, לפי שצביעה זו שעל האדם אינה מתקיימת זמן רב<sup style="color: gray;">114</sup>, ויש שכתבו לפי שאין צביעה על עור האדם<sup style="color: gray;">115</sup>, שאין דרך צביעה בכך<sup style="color: gray;">116</sup>, וכעין שמצינו במלאכות נוספות שאינן נוהגות בגוף האדם<sup style="color: gray;">117</sup>. ויש מצדדים לומר בדעת ראשונים, שהעברת סרק מותרת<sup style="color: gray;">118</sup>, שאין דרך צביעה בכך<sup style="color: gray;">119</sup>, ור' אליעזר שאסרה הוא דעת יחיד<sup style="color: gray;">120</sup>. על צביעת פני איש, שאין הדרך לצובעם, עי' להלן<sup style="color: gray;">121</sup>.
<h3>האדמת בשר הפנים</h3>
האדמת הבשר עצמו, שלא על ידי נתינת צבע עליו, כגון אשה הנותנת על פניה כמין בצק שכשנוטלתו מאדים הבשר, יש ראשונים שכתבו שזו היא ה"פוקסת", ששנינו במשנה שר' אליעזר מחייבה חטאת, וחכמים פוטרים מחטאת ואוסרים משום שבות*<sup style="color: gray;">122</sup>, ואמרו בירושלמי שחיובה משום צובע<sup style="color: gray;">123</sup>. ומן האחרונים יש שכתבו, שאף לדעת הסוברים שהעברת סרק על הפנים אינה אסורה אלא מדרבנן<sup style="color: gray;">124</sup>, איסור הפוקסת לדעת ר' אליעזר הוא מן התורה, שכיון שנצבע גוף האדם עצמו, שהבשר עצמו נעשה אדום, הרי זה דומה לצביעת עורות האילים המאדמים שהייתה במשכן<sup style="color: gray;">125</sup>, ולדעת חכמים שפוטרים, אינו דומה לצביעת עורות אילים מאדמים, שהייתה צביעה המתקיימת, ואילו צביעה זו שעל הפנים אינה מתקיימת<sup style="color: gray;">126</sup>. ובדעת הבבלי שאמר חיובה של הפוקסת משום בונה*<sup style="color: gray;">127</sup>, יש ראשונים שנראה מדבריהם שסוברים שבנתינת בצק על הפנים כדי להאדימם אין משום צובע<sup style="color: gray;">128</sup>. להלכה, יש ראשונים שכתבו שאסורה אשה לטוח על פניה בצק שמאדים את הבשר כשנוטלים אותו, משום צובע<sup style="color: gray;">129</sup>.
<h3>צביעת עור על ידי חבלה</h3>
החובל בשבת בבעלי חיים שיש להם עור, ונצרר הדם מתחת לעור, יש ראשונים סוברים - וכן אמרו בירושלמי<sup style="color: gray;">130</sup> - שחייב משום צובע<sup style="color: gray;">131</sup>, שהעור נצבע בדם הנצרר בו<sup style="color: gray;">132</sup>, מהם כתבו שזהו ששנינו ששמונה שרצים האמורים בתורה, וכן חיה ועוף, החובל בהם, חייב<sup style="color: gray;">133</sup>, ולדעתם אותה ששנינו שהחובל בשאר שקצים ורמשים פטור<sup style="color: gray;">134</sup>, הוא לפי שאין להם עור שיצָבע<sup style="color: gray;">135</sup>, או לפי שעורם רך, ולכן אין הצביעה מתקיימת<sup style="color: gray;">136</sup>. ונחלקו לדעה זו: יש ראשונים שכתבו, שאין הדברים אמורים אלא באופן שיש לאדם צורך בצביעה זו<sup style="color: gray;">137</sup>, ויש שכתבו בדעת ראשונים, שאפילו אין לאדם צורך בצביעה זו, יש בה משום צובע, שעור חשוב דבר שהדרך לצובעו, ודבר שדרך לצובעו, אף על פי שאינו צריך לצביעתו, יש בו משום צובע, לסוברים כן<sup style="color: gray;">138</sup>. ויש שכתבו בדעת ראשונים, שאין האיסור אלא כשיש בהוצאת הדם טורח ואומנות<sup style="color: gray;">139</sup>. ויש שכתבו בדעת ראשונים, לחלוק על כל זה, ולדעתם אין בעשיית חבורה בבעלי חיים משום צובע<sup style="color: gray;">140</sup>, מהם כתבו הטעם לפי שאין חייבים אלא על צביעה המתקיימת<sup style="color: gray;">141</sup>, וצביעה זו אינה מתקיימת<sup style="color: gray;">142</sup>. שיעור הדם הנצרר תחת העור, להתחייב עליו - לסוברים שחייב<sup style="color: gray;">143</sup> - הוא כדי לצבוע בו חוט שאורכו כמלוא רוחב הסיט כפול<sup style="color: gray;">144</sup>.
<h3>עשיית עין הצבע</h3>
עשיית עין הצבע, היינו הכנת צבע לצורך צביעת דבר אחר, כגון נתינת קנקנתום לתוך מי עפצים<sup style="color: gray;">145</sup>, שנעשה הכל שחור, נחלקו בו ראשונים אם יש בו משום צובע: א) יש סוברים שאין מלאכת צובע אלא בצביעה שהיא גמר מלאכת הדבר הנצבע, ולא בהכנת צבע לצורך צביעת דבר אחר, שעדיין לא נגמרה בו מלאכת הצבע<sup style="color: gray;">146</sup>, ומכל מקום מדרבנן אסורה אף עשיית עין הצבע<sup style="color: gray;">147</sup>. ב) ויש סוברים שעשיית עין הצבע הרי היא תולדת צובע<sup style="color: gray;">148</sup>, ושיעורה להתחייב עליה, הוא כדי לצבוע בו חוט שארכו כמלא רוחב הסיט כפול<sup style="color: gray;">149</sup>. ונחלקו אחרונים בביאור ענינה של תולדה זו: יש סוברים שענינה הוא הכנה לצורך מלאכת הצביעה, ולדעתם אין האיסור אלא בהכנת צבע לתכלית צביעה, ולא בהכנת דיו לתכלית כתיבה<sup style="color: gray;">150</sup>. ויש שנראה מדבריהם שהכנת הצבע עצמה היא מעשה צביעה, ואף על פי שתכלית הכנת הצבע היא כדי לצבוע בו, מכל מקום מלאכת יצירת הצבע, שהיא מלאכה חשובה בפני עצמה, נסתיימה<sup style="color: gray;">151</sup>. נתינת צבע במים, כשאין כוונתו לצבוע במים דבר אחר, אלא שהמים עצמם יהיו צבועים, כגון כדי ליתנם בכלי לנוי, כתבו אחרונים שלכל הדעות יש בה משום צובע, שהרי פעולה זו היא גמר מלאכת הצביעה<sup style="color: gray;">152</sup>.
<h3>עשיית דיו</h3>
הכנת דיו לצורך כתיבה, נחלקו אחרונים אם יש בה משום צובע, לדעת הסוברים שבעשיית עין הצבע יש משום צובע<sup style="color: gray;">153</sup>: יש סוברים שאין האיסור אלא בהכנת צבע לתכלית צביעה, אבל בהכנת דיו לתכלית כתיבה אין משום צובע, שלדעתם האיסור בעשיית עין הצבע הוא משום שעשייה זו היא הכנה למלאכת הצביעה<sup style="color: gray;">154</sup>, וכיון שבכתיבה בדיו אין משום צובע - אלא משום כותב*<sup style="color: gray;">155</sup> - אף בהכנתו אין משום צובע, שאין ההכנה חמורה מהתכלית<sup style="color: gray;">156</sup>. ויש סוברים שאף בהכנת דיו לצורך כתיבה יש משום צובע<sup style="color: gray;">157</sup>.
<h3>עירוב צבע במים</h3>
עירוב צבע במים, נחלקו אחרונים אם יש בו משום צובע, לדעת הסוברים שבעשיית עין הצבע יש משום צובע<sup style="color: gray;">158</sup>: יש סוברים שאין האיסור אלא בעירוב שני מינים היוצר מין צבע חדש, שיצירת הצבע החדש חשובה צובע, ולא בעירוב מין אחד במים, כגון עירוב דיו במים<sup style="color: gray;">159</sup>. ויש סוברים, שאף באופן שאינו יוצר צבע חדש, אלא מערב סממן צבע במים, יש משום צובע<sup style="color: gray;">160</sup>.
<h3>צביעה באוכלים</h3>
דברי מאכל, נחלקו ראשונים ואחרונים אם יש בצביעתם משום צובע:
א) יש סוברים, שכל דבר הראוי לאכילה, אפילו אינו עומד עתה לאכילה, אין בצביעתו משום צובע<sup style="color: gray;">161</sup>, שלא מצינו במשכן צביעה באוכלים<sup style="color: gray;">162</sup>, וכן בדעת רבא שאין עיבוד באוכלים<sup style="color: gray;">163</sup>, יש אחרונים סוברים שאין צביעה באוכלים כלל<sup style="color: gray;">164</sup>, וכן בדעת שמואל, שאמר שאין בשחיטה משום צובע, אף על פי שבית השחיטה נצבע מהדם<sup style="color: gray;">165</sup>, יש אחרונים סוברים, שאין צביעה באוכלים, ואפילו אין צביעתם לצורך אכילתם אלא לצורך מכירתם, כצביעה זו הנעשית לצורך מכירת הבשר<sup style="color: gray;">166</sup>. וכן בדעת הראשונים שכתבו שמותר ליתן כורכום לתוך תבשיל, או לצבוע פת במשקה פירות<sup style="color: gray;">167</sup>, יש מן האחרונים שנראה מדבריהם, שאין משום צובע בכל דבר הראוי לאכילה<sup style="color: gray;">168</sup>. ב) ויש סוברים שיש צביעה באוכלים<sup style="color: gray;">169</sup>, שכיון שאינם פחות חשובים משאר מטלטלין, אין לחלק ביניהם, אלא כל המטלטלין דינם שווה<sup style="color: gray;">170</sup>, וכן בדעת רב שאמר שהשוחט חייב משום צובע<sup style="color: gray;">171</sup>, אף על פי שבשר בית השחיטה הוא אוכל, יש ראשונים שכתבו שיש צביעה באוכלים<sup style="color: gray;">172</sup>. ונחלקו באילו אופנים יש צביעה באוכלים: יש סוברים שאין משום צובע באוכלים אלא בצביעה שאינה לצורך אכילתם, כגון בצביעת אוכלים העומדים למכירה כדי שיתייפה מראיהם וירצו לקנותם, אבל צביעת אוכלים לצורך אכילתם מותרת<sup style="color: gray;">173</sup>, אף על פי שמתכוין לצובעם<sup style="color: gray;">174</sup>, ונתינת כורכום לתוך תבשיל, וכן צביעת פת במשקה פירות, שיש ראשונים שהתירו<sup style="color: gray;">175</sup>, מותרת אפילו כשעיקר כוונתו לצביעתם<sup style="color: gray;">176</sup>, שתיקון המאכל והשבחתו לאכילה אינו קרוי צביעה, מה שאין כן בצביעה הנעשית לצורך מכירת האוכל, שחשובה צביעה<sup style="color: gray;">177</sup>, ועוד שצביעת אוכל העומד לאכילה אינה מתקיימת אלא זמן מועט, ואילו צביעת אוכל העומד למכירה מתקיימת יותר<sup style="color: gray;">178</sup>, ולדעתם, רב שאמר שהשוחט חייב משום צובע<sup style="color: gray;">179</sup>, הוא משום שהצביעה היא לצורך מכירת הבשר, ולא לצורך אכילתו<sup style="color: gray;">180</sup>. ויש סוברים שאף בצביעת אוכלים לצורך אכילתם יש משום צובע<sup style="color: gray;">181</sup>, מהם כתבו שאין האיסור אלא כשעיקר כוונתו למראה, ודרכו בכך<sup style="color: gray;">182</sup>, ולדעתם נתינת כורכום לתוך תבשיל, וצביעת פת במשקה פירות, שיש ראשונים שהתירו<sup style="color: gray;">183</sup>, אינה אלא כשעיקר כוונתו לטעם<sup style="color: gray;">184</sup>, ומהם מצדדים לומר, שאף כשכוונתו לתקן את המאכל לאכילה יש בצביעתו משום צובע<sup style="color: gray;">185</sup>, שאף על פי שאין כוונתו לצביעה, פסיק רישיה שיצבע<sup style="color: gray;">186</sup>.
<h3>צביעה במשקים</h3>
צביעת משקים, כגון נתינת קפה לתוך מים, יש מן האחרונים שכתבו שאף באופנים שאין צביעה באוכלים - לסוברים כן<sup style="color: gray;">187</sup> - אסורה משום צובע<sup style="color: gray;">188</sup>, ואף על פי שאין כונתו למראה<sup style="color: gray;">189</sup>, שצביעת משקים דומה לעשיית עין הצבע - שיש בה משום צובע מן התורה, לסוברים כן<sup style="color: gray;">190</sup> - שבשתיהן צובע דבר לח, ולכן גזרו עליה מחשש שיבואו להחליף ביניהם, מה שאין כן באוכלים, שאין צביעתם דומה לעשיית עין הצבע, ולא יבואו להחליף ביניהם<sup style="color: gray;">191</sup>, ואף במשקים לא בכל משקה לח גזרו, אלא דוקא במים צלולים - ויש סוברים אף בשאר משקה צלול, כגון יין<sup style="color: gray;">192</sup> - אבל מרק, חשוב אוכל, ואין בנתינת כרכום בו משום צובע, שהתבלין והשומן שבו מוכיחים שהוא אוכל, ואינו צלול כמים או יין, ולא יבואו להחליף בינו לבין עין הצבע<sup style="color: gray;">193</sup>. ויש סוברים שאין חילוק בין אוכלים למשקים, וכשם שאין צביעה באוכלים – לסוברים כן – כך אין צביעה במשקים<sup style="color: gray;">194</sup>.
<h3>נתינת משקה לתוך צבע</h3>
צביעת משקה על ידי נתינתו לתוך משקה שיש לו צבע, יש מן האחרונים שכתבו, שאף לסוברים שיש צביעה במשקים, אין לחוש בו משום צובע<sup style="color: gray;">195</sup>, ולכן מותר למזוג מים לתוך יין<sup style="color: gray;">196</sup>, שאין הצביעה ניכרת אלא כגון כשנותן את היין לתוך המים, שבתחילה היו המים בלא צבע, ועל ידי היין הניתן בהם נשתנה צבעם, מה שאין כן כשנותן את המים לתוך היין, שהיין נראה כפי שהיה בתחלה, והמים היורדים לתוכו מתבטלים בו מעט מעט, וכל טיפת מים היורדת ליין נצבעת מיד, ואין פעולת הצבע ניכרת בה לעין האדם, אלא נראה שהיין נתרבה<sup style="color: gray;">197</sup>, ומכל מקום אין הדברים אמורים אלא בדבר שאין בו משום צובע מן התורה, אלא שאסור מדרבנן משום שדומה לצובע, שכיון שבנתינת המים ליין אין הצביעה ניכרת, לא גזרו בה<sup style="color: gray;">198</sup>.
<h3>צביעת דבר בצבע שלו</h3>
צביעת דבר בצבע שלו, כגון צביעת דבר אדום בצבע אדום, נחלקו אחרונים אם יש בה משום צובע מן התורה: א) סוברים שיש בה משום צובע מן התורה<sup style="color: gray;">199</sup>, ובלבד שעל ידי צביעתו ניכר הצבע יותר<sup style="color: gray;">200</sup>, וכן בדעת הירושלמי שאמר שהמאדם אודם בשפה חייב<sup style="color: gray;">201</sup>, כתבו אחרונים שאף על פי שהשפתיים כבר אדומות, מכל מקום בהוספת אדמימות על אדמימותן יש משום צובע<sup style="color: gray;">202</sup>, ואף על פי שכתב על גבי כתב אין בו משום כותב<sup style="color: gray;">203</sup>, מלאכת כותב* ענינה הכתב עצמו, ולא הצבע והמראה שלו, מה שאין כן במלאכת צובע, שענינה הוא שינוי מראה הדבר, והרי על ידי תוספת הצבע נשתנה המראה<sup style="color: gray;">204</sup>, ולדעתם, במריחת צבע שחור על נעליים שחורות, באופן שמוסיף בשחרותן, יש משום צובע מן התורה<sup style="color: gray;">205</sup>. ויש שכתבו, שאף במשיחת שמן על גבי מנעל צבוע, כדי לחזק את הצבע, יש חשש צביעה<sup style="color: gray;">206</sup>, שהשמן מחזק את הצבע, ודרך האומנים לעשות כן<sup style="color: gray;">207</sup>. ב) ויש סוברים שאין בחיזוק צבע קיים משום צובע מן התורה<sup style="color: gray;">208</sup>, כשם שבכתב על גבי כתב אין משום כותב*<sup style="color: gray;">209</sup>, ולדעתו בהשחרת נעליים שחורות, אף על פי שמוסיף בהשחרתן, אין משום צובע<sup style="color: gray;">210</sup>.
<h3>צביעה בלא ציורים</h3>
הצובע דבר כולו בצבע אחד בלא לעשות בו ציורים, יש אחרונים שכתבו בדעת הירושלמי ובדעת ראשונים, שאין בו משום צובע - אלא משום מלבן<sup style="color: gray;">211</sup> - שלדעתם צובע אינו אלא בעשיית ציורים בצבע<sup style="color: gray;">212</sup>. אבל מדברי הרבה ראשונים נראה, שאף בצביעת הדבר כולו בלא עשיית ציורים יש משום צובע<sup style="color: gray;">213</sup>.
צביעה שנותנים בה את הצבע על הדבר הנצבע, ואין צבעו של הדבר הנצבע בעצמו משתנה, יש מן האחרונים שכתבו בדעת הירושלמי, שאין בה משום צובע<sup style="color: gray;">214</sup>.
<h3>סחיטת בגד</h3>
סחיטת בגד ממשקה הראוי לצביעה, יש מן הראשונים שכתבו שהוא תולדת צובע<sup style="color: gray;">215</sup>, והוא שנוח לאדם בצביעה זו<sup style="color: gray;">216</sup>, ולדעתם זהו ששנינו בתוספתא שצבעים שבירושלים קבעו סחיטה מלאכה בפני עצמה<sup style="color: gray;">217</sup>.
<h3>עשיית סימן על גבי בהמה</h3>
עשיית סימן בצבע על גבי בהמה כדי שידעו שהיא בהמת מעשר - כדרך שעושים בשעה שמעשרים מעשר בהמה, שצובעים בסיקרא, היינו בצבע אדום, כל בהמה עשירית היוצאת מן הדיר<sup style="color: gray;">218</sup> - שאסורה בשבת<sup style="color: gray;">219</sup>, יש ראשונים סוברים שהאיסור משום מלאכת צובע<sup style="color: gray;">220</sup>, מהם סוברים שאיסורו מן התורה<sup style="color: gray;">221</sup>, ומהם סוברים שאינו אלא מדרבנן<sup style="color: gray;">222</sup>. על האיסור להקריב בהמת מעשר ביום טוב, מחשש שמא יבוא לעשר מעשר בהמה, ע"ע מעשר בהמה וע' שבות.
<h3>צביעת ציור</h3>
כלי שנעשה עליו רושם של ציור בעופרת או בדיו, המורה לאדם היכן לצבוע, הצובעו, היינו שמעביר צבע על הרושם, יש כתבו בדעת הירושלמי שחייב משום צובע<sup style="color: gray;">223</sup>. וכן העושה ציור בצבע על כלי, בלא שהיה רושם בתחילה, יש אחרונים שכתבו שחייב משום צובע<sup style="color: gray;">224</sup>.
<h3>שיעורה</h3>
שיעור הצובע להתחייב עליו, הוא בצביעת חוט, שאורכו כמלוא רוחב הסיט* כפול<sup style="color: gray;">225</sup>, או בצביעת דבר שאפשר לטוות ממנו חוט שאורכו כך<sup style="color: gray;">226</sup>. שיעור הצובע בגד או עור להתחייב עליו, הוא כשיעור שנאמר בהם לענין מוציא*<sup style="color: gray;">227</sup>.
<h2>צוואה</h2>
<b>הגדרת הערך</b> - ציווי האדם על חלוקת ממונו לאחר מיתתו.
<h3><b>הצוואה המועילה</b></h3>
<h4>לשון המועיל לצוואה</h4>
אין אדם יכול להוריש את נכסיו למי שאינו ראוי ליורשו על פי דין<sup style="color: gray;">1</sup>, ולא לעקור את הירושה מן היורש<sup style="color: gray;">2</sup>, בין שציוה והוא בריא ובין שציוה והוא שכיב-מרע*<sup style="color: gray;">3</sup>, בין בעל פה ובין בכתב<sup style="color: gray;">4</sup>, שהירושה חלה מאליה על הנכסים, בעל כרחו של המוריש<sup style="color: gray;">5</sup>, והרי הוא מתנה-על-מה-שכתוב-בתורה*, ועל כך ע"ע ירושה<sup style="color: gray;">6</sup> וע' מתנה על מה שכתוב בתורה וע' תנאי. דין זה הוא אף לר' יהודה הסובר שהמתנה על מה שכתוב בתורה בדבר שבממון תנאו קיים<sup style="color: gray;">7</sup>, ועל כך ע"ע ירושה<sup style="color: gray;">8</sup>.
במה דברים אמורים, כשאמר בלשון ירושה, אבל אם נתן מתנה* דבריו קיימים<sup style="color: gray;">9</sup>, והכותב את נכסיו לאחרים והניח את בניו - שלא הוריש כלום, אלא נתנם לאחרים במתנה<sup style="color: gray;">10</sup> -מה שעשה עשוי<sup style="color: gray;">11</sup>, שיש כח באדם ליתן ממונו במתנה לכל מי שירצה, ואין כאן מתנה על מה שכתוב בתורה<sup style="color: gray;">12</sup>, שהרי לא נשאר לו אחר מיתתו כלום להוריש לבניו בתורת ירושה*<sup style="color: gray;">13</sup>. כתב בין בתחילה בין באמצע בין בסוף משום מתנה - אף על פי שהזכיר לשון ירושה בתחילה ובסוף<sup style="color: gray;">14</sup> - דבריו קיימים<sup style="color: gray;">15</sup>, שלמרות שלא תופס לשון ירושה, לפי שאין אדם מתנה על מה שכתוב בתורה ודומה כמו שלא אמר כלום, לשון מתנה תופס, והרי הוא כמי שאומר לשון מתנה לחוד, הקונה<sup style="color: gray;">16</sup>.
כיצד, תנתן שדה פלוני לפלוני<sup style="color: gray;">17</sup> ויירשה<sup style="color: gray;">18</sup> - כלומר: ויירש אותה, לשון הכתוב: וִירֵשׁוּהָ<sup style="color: gray;">19</sup> -או שאמר: יירשה ותנתן לו ויירשה<sup style="color: gray;">20</sup>, או: יירשה ותנתן לו<sup style="color: gray;">21</sup>, הואיל ויש שם לשון מתנה, אף על פי שהזכיר לשון ירושה בתחילה ובסוף דבריו קיימים<sup style="color: gray;">22</sup>, וכן אם אמר: יינתן לאיש פלוני ירושה שהורשתיו, או: יירש איש פלוני מתנה שהורשתיו, או: יירש פלוני ירושה שנתתי לו<sup style="color: gray;">23</sup>.
יש מהראשונים ואחרונים סוברים שאין הדברים אמורים אלא כשאומר: יירש פלוני שדה פלוני ותנתן לפלוני שדה פלוני<sup style="color: gray;">24</sup>, ואומר: "ותנתן" בוי"ו, אבל אם אמר: "תנתן" בלא וי"ו אינו מועיל לשון ירושה שלפניו<sup style="color: gray;">25</sup>, אפילו באדם אחד ובשדה אחת, שכיון שלא אמר "ותנתן", שהוי"ו מוספת על ענין ראשון, לא מועיל לשון המתנה ללשון הירושה<sup style="color: gray;">26</sup>, ואם כן דינו תלוי במחלוקת התנאים אם אומרים תפוס לשון ראשון או לשון אחרון<sup style="color: gray;">27</sup>.
על שטר צוואה, שנחלקו ראשונים אם צריכה קיום-שטרות*, ע"ע קיום שטרות.
<h4>הצוואה שלשון כפולה מועילה בה</h4>
במה דברים אמורים שלשון מתנה וירושה מועיל כשבא במקומות שונים באמירה, באדם אחד ושדה אחת<sup style="color: gray;">28</sup>, שבאותו שדה שנתן לאותו האיש יש מתנה עם לשון ירושה<sup style="color: gray;">29</sup>, שנמצא אדם עצמו והשדה עצמה שאמר בהם לשון ירושה אמר לשון מתנה<sup style="color: gray;">30</sup>. יותר מכאן, נחלקו אמוראים, וכתבו ראשונים שטעם מחלוקתם סברא* בעלמא<sup style="color: gray;">31</sup>:
א) לדעת רבין אמר ר' יוחנן - ולדעת רב ששת<sup style="color: gray;">32</sup> - האומר: תנתן שדה פלונית לפלוני ויירש פלוני שדה פלונית - דהיינו שתי שדות ושני בני אדם<sup style="color: gray;">33</sup> - קנה<sup style="color: gray;">34</sup>, וכל שכן אדם אחד ושתי שדות או שדה אחת ושני בני אדם<sup style="color: gray;">35</sup>.
ב) ולדעת רב דימי אמר ר' יוחנן - ולדעת רב המנונא<sup style="color: gray;">36</sup> - באדם אחד ושתי שדות - כגון ירש ראובן שדה פלונית שבמזרח, ותנתן לו לראובן שדה פלונית שבמערב<sup style="color: gray;">37</sup> - או שדה אחת ושני בני אדם -כגון ראובן יירש חצי שדה זו ותנתן חציה לשמעון<sup style="color: gray;">38</sup>, או: שדה פלונית נתתיה לפלוני וירשה פלוני עמו<sup style="color: gray;">39</sup> - לא קנה<sup style="color: gray;">40</sup>, וכל שכן שתי שדות ושני בני אדם, כגון ראובן יירש שדה פלונית ולשמעון תנתן שדה פלונית אחרת<sup style="color: gray;">41</sup>, שאותו שנתן לו בלשון מתנה קנה<sup style="color: gray;">42</sup>, אבל אותו שנתן לו בלשון ירושה לא קנה, שמתנה של זאת אינה מסייעת לאחרת<sup style="color: gray;">43</sup>, אלא זאת הוריש לו וזאת נתן לו, ובההיא של ירושה הוא מתנה על מה שכתוב בתורה ולא אמר כלום<sup style="color: gray;">44</sup>, ולא קנה אלא בא'דם אחד ושדה אחת<sup style="color: gray;">45</sup>. ויש מהראשונים המפרש לדעה זו, שבשתי שדות ושני אנשים, אותו שניתן לו בלשון מתנה דינו תלוי במחלוקת אחרת באמוראים, באומר לאדם: קנה אתה וחמור, שנחלקו אמוראים אם קנה מחצה, או שקנה הכל, או שלא קנה כלום<sup style="color: gray;">46</sup>.
ג) ולדעת ר' אלעזר - ורב נחמן<sup style="color: gray;">47</sup> - הדין כך אפילו אדם אחד ושתי שדות, שדה אחת ושני בני אדם<sup style="color: gray;">48</sup>, שכפי שנתכוין לזה ליתן במתנה, כך נתכוין לאחר, הואיל ובדיבור אחד נתן לשניהם<sup style="color: gray;">49</sup>, אבל בשתי שדות ושני בני אדם, לא<sup style="color: gray;">50</sup>, שאם נתן לזה בירושה ולזה במתנה<sup style="color: gray;">51</sup>, שאמר: תנתן שדה פלונית לפלוני ויירש פלוני שדה פלונית, לא קנה<sup style="color: gray;">52</sup>, שהם אנשים חלוקים ושדות חלוקות<sup style="color: gray;">53</sup>, שנמצא אותו אדם שכתב לו בלשון ירושה, שלא שייך בו לשון מתנה כלל ולא בשדה שכתב לו בלשון ירושה<sup style="color: gray;">54</sup>, ואינו מועיל מתנה של אדם זה ושדה שלו לאדם האחר ולשדה האחרת<sup style="color: gray;">55</sup>.
ד) לדעת ריש לקיש, לעולם בשתי שדות ושני בני אדם לא קנה אותה שהיא לשון ירושה<sup style="color: gray;">56</sup>, שלא קנה אלא באדם אחד ושדה אחת<sup style="color: gray;">57</sup>, ואפילו כשאמר לשניהם ביחד: תנתן שדה פלונית לראובן ושדה פלונית לשמעון ויירשום, שכיון שגופים מוחלקים הם וכל אחד הוא מעשה בפני עצמו ולא שייך זה בזה כלל, הלכך שתי לשונות של לשון מתנה וירושה כנגד שני מעשים הן, לאחד לשון מתנה ולאחד לשון ירושה, על ראשון ראשון ועל אחרון אחרון, הלכך לא קנו<sup style="color: gray;">58</sup>, עד שיאמר: פלוני ופלוני יירשו שדה פלונית ופלונית שנתתים להם במתנה ויירשום<sup style="color: gray;">59</sup>. ונחלקו ראשונים: א) יש מפרשים שלדעת ריש לקיש צריך שיאמר ירושה בתחלה וירושה בסוף ומתנה באמצע<sup style="color: gray;">60</sup>, שעכשיו נלמד לשון מתנה מלשון ירושה, שכפי שלשון ירושה נאמר לשניהם גם המתנה שבאמצע נאמרה בעל כרחך לשניהם, שלמי תטיל אותו, והלכך צריך לומר כן: ראובן ושמעון יירשו שדה פלונית ופלונית שנתתי להם במתנה ויירשום, שעל כרחך "יירשו" הראשון עולה על ראובן ושני על שמעון<sup style="color: gray;">61</sup>, הלכך לשניהם אף לשון מתנה עולה לשניהם<sup style="color: gray;">62</sup>, שכשאמר המתנה בין שתי הירושות ובלשון "שנתתי להם", זה כולל גם שגם מה שאמר בלשון ירושה הוא כלשון מתנה<sup style="color: gray;">63</sup>, אבל אם אמר: פלוני ופלוני יירשו שדה פלונית ופלונית ותנתן להם שדה פלונית ופלונית ויירשום, אינו מועיל<sup style="color: gray;">64</sup>, שיתכן ש"ויירשום" מוסב על שמעון ולא קנה ראובן, שכיון ששני מעשים הם, יש לחלק להם גם הלשונות<sup style="color: gray;">65</sup>, וכן אם אמר: פלוני ופלוני יירשו שדה פלונית ופלונית שנתתי להם במתנה, ולא אמר "ויירשום" לבסוף, אינו מועיל<sup style="color: gray;">66</sup>, שיתכן שלראשון אמר בלשון ירושה ולשני בלשון מתנה, שאמר שתי לשונות כנגד שתי מתנות<sup style="color: gray;">67</sup>. ב) ויש מפרשים שלדעת ריש לקיש אף אם אמר בתחילה או בסוף לשון מתנה, כל שכלל הלשון, הרי זה קנה<sup style="color: gray;">68</sup>.
בביאור מסקנת התלמוד נחלקו ראשונים: יש סוברים שאף בשתי שדות לשני בני אדם, קנה, שכן דחו בתלמוד ב"תיובתא"<sup style="color: gray;">69</sup> מכח ברייתא את הסוברים שהאומר לשון נתינה וירושה בשתי שדות ושני בני אדם, לא קנה<sup style="color: gray;">70</sup>, אלא שאמרו בתלמוד שריש לקיש האומר שלשון מתנה לזה אינו מועיל ללשון ירושה לזה, הלכה כמותו<sup style="color: gray;">71</sup>, כשאמר הלשון השני לאחר כדי דיבור, אבל אם אמרה תוך-כדי-דבור*, מועיל מתנה של ראשון גם לשני<sup style="color: gray;">72</sup>. ויש סוברים שלהלכה יש חילוק בין תוך כדי דיבור, שמועיל שתי שדות לשני בני אדם, לאחר מכן, שאינו מועיל<sup style="color: gray;">73</sup>.
להלכה פסקו ראשונים, שאם היו שלש שדות לשלושה יורשים, ואמר: יירש פלוני שדה פלונית ותנתן לפלוני שדה פלונית ויירש פלוני שדה פלונית קנו, אף על פי שזה שאמר לו בלשון ירושה אינו זה שאמר לו בלשון מתנה, והוא שלא ישהה בין אמירה לאמירה כדי דבור, אבל אם שהה צריך שיהא לשון המתנה מעורב בשלושתם<sup style="color: gray;">74</sup>, שכן ההלכה כריש לקיש<sup style="color: gray;">75</sup>, כששהה לאחר כדי דיבור, ובתוך כדי דיבור קנה<sup style="color: gray;">76</sup>, ולדעתו - לסוברים כן<sup style="color: gray;">77</sup> - אין חילוק בין אם אומר לשון מתנה באמצע או בתחילה או בסוף, וההלכה שקונים בלשון מעורבת אף בשתי שדות ושני בני אדם<sup style="color: gray;">78</sup>. כיצד, אם היה לשון המתנה באמצע, יאמר: פלוני ופלוני יירשו שדה פלוני ופלוני שנתתים להם במתנה ויירשום, ואם היה לשון המתנה בתחילה, יאמר: תנתן שדה פלוני ופלוני לפלוני ופלוני ויירשום, ואם היה לשון המתנה בסוף, יאמר: יירש פלוני ופלוני שדה פלוני ופלוני שנתתים להם במתנה<sup style="color: gray;">79</sup>. במה דברים אמורים, בשלוש שדות לשלושה בני אדם, אבל אם נתנם לאדם אחד, או שדה אחת לשלושה בני אדם, אפילו לאחר כדי דיבור - ששהה בין אמירת לשון המתנה ללשון הירושה יותר מכדי דיבור<sup style="color: gray;">80</sup> - מועיל<sup style="color: gray;">81</sup>.
<h4>מהיום ולאחר מיתה</h4>
בריא, שרוצה לישא אישה, ואינו רוצה לשעבד נכסיו לאשתו פן יפסידו בנים שיש לו מאשתו ראשונה, ורוצה לכתוב להם נכסיו לאחר מותו, אלא שיאכל פירות בחייו<sup style="color: gray;">82</sup>, נחלקו בו תנאים:
א) לדעת ר' יהודה צריך שיכתוב "מהיום ולאחר מיתה"<sup style="color: gray;">83</sup>, שמשמע מהיום יהא קנוי לך הגוף לבדו, ולאחר מיתה תהא נגמרת המתנה, שתאכל גם הפירות<sup style="color: gray;">84</sup> לאחר מיתתי<sup style="color: gray;">85</sup>,אבל אם לא כתב "מהיום"<sup style="color: gray;">86</sup>, לא נתן להם כלום, שאין מתנה לאחר מיתה<sup style="color: gray;">87</sup>, שבאותה שעה אין לו חלק בהם שיוכל להקנותם<sup style="color: gray;">88</sup>. ואין לומר שזמנו של שטר - שכתב בתחילתו: בכך וכך בשבת אמר לנו פלוני הוו עלי עדים וקנו ממני לפלוני בני לאחר מיתתי<sup style="color: gray;">89</sup> - מוכיח עליו<sup style="color: gray;">90</sup>, שאין זמנו של שטר מוכיח עליו אלא משעה שנכתב<sup style="color: gray;">91</sup>, שאינה הוכחה אלא שנכתב בו ביום<sup style="color: gray;">92</sup>, ועדיין יש לומר שלא נתן לו אלא לאחר מיתה, ואין מתנה לאחר מיתה<sup style="color: gray;">93</sup>.
ב) ולדעת ר' יוסי, אינו צריך<sup style="color: gray;">94</sup> לכתוב "מהיום ולאחר מיתה"<sup style="color: gray;">95</sup>, מפני שזמנו של שטר מוכיח עליו<sup style="color: gray;">96</sup>, הואיל שהזמן מחיים הוא כתוב מוכיח על השטר<sup style="color: gray;">97</sup>, שמאותו היום התחילה המתנה, שאם לא תאמר כן, זמן שנכתב בשטר, למה נכתב<sup style="color: gray;">98</sup>, לא יכתוב זמן כי אם מזמן שהמתנה מתחלת<sup style="color: gray;">99</sup>, אלא ודאי להקנות מאותו היום נכתב<sup style="color: gray;">100</sup>, וכמי שנתן מחיים דומה, ואינו צריך לכתוב "מהיום ולאחר מיתה"<sup style="color: gray;">101</sup>.
מחלוקת תנאים זו, אם היא אף בשטר שיש בו קנין<sup style="color: gray;">102</sup>, נחלקו אמוראים:
א) לדעת רב נחמן - ורב הונא בריה דרב יהושע<sup style="color: gray;">103</sup> - בהקנאה אינו צריך<sup style="color: gray;">104</sup>, שאף ר' יהודה מודה בשטר שכתוב בו קנין<sup style="color: gray;">105</sup>, שהואיל והקנה לו מחיים קנה<sup style="color: gray;">106</sup>, שודאי משמקנה לו ומיפה כוחו כל כך להקנותה לו<sup style="color: gray;">107</sup> אין צריך לכתוב "מהיום ולאחר מיתה"<sup style="color: gray;">108</sup>, שמשעת הקנין ודאי גמר והקנה לו<sup style="color: gray;">109</sup>, ומאותו זמן הקנה לו הגוף<sup style="color: gray;">110</sup>. ובכל שטר שכתוב בו קנין, כתוב בו שני קניינים, אחד בתחילת השטר: "וכך אמר לנו הוו עלי עדים וקנו ממני וכתבו וחתמו", והיינו "אקנייה", שהקנה לעדים בקנין סודר לזכות לו למקבל מתנה, ואחד בסוף השטר: "וקנינא מן פלוני לפלוני ככל מה דכתוב ומפורש לעיל"<sup style="color: gray;">111</sup>, ובין אם כתוב "אקנייה" "וקנינא מיניה" ובין אם כתוב "קנינא מיניה" "ואקנייה" אינו צריך לכתוב "מהיום ולאחר מיתה", ולא נחלקו התנאים אלא בזכרון דברים<sup style="color: gray;">112</sup>, היינו שטר עדות בלא קנין, זכרון דברים ולא זכרון קנין<sup style="color: gray;">113</sup> - שכתב בשטר לאחר מיתה: זכרון דברים שהיו לפנינו הקנה לפלוני כך וכך<sup style="color: gray;">114</sup>, ויש מפרשים ש"זכרון דברים" לאו דוקא, אלא היינו שטר מתנה שאין בו קנין סודר<sup style="color: gray;">115</sup> - שר' יוסי סבר, אף על פי שלא כתוב בו "מהיום" זמנו של שטר מוכיח עליו<sup style="color: gray;">116</sup>, וכמו שכתוב בו "מהיום" דומה, ור' יהודה סבר אין אומרים זמנו של שטר מוכיח עליו<sup style="color: gray;">117</sup>, כיון שאין בו קנין<sup style="color: gray;">118</sup>.
ב) ולדעת רב פפי, ר' יהודה מחלק בין סוגים שונים של קנין הכתובים בשטר<sup style="color: gray;">119</sup>, "אקנייה" "וקנינא מיניה" לא צריך, "קנינא מיניה" "ואקנייה" צריך<sup style="color: gray;">120</sup>, ש"אקנייה" "וקנינא מיניה" מעכשיו משמע, "קנינא מיניה" "ואקנייה" לא משמע מעכשיו<sup style="color: gray;">121</sup>, שאם כתוב בראש השטר "אקנייה" ובסופו כתוב "וקנינא", היינו ייפוי כח, שמשמע שני קנינים, הוא הקנה וגם אנו קנינו ממנו, וקנין יתר הוא ייפוי כח לקנות מהיום, אבל אם כתב בראש השטר "וקנינא" ובסופו "אקנייה" משמע קנין אחד, שפירוש הוא מפרש: "וקנינא מיניה", והיאך, שהרי הקנה לנו ואמר כך וכך אני נותן לפלוני<sup style="color: gray;">122</sup>, ולכן לדעת ר' יהודה צריך לכתוב "מהיום ולאחר מיתה"<sup style="color: gray;">123</sup>. ויש המפרשים שאם כתב: "אקנייה וקנינא מיניה", לא צריך לכתוב "מהיום ולאחר מיתה", אבל אם כתב: וקנינא מיניה ואקנייה", צריך לכתוב כן<sup style="color: gray;">124</sup>, שאם כתב: "אקנייה וקנינא מיניה", דהיינו שנתנה לו ושוב קנה ממנו, משמע שתלה המתנה בקנין, שכפי שהקנין מחיים אף המתנה מחיים ולא צריך לכתוב "מהיום ולאחר מיתה", אבל אם כתב בה "וקנינא מיניה ואקנייה", שתלה הקנין במתנה, שמשמע שאחר הקנין היתה המתנה, אם לא כתב לו "מהיום ולאחר מיתה" משמע שמתנה היתה לאחר מיתה ואין שטר לאחר מיתה<sup style="color: gray;">125</sup>.
יש מהראשונים הסוברים שמחלוקת אמוראים זו היא אף בדעת ר' יוסי<sup style="color: gray;">126</sup>, אם צריך בשטר זמן - כדי לא להצריך לכתוב "מהיום ולאחר מיתה" - או אפילו בלא נכתב הזמן בשטר, הואיל שהקנין כתוב בו, מן הסתם קנין שהוא מועיל בכתב, והיינו מהיום<sup style="color: gray;">127</sup>, והלכה כרב נחמן, שבין אם הזכיר קנין ובין אם לא, אין צריך לכתוב "מהיום ולאחר מיתה"<sup style="color: gray;">128</sup>.
להלכה אמר רבה בר אבוה - ויש הגורסים: רבה בר רב הונא<sup style="color: gray;">129</sup> - אמר רב, במענה לשאלת רב נחמן, שהלכה כר' יוסי<sup style="color: gray;">130</sup>, וכן כתבו ראשונים ואחרונים להלכה<sup style="color: gray;">131</sup>, ששטר מתנה שכתוב בה שיקנה פלוני שדה פלונית לאחר מיתה בין שהיה בשטר קנין בין שלא היה בו קנין, כיון שכתוב בו זמן ובזמן זה חי היה, הזמן מוכיח שמחיים הקנה לו ואינו זוכה אלא לאחר מיתה, שאילו היה בדעתו להקנות לו בשטר זה לאחר מיתה לא היה כותב בו זמן, לפיכך אף על פי שאין כתוב בו מהיום ולאחר מיתה קונה לאחר מיתה<sup style="color: gray;">132</sup>, שכיון שההלכה כרב נחמן בדינים<sup style="color: gray;">133</sup>, והוא השואל מרבה בר אבוה, הרי שסובר כמותו<sup style="color: gray;">134</sup>, ואף על פי שרב תיקן בגיטין לכתוב "מהיום ולאחר מיתה" להוציא מדעת ר' יוסי, וכאן סבור שהלכה כמותו<sup style="color: gray;">135</sup>, משום שכאן ממון ושם איסור<sup style="color: gray;">136</sup>,
שסובר שהלכה כר' יוסי, אלא ששם התקין לרווח הדבר משום חומר עריות<sup style="color: gray;">137</sup>, שמא יש מי שסוברים שלא כר' יוסי ויפסול הגט, ולהוציא ממחלוקת תיקן כך<sup style="color: gray;">138</sup>, וגם, שאין בו דבר קנין, אבל בממון, ששייך בו קנין, הלכה כר' יוסי<sup style="color: gray;">139</sup>, או שבגיטין כיון שאיסור הוא חשש רב שלא לעשות בה מעשה כר' יוסי, אף על פי שסבר כמותו<sup style="color: gray;">140</sup>. אכן גאונים כתבו שהמנהג* בישיבה כר' יהודה<sup style="color: gray;">141</sup>, ונחלקו ראשונים בדעתם: א) יש סוברים שאינם חלוקים על רבה בר אבוה, שאילו היתה קבלה בידם כי הלכה כר' יהודה לא היו מניחים הלכה ומפרשים מנהג<sup style="color: gray;">142</sup>, ולא אמרו כן אלא ליפות השטר<sup style="color: gray;">143</sup>, אבל ההלכה למעשה כר' יוסי<sup style="color: gray;">144</sup>. וכן כתבו ראשונים להלכה, שזה שכותבים בכל המתנות והממכרות מעכשיו ואף על פי שיש בשטר הזמן, להרויח הדבר כותבים בו אף על פי שאינו צריך<sup style="color: gray;">145</sup>. ב) ויש סוברים שכיון שראו הגאונים שהסוגיא היא כר' יהודה - שנושאים ונותנים בדבריו לגבי הקנאה<sup style="color: gray;">146</sup>, לסוברים כן<sup style="color: gray;">147</sup> - נהגו כמותו<sup style="color: gray;">148</sup>, שלדעתם ההלכה כר' יהודה<sup style="color: gray;">149</sup>. ג) ויש סוברים שחששו הגאונים שמא חזר בו רב ממה שאמר שהלכה כר' יוסי<sup style="color: gray;">150</sup>, שהרי בגיטין תיקן לכתוב "מהיום ולאחר מיתה"<sup style="color: gray;">151</sup>.
כתב בשטר קנין, ולא כתב בו זמן, נחלקו בו ראשונים להלכה: יש פוסקים שאם אין בשטר זמן, אף על פי שיש בו קנין, צריך לכתוב "מהיום ולאחר מיתה"<sup style="color: gray;">152</sup>. ויש פוסקים שאם יש בו קנין, אף על פי שאין זמן, אינו צריך לכתוב "מהיום ולאחר מיתה"<sup style="color: gray;">153</sup>, שלדעתם בכך נחלקו אמוראים<sup style="color: gray;">154</sup>, והלכה כרב נחמן<sup style="color: gray;">155</sup>.
במה דברים אמורים שזמנו של שטר מוכיח עליו, כשציוה האב לכתוב בו זמן<sup style="color: gray;">156</sup>, שגילה דעתו שרוצה שיקנה מאותו זמן<sup style="color: gray;">157</sup>, אבל אם כתבוהו העדים מדעת עצמם לא<sup style="color: gray;">158</sup>. ונחלקו ראשונים: יש סוברים שעכשיו שנהגו כל כותבי שטרות לכתוב בהן זמן מיום כתיבתם וזה לא מיחה בידם, הרי הוא כאלו ציוה להם לכתוב, שיודע הוא שכותבים ולולי שגמר ליתן מהיום מוחה היה להם בפירוש<sup style="color: gray;">159</sup>. ויש סוברים שאף עכשיו אין זמן מועיל אלא כשיצוה האב לכתוב כן<sup style="color: gray;">160</sup>.
במה דברים אמורים שזמנו של שטר מוכיח עליו, בכותב נכסיו לאחר מותו<sup style="color: gray;">161</sup>, שעל כרחך כשכתב לזמן בשטר להקנות לו מחיים כתבו, שאם לא כתבו להקנות לו אלא לאחר מיתה, למה לי זמן הרי מיתה מבררת זמן הזכייה, אלא לכך כתבו לזמן להקנות לו הגוף מאותו זמן שכתוב בשטר<sup style="color: gray;">162</sup>, אבל הכותב נכסיו לבנו או לאחר לאחר שלושים או לאחר שנים עשר חודש, ומת בתוך שלושים יום או בתוך שנים עשר חודש, לא קנה, שהרי לא הקנה לו דבר אלא לאחר שלושים יום, וכיון שמת בתוך שלושים נפלו להם נכסים לפני יתומים, והקנאה שלאחר שלושים יום לא כלום היא, ואף על פי שכתוב זמן בשטר, אין אומרים זמנו של שטר מוכיח עליו, שכן הכותב כל נכסיו לבנו לאחר מותו, כיון שמיתה מבררת הזמן ולא צריך לברר אותו מזמן השטר, על כרחך כשכתב לזמן בשטר להקנות לו מאותו זמן הוא שכתבו, אבל כאן שצריך זמן של שטר לברר אותם שלושים יום ואותם שנים עשר חודש מאימתי מתחיל מניינם, אין לומר שזמנו של שטר מוכיח עליו, שהרי נצרך לדבר אחר<sup style="color: gray;">163</sup>. והוא הדין אם מת מקבל בתוך שלושים יום, לא קנה מקבל בקבר להנחיל ליורשיו, והוא הדין הכין שהקנה נותן לנכסים לאחרים בינתיים, קנה<sup style="color: gray;">164</sup>.
על מתנת-שכיב-מרע*, שדברי שכיב-מרע* ככתובים ומסורים דומים, והכל מודים שאין צריך לכתוב בשטר "מהיום ולאחר מיתה", ע"ע מתנת שכיב מרע. על מחלוקת האמוראים במתנת שכיב מרע, שכתוב בה: כשהיה חולה ומוטל על מיטתו, ולא כתוב בה: ומתוך חולי זה נפטר לבית עולמו, ע"ע הנ"ל.
<h3><b>שטרי צוואה</b></h3>
<h4>צוואת שכיב מרע ליורשיו</h4>
נוסח שטר צוואה של שכיב מרע למוסר ממונו ליורשיו מצינו בראשונים: אנו עדים החתומים למטה, כך היה, שנכנסו על פלוני - בר פלוני לבקרו ומצינו אותו חולה ומוטל על מטתו ודיבורו ומילולו מוכנים בפיו, ויודע לדבר ולהשיב כהוגן על הן הן ועל לאו לאו ודעתו מיושבת עליו כשאר בני אדם המהלכים על רגליהם<sup style="color: gray;">165</sup> - ואמר לנו: רבותי, הרי הוא חולה ומתיירא שמא יארענו מות פתאום והריני מצוה בפניכם צוואה גמורה מחמת מיתה כי נתתי לפלוני בני כך וכך מקרקעותי וכך וכך ממטלטלי ולפלוני כך וכך מקרקעותי וכך וכך ממטלטלי מעכשיו, ולאחר מותו יזכו פלוני בקרקע פלוני ומטלטלין הנזכרין ולפלוני בקרקעות ומטלטלין הנזכרין, כי כן אני מצוה בפניכם בצוואה גמורה מחמת מיתה ואינש לא ימחה ביידיהו על שמי וכו', ואנו עדים ידענו כי מגו הדין מרע איתפטר פלוני דנן לבי עלמא וצוואתו צוואה גמורה כי לא ציוה אחר כך כהדין עניינא, ובעו מיננא אנחנא סהדי פלוני ופלוני דנן למיכתב ולמיחתם להון מאי דפקיד קדמנא פלוני דנן, וכתיבנא להון שטר תפקדתא דא הכל כמה דשמענא מפומיה, כתיבנה וחתימנא ויהיבנא בידא דפלוני ופלוני למהוי בידיהו לראיה ולזכות<sup style="color: gray;">166</sup>.
<h4>צוואת שכיב מרע לאחרים</h4>
מספר נוסחאות לשטר צוואה של שכיב מרע שמוסר ממונו לאנשים שאינם יורשיו מצינו בראשונים:
א) זכרון עדות - שהייתה בפנינו בכך בשבת בכך וכך ימים לירח פלוני שנת כך וכך לבריאת עולם למנין שאנו מונין כאן במקום פלוני<sup style="color: gray;">167</sup> - איך אנו החתומים למטה נכנסנו אצל פלוני בר פלוני, וראינו שהיה חולה ומוטל במיטה ודעתו מיושבת עליו ולשונו ומילולו מוכנין בפיו ,יודע לאמור ולשמוע ולישא וליתן על מיטתו כשאר אדם שמהלכין על רגליהם בשוק, ופתח לפנינו פלוני דנן, וכך אמר לנו: הוו עלי עדים וקנו ממני בכל לשון של זכות, מחמת שרציתי ברצון נפשי ונתתי לפלוני זה כל נכסי שיש לי בבית ובחוץ, הכל נתתי לו במתנה מעכשיו, ושיירתי לעצמי כך וכך לשעת פטירתי ולאחר פטירתי, וכל יורש שלי שיבא לירש כך וכך תנו לו דינר אחד מכך וכך ופטור הוא מכל נכסיי, אין להם רשות לא ליורשים ולא לקרובים ולא לרחוקים על פלוני זה ולא על מתנתו כלום, מחמת שברצון נפשי נתתי לו כך וכך מעתה ועד עולם, וקנינא כו'<sup style="color: gray;">168</sup>.
ב) אנו עדים החתומים למטה כך היה, שנכנסנו אצל פלוני בן פלוני ומצינו אותו חולה ומוטל על המטה ודעתו מיושבת עליו ודבריו ומילוליו בפיו כשאר כל בני אדם המהלכין על רגליהן בשוק, ויודע להשיב על הן הן ועל לאו לאו, וציוה מחמת מיתה ואמר לנו: היו עלי עדים שנתתי לפלוני בר פלוני כך וכך - או שכותבים: כל הנמצא לי בעולם<sup style="color: gray;">169</sup> - מקרקעי ומטלטלי בלב שלם ובנפש חפצה - ויש שמוסיפים: ושיירתי לשאר יורשי ארבעה זוזים<sup style="color: gray;">170</sup> - וסלקתי ידי יורשי סילוק גמור - ויש שמוסיפים: בארבעה זוזים ששיירתי להם<sup style="color: gray;">171</sup> - והשאר הכל הוא לפלוני זה במתנה גמורה, ולא יהא רשות לא ליורשי ולא לשום אדם בעולם לערער עליו בכלום, ומתנה זו מתנה גמורה חתוכה וחלוטאתא שרירא וקיימא כדת וכהלכה גלויה ומפורסמת, כדרך כל שטרי מתנות שכיב מרע ברורות וחזקות דנהיגות בישראל מיומא דנן ולעלם, דלא כאסמכתא ודלא כטופסי דשטרי, והוברר לנו אנו עדים כי מתוך חולי זה נפטר לבית עולמו וחיי לרבנן ולכל ישראל שבק, ומה שציוה אותנו פלוני זה שכיב מרע כתבנו וחתמנו ונתננו ביד פלוני זה בכל מאי דכתיב ומפורש לעילא כמו ששמענו מפיו וציוה אותנו, ונתננו ביד פלוני זה להיות בידו לראיה ולזכות והכל שריר וקיים<sup style="color: gray;">172</sup>.
באחרונים יש שסידרו שטרי צוואה לצוואת שכיב מרע שנכתבה בחייו<sup style="color: gray;">173</sup> ולאחר מותו<sup style="color: gray;">174</sup>.
<h4>צוואת שכיב מרע ליורשים ושאינם יורשים</h4>
בראשונים מצינו אף נוסחים הכולל יחד צוואת שיכב מרע ליורשים ולשאינם יורשים:
א) מעידים אנו פלוני ופלוני חתומי מטה עדות ברור ומקויים כי בכך וכך ימים לירח פלוני שנת כך וכך לבריאת עולם וכו' על נהר פלוני איך נכנסנו אצל פלוני בן רבי פלוני וראינו אותו חולה ומוטל על המטה. אבל דעתו מיושבת עליו ולשונו ומלולו מוכנים בפיו ויודע לדבר ולשמוע ולישא וליתן כשאר בני אדם המהלכים על רגליהם, וציוה לפנינו מחמת מיתה, וכך אמר: הריני חולה ומתיירא שמא אמות מחולי זה בבקשה מכם הוו אתם עדי צוואתי והנני מצווה בפניכם ורוצה אני להניח לפלוני כך מממוני ולפלוני כך וכך, ופלוני בני או אחי ירש וינחל ויחסן ויקנה ויזכה ויהיה לו כל אשר יש לי מתחות ארעא ועד רום רקיעא מקרקעי ומטלטלי כתבים ספרים אמנות פקדונות הלוואות וכל אשר יש לי, ומתוך אותו חולי נפטר פלוני בן רבי פלוני לבית עולמו ובקשו ממנו פלוני ופלוני לכתוב שטר צוואה זאת וכתבנו וחתמנו מה שראינו ושמענו וכו'<sup style="color: gray;">175</sup>.
ב) אנו חתומי מטה נכנסו אצל רבי פלוני בן פלוני לבקרו, ומצאנו אותו חולה מוטל במיטה, ודברים מכוונים בפיו, ודעתו מיושבת עליו לדבר ולהשיב על הן הן ועל לאו לאו, כשאר כל אדם המהלך על רגליו בשוק, ואמר לנו: הריני חולה ומתיירא אני שמא אמות מחולי זה, ובבקשה מכם היו עדים צוואתי, והריני מצוה בפניכם מחמת מיתה, ואמר: עיינתי בחשבוני ומצאתי כל הנכסים שיש לי תחת השמים הן חובות הן מעות הן מטלטלים עולים כך וכך ממטבע פלוני ולא יותר, והריני נותן מהם לרבי פלוני בן פלוני כך וכך, ומחלתי לאשתי פלונית שבועת אלמנה מחילה גמורה, ולא יהיה לאדם בעולם, בן או בת יורש או נוחל, כח ורשות לערער על מתנות אלו ולא על מחילה זו כלל, והנחלי ליורשי פלוני כך וכך ושאר נכסי לשאר יורשי שוה בשוה, או כל יורש שיבוא לירש בנכסי תנו לו דין מנכסי ויפטור כל השאר לפלוני, לםי שהכל הנחתי לו לבד כך וכך שהנחתי בעצמי בשעת פטירתי ולאחר פטירתי, ואנו עדים ידענו כי מחמת אותו חולי נפטר רבי פלוני, והלך לבית עולמו וחיים לנו ולכל ישראל הניח, ולא עשה אחר כך צואה אחרת, ואשר ציוה לפנינו כתבנו וחתמנו בכך וכך בשבת, ואין צוואה זו צריכה קנין, לפי שדברי שכיב מרע ככתובים ומסורים דמי<sup style="color: gray;">176</sup>.
כמו כן מצינו נוסחים נוספים לשטר צוואה הכולל את יורשיו ואת שאינם יורשיו באחרונים<sup style="color: gray;">177</sup>.
<h4>צוואת שכיב מרע כשמשייר וכשאינו משייר</h4>
יש מהראשונים שכתבו, נוסח שונה לצוואת שכיב מרע, כשמשייר במקצת, שאז צריך לעשות קנין<sup style="color: gray;">178</sup>, ונוסח שונה לצוואה, כשאינו משייר, שאז אינו צריך קני<sup style="color: gray;">179</sup>ן:
א) כשמשייר במקצת וצריך קנין, הנוסח הוא: בכך וכך - בשבת, כך וכך ימים לירח פלוני שנת כך וכך למנין שאנו מונין כאן במתא פלונית<sup style="color: gray;">180</sup> - איך פלוני בר פלוני פקד קדמנא כד קציר ורמי בערסיה - ותקיף ליה עלמא טובא ומסתכן<sup style="color: gray;">181</sup> - ומיגו מרעיה איתפטר לעלמיה וחיי לכל ישראל שבק, וכך אמר לנא: הוו סהדי בקנין וכתובו וחתומו והבו ליה לפלוני בר פלוני מחמת דצביתי ברעות נפשאי ואוקניתי ליה לפלוני בן פלוני דנן כל מה דאית לי תחות כל שמיא מקרקעי ומטלטלי, ולא שיירית מנהון אלא ארעא פלן ומטלטלי פלן בסימנהון ובמצרנהון, ושארא יהבית ליה לפלוני דנן במתנה אלימתא, ואינש לא ימחי בידיה מן יומא דנן ולעלם, ומתנה דא שרירא וקיימא כחומר כל שטרי מתנתא דשכיב מרע, דלא כאסמכתא<sup style="color: gray;">182</sup> ודלא כטופסא דשטרי, וקנינא מפלוני לפלוני בכל מה דכתיב ומפרש לעיל, במנא דכשר למיקניא ביה<sup style="color: gray;">183</sup>.
ב) וכשאינו משייר דבר, ואינו צריך קנין, הנוסח הוא: בכך וכך - בשבת, כך וכך ימים לירח פלוני שנת כך וכך למנין שאנו מונין כאן במתא פלונית<sup style="color: gray;">184</sup> - איך פלוני בן פלוני פקיד קדמנא כדקציר ורמי בערסא ותקיף ליה עלמא טובא ומסתכן, ומיגו מרעיה איפטר לעלמיה וחיי לכל ישראל שבק, וכן אמר לנא פלוני דנן: כל נכסי דאית לי מקרקעי ומטלטלי כולהון יהון לפלוני דנן, ליה ולכל דאתי מחמתיה, ואינש לא ימחי בידיה מיומא דנן ולעלם, ותפקידתא מפקידית קדמיכון מחמת מותא די לא להשנאה כחומר כל שטרי תפקידתא דנהיגין בישראל, ואנחנא סהדי כתבנא וחתמנא כל מאי דשמענא מפומיה, ויהיבנא ליה לפלוני למיהוי בידיה לזכו<sup style="color: gray;">185</sup>.
<h4>צוואת שכיב מרע למשמשו</h4>
מספר נוסחאות לצוואת שכיב מרע שמוסר ממונו למשמשו בשעת חוליו מצינו בראשונים:
א) זכרון עדות - שהייתה בפנינו בכך בשבת בכך וכך ימים לירח פלוני שנת כך וכך לבריאת עולם למנין שאנו מונין כאן במקום פלוני<sup style="color: gray;">186</sup> - איך פלוני בר פלוני אמר לנו: הזדקקו לי להיכנס אצל איש אחד ושמו פלוני בר פלוני שהוא חולה וביקש לצוות את ביתו מחמת מיתה, ונזדקקנו לו ונכנסנו אצל פלוני בר פלוני ומצאנוהו חולה ומוטל ולשונו ומילולו מוכנין בפיו, יודע לאמור ולשמוע ולישא וליתן כשאר בני אדם שמהלכין על רגליהם בשוק, וציוה בפנינו מחמת מיתה, וכך אמר: אותו האיש חולה הוא ונוטה למות ואין מי שיעשה רצוני ומשמש לפני עד שאני בחיים ויעשה לי כל צרכי, אלא פלוני בר פלוני, ולאחר מיתתי יטול כל מה שיש לי בשכר ששימש לפני, ובאותה שעה מסר לו כל מה שהיה לו ושימש לפניו פלוני בר פלוני זה עד שעת פטירתו, ומתוך אותו חולי נפטר לבית עולמו אותו פלוני בר פלוני וביקש ממני זה שטר צוואה זו, בכן כתבנו וחתמנו ונתננו ביד פלני זה להיות בידו לזכות וקנינא כו'<sup style="color: gray;">187</sup>.
ב) אנו עדים החתומים למטה כך היה, שנכנסו על פלוני בר פלוני לבקרו ומצינו אותו חולה ומוטל על מטתו ודיבורו ומילולו מוכנים בפיו, ויודע לדבר ולהשיב כהוגן על הן הן ועל לאו לאו ודעתו מיושבת עליו כשאר בני אדם המהלכים על רגליהם, ואמר לנו: רבותי הוא חולה ומתיירא שמא ימות מן החולי פתאום, והרי אני מצוה בפניכם מחמת מיתה, וכך אמר לנו אותו האיש: הוא חולה ונטה למות, ואין מי שיעמדו לפני ומשמש לי אלא פלוני בר פלוני, והוא יעמוד לפני וישמש אותי עד שהוא בחיים ויעשה לי צורכי, ולאחר מיתתי יטול כל מה שיש לי, כן אני מצוה בפניכם בצוואה גמורה וחלוטה צוואת שכיב מרע, ואותו שעה מסר לו כל מה שהיה לו, ופלוני זה שימש אותו לפלוני זה עד שעת פטירתו, ומתוך אותו חולי נפטר פלוני זה לבית עולמו, ולא עשה צוואה אחרת אלא זו, וביקש פלוני זה ממנו אז עדים לכתוב ולחתום לו מה שציוה בפנינו פלוני בן פלוני וכתבנו לו שטר צוואה הכל כמו ששמענו מפיו, כתבנו וחתמנו ונתננו ביד פלוני זה להיות בידו לראיה ולזכות<sup style="color: gray;">188</sup>.
<h4>זכרון דברים לצוואת שכיב מרע</h4>
מצינו באחרונים אף נוסח המסדר זכרון דברים לצוואת שכיב מרע שנאמרה בעל פה<sup style="color: gray;">189</sup>.
<h4>צוואת בריא</h4>
כמו כן מצינו באחרונים נוסחים שונים לשטרי צוואה של בריא<sup style="color: gray;">190</sup>, ומצינו באחרונים אף נוסח שטר צוואה לבריא, שממונה בו אפוטרופוס<sup style="color: gray;">191</sup>, וכן שטר צוואה לבריא המותיר ממונו לצדקה<sup style="color: gray;">192</sup>. מצינו באחרונים אף התנאה בתוך שטר צוואת בריא, שזמן חיוב מתן הממון למקבלים לא יהיה אלא שעה אחת קודם מיתתו, ושפרעון חוב זה לא יהיה אלא למקבל וליוצאי חלציו דוקא, ולא לאחרים הבאים מכוחו<sup style="color: gray;">193</sup>.
בריא המהלך על רגליו, אם הוא בעת סכנה או מזכיר שם המיתה בשעת המתנה, יש מהראשונים הסוברים שכותבים לו שטר צוואת שכיב מרע<sup style="color: gray;">194</sup>.
<h2>צום גדליה</h2>
<b>הגדרת הערך</b> - תענית הריגת גדליה בן אחיקם
צום גדליה הוא יום תענית* מדברי-קבלה*<sup style="color: gray;">1</sup>, וזמנו בשלושה בתשרי<sup style="color: gray;">2</sup>, והוא אחד מארבע תעניות שנאמרו בכתוב: כה אמר ה' וכו' צום הרביעי וצום החמישי וצום השביעי וצום העשירי יהיה לבית יהודה לששון ולשמחה וכו'<sup style="color: gray;">3</sup>, ודרש רבי עקיבא, שצום השביעי הוא צום גדליה<sup style="color: gray;">4</sup>, שזמנו בחודש השביעי<sup style="color: gray;">5</sup>.
על כך שנהפכים ארבע התעניות לששון ולשמחה בזמן שבית-המקדש* קיים, ע"ע ימות המשיח<sup style="color: gray;">6</sup> וע' תענית, על גדר חובת ארבע תעניות בזמן שאין בית המקדש קיים ואינה שעת שמד, שאינן כחובה, אלא רצו מתענים רצו אין מתענים, ועל הסוברים שבזמן הזה קיבלום עליהם כחובה, ואם גדרן של כל התעניות שוה לענין זה, ע"ע תענית. על המחויבים להתענות בארבע תעניות, ועל חינוך קטנים להתענות, ע"ע הנ"ל. על קריאת-התורה* ותפילות של תעניות, ונשיאת כפים בהם, ע"ע הנ"ל.
<h3>טעמו</h3>
צום גדליה נתקן על הריגתו של גדליה בן אחיקם בידי ישמעאל בן נתניה<sup style="color: gray;">7</sup> - על הטעם שתקנוהו בשלושה בתשרי<sup style="color: gray;">8</sup>, אם מפני שנהרג בו ביום, או שנהרג קודם לכן ודחוהו ליום זה, עי' להלן<sup style="color: gray;">9</sup> - שעל ידה כבתה גחלת ישראל הנשארת לאחר שחרב בית המקדש<sup style="color: gray;">10</sup>, שהשאיר נבוכדנצר את גדליה בארץ ישראל, ושם אותו לראש על ישראל, ומאחר שנהרג, גלו כולם ונהרגו מהם לאלפים<sup style="color: gray;">11</sup>, ולפיכך נמנה צום השביעי בין תעניות החורבן<sup style="color: gray;">12</sup>, שעל ידו נגמר החורבן<sup style="color: gray;">13</sup>. ויש שכתבו בדעת תנאים, שצום גדליה לא נתקן אלא על מיתתו של הצדיק<sup style="color: gray;">14</sup>, והטעם שנמנה בין תעניות החורבן, מפני ששקולה מיתתם של צדיקים - שנהרגו בידי אדם<sup style="color: gray;">15</sup> - כשריפת בית אלקינו<sup style="color: gray;">16</sup>, ולדעה זו כתבו אחרונים, שאף על פי שלא תיקנו תעניות על מיתתם של שאר צדיקים, תיקנו על מיתת גדליה בן אחיקם, הואיל וגלו ישראל על ידה<sup style="color: gray;">17</sup>, ויש שכתבו, שהואיל ונהרג גדליה על ידי ישראל ולא על ידי האומות, תיקנו תענית לכפר על אותו עוון<sup style="color: gray;">18</sup>, ויש שכתבו, שניתקנה תענית זו על מיתתם של כל הצדיקים, אלא שתיקנוה בזמן מיתת גדליה, מפני שבו כבתה גחלתם של ישראל<sup style="color: gray;">19</sup>. לסוברים שניתקנה התענית על מיתתו של הצדיק, כתבו אחרונים, שהטעם שעתידה להפוך לששון ולשמחה בבנין בית-המקדש* כתעניות החורבן<sup style="color: gray;">20</sup>, מפני שבבנין בית המקדש יבנו גם בתיהם של צדיקים, שכן דרש רבי יוחנן: מיום שחרב בית המקדש נגזרה גזירה על בתיהם של צדיקים שיחרבו, ונאמר: שיר המעלות לדוד הבטחים בה' כהר ציון<sup style="color: gray;">21</sup>, מה הר ציון עתיד הקב"ה להחזירו לישובו, אף בתיהם של צדיקים עתיד הקב"ה להחזירם לישובם<sup style="color: gray;">22</sup>.
<h3>זמנו</h3>
זמנו של צום גדליה, שנינו בברייתא שהוא בשלושה בתשרי<sup style="color: gray;">23</sup>, ובטעם שתיקנוהו ביום זה נחלקו ראשונים ואחרונים: יש סוברים, שבשלושה בתשרי נהרג גדליה<sup style="color: gray;">24</sup>, וכן בתלמוד הוא קרוי "יום שנהרג בו גדליה בן אחיקם"<sup style="color: gray;">25</sup>, ואף על פי שלא נאמר בכתוב אלא "בחודש השביעי"<sup style="color: gray;">26</sup>, שמא קבלה היתה בידם שביום השלישי נהרג<sup style="color: gray;">27</sup>, ויש סוברים שלא נהרג אלא ביום ראש-השנה*<sup style="color: gray;">28</sup>, שכן נאמר בכתוב: ויהי בחדש השביעי בא ישמעאל בן נתניה וכו'<sup style="color: gray;">29</sup>, לא הזכיר יום החודש אלא "חדש", והיינו ראש-חדש*, כמו "חדש ושבת"<sup style="color: gray;">30</sup>, ומפני שהוא יום-טוב* קבעו התענית במוצאי ראש השנה<sup style="color: gray;">31</sup> - על הסוברים שמטעם זה דינה כתענית דחויה, עי' להלן<sup style="color: gray;">32</sup> - ובטעם שנקרא יום שלושה בתשרי "יום שנהרג בו גדליה בן אחיקם"<sup style="color: gray;">33</sup>, פירשו אחרונים, שכיון שלא נהג הצום לעולם ביום שנהרג בו אלא בשלושה בתשרי בלבד, עשאוהו כיום שנהרג בו ממש<sup style="color: gray;">34</sup>, ולדעתם מטעם זה אמרו שלעתיד לבוא יהיה יום שלושה בתשרי לששון ולשמחה<sup style="color: gray;">35</sup>, אף על פי שלא נהרג בו גדליה<sup style="color: gray;">36</sup>, וכן האומר הרי עלי שלא אוכל בשר ושלא אשתה יין כיום שנהרג בו גדליה בן אחיקם, חייב להתענות כיום צום גדליה<sup style="color: gray;">37</sup>.
על הנוהגים להתענות בכמה ימים מעשרת-ימי-תשובה*, שאינם יוצאים ידי חובה בתענית שמתענים בצום גדליה, ועל מי שהתענה בערב ראש-השנה*, שהקלו בו בדבר, ע"ע עשרת ימי תשובה.
<h3>כתענית דחויה</h3>
צום גדליה, לסוברים שנהרג גדליה בראש-השנה* ותיקנו התענית לאחריו<sup style="color: gray;">38</sup>, יש מן האחרונים שכתבו, שדינו כדין תענית דחויה, ובעל ברית* שחל שמיני למילה שלו בצום גדליה, רשאי לאכול מן המנחה ולמעלה, כתשעה-באב* שחל בשבת ונדחה<sup style="color: gray;">39</sup>, ואף על פי שנקבע צום גדליה מתחילה ביום זה - ואינו דומה לצום שנדחה - מכל מקום הקלו בו הואיל ואינו היום שארעה בו הפורענות<sup style="color: gray;">40</sup>. ויש מן האחרונים החולקים וסוברים שאין דינו של צום גדליה כדין תענית דחויה<sup style="color: gray;">41</sup>, וכן יש שכתבו בדעת ראשונים<sup style="color: gray;">42</sup>, מהם שכתבו בטעם הדבר, שהואיל ומתחילה תיקנוהו בשלושה בתשרי, אין ניכרת בו הדחייה, ולא הקלו בתענית דחויה אלא כשניכרת בה הדחייה, כתשעה באב שחל בשבת<sup style="color: gray;">43</sup>, ומהם שכתבו, שכיון שעשאוהו כיום שנהרג בו ממש<sup style="color: gray;">44</sup>, לא הקלו בו<sup style="color: gray;">45</sup>. קטן שהגדיל בין ראש השנה לצום גדליה, יש שכתבו, שלסוברים שחשוב כתענית כדחויה, אינו מחויב להתענות, לפי שלא היה מחויב במצוות בזמנה הראשון<sup style="color: gray;">46</sup>, על קטן שהגדיל בכל תענית דחויה, ע"ע תענית.
<h3>חומרות הנוהגות בו</h3>
אין נוהגות בצום גדליה חומרות הנוהגות בתשעה-באב*, כאיסור רחיצה, סיכה, נעילת הסנדל ותשמיש המיטה, והחיוב לפסוק באכילה מבעוד יום<sup style="color: gray;">47</sup>, כשם שאינן נוהגות בעשרה בטבת ובשבעה עשר בתמוז<sup style="color: gray;">48</sup>, על החילוק בין תשעה באב לשאר תעניות, ועל הסוברים שמעיקר תקנת הנביאים נהגו חומרות אלו בכל ארבע התעניות, ע"ע יום<sup style="color: gray;">49</sup>, וע' תענית וע' תשעה באב. צום גדליה שחל להיות בשבת, נדחה לאחר השבת, כדין ארבע תעניות, שאינן דוחות את השבת<sup style="color: gray;">50</sup>, על הטעם שאינן דוחות את השבת, ועל הטעם שאין מקדימים אותן קודם השבת, ע"ע תענית. על חתן בשבעת ימי המשתה, שחייב להתענות בצום גדליה ובכל ארבע תעניות, ע"ע חתן וכלה<sup style="color: gray;">51</sup>.
<h3>הכרזה</h3>
הכרזה שמכריזים על הצומות בשבת שלפניהם - לסוברים כן<sup style="color: gray;">52</sup> - יש מן הראשונים שכתבו שאין מכריזים על צום גדליה<sup style="color: gray;">53</sup>, מהם שכתבו בטעם הדבר, לפי שהוא ידוע לכל<sup style="color: gray;">54</sup>, ומהם שכתבו, שמפני שחל לאחריו יום כיפור, אין מניחים להזכיר צום גדליה<sup style="color: gray;">55</sup>, או בכדי שלא יטעו העם ויסברו שמכריזים על יום כיפור, ויבואו לטעות בזמנו של יום כיפור<sup style="color: gray;">56</sup>. ויש מן הראשונים והאחרונים חולקים וסוברים שמכריזים על צום גדליה כשאר הצומות<sup style="color: gray;">57</sup>.
<h3>אמירת תחנון וסליחות</h3>
אומרים תחנון* בצום גדליה, אף על פי שהוא אסרו-חג* - לסוברים כן<sup style="color: gray;">58</sup> - מחמת התענית<sup style="color: gray;">59</sup>. על הסוברים שיום שלושה בתשרי אינו חשוב אסרו חג, שלדעתם אין ראש-השנה* קרוי חג, ע"ע ראש השנה. ואומרים סליחות שנתקנו על הריגת גדליה ועל התשובה<sup style="color: gray;">60</sup>.
<h3>כשמחמת התענית לא יוכל להתענות ביום כיפור</h3>
אדם חלוש שמחמת התענית בצום גדליה לא יוכל להתענות ביום-הכיפורים* משום ספק פקוח-נפש*, יש מן האחרונים שכתבו שאינו רשאי להתענות בצום גדליה, כדי שיהיה בכוחו להתענות ביום הכיפורים<sup style="color: gray;">61</sup>, ואין הדבר בכלל מה שאמרו שאין-מעבירין-על-המצוות*<sup style="color: gray;">62</sup>, שלדעתם לא אמרו אלא שהמקיים שתי מצוות, מתחיל בזו שיפגע תחילה, אבל כשאי אפשר לקיים אלא אחת, מעבירין על הקלה בכדי לקיים את החמורה<sup style="color: gray;">63</sup>, ואף על פי שיש לחוש שמא ימות עד יום הכיפורים ולא יתענה בו<sup style="color: gray;">64</sup>, אין דוחים אפילו ספק מצוה של תורה מפני צום גדליה שאינו אלא מדברי-קבלה*<sup style="color: gray;">65</sup>. ויש מן האחרונים החולקים וסוברים, שחייב להתענות בצום גדליה, וכשיגיע יום כיפור ואינו יכול להתענות, הרי אנוס הוא ופטור<sup style="color: gray;">66</sup>, שצום גדליה זמנו היום, ויום הכיפורים עדיין לא הגיע זמנו, ואינו רשאי לבטל מצוה שכבר נתחייב בה מפני מצוה העתידה לבוא<sup style="color: gray;">67</sup>, והרי התירו לצאת בשיירה אפילו לדבר הרשות קודם שלושה ימים לפני השבת, אף על פי שיצטרך לחלל את השבת, מפני שעדיין לא הגיע זמנה<sup style="color: gray;">68</sup>, כל שכן כשעושה לדבר מצוה<sup style="color: gray;">69</sup>, ואפילו לסוברים שכל שודאי יצטרך לחלל את השבת, אינו רשאי לצאת בשיירה קודם השבת, ואפילו לדבר מצוה<sup style="color: gray;">70</sup>, לא החמירו אלא כשמתבטל מן המצוה בשב ואל תעשה, אבל לא התירו לעבור על המצוה בקום ועשה כדי שלא יבוא לידי איסור אחר<sup style="color: gray;">71</sup>, ולפיכך אינו רשאי לבטל תענית צום גדליה בקום ועשה<sup style="color: gray;">72</sup>.
<h3>דחיית תענית חלום מחמתו</h3>
הרוצה להתענות תענית-חלום* בראש-השנה*<sup style="color: gray;">73</sup>, ויודע שמתוך כך יחלש ולא יוכל להתענות בצום גדליה, כתבו אחרונים שאם נפשו עגומה עליו לא ידחה תענית החלום מחמת צום גדליה<sup style="color: gray;">74</sup>, אבל תענית שצריך להתענות אף ביום השני של ראש השנה מחמת היום הראשון<sup style="color: gray;">75</sup>, וכן תענית שנוהגים להתענות בראש השנה לעולם מפני שהתענה בו פעם אחת<sup style="color: gray;">76</sup>, נדחות מחמת צום גדליה<sup style="color: gray;">77</sup>, ומכל מקום כתבו, שבזמן הזה שאין אנו בקיאים בחלומות שמתענים עליהם תענית חלום<sup style="color: gray;">78</sup>, אין לדחות צום גדליה מחמת תענית חלום כלל<sup style="color: gray;">79</sup>.
<h2>ציון קברות</h2>
<b>הגדרת הערך -</b> חובת סימון קבר* או מת*, כדי שלא יהיו תקלה לנושאי טהרות ואוכלי תרומה.
<h3>שמו</h3>
ציון קברות, היינו סימון קברות<sup style="color: gray;">1</sup>, מלשון: ובנה אצלו ציון<sup style="color: gray;">2</sup>, וכמוהו: הציבי לך ציונים<sup style="color: gray;">3</sup>, מה הציון הלז<sup style="color: gray;">4</sup>.
<h3>מהותו</h3>
כל המוצא קבר* או מת* או דבר שמטמא באהל מן המת<sup style="color: gray;">5</sup>, חייב לציין עליו<sup style="color: gray;">6</sup>, לפרסם ולהראות מקומו<sup style="color: gray;">7</sup>, אם אין מקום הקבר ניכר למעלה<sup style="color: gray;">8</sup>, כדי שלא יהיה תקלה לאחרים<sup style="color: gray;">9</sup>. ושלושה מיני תקלות נמנו בו בראשונים<sup style="color: gray;">10</sup>, וכתבו אחרונים שאין מחלוקת בדבר, וכל אחד מהראשונים נקט אחד ממיני התקלות<sup style="color: gray;">11</sup>: א) להפריש מהם - עוברי דרכים<sup style="color: gray;">12</sup> - נושאי טהרות<sup style="color: gray;">13</sup>, העוסקים בטהרות שהיו בארץ ישראל<sup style="color: gray;">14</sup>, שיוכלו לעשות טהרות היכן שלא ציינו<sup style="color: gray;">15</sup>, שלא יפסידו טהרותיהם<sup style="color: gray;">16</sup>. ב) שלא ילכו אוכלי תרומה<sup style="color: gray;">17</sup> לשם<sup style="color: gray;">18</sup>, והולכי דרכים<sup style="color: gray;">19</sup> המביאים תרומה<sup style="color: gray;">20</sup>, שלא יהיו העוברים מטמאים פירותיהם בו, בדבר שמטמא באוהל<sup style="color: gray;">21</sup>. ג) שיזהרו מהם הכהנים<sup style="color: gray;">22</sup>, האסורים להיטמא למת<sup style="color: gray;">23</sup>.
דין זה נוהג אף בזמן הזה, משום טומאת הכהנים<sup style="color: gray;">24</sup>.
על ט"ו אדר* שיוצאים בו שליחי בית-דין* לציין על הקברות, ע"ע אדר*<sup style="color: gray;">25</sup>. על חול-המועד* שיוצאים בו שליחי בית-דין* לציין על הקברות, ע"ע חול המועד<sup style="color: gray;">26</sup>. על הטעם שיוצאים לציין הקברים בחול המועד פסח*, אף על פי שכבר יצאו בט"ו אדר, ע"ע הנ"ל<sup style="color: gray;">27</sup>.
<h3>הלימוד מהכתוב</h3>
מספר רב של לימודים נאמרו בידי האמוראים לחיוב ציון קברות:
א) נאמר ביחזקאל: ועברו העֹברים בארץ וראה עצם אדם ובנה אצלו ציון<sup style="color: gray;">28</sup>, הרי שמציינים על הקברים<sup style="color: gray;">29</sup>. ויחזקאל היה מתנבא על העתיד לבוא, שיעשו ישראל ציונים על הפגרים המושלכים<sup style="color: gray;">30</sup> בארצם<sup style="color: gray;">31</sup>, ואינו אלא רמז<sup style="color: gray;">32</sup>, שלא בא הכתוב להזהיר ולומר שיהא אדם עושה ציון<sup style="color: gray;">33</sup>, שהרי על כרחך לא בא להזהיר אותם לעשות ציונים על כל העצמות שימצאו משום הרחקת טומאה, שהרי עצם יחידי אינו מטמא באהל<sup style="color: gray;">34</sup> אלא אם כן יש שם שדרה או גולגולת או רוב מנינו או רוב בנינו<sup style="color: gray;">35</sup>, ומשום הסט* אין צריך ציון<sup style="color: gray;">36</sup>, שכיוון שאינו מטמא באוהל, מכסהו בקרקע ואין צריך לציון<sup style="color: gray;">37</sup>. או שאינו אלא רמז, דהיינו שכתוב זה לא כתוב אלא לעתיד, אבל לא בזמן הזה<sup style="color: gray;">38</sup>. או שאינו אלא רמז, שאין חיובו - לסוברים כן<sup style="color: gray;">39</sup> - אלא מדרבנן<sup style="color: gray;">40</sup>. או שאינו אלא רמז, אף על פי שחיובו מדאורייתא - לסוברים כן<sup style="color: gray;">41</sup> - שאינו מדבר על חיוב לציין, אלא על אותה שעה שיציינו, וגם מדבר במלחמת גוג ומגוג, והפגרים הם פגרי גוים, שאינם מטמאים באוהל - לסוברים כן<sup style="color: gray;">42</sup> - ואף - לסוברים כן<sup style="color: gray;">43</sup> - לא במגע ובמשא<sup style="color: gray;">44</sup>. ויש מהראשונים ואחרונים מפרשים שרמז מוסב על כל הלימודים לדין זה<sup style="color: gray;">45</sup>, שציון הוא שממחים סיד ושופכים אותו על הקברות<sup style="color: gray;">46</sup>, ובפסוקים לא נזכר דבר מענין זה<sup style="color: gray;">47</sup>, או שציון קברות הוא הלכה-למשה-מסיני* - לסוברים כן<sup style="color: gray;">48</sup> - והכתובים אינם אלא אסמכתא*<sup style="color: gray;">49</sup>.
ב) נאמר: וטמא טמא יקרא<sup style="color: gray;">50</sup>, טומאה קוראה לו ואומרת לו: פרוש<sup style="color: gray;">51</sup>, רמז של טומאה קוראה: פרוש ולא תבוא הלום, ואיזה, זה ציון<sup style="color: gray;">52</sup>, שעושים סימנים על הטומאה, כדי שיהא מרגיש ופורש<sup style="color: gray;">53</sup> כשיראה הציון<sup style="color: gray;">54</sup>, שהכתוב נדרש: וטמא, כמו וטומאה, טמא יקרא, יהא קורא: טמא טמא יש כאן, סורו סורו אל תקרבו לכאן, והוא הציון<sup style="color: gray;">55</sup>. או שכפי שהמצורע הנזכר בכתוב צריך לצעוק ברבים רחקו ממני כשאני טמא, ממנו נלמוד לכל טומאה לעשות לה פירסום והרגשה שלא יכשלו בה<sup style="color: gray;">56</sup>.
ג) נאמר: ולפני עִוֵּר לא תתן מכשֹׁל<sup style="color: gray;">57</sup>, שלא תניח מלעשות ציון<sup style="color: gray;">58</sup>, שלא יכשלו שם בני אדם<sup style="color: gray;">59</sup> נושאי תרומה<sup style="color: gray;">60</sup> וטהרות<sup style="color: gray;">61</sup>, שאינם יודעים מקום הטומאה - שאם אין ציון ופרסום על הקבר או על העצמות אין אדם יודע<sup style="color: gray;">62</sup> - והם העיורים בדבר<sup style="color: gray;">63</sup>, והתורה הזהירתך שלא תכשיל שום אדם בשום ענין<sup style="color: gray;">64</sup>.
ד) נאמר: סֹלּוּ סֹלּוּ פנו דָרך<sup style="color: gray;">65</sup>, פנו ללכת, וכיוון שנעשה הציון מייד פנה דרך ללכת בו<sup style="color: gray;">66</sup>. או שפנו דרך היינו לפנותו ולנקותו מן הטומאה<sup style="color: gray;">67</sup>, עשו דרך פנוי ללכת בו<sup style="color: gray;">68</sup>.
ה) נאמר - בסוף הכתוב הקודם<sup style="color: gray;">69</sup> - הרימו מכשול מדֶּרך עמי<sup style="color: gray;">70</sup>, דהיינו הרימו מכשול מדרך אתם, שאתם עמי, שלא יכשלו נושאי תרומה<sup style="color: gray;">71</sup>.
ו) נאמר: והודעת להם את הדרך ילכו בה<sup style="color: gray;">72</sup>, דהיינו אוכלי תרומה, עשה ציון ופירסום להודיע עוברי דרכים שלא יטמאו<sup style="color: gray;">73</sup>.
ז) נאמר: והִזַּרְתֶּם את בני ישראל מטֻּמאתם<sup style="color: gray;">74</sup>, והזרתם, הפרישם<sup style="color: gray;">75</sup>, עשו הבדל והפרש<sup style="color: gray;">76</sup>, כמו: וינזרו מקדשי בני ישראל<sup style="color: gray;">77</sup>, והזרתם, תרגומו: ותפרשון<sup style="color: gray;">78</sup>.
ח) נאמר: ושמרתם את משמרתי<sup style="color: gray;">79</sup>, עשו משמרת למשמרתי<sup style="color: gray;">80</sup>. כלומר, עשו משמרת לאוכלי תרומה, שכתוב בה: משמרת<sup style="color: gray;">81</sup>, שלא יהיו מטמאים<sup style="color: gray;">82</sup>. או: עשו לתרומה<sup style="color: gray;">83</sup>, שכתוב בה: משמרת<sup style="color: gray;">84</sup>, ציון שלא תטמא<sup style="color: gray;">85</sup>, שצריכה שימור מטומאה<sup style="color: gray;">86</sup>, שלא יהו גורמים לשורפה<sup style="color: gray;">87</sup>. או שמשמרת למשמרתי פירושו: אזהרה לאזהרתי שהזהרתי אתכם על הטומאה, ועשו עליה ציון כדי שתפרשו ממנה<sup style="color: gray;">88</sup>.
ט) נאמר: ושָׂם דרך אראנו בישע אלהים<sup style="color: gray;">89</sup>, ושָׂם, לשון סימון וציון<sup style="color: gray;">90</sup>, שעושה סימון באיזה דרך ילכו<sup style="color: gray;">91</sup> הולכי דרכים בתרומה שיזכו לראות בישע אלהים<sup style="color: gray;">92</sup>. או שמשים הדרך וקובעו, שעושה הציונים על הטומאה כדי שלא יצא אדם מן הדרך<sup style="color: gray;">93</sup>. ויש הגורסים: אל תקרי ושָׂם, אלא ושָׁם<sup style="color: gray;">94</sup>, ומפרשים שכך משמעו של הכתוב: ושָׁם, דרך אראנו, הראה לו איזה דרך ילך שם<sup style="color: gray;">95</sup>.
בטעם הלימודים המרובים כתבו ראשונים, שאין מחלוקת בין האמוראים בדבר<sup style="color: gray;">96</sup>, אלא שכל אחד נקט מה שהעלה על דעתו<sup style="color: gray;">97</sup>, שכל אחד העלה על דעתו מה שלא העלה חברו על דעתו<sup style="color: gray;">98</sup>. ואחרונים כתבו שכל אחד נקט כתוב אחר, כיוון שלכל לימוד יש פירכא<sup style="color: gray;">99</sup>: א) הלימוד מיחזקאל<sup style="color: gray;">100</sup> הוא כתוב מפורש יותר בעניינו מכולם, אבל יש לו פירכא, שהוא לעתיד במלחמת גוג כתוב ולא בזמן הזה<sup style="color: gray;">101</sup>. ב) הלימוד מטמא טמא יקרא<sup style="color: gray;">102</sup>, יש לפרוך שנצרך ללימוד שצריך להודיע צערו לרבים ורבים מבקשים עליו רחמים<sup style="color: gray;">103</sup>. ג) הלימוד מלפני עִוֵּר<sup style="color: gray;">104</sup>, יש לפרוך, שלא משמע אלא שלא תעשה לו מכשול בידים, אבל לשומרו מן המכשול לציין הקברות, לא משמע ממנו<sup style="color: gray;">105</sup>. ד) הלימוד מסֹלּוּ סֹלּוּ פנו דָרך<sup style="color: gray;">106</sup>, יש לו פירכא, שמקום דרך הרבים ששכיחים טהרות ודאי שצריך לתקן, אבל לציין קברות שאינו במקום ששכיחים רבים, לא שומעים ממנו שצריך לציין<sup style="color: gray;">107</sup>. ה) הלימוד מסוף הכתוב: הרימו מכשול מדֶּרך עמי<sup style="color: gray;">108</sup>, שהוא מיותר, ובא ללמד שגם במקום שלא שכיחים רבים צריך לציין הקברות, ומכל מקום מוטב להביא לימוד מכתוב הכתוב בתורה<sup style="color: gray;">109</sup>. ו) הלימוד מהכתוב: והודעת להם את הדרך ילכו בה<sup style="color: gray;">110</sup>, הוא מכתוב הכתוב בתורה, אבל יש לו פירכא, שנצרך ללימוד: והודעת להם, זה בית חייהם וכו'<sup style="color: gray;">111</sup>. ז) הלימוד מהכתוב: והִזַּרְתֶּם את בני ישראל מטֻּמאתם<sup style="color: gray;">112</sup>, הוא מכתוב הכתוב בתורה, אבל יש לו פירכא, שעל כרחך אינו מדבר בטומאת מת, שלא הוזהרו בני ישראל על כך, רק הכהנים, אלא בטומאת נדה*<sup style="color: gray;">113</sup>. ח) הלימוד מושמרתם את משמרתי<sup style="color: gray;">114</sup>, יש לו פירכא, שנצרך לאיסור שניות לעריות<sup style="color: gray;">115</sup>, שגבי עריות כתוב מקרא זה<sup style="color: gray;">116</sup>. ט) והלימוד מהכתוב: ושָׂם דרך אראנו בישע אלהים<sup style="color: gray;">117</sup>, יש לו פירכא, שניתן לדרוש בו: כל השָׁם - מלשון: שומא<sup style="color: gray;">118</sup> - אורחותיו - המחשב הפסד מצוה כנגד שכרה ושכר עבירה כנגד הפסדה<sup style="color: gray;">119</sup> - זוכה ורואה בישועתו של הקדוש ברוך הוא, שנאמר: ושָׂם דרך, אל תקרי ושָׂם, אלא ושָׁם דרך אראנו בישע אלהים<sup style="color: gray;">120</sup>.
<h3>מקור החיוב</h3>
ציון הקברות, נחלקו בו ראשונים ואחרונים:
א) יש סוברים שהוא הלכה-למשה-מסיני*<sup style="color: gray;">121</sup>, וחיובו מדאורייתא<sup style="color: gray;">122</sup>, וזהו שאמרו בתלמוד: במסורת קיבלו ("גמרא גמירי") לה עד שבא יחזקאל<sup style="color: gray;">123</sup>, והסמיכוהו לכתובים<sup style="color: gray;">124</sup> - באסמכתא*<sup style="color: gray;">125</sup> - שאם אינו מדאורייתא לא היו חכמים מתירים לציין הקברות בחול-המועד*<sup style="color: gray;">126</sup>. ואף אם אינו נלמד אלא מיחזקאל<sup style="color: gray;">127</sup>, הרבה דברים שמוחזקים אנו שאסורים לא נכתבו בכתוב אלא בהלכה למשה מסיני, עד שבא יחזקאל והסמיכו לכתוב<sup style="color: gray;">128</sup>. ולא אמרו בתלמוד שהכותים* נאמנים על ציון קברות אף על פי שחיובו הוא דרבנן<sup style="color: gray;">129</sup>, אלא שהכותים שאינם מאמינים רק מה שכתוב בפירוש, ומה שלא כתוב להם הוא רק דברי חכמים שאינם חוששים להם<sup style="color: gray;">130</sup>, מכל מקום מכיוון שכתוב ביחזקאל: וראה עצם אדם ובנה אצלו ציון<sup style="color: gray;">131</sup>, נזהרים בחיוב זה<sup style="color: gray;">132</sup>.
ב) ויש מהראשונים ואחרונים סוברים שהוא מדרבנן<sup style="color: gray;">133</sup>, כדי להשתדל בפרישה מן הטומאה<sup style="color: gray;">134</sup>, שכן שנינו שכותים* נאמנים על ציון קברות<sup style="color: gray;">135</sup>, לומר על תל שאין בו ציון שאין שם קבר, שאילו היה שם קבר בונים היו עליו ציון<sup style="color: gray;">136</sup>, ואמרו בתלמוד שנאמנים, אף על פי שהוא מדרבנן<sup style="color: gray;">137</sup>. ומה שהתירו חכמים לציין הקברות בחול המועד<sup style="color: gray;">138</sup>, הוא מפני שאפילו אם ציון קברות מדרבנן, כדאי הוא לעשותו במועד, שצורך רבים הוא, ואפילו לסוברים שאיסור מלאכה בחול המועד דאורייתא<sup style="color: gray;">139</sup>, הרי מסרו הכתוב לחכמים<sup style="color: gray;">140</sup>, שיאסרו מה שנראה להם ויתירו מה שנראה להם<sup style="color: gray;">141</sup>. ולמרות שהתלמוד תמה על הלימוד מיחזקאל<sup style="color: gray;">142</sup>, עד שבא יחזקאל מי אמרו<sup style="color: gray;">143</sup> - אינו לומר שחיובו מדאורייתא - אלא שודאי ענין גדול הוא ושמירה רבה ואי אפשר שלא יהא רמז לזה בתורה - כאסמכתא*<sup style="color: gray;">144</sup> - שאפילו מה שאומרים אנשים רמוז בתורה ללמוד ממנו דרך-ארץ*<sup style="color: gray;">145</sup>, ומכל מקום מצינו אף בענין גדול כזה שלא נכתב עד שבא יחזקאל<sup style="color: gray;">146</sup>. ומה שיישבו בתלמוד: במסורת קיבלו לה עד שבא יחזקאל<sup style="color: gray;">147</sup>, לא שקיבלו מסיני לחייבם לעשות ציון, אלא שמסיני ניתן רשות לעשות גדר וסייג, והוטל הדבר על החכמים לעשות משמרת למשמרת בכל דור ודור כפי שיוכשר בעיניהם לצורך השעה<sup style="color: gray;">148</sup>.
על הלשון "גמרא גמירי" שהוא הלכה-למשה-מסיני*, אבל שלעיתים מצאנו שאינו מוסב על הלכה למשה מסיני אלא שהדבר מסורת בידינו מאבותינו, ע"ע הלכה למשה מסיני<sup style="color: gray;">149</sup>.
<h3>צורת הציון</h3>
במה מציינים, בסיד<sup style="color: gray;">150</sup>, שהוא לבן כעצמות<sup style="color: gray;">151</sup>, והוא סימן<sup style="color: gray;">152</sup> להורות שיש שם עצמות שהם לבנים<sup style="color: gray;">153</sup>. ממחה ושופך<sup style="color: gray;">154</sup> על מקום הטומאה<sup style="color: gray;">155</sup>, דהינו שממיס הסיד<sup style="color: gray;">156</sup> במים<sup style="color: gray;">157</sup>, כדי שיהיה לבן יותר<sup style="color: gray;">158</sup>, ושופכים אותו סביב הקבר<sup style="color: gray;">159</sup>. ומנין שמציינים בסיד, שנאמר: ובנה אצלו ציון<sup style="color: gray;">160</sup>, ולא כתוב: ובנה אצלו מצבה<sup style="color: gray;">161</sup>.
אין מעמידים את הציון על גבי הטומאה<sup style="color: gray;">162</sup> ממש<sup style="color: gray;">163</sup>, שלא להפסיד את הטהרות<sup style="color: gray;">164</sup>, שאם הטומאה ממש תחת הציון<sup style="color: gray;">165</sup>, שמא יהלך בסמוך מאהיל ולא ידע<sup style="color: gray;">166</sup>, שאינו מרגיש עד שבא על הציון פתאום, ויטמאו הטהרות<sup style="color: gray;">167</sup> ויצטרך לשורפם<sup style="color: gray;">168</sup>, אלא עושים הציון במקום טהרה<sup style="color: gray;">169</sup> סמוך לטומאה<sup style="color: gray;">170</sup>, בריחוק כל שהוא<sup style="color: gray;">171</sup>, שיהי עודף מכאן ומכאן בצידי הטומאה<sup style="color: gray;">172</sup>, מארבע רוחות הטומאה<sup style="color: gray;">173</sup>, וכשבא על הציון מרגיש מן הטומאה, ואינו הולך עליה<sup style="color: gray;">174</sup>. ומנין שאין מעמידים את הציון על גבי הטומאה, שנאמר: ובנה אצלו ציון<sup style="color: gray;">175</sup> - ולא כתוב: ובנה עליו ציון<sup style="color: gray;">176</sup> - משמע אצל הקבר ולא עליו, אלא במקום טהרה<sup style="color: gray;">177</sup>.
חיוב הרחקה זו ממקום הטומאה, כתבו ראשונים שאינה אלא כששופך סיד על הקרקע, אבל אם שופך סיד על גבי אבן<sup style="color: gray;">178</sup>, אינו צריך להרחיק הציון מן האבן, לפי שהאבן גבוה על גבי קרקע ורואה את הציון מיד קודם שיהא נוגע בו<sup style="color: gray;">179</sup>. ויש מהאחרונים הסובר שאף המציין על גבי אבן צריך להרחיק ממנה<sup style="color: gray;">180</sup>.
אין מרחיקים ציון ממקום טומאה שלא להפסיד את ארץ ישראל<sup style="color: gray;">181</sup>, שמחזיק טומאה בכולה<sup style="color: gray;">182</sup>, שאין דרך לחרוש ולזרוע שם<sup style="color: gray;">183</sup> - לסוברים שאין איסור בדבר<sup style="color: gray;">184</sup> - או שאסור לחרוש ולזרוע שם<sup style="color: gray;">185</sup> - לסוברים כן<sup style="color: gray;">186</sup> -ועוד, שמעמידה בחזקת טומאה שלא להשתמש שם<sup style="color: gray;">187</sup>, שכשרואה הסימן מיד פורש, ונמצא ארץ ישראל בטומאה שלא לצורך<sup style="color: gray;">188</sup>.
איסור זה להרחיק הציון ממקום הטומאה, יש מהראשונים סוברים שהוא יותר מכל שהוא<sup style="color: gray;">189</sup>. ויש מהראשונים שכתבו שהאיסור הוא להרחיק את הטומאה הרבה<sup style="color: gray;">190</sup>.
על חרישה וזריעה סמוך לקבר*, שנחלקו ראשונים אם ישנו איסור בכך, ע"ע קבר.
<h3>ציון באבן</h3>
אין מציינים לא על הסלע ולא על הגדר, אלא על אבן קבועה<sup style="color: gray;">191</sup>, שנאמר: ובנה אצלו ציון<sup style="color: gray;">192</sup> - ולא כתוב: ושם אצלו ציון, אלא<sup style="color: gray;">193</sup> - ובנה - כעין בנין<sup style="color: gray;">194</sup> - מכאן שמציינים על גבי אבן קבועה<sup style="color: gray;">195</sup>, הדומה לשל בנין<sup style="color: gray;">196</sup>, שקובע אבן שלא תישמט משם<sup style="color: gray;">197</sup>, ושופך עליה סיד<sup style="color: gray;">198</sup>. אם אומר את על גבי אבן תלושה<sup style="color: gray;">199</sup>, דהיינו שאינה קבועה יפה בארץ<sup style="color: gray;">200</sup> - ויש גורסים: כבושה<sup style="color: gray;">201</sup>, דהיינו שאינה קבועה ונכבשת ברגלי אדם ובהמה<sup style="color: gray;">202</sup> - אף היא הולכת ומטמא במקום אחר<sup style="color: gray;">203</sup>, שהולכת ובאה ומתגלגלת ברגלי אדם וברגלי בהמה<sup style="color: gray;">204</sup>, ופעמים שמסיעים אותה לאמצע הקבר וסבורים ששם מתחיל הקבר ונמצא מאהיל על המת<sup style="color: gray;">205</sup>, או שהאבן עם הציון ילך לו למקום אחר ויהיו העולם סבורים מת קבור שם ויטמאו הטהרות שעושים כאן ושם יטמאו על חינם הטהרות שעושים שם<sup style="color: gray;">206</sup>. וביארו ראשונים ואחרונים שמלבד שפיכת סיד על גבי קרקע יכול לציין על גבי אבן<sup style="color: gray;">207</sup>. וכתבו ראשונים שהיה דרכם כשמציינים את הקבר משקעים אבן אחת בצד ראשו ואבן אחת בצד מרגלותיו וממחים סיד במים ושופכים אותו על אותן אבנים וביניהם מראשו ועד רגליו<sup style="color: gray;">208</sup>. ואף על פי שבשדה אין מציינים אלא סביב הטומאה<sup style="color: gray;">209</sup>, שם, משום שיש טורח לציין כל השדה, אבל קבר מציינים אותו מראשו ועד רגליו<sup style="color: gray;">210</sup>.
על הציון על גבי אבן, שאינו צריך להרחיק בו מהטומאה, כמו שמציין על גבי הקרקע, עי' לעיל<sup style="color: gray;">211</sup>. על המוצא אבן מצויינת, ועל המוצא שתי אבנים מצויינות, היכן הוא מקום הטומאה, לענין טמאת-מת*, ע"ע קבר.
<h3>ציון על עצמות</h3>
אין מציינים לא על עצם כשעורה<sup style="color: gray;">212</sup> - והוא הדין יותר מכשעורה<sup style="color: gray;">213</sup> - ולא על דבר שאינו מטמא באהל<sup style="color: gray;">214</sup>, מיעוט בנין ומיעוט מנין המת<sup style="color: gray;">215</sup>. אבל מציינים על רוב בנין<sup style="color: gray;">216</sup> ועל רוב מנין המת<sup style="color: gray;">217</sup>, ועל רובע הקב עצמות מן המת<sup style="color: gray;">218</sup> אפילו אין בו רוב בנין ורוב מנין<sup style="color: gray;">219</sup> - שהם מטמאים באוהל<sup style="color: gray;">220</sup> - שנאמר: ועברו העֹברים בארץ וראה עצם אדם ובנה אצלו ציון<sup style="color: gray;">221</sup>, עצם, מכאן שמציינים על העצמות<sup style="color: gray;">222</sup>, אף על פי שנתאכל הבשר, שעדיין מטמא באהל<sup style="color: gray;">223</sup>. וכן מציינים על השדרה* ועל הגֻּלגֹּלת*<sup style="color: gray;">224</sup>, אם הם שלמים<sup style="color: gray;">225</sup> - אפילו אין בהם בשר, שהם מטמאים באוהל<sup style="color: gray;">226</sup> - שנאמר שם: אדם<sup style="color: gray;">227</sup>, מכאן שמציינים על השדרה ועל הגולגולת<sup style="color: gray;">228</sup>, שהם עיקרו של אדם<sup style="color: gray;">229</sup>, אף על פי שאינם אלא עצם אחד<sup style="color: gray;">230</sup>, או משום שניכר בהם שהוא של אדם, שצלעות אדם כפופות הן מאוד וניכר שהן מאדם<sup style="color: gray;">231</sup>.
בתוספתא שנינו: אין מציינים לא על בשר המת ולא על עצמות המת, שאין מטמאים באהל, אין מציינים אלא על השדרה ועל הגולגולת שמטמאים באהל<sup style="color: gray;">232</sup>, וביארו ראשונים שאין מציינים כלל על עצמות המת, אלא על השדרה ועל הגולגולת בלבד<sup style="color: gray;">233</sup>, וזהו שאמרו: עצם<sup style="color: gray;">234</sup>, מכאן שמציינים על העצמות<sup style="color: gray;">235</sup>, ומסיים הכתוב לפרש על איזה עצם מציינים<sup style="color: gray;">236</sup>: אדם<sup style="color: gray;">237</sup>, על השדרה ועל הגולגולת<sup style="color: gray;">238</sup>, דהיינו עיקרו של אדם ומטמא באוהל, והוא הדין על רוב בניינו, אבל לא על העצם, שאין מיטמא באוהל<sup style="color: gray;">239</sup>.
על גֻּלגֹּלת* ושדרה*, אם כל אחת לבדה מטמאה כמת, או דוקא הגולגולת והשדרה יחד, ע"ע גלגלת<sup style="color: gray;">240</sup> וע' שדרה.
<h3>ציון על כזית מצומצם</h3>
אין מציינים על כזית* מצומצם - מכוון<sup style="color: gray;">241</sup>, שאין בו יותר<sup style="color: gray;">242</sup> - מן המת<sup style="color: gray;">243</sup>, לפי שסופו יחסר בארץ<sup style="color: gray;">244</sup>, שסוף סוף מצטמק ויבש עד שאין בו כזית ואינו מטמא באהל<sup style="color: gray;">245</sup>. מוטב ישרפו עליו תרומה וקדשים לפי שעה<sup style="color: gray;">246</sup>, כלומר יומים או שלוש<sup style="color: gray;">247</sup>, כל זמן שלא יתחסר<sup style="color: gray;">248</sup>, אם יטעה אדם ויאהיל עליו<sup style="color: gray;">249</sup>, שכל העובר על אותו כזית כשנקבר מחדש שורפים טהרותיו<sup style="color: gray;">250</sup>, ואל ישרפו עליו לעולם<sup style="color: gray;">251</sup>, שאם מציינים אותו שורפים עליו כל תרומה שעוברים על אותו ציון לעולם, שלא לצורך, שהרי חסר<sup style="color: gray;">252</sup>, ולפעמים אינו רואה הציון<sup style="color: gray;">253</sup>, כגון בלילה<sup style="color: gray;">254</sup>, וכאשר חוזר ורואה אותו, אמר: נטמאת תרומתי, ושרף לה, והיא לא נטמאת, שההיא כזית כבר חסר<sup style="color: gray;">255</sup>. ואין לחוש כיוון שאינו עושה לה ציון שמא יאהיל אדם עליה קודם שתחסר ולא ידע שיש טומאה ויבוא לאכול תרומה וקדשים בטומאה, שכיוון שבזמן מועט היא מתחסרת אין לחוש לזה שקול* יש לה לטומאה ונזהרים בה אנשים, ואפילו אם יש אדם שהולך לשם, אי איפשר שלא שמע וידע הדבר קודם שיאכלנה, ויפרוש ולא יאכל לה אלא ישרוף אותה<sup style="color: gray;">256</sup>.
ציון זה שאין מציינים, נחלקו בו ראשונים ואחרונים: א) יש מפרשים שאסור לציין<sup style="color: gray;">257</sup>, שאם מציינים לו מחזיקים לו טומאה שם, וחוששים שמא יעבור אדם עליו ולא יראה לציון ואחר כך יראה לו וסבר שיש טומאה ויבוא לשרוף עליה תרומה וקדשים<sup style="color: gray;">258</sup>. ב) ויש מפרשים שאין צורך לציין<sup style="color: gray;">259</sup>, שאין צריך לציין אלא על דבר שהוא מטמא באהל<sup style="color: gray;">260</sup>, שהרי אין מציינים על הוודאות שבהמשך<sup style="color: gray;">261</sup>, משמע ואפילו על מת שלם, וודאי היינו שאין צורך לציין<sup style="color: gray;">262</sup>. או שאף אם אין מציינים פירושו אסור לציין, היינו ביום-טוב*, שאסור לטרוח ביום טוב<sup style="color: gray;">263</sup>.
בתוספתא שנינו: אין מציינים על בשר המת<sup style="color: gray;">264</sup>, וכן יש מהראשונים גורסים בברייתא שבבבלי: אין מציינים על כזית מן המת ולא על הבשר<sup style="color: gray;">265</sup> - ולא כגירסתנו: אין מציינים על כזית מן המת<sup style="color: gray;">266</sup> - וביארו שאין מציינים על הבשר, שסופו מתאכל והולך<sup style="color: gray;">267</sup>, וכן אמרו בברייתא בירושלמי: אין מציינים על הבשר, שמא נתאכל הבשר<sup style="color: gray;">268</sup>, וביארו בירושלמי, שאף על פי שנמצא מטמא טהרות למפרע, מוטב שיתקלקלו בו לשעה ואל יתקלקלו בו לעולם<sup style="color: gray;">269</sup>. וביחס שבין הבבלי לגירסתנו<sup style="color: gray;">270</sup>, לירושלמי, נחלקו הדעות: א) יש מהראשונים ואחרונים מפרשים שאף הירושלמי בכזית מצומצם עוסק, שכיוון שסופו להיות חסר אין מציינים עליו<sup style="color: gray;">271</sup>. ב) ויש מהראשונים ואחרונים מפרשים שלדעת הירושלמי אין מציינים במקום שיש בשר בלא עצמות, שמי שמציין מקום טומאה מחזיקים אותה בטומאתה לעולם, וגבי בשר אם יש אותה שעה, לאחר כן כלה והולך ואין כאן טומאה<sup style="color: gray;">272</sup>, והירושלמי חלוק על הבבלי הסובר שדוקא על כזית בשר אין מציינים<sup style="color: gray;">273</sup>. ג) ויש מהראשונים מפרשים שאף הבבלי מודה לירושלמי, שאין מציינים על בשר כלל<sup style="color: gray;">274</sup> - ולא גרסו בביאור הבבלי את הברייתא: כזית מצומצם<sup style="color: gray;">275</sup>, אלא כזית<sup style="color: gray;">276</sup> - ולדעתם הבבלי נקט כזית, והוא הדין אפילו הרבה, ומה שנקט כזית, שיעור טומאה נקט<sup style="color: gray;">277</sup>. ד) הבבלי דן בכזית בשר גידים ועצמות, שאז דוקא על כזית מצומצם אין מציינים, כיוון שבודאי תיכף יחסר משיעור כזית ואין צריך שהיית זמן כלל לחסרונו, ולמרות שעדיין יהיה נשאר עליו טומאת עצם כשעורה לטמא במגע ומשא<sup style="color: gray;">278</sup>, על עצם כשעורה אין מציינים<sup style="color: gray;">279</sup>, אבל כזית מרווח וכל שכך יותר מכזית הגם שסוף סוך מתחסר כיוון שצריך שהיית זמן יום ויומים שיהיה נתאכל ויפת מכזית וגם אחר שיפחת עדיין יהיה בו טומאת מגע ומשא משום עצם כשעורה, לכך מציניים עליו, שלא שייך מוטב שיתקלקל בו לשעה ואל יתקלקל בו לעולם, שהרי הקלקול שלעולם היינו שישרפו עליו תרומה וטהרות לעולם אינו קלקול כלל, שהרי באמת כדין שירפו עליו תרומה וטהרות משום טומאת עצם כשעורה שבו, שרק הבשר מתאכל אבל לא העצם, והרי אפילו על ספק עצם כשעורה שורפים את התרומה<sup style="color: gray;">280</sup>, אבל הירושלמי דן בבשר ללא עצם כלל שכנחסר ונפחת מכזית אינו מטמא כלל, לכן אפילו יותר מכזית אין מציינים עליו, משום מוטב שיתקלקל בו לשעה ואל יתקלקל בו לעולם, שהקלקול עולם הוא קלקול ממש, שאחר שנחסר מכזית כשישרפו עליו תרומה וטהרות הוא שלא כדין, שבשר פחות מכזית לא מטמא כלל ומכריע הקלקול עולם את הקלקול שעה<sup style="color: gray;">281</sup>.
להלכה פסקו ראשונים שאין מציינים על כזית מצומצם מן המת<sup style="color: gray;">282</sup>, ולא חילקו בין כזית שיש בו בשר בלבד לכזית שיש בו אף עצמות וגידים<sup style="color: gray;">283</sup>.
על גזירת חכמים שיטמא בכזית* כבשר המת*, ע"ע מת.
<h3>ציון על הוודאות ועל הספיקות</h3>
אין מציינים על הוודאות<sup style="color: gray;">284</sup>, ואפילו על מת שלם<sup style="color: gray;">285</sup>, כשמקום הקבר ניכר היטב למעלה<sup style="color: gray;">286</sup> אין צורך לציין עליו<sup style="color: gray;">287</sup>, שהרי הם ידועים לכל<sup style="color: gray;">288</sup> וברור לכל העולם שיש בה טומאה ודאית<sup style="color: gray;">289</sup>, שבמקום שיש ודאי טומאה יודעים לה ופורשים ממנה ואין צריך ציון<sup style="color: gray;">290</sup>. או שאין מציינים היינו שאסור לציין ביום-טוב*, משום שאסור לטרוח ביום טוב<sup style="color: gray;">291</sup>, ודוקא בחול-המועד* מציינים<sup style="color: gray;">292</sup>. אבל מציינים על הספיקות<sup style="color: gray;">293</sup>, כגון שדה שאבד בה קבר<sup style="color: gray;">294</sup>, סככות-ופרעות*<sup style="color: gray;">295</sup>, שכיוון שספק טומאה היא אין לה קול* ולא יודעים לה ואם לא שרואים הציון לא פורשים ממנה<sup style="color: gray;">296</sup>. יש מהאחרונים הסובר שאפילו אם הספיקות ידועים לכל העולם, מציינים עליהם<sup style="color: gray;">297</sup>.
<h2>ציץ</h2>
<b>הגדרת הערך -</b> תכשיט, המונח על מצח הכהן הגדול.
<h3><b>מהותו ודיניו</b></h3>
<h4>מהותו</h4>
הציץ<sup style="color: gray;">1</sup> הוא כמין טס - דק<sup style="color: gray;">2</sup> - של זהב<sup style="color: gray;">3</sup> המונח על מצחו של הכהן הגדול<sup style="color: gray;">4</sup>, ונמנה בין שמונת בגדי-כהונה* של הכהן הגדול<sup style="color: gray;">5</sup>, אף על פי שאינו בגד אלא תכשיט<sup style="color: gray;">6</sup>. יש מן האחרונים שכתבו, שהציץ הוא עטרת המצנפת<sup style="color: gray;">7</sup>, ויש שכתבו, שהציץ הוא כלי לעצמו ואינו הכשר למצנפת<sup style="color: gray;">8</sup>. מצות עשיית הציץ אינה נמנית במנין המצוות, לפי שהיא בכלל מצות עשיית בגדי כהונה – לסוברים שנמנית במנין המצוות<sup style="color: gray;">9</sup> - ואין מונים כל חלק מחלקי המצוה בפני עצמו<sup style="color: gray;">10</sup>.
<h3><b>שמותיו</b></h3>
הציץ נקרא בכתוב: נזר הקדש<sup style="color: gray;">11</sup>. ופירשו ראשונים, שהוא עטרה וכתר מלכות<sup style="color: gray;">12</sup>. ויש מן האחרונים שפירשו, שנקרא כן מלשון נזירות, שכשם שהנזיר פרוש ומובדל מן המותרות, כך היה הכהן הגדול מופרש ומרומם מכל העם בשם הקדוש שבו<sup style="color: gray;">13</sup>. וכן הכתוב: ארון האלהים<sup style="color: gray;">14</sup>, יש מן האחרונים שכתבו בדעת אמוראים, שהיינו הציץ, וקרוי כן לפי שכתוב עליו "קדש לה'"<sup style="color: gray;">15</sup>. וכן הכתוב: כלי הקדש<sup style="color: gray;">16</sup>, יש מן הראשונים שפירשו, שהיינו ארון וציץ<sup style="color: gray;">17</sup>.
<h4>אורכו</h4>
הציץ מקיף על מצח הכהן מאוזן לאוזן<sup style="color: gray;">18</sup>, לפי מדת מצחו של כהן<sup style="color: gray;">19</sup>. ויש מן האחרונים שכתבו, שאין שיעור זה אלא מדרבנן, אבל מן התורה אין לו שיעור<sup style="color: gray;">20</sup>.
<h4>רוחבו</h4>
רוחב הציץ, שתי אצבעות<sup style="color: gray;">21</sup>, שלמדים מן הכתוב: על מצחו<sup style="color: gray;">22</sup>, היינו שיעור מצחו, וסתם מצח שתי אצבעות<sup style="color: gray;">23</sup>. על שיעור אצבע*, ע"ע<sup style="color: gray;">24</sup>. וכתבו ראשונים, שאין שיעור זה אלא מדרבנן, אבל מן התורה אין לו שיעור, וזוהי שאמרו בגמרא: ציץ לא נתנה בו תורה מדה כלל<sup style="color: gray;">25</sup>. ויש שפירשו בדעתם, שאין לו שיעור קצוב, אלא לפי מדת מצחו של כהן<sup style="color: gray;">26</sup>. ויש מן האחרונים שצידדו, ששיעור שתי אצבעות הלכה-למשה-מסיני*<sup style="color: gray;">27</sup>.
<h4>הזהב ממנו עשוי</h4>
הזהב ממנו עשוי הציץ<sup style="color: gray;">28</sup> היה זהב טהור, שאינו מעורב בסיגים<sup style="color: gray;">29</sup>, שנאמר: ועשית ציץ זהב טהור<sup style="color: gray;">30</sup>. וכתבו אחרונים, שמפני שהוא קדש לה' היה ראוי מפני כבודו שיהיה זהב טהור ונקי, ולא מבד<sup style="color: gray;">31</sup>.
<h4>עשייתו</h4>
עשיית הציץ, יש מן האחרונים שכתבו בדעת ראשונים, שצריכה להיעשות לשמה, שלפי שכותב עליו "קודש לה'" הרי הוא כגויל של ספר תורה, שצריך עיבוד לשמה<sup style="color: gray;">32</sup>.
<h4>קשירתו</h4>
הציץ נקשר בפתיל תכלת כנגד העורף<sup style="color: gray;">33</sup>. יש מן הראשונים שכתבו, שנקשר על גבי המצנפת*<sup style="color: gray;">34</sup>, ולדעתם זהו שנאמר: והיה על המצנפת<sup style="color: gray;">35</sup>, וכן: לתת על המצנפת מלמעלה<sup style="color: gray;">36</sup>, היינו שקושר הפתיל בעורפו על המצנפת שמכסה את כל ראשו מאחוריו<sup style="color: gray;">37</sup>. ואף על פי שיש בקשירת פתיל תכלת - העשוי מצמר<sup style="color: gray;">38</sup> - על המצנפת - העשויה מפשתן<sup style="color: gray;">39</sup> - משום כלאים, התירתו תורה<sup style="color: gray;">40</sup>. ויש שכתבו, שנקשר למטה מן המצנפת<sup style="color: gray;">41</sup>. על כך שלדעה זו משאיר הכהן בעת צניפת המצנפת מקום מגולה לצד עורפו לקשור שם הציץ, ומפני כך קטנה מצנפת הכהן הגדול ממגבעת הכהן ההדיוט, ע"ע מגבעת; מצנפת<sup style="color: gray;">42</sup>.
<h4>מנין הפתילים</h4>
מנין פתילי התכלת שבציץ, נחלקו בו ראשונים: א) יש סוברים, שקשירת הציץ נעשית על ידי פתיל אחד שנכנס בשני נקבים שבקצותיו של הציץ<sup style="color: gray;">43</sup>, ומהם שכתבו שזהו שנאמר: ושמת אתו על פתיל תכלת<sup style="color: gray;">44</sup>, וכן: ויתנו עליו פתיל תכלת<sup style="color: gray;">45</sup>, שפירושם שקושרם בפתיל תכלת<sup style="color: gray;">46</sup>. מהם סוברים, שעובר הפתיל תחת הציץ מנקב לנקב, ונמשך דרך הנקבים חוץ לציץ וסובב הראש כולו, שלדעתם זהו שנאמר: על פתיל תכלת<sup style="color: gray;">47</sup>, שמשמע שהפתיל תחת הציץ<sup style="color: gray;">48</sup>, ולדעתם מה שנאמר: עליו פתיל<sup style="color: gray;">49</sup>, היינו שאצל הנקבים הפתיל משוך מעט מעל הציץ<sup style="color: gray;">50</sup>. ומהם סוברים, שהפתיל קשור מנקב לנקב מאחורי הראש בלבד<sup style="color: gray;">51</sup>. ב) ויש סוברים, שקושרים את הציץ בפתיל תכלת נוסף, שנקוב הציץ באמצעו ובו מכניסים פתיל שכרוך על המצנפת מלמעלה - על פני רוחב הראש<sup style="color: gray;">52</sup> - וקשור בפתיל שמאחורי עורפו<sup style="color: gray;">53</sup>, ופתיל האמצעי הוא שמחזיק את הציץ שלא יפול<sup style="color: gray;">54</sup>. ולדעתם על פתיל האמצעי נאמר: והיה על המצנפת<sup style="color: gray;">55</sup>, וכן: ויתנו עליו פתיל תכלת לתת על המצנפת מלמעלה<sup style="color: gray;">56</sup>. ומהם שכתבו, שקושרים את הציץ בשלושה פתילים, שכל אחד מהם נכנס בנקב ונכפל לשנים, ולדעתם זהו שנאמר: על פתיל<sup style="color: gray;">57</sup>, שמשמע שהפתיל תחת הציץ, ונאמר: עליו פתיל<sup style="color: gray;">58</sup>, שמשמע שהפתיל מעל לציץ, והיינו החוט שנכפל בנקב שצדו האחד לפנים מן הציץ וצדו השני מחוץ לציץ<sup style="color: gray;">59</sup>, וקושר שלושת ראשי הפתילים מאחורי ערפו<sup style="color: gray;">60</sup>, ונמצא עשוי כמין כובע על המצנפת<sup style="color: gray;">61</sup>. ובטעם שאין הפתיל האמצעי חוצץ בין תפילין – שמונחים מעל לציץ<sup style="color: gray;">62</sup> - לבשרו<sup style="color: gray;">63</sup>, יש מן האחרונים שכתבו, שכיוון שכך היה ציווי התורה אינו חוצץ<sup style="color: gray;">64</sup>. ויש שכתבו – לסוברים שהציץ קשור בשלושה פתילים כפולים<sup style="color: gray;">65</sup> – שבשעה שמהדק הפתילים לראשו מרחיק שני הפתילים שבאמצע הציץ זה מזה, ומניח התפילין ביניהם<sup style="color: gray;">66</sup>. ג) ויש סוברים, שארבעה פתילי תכלת היו בציץ, פתיל אחד היה בשני ראשי הציץ שמגיע מאוזן לאוזן שבו קושרים את הציץ, ושלושה חוטים מלמעלה על הראש והיה עשוי על ידיהם כעין כובע על המצנפת<sup style="color: gray;">67</sup>.
<h4>רוחבם</h4>
רוחב הפתילים, יש מן הראשונים שכתבו, שהיה שתי אצבעות כשיעור רוחב הציץ<sup style="color: gray;">68</sup>. ויש מן הראשונים שכתבו – לסוברים שעובר הפתיל תחת הציץ<sup style="color: gray;">69</sup> – שהיה הפתיל דק יותר, כדי שלא יהיה נראה לעין<sup style="color: gray;">70</sup>.
<h4>כיסוי בגד תחת הציץ</h4>
הציץ, נחלקו תנאים וראשונים ואחרונים בדעתם על מה היה נתון: א) יש סוברים, שהיה הציץ נתון על גבי כיסוי של צמר<sup style="color: gray;">71</sup>, שלדעתם אין חציצה בין הציץ לגופו של הכהן מעכבת<sup style="color: gray;">72</sup>, שכך גזר הכתוב<sup style="color: gray;">73</sup>, וזוהי ששנינו: כיפה של צמר היתה מונחת בראש כהן גדול ועליה ציץ נתון, לקיים מה שנאמר: ושמת אותו על פתיל תכלת<sup style="color: gray;">74</sup>. יש שפירשו, שהיה נתון על גבי כובע קטן של צמר<sup style="color: gray;">75</sup>. ויש שפירשו, שהיה נתון על חתיכת בגד קטנה, וקרויה "פתיל" לשון חיבור<sup style="color: gray;">76</sup>, כלומר חוטים המחוברים יחד<sup style="color: gray;">77</sup>, ולדעתם היו נותנים הציץ על גבי הבגד, כדי שלא יזיק הציץ למצח<sup style="color: gray;">78</sup>, או כדי שיגן על הציץ מפני זוהמת הזיעה<sup style="color: gray;">79</sup>. ויש שפירשו, שהוא בגד המקיף כל ראשו ומגולה בצדו העליון<sup style="color: gray;">80</sup>. ב) ויש סוברים, שלא היה כיסוי תחת הציץ<sup style="color: gray;">81</sup>, שלדעתם חציצה מעכבת בציץ כשאר בגדי-כהונה*<sup style="color: gray;">82</sup>. וכן בדעת תנאים שסוברים ששערו – של כהן גדול<sup style="color: gray;">83</sup> - היה נראה בין ציץ למצנפת ששם מניחין תפילין<sup style="color: gray;">84</sup>, יש שכתבו, שחולקים וסוברים שלא היה כיסוי תחת הציץ<sup style="color: gray;">85</sup>, ומן האחרונים שכתבו בטעמם, כדי שלא יהיה דבר חוצץ בין הציץ לבשרו<sup style="color: gray;">86</sup>. וכן בדעת הסוברים, שכיפה של צמר היתה מונחת בראש כהן גדול<sup style="color: gray;">87</sup>, יש שפירשו, שלא היה כובע ממש המכסה את הראש<sup style="color: gray;">88</sup>, מהם שכתבו, שעל ידי הפתילים הכרוכים על המצנפת שבהם קושרים את הציץ – לסוברים כן<sup style="color: gray;">89</sup> - נעשה כעין כובע<sup style="color: gray;">90</sup>, ומהם שכתבו, שכיפה זו היא הפתיל שהציץ תלוי עליו – לסוברים כן<sup style="color: gray;">91</sup> - ונקרא כך לפי שהיה פתיל עבה<sup style="color: gray;">92</sup>.
<h4>ציורים שעליו</h4>
הציץ, יש מן האחרונים שכתבו, שנעשו עליו ציורים של ציצים ופרחים<sup style="color: gray;">93</sup>, ולדעתם זהו פירוש שם "ציץ", מלשון פטורי ציצים<sup style="color: gray;">94</sup>, ומהם שכתבו, שזהו שנאמר: ופתחת עליו פתוחי חתם<sup style="color: gray;">95</sup>. ויש שכתבו, שהיה הציץ חלק בלא עיטורים<sup style="color: gray;">96</sup>.
<h4>מקומו</h4>
הציץ מונח על מצחו של הכהן הגדול – למטה משיער הראש<sup style="color: gray;">97</sup> - שנאמר: והיה על מצח אהרן<sup style="color: gray;">98</sup>. ויש מן הראשונים שכתבו, שמונח בראש הכהן במקום שיער ששם מניח תפילין<sup style="color: gray;">99</sup> – והתפילין מונחים למעלה ממנו לצד המצנפת<sup style="color: gray;">100</sup> - ומקום יש בראש להניח שני תפילין<sup style="color: gray;">101</sup>. ולדעה זו, מה שנאמר: על מצח וכו'<sup style="color: gray;">102</sup>, פירושו בין העינים<sup style="color: gray;">103</sup>, היינו כנגד בין העינים בגובה הראש<sup style="color: gray;">104</sup>. על כך שלדעה זו משאיר הכהן בעת צניפת המצנפת מקום מגולה לצד פניו להניח שם הציץ, ומפני כך קטנה מצנפת הכהן הגדול ממגבעת הכהן ההדיוט, ע"ע מגבעת; מצנפת<sup style="color: gray;">105</sup>. ומן הראשונים והאחרונים שכתבו, שנתון סמוך למצנפת, ולדעתם זהו שנאמר: והיה על המצנפת<sup style="color: gray;">106</sup>, וכן: לתת על המצנפת<sup style="color: gray;">107</sup>, שלשון "על" פירושה בסמוך<sup style="color: gray;">108</sup>.
<h4>קביעות מקום</h4>
מקום הציץ על המצח, יש מן האחרונים שכתבו בדעת אמוראים, שאין לשנות מקומו בכל פעם, ולמדים כן ממה שנאמר: על מצחו<sup style="color: gray;">109</sup>, שמשמעו בסמוך בצורה קבועה, ולא נאמר "במצחו" שמשמע בכל מקום בשטח מצחו<sup style="color: gray;">110</sup>.
<h4>חציצה בינו לגוף הכהן</h4>
הציץ, נחלקו תנאים ואחרונים בדעתם, אם מעכבת בו חציצה בינו לגוף הכהן<sup style="color: gray;">111</sup>: בדעת הסוברים, כיפה של צמר היתה מונחת בראש כהן גדול ועליה ציץ נתון<sup style="color: gray;">112</sup>, יש שכתבו, שאין חציצה מעכבת בציץ - בשונה משאר בגדי-כהונה* שחציצה מעכבת בהם<sup style="color: gray;">113</sup> - ולפיכך אין הכיפה שתחתיו מעכבת<sup style="color: gray;">114</sup>. ובדעת הסוברים ששערו – של כהן גדול<sup style="color: gray;">115</sup> - היה נראה בין ציץ למצנפת ששם מניחין תפילין<sup style="color: gray;">116</sup>, יש שכתבו, שחציצה מעכבת בציץ, ולפיכך אין נותנים כיסוי בגד תחתיו<sup style="color: gray;">117</sup>.
<h4>קבלת טומאה</h4>
ציץ, מקבל טומאה<sup style="color: gray;">118</sup>, ומן הראשונים שכתבו בטעם הדבר, שהוקש לבגדי-כהונה*, שנאמר: ואלה הבגדים אשר יעשו וכו' ועשית ציץ<sup style="color: gray;">119</sup>, ובכל מקום הוא חשוב בכלל בגדי כהונה<sup style="color: gray;">120</sup>, ולפיכך מקבל טומאה כבגד<sup style="color: gray;">121</sup>.
<h4>כפרתו</h4>
ציץ מכפר - כשאר בגדי הכהונה, שכל אחד מהם מכפר על עוון מיוחד<sup style="color: gray;">122</sup> - על עזות פנים<sup style="color: gray;">123</sup>, יש שפירשו, שמעיז כנגד האדם ומדבר עליו בפניו דברי שקרים של לשון הרע<sup style="color: gray;">124</sup>, ויש שפירשו, עזות מצח שאינו נכלם בחטאיו<sup style="color: gray;">125</sup>, שבציץ נאמר: והיה על מצח אהרן<sup style="color: gray;">126</sup>, ובעזות פנים נאמר: ומצח אשה זונה היה לך<sup style="color: gray;">127</sup>, שמכך שקבע הכתוב לציץ מקום המצח למדים שמכפר אף על עזות מצח, מלבד ריצויו על הקרבנות שהוקרבו בטומאה<sup style="color: gray;">128</sup>, ואף על פי שאמרו בגמרא, עון הקדשים<sup style="color: gray;">129</sup>, קדשים ולא עדה<sup style="color: gray;">130</sup>, היינו שאינו מכפר על חטא אחר<sup style="color: gray;">131</sup>, יש מן האחרונים שכתבו, שלא בא הכתוב למעט אלא דבר שהוא עוון מצד עצמו, אבל עזות פנים שאינו עוון מצד עצמו, שהרי אין לו אזהרה בתורה, אלא שהוא ממידות הרעות וגורם לעוון, מכפר הציץ<sup style="color: gray;">132</sup>. ובירושלמי, יש מן האמוראים סוברים, שמכפר על המגדפים, שבציץ נאמר: והיה על מצח אהרן<sup style="color: gray;">133</sup>, ונאמר בעניין גולית שחירף מערכות ישראל<sup style="color: gray;">134</sup>: ותטבע האבן במצחו<sup style="color: gray;">135</sup>.
<h4>היסח דעת ממנו</h4>
הציץ - לסוברים שאינו מרצה על הטומאה אלא בעודו על מצח הכהן<sup style="color: gray;">136</sup> - אסור לכהן להסיח דעתו ממנו<sup style="color: gray;">137</sup>, אלא ממשמש בו בעודו על מצחו<sup style="color: gray;">138</sup>, ויזכור עניינו<sup style="color: gray;">139</sup>, וישים על לבו שהוא על מצחו ויחשוב בקדושת השם הכתוב עליו<sup style="color: gray;">140</sup>, שנאמר: והיה על מצחו תמיד<sup style="color: gray;">141</sup>, שמילת "תמיד" היא מלשון אומד, שאומד בדעתו וישער במחשבתו איכות הקדושה שהוא נושא על מצחו<sup style="color: gray;">142</sup>. ולסוברים שציץ מרצה אף באינו על מצחו<sup style="color: gray;">143</sup>, נחלקו אחרונים: יש סוברים, שאינו אסור להסיח דעתו מן הציץ, אלא מדרבנן, שלדעתם הוצרך הכתוב "תמיד" ללמד דין ריצוי באינו על מצחו<sup style="color: gray;">144</sup>. ויש סוברים, שאסור מן התורה להסיח דעתו מן הציץ, שלדעתם אין הדין שמרצה אף באינו על מצחו נלמד מדרשת הכתוב "תמיד", אלא מסברא<sup style="color: gray;">145</sup>. ויש מן האחרונים שכתבו, שמטעם זה אין הכהן גדול רשאי להניח תפילין עם הציץ, שלפי שאסור להסיח דעת בין מן הציץ ובין מן התפילין<sup style="color: gray;">146</sup>, אין אדם יכול לתת דעתו לשני דברים כאחד<sup style="color: gray;">147</sup>, ולדעתם אותה ששנינו בכהן גדול: שערו היה נראה בין ציץ למצנפת ששם מניחים תפילין<sup style="color: gray;">148</sup>, היינו ששם ראוי להניח תפילין<sup style="color: gray;">149</sup>. על פרטי דיני הסח הדעת, ע"ע תפילין.
<h4>איסור כניסה לבית הכסא ושינה בו</h4>
הציץ, אסור לכנוס בו לבית הכסא<sup style="color: gray;">150</sup>. וכן אסור לישון בעוד הציץ עליו<sup style="color: gray;">151</sup>, ויש מן האחרונים שכתבו, שאינו אסור אלא שנת קבע<sup style="color: gray;">152</sup>.
<h4>לבישתו שלא בשעת עבודה</h4>
ציץ, נחלקו ראשונים אם מותר ללובשו שלא בשעת עבודה: א) יש סוברים, שמותר ללובשו אף שלא בשעת עבודה<sup style="color: gray;">153</sup> - בשונה משאר בגדי-כהונה* שמיד כשיכולים להפשיטם צריכים להפשיטם, לסוברים כן<sup style="color: gray;">154</sup> - ואפילו בשעת סעודה<sup style="color: gray;">155</sup>, ובלבד שלא יסיח דעתו ממנו<sup style="color: gray;">156</sup>, שלדעתם זהו שנאמר בציץ: והיה על מצחו תמיד, שמשמע שמותר שלא בשעת עבודה<sup style="color: gray;">157</sup>, אפילו במזיד ובכל שעה ובכל מקום<sup style="color: gray;">158</sup>, ואף על פי שהוצרך הכתוב ללמד שלא יסיח דעתו ממנו<sup style="color: gray;">159</sup>, אין מקרא יוצא מידי פשוטו<sup style="color: gray;">160</sup>. מהם שכתבו, שמותר לכהן ללובשו אפילו במדינה חוץ למקדש בשונה משאר בגדי-כהונה*, שאסור לצאת בהם במדינה<sup style="color: gray;">161</sup>, ולדעתם זהו שמצינו בינאי המלך שלבש הציץ חוץ למקדש<sup style="color: gray;">162</sup>. ומהם שכתבו, שאסור לצאת בהם במדינה כשאר בגדי כהונה<sup style="color: gray;">163</sup>. ב) ויש סוברים, שאסור ללובשו שלא בשעת עבודה ובמדינה כשאר בגדי כהונה<sup style="color: gray;">164</sup>, שלדעתם אין למדים מן הכתוב "תמיד", לפי שהוצרך לעניין אחר<sup style="color: gray;">165</sup>. ולדעתם נהג ינאי המלך שלבש את הציץ חוץ למקדש שלא בשעת עבודה, שלא כהוגן<sup style="color: gray;">166</sup>.
<h4>הגבהת ידים למעלה ממנו</h4>
הגבהת ידים למעלה מן הציץ, נחלקו תנאים אם יש בה איסור: תנא קמא במשנה סובר, שכהן גדול אינו מגביה את ידיו למעלה מן הציץ<sup style="color: gray;">167</sup>, מפני שהשם כתוב עליו<sup style="color: gray;">168</sup>, ואינו דרך כבוד להגביה ידיו למעלה מן השם<sup style="color: gray;">169</sup>. ויש מן האחרונים שכתבו, שמטעם זה צריך הכהן הגדול לעלות במעלות אל המנורה* אף בשעת הדלקת-הנרות*<sup style="color: gray;">170</sup> – בשונה מכהן הדיוט שאינו צריך לעלות אלא לשם הטבת-הנרות*<sup style="color: gray;">171</sup> - לפי שאינו רשאי להגביה ידיו<sup style="color: gray;">172</sup>. ב) ור' יהודה סובר, שכהן גדול מגביה ידיו למעלה מן הציץ, שנאמר: וישא אהרן את ידיו אל העם ויברכם<sup style="color: gray;">173</sup>, שמילת "וישא" סתם משמעה למעלה על גבי הראש<sup style="color: gray;">174</sup>, ומשמע שאין הקפדה בהגבהת הידים למעלה מן השם<sup style="color: gray;">175</sup>. ויש מן האחרונים שכתבו בטעמו, שלפי שלדעתו טומאה הותרה בצבור<sup style="color: gray;">176</sup>, ואין צריך ריצוי ציץ לקרבנותיהם<sup style="color: gray;">177</sup>, הרי שגדול כח הצבור וכבודם גדול מכבוד הציץ, ולפיכך מפני כבוד הצבור מגביה הכהן ידיו למעלה מן הציץ<sup style="color: gray;">178</sup>. ולדעה זו, יש מן האחרונים שכתבו, שמותר להגביה ידיו למעלה מן הציץ אפילו שלא בעת נשיאת-כפים*<sup style="color: gray;">179</sup>. הלכה, שאין כהן גדול מגביה ידיו למעלה מן הציץ<sup style="color: gray;">180</sup>.
<h4>קימה מפניו</h4>
הרואים את הציץ בראש כהן גדול, כתבו ראשונים, שצריכים לקום מפניו<sup style="color: gray;">181</sup>, לפי שהשם כתוב בו<sup style="color: gray;">182</sup>. וזהו שאמרו בגמרא במעשה דינאי: הקם להם בציץ שבין עיניך<sup style="color: gray;">183</sup>, היינו תן ציץ הקודש על מצחך, ויעמדו על רגליהם<sup style="color: gray;">184</sup>.
<h4>ישיבה בעזרה בעודו לבוש בו</h4>
כהן גדול הלובש את הציץ, יש מן האחרונים שכתבו – לסוברים שאסור לשבת בעזרה<sup style="color: gray;">185</sup> - שמותר לשבת בעזרה מפני כבוד השם שעליו<sup style="color: gray;">186</sup>, ולדעתם זהו שאמרו במדרש: ולמי היתה ישיבה בעזרה ובהיכל הוי אומר לכהן גדול<sup style="color: gray;">187</sup>, היינו כאשר לבוש בציץ<sup style="color: gray;">188</sup>.
<h3><b>הכתב</b></h3>
על הציץ כתובות התיבות "קדש לה'"<sup style="color: gray;">189</sup> – היינו שם בן ארבע אותיות<sup style="color: gray;">190</sup> - וזהו שנאמר: ופתחת עליו פתוחי חתם קדש לה'<sup style="color: gray;">191</sup>. ונחלקו תנאים: א) תנא קמא בברייתא סובר, שהיה כתוב בשתי שיטין, "ה'" מלמעלה – בשיטה עליונה<sup style="color: gray;">192</sup> - ו"קדש ל" מלמטה<sup style="color: gray;">193</sup>, בשיטה תחתונה<sup style="color: gray;">194</sup> - ויש מן הראשונים שכתבו לגרסתם, שכתוב "קדש" מלמטה ו"לה'" מלמעלה<sup style="color: gray;">195</sup> - כדי שלא יהיו שאר אותיות עומדות למעלה מן השם<sup style="color: gray;">196</sup>, או קודמות לו באותה שיטה<sup style="color: gray;">197</sup>, ואפילו אות "ל" שהיא תיבה אחת עם השם<sup style="color: gray;">198</sup>, שאין זה כבוד השם<sup style="color: gray;">199</sup>, ואף על פי שלא חשו להקדים דברים אחרים לשם ה' בכתיבת ספר-תורה*<sup style="color: gray;">200</sup>, בציץ שלא נכתב בו אלא שתי תיבות יש לחוש בהקדמת התיבה קודם השם<sup style="color: gray;">201</sup>. ויש מן האחרונים שכתבו בדעת ראשונים, טעם אחר שלא לכתוב בשיטה אחת, שיש להקפיד לכתוב השם בצד ימין<sup style="color: gray;">202</sup>. ומן הראשונים שכתבו, שאין דין זה אלא מדרבנן, ומן התורה יכול לכתוב בשיטה אחת<sup style="color: gray;">203</sup>. ובמקומו של הכתב בשתי השיטין, יש מן הראשונים סוברים, שהכתב שבשתי השיטין נתון זה תחת זה<sup style="color: gray;">204</sup>, שאף שאינו כדרך קריאה אין התיבות צריכות להיות נהגות בפה<sup style="color: gray;">205</sup>. ויש סוברים, ש"קדש ל" כתוב בתחילת שיטה תחתונה ו"ה'" כתוב בסוף שיטה עליונה, כדי שיהא כתוב כדרך קריאתו<sup style="color: gray;">206</sup>, ונקרא באלכסון<sup style="color: gray;">207</sup>, יש שכתבו בדעתם, שאינו מעכב אלא שיהיה נקרא באופן שמובנת משמעות הכתב, ולכן אף בכותב זה תחת זה "לה'" בשיטה עליונה ו"קדש" בשיטה תחתונה חשוב דרך קריאתו, כיוון שנקרא "לה' קדש", שמובנת משמעותו הגם שאינו כסדר שבתורה<sup style="color: gray;">208</sup>. ויש שכתבו בדעתם, שצריך שיהיה נקרא כסדר הכתוב בתורה<sup style="color: gray;">209</sup>. ויש סוברים, ש"קדש ל" כתוב בסוף שיטה עליונה ו"ה'" כתוב בתחילת שיטה תחתונה, וכיון שאדם פוגע תחילה בראש שיטה תחתונה קרוי "מלמעלה"<sup style="color: gray;">210</sup>, שבאופן זה כתוב כדרך קריאתו<sup style="color: gray;">211</sup>, ועוד שהוא כבוד ה' ששמו בראש השיטה<sup style="color: gray;">212</sup>. ב) ויש סוברים, שהיה כתוב "קדש לה'" בשיטה אחת<sup style="color: gray;">213</sup>, וכן אמר רבי אליעזר ברבי יוסי, אני ראיתיו בעיר רומי – כאשר נכנס לאוצר המלך<sup style="color: gray;">214</sup> - וכתוב "קדש לה'" בשיטה אחת<sup style="color: gray;">215</sup>. ג) ובדעת רבי אליעזר ברבי יוסי, שאמר אני ראיתיו בעיר רומי וכתוב "קדש לה'" בשיטה אחת<sup style="color: gray;">216</sup>, יש סוברים, שאפשר לכתוב "קדש לה'" בין בשיטה אחת, ובין בשתי שיטין, "לה'" בשיטה עליונה ו"קדש" בשיטה תחתונה, שלדעתם אין להקפיד אלא שלא יהיה השם כתוב בשיטה תחתונה, אבל מותר להקדים אותיות לשם בשיטה אחת, ולכן הכותב בשתי שיטין כותב "לה'" בתיבה אחת כתיקונה ואינו מחלקה בשתי שיטין<sup style="color: gray;">217</sup>. ויש מן האחרונים שכתבו בדעת ראשונים, שלא נחלקו תנאים בדבר זה, ולכל הדעות כותב לכתחילה בשתי שיטין, אלא שאם כתבו בשיטה אחת כשר<sup style="color: gray;">218</sup>. להלכה, פסקו ראשונים, שכותב עליו שתי שיטין, ואם כתבו בשיטה אחת כשר<sup style="color: gray;">219</sup>.
<h4>מקומו על הטס</h4>
הכתב שעל גבי הציץ, יש מן האחרונים שכתבו בדעת אמוראים, שמקומו בין עיני הכהן<sup style="color: gray;">220</sup>.
<h4>אופן הכתיבה</h4>
הכתב שעל הציץ היה בולט<sup style="color: gray;">221</sup>, ומן הראשונים שכתבו, שזהו שנאמר: עליו<sup style="color: gray;">222</sup>, שיהיו האותיות עליו, והיינו כשהן בולטות<sup style="color: gray;">223</sup>. בליטה זו נעשית על ידי חריטה<sup style="color: gray;">224</sup>, שחוקק האותיות – הפוכות<sup style="color: gray;">225</sup> - מעבר האחד של הטס והן בולטות מעבר השני<sup style="color: gray;">226</sup>, וזהו שנאמר: ופתחת עליו פתוחי חתם<sup style="color: gray;">227</sup>, ומן הראשונים שכתבו, שחקיקה זו היא כתיבה שנאמרה בציץ: ויכתבו עליו מכתב פתוחי חותם<sup style="color: gray;">228</sup>, שכל כיוצא בזה נקרא כתב מצד הבליטה שבצד האחר, שהרי מכל מקום עשה מעשה בגוף האותיות<sup style="color: gray;">229</sup>. ונחלקו ראשונים באופן חקיקת האותיות מאחורי הטס: א) יש סוברים, שחורץ את האותיות בידיו – על ידי הכאת קורנס<sup style="color: gray;">230</sup> - ולא על ידי דפוס<sup style="color: gray;">231</sup>. ובטעמם, יש מן האחרונים שכתבו, שכל שנאמרה בו כתיבה צריך להיות על ידי מעשה ידיו ולא בדפוס<sup style="color: gray;">232</sup>, ויש שכתבו, שזוהי משמעות לשון "פיתוח" שבכתוב<sup style="color: gray;">233</sup>. ולדעה זו, כתבו ראשונים ואחרונים בדעתם, שמדביק שעוה רכה על גבי הטס במקום שהאותיות בולטות וחורצו מאחוריו, שאם היה מונח על גבי דבר קשה היה מעכב האותיות מלבלוט לחוץ<sup style="color: gray;">234</sup>. ויש שפירשו בדעתם, שרושם האותיות בשעוה מאחורי הטס במקום שחוקק<sup style="color: gray;">235</sup>, ובטעמו, מהם שכתבו, כדי שלא תתעקם חריצתו ויצא הכתב מעוקל, שאי אפשר לו לרשום בדיו כדי שלא יבוא למחוק אותיות השם, אלא בשעוה שנקלפת בשלימותה<sup style="color: gray;">236</sup>. ומהם שכתבו, שלפי שאין האומן יודע צורת האותיות כדינה, כותב הכהן הגדול או אחד מן היודעים צורת האותיות תחילה את האותיות בשעוה, ולאחר מכן נמסר הציץ לאומן לחקוק האותיות<sup style="color: gray;">237</sup>. ב) ויש סוברים, שמכה בדפוס צורת האותיות<sup style="color: gray;">238</sup>. ויש שחולקים על כל זה, וסוברים שאין הכתיבה שבציץ נעשית על ידי חריטה, שלדעתם לא אמרו שנקראת כתיבה אלא כשלוקט הזהב במלקחיים ומגביהו ועושה בו האותיות, שכן דרך לכתוב מצד הקריאה<sup style="color: gray;">239</sup>.
<h4>כתיבה על גבי הבליטה</h4>
אותיות הכתב שבציץ – לסוברים שנעשות על ידי חריטה<sup style="color: gray;">240</sup> - יש מן האחרונים שכתבו בדעת ראשונים, שכותב האותיות תחילה בדיו מצדו האחד של הטס, ולדעתם זהו שנאמר: ויכתבו עליו מכתב<sup style="color: gray;">241</sup>, ולאחר מכן חורץ כנגד האותיות מאחוריו עד שבולטות לפניו<sup style="color: gray;">242</sup>, מהם צדדו שהיו מדבקים את הדיו יפה על הזהב שלא יימחק, והיו האותיות הבולטות שחורות<sup style="color: gray;">243</sup>, ומהם צדדו שלא היה הדיו על גבי האותיות אלא בשעת החקיקה<sup style="color: gray;">244</sup>. ויש מן האחרונים שכתבו בדעתם, שהיה נותן שעוה על גבי האותיות הבולטות ונשארת שם תמיד, ולדעתם זהו שנאמר: ויכתבו עליו מכתב<sup style="color: gray;">245</sup>. ויש סוברים, שאין כותבים על גבי האותיות הבולטות, שלדעתם מה שנאמר: ויכתבו עליו מכתב<sup style="color: gray;">246</sup>, היינו החקיקה עצמה<sup style="color: gray;">247</sup>.
<h4>חק תוכות</h4>
כתב שנעשה על ידי חק-תוכות*, שחקק תוכות של האותיות וצידיהן והאותיות בולטות<sup style="color: gray;">248</sup>, אינו כשר בציץ<sup style="color: gray;">249</sup>, שנאמר: מכתב פתוחי חותם<sup style="color: gray;">250</sup>, ואין קרויה כתיבה אלא כשצייר גוף האותיות, ולא באופן שחקק סביב האותיות והן עומדות מאליהן<sup style="color: gray;">251</sup>.
<h4>סדר הכתיבה</h4>
סדר הכתיבה, יש מן האחרונים שכתבו, שצריך לכתוב שם השם תחילה, ולאחר מכן כותבים "קדש ל"<sup style="color: gray;">252</sup>.
<h4>לשמה</h4>
כתיבת התיבות על גבי הציץ, צריכה להיעשות לשמה<sup style="color: gray;">253</sup>.
<h4>בפני רבים</h4>
הכתיבה שעל גבי הציץ, יש מן הראשונים שכתבו, שצריכה להיעשות בפני רבים, ולדעתם זהו שנאמר בציץ: ויכתבו עליו וכו'<sup style="color: gray;">254</sup>. ובטעמו, יש שכתבו, כדי להזהירו שיכתוב לשמה<sup style="color: gray;">255</sup>.
<h3><b>ריצויו</b></h3>
<h4>הדין וגדרו</h4>
טומאה – מכל מיני הטומאות<sup style="color: gray;">256</sup> - שארעה בחלקים מסוימים של קרבנות היחיד<sup style="color: gray;">257</sup>, מרצה הציץ על הקרבן - באופנים מסוימים<sup style="color: gray;">258</sup> - לעניין שנתכפרו בו בעלים ולעניין שמותר הבשר באכילה לכהנים<sup style="color: gray;">259</sup>, וזהו שנאמר: ונשא – לשון סליחה<sup style="color: gray;">260</sup> - אהרן את עון הקדשים אשר יקדישו בני ישראל לכל מתנת קדשיהם<sup style="color: gray;">261</sup>, היינו על עוון טומאה<sup style="color: gray;">262</sup>. ומן האחרונים שכתבו בדעת ראשונים, ששני דינים חלוקים ישנם בריצוי הציץ: האחד, לרצות הקרבן שנעשה בטומאה, וזהו שנאמר: והיה על מצחו תמיד לרצון להם לפני ה'<sup style="color: gray;">263</sup>. השני, לשאת עוון הטומאה, היינו איסור טמאת-מקדש-וקדשיו* שלא להכניס טומאה למקדש<sup style="color: gray;">264</sup>, וזהו שנאמר: ונשא אהרן את עון הקדשים<sup style="color: gray;">265</sup>, ונצרכו שני הדינים, שאף אם נתכפר איסור הטומאה, עדיין לא הוכשר הקרבן, וכן אם לא נתכפר האיסור אי אפשר שירצה הקרבן<sup style="color: gray;">266</sup>. על טומאה שארעה לכהנים, שנחלקו תנאים אם מרצה ציץ עליה, עי' להלן<sup style="color: gray;">267</sup>. על טמאה-בצבור*, שלסוברים הותרה בצבור אין צריך הקרבן ריצוי ציץ, ולסוברים דחויה היא בצבור צריך ריצוי ציץ, ע"ע טמאה בצבור<sup style="color: gray;">268</sup>. על הדינים שבהם חלוק ריצוי ציץ בקרבנות היחיד מריצוי ציץ בקרבנות צבור, עי' להלן<sup style="color: gray;">269</sup>.
<h4>גדר הריצוי</h4>
גדר הריצוי, כתבו אחרונים בדעת ראשונים, שמרצה בשעת הטומאה להכשיר הקרבן להחשיבו טהור כאילו לא אירעה בו טומאה כלל<sup style="color: gray;">270</sup>. ולדעתם זה הטעם שמן התורה מותר לסמוך לכתחילה על ריצוי הציץ לזרוק הדם - לסוברים כן<sup style="color: gray;">271</sup> - אף על פי שיש בזריקתו איסור, לפי שעוד קודם ההקרבה חשוב הקרבן כטהור<sup style="color: gray;">272</sup>.
<h4>דם</h4>
דם הקרבנות שנטמא – בכל טומאה<sup style="color: gray;">273</sup> - וזרקו - בשוגג<sup style="color: gray;">274</sup> - מרצה הציץ עליו<sup style="color: gray;">275</sup>, בין לעניין שנתכפרו בעלים בקרבן ובין לעניין שנאכל הבשר לכהנים<sup style="color: gray;">276</sup>, וכן שנינו בספרי: אין לי אלא דם הטהור – שמכפר<sup style="color: gray;">277</sup> - דם הטמא מנין, וכשהוא אומר ונשא אהרן את עון הקדשים<sup style="color: gray;">278</sup> - שאף הוא מדבר בדם, שבדם נאמר: ונרצה לו לכפר<sup style="color: gray;">279</sup>, ובציץ נאמר: לרצון להם<sup style="color: gray;">280</sup> - ואיזה עון הוא נושא – היינו, איזה פסול הוא מכשיר<sup style="color: gray;">281</sup> - אם תאמר עון פגול* - ששחטו על מנת לאוכלו חוץ למקומו<sup style="color: gray;">282</sup> - הרי כבר נאמר: לא יחשב<sup style="color: gray;">283</sup>, אם תאמר עון נותר* – היינו, מחשבת נותר, ששחטו על מנת להותיר ולאוכלו חוץ לזמנו<sup style="color: gray;">284</sup> - הרי כבר נאמר: לא ירצה<sup style="color: gray;">285</sup>, הא אינו נושא אלא עון טומאה שהותרה מכללה בציבור<sup style="color: gray;">286</sup> - היינו שנדחית מפני קרבן צבור<sup style="color: gray;">287</sup> - שיש בה צד קל<sup style="color: gray;">288</sup>, שהואיל והקלה תורה לעניין צבור הקלה אף ביחיד, שירצה ציץ עליו<sup style="color: gray;">289</sup>, ויש מן הראשונים שפירשו, שממה שנאמר: לרצון להם לפני ה'<sup style="color: gray;">290</sup>, משמע שאין הציץ מרצה אלא על דבר שיש לו היתר במקום אחר<sup style="color: gray;">291</sup>. וכתבו אחרונים, שאף לסוברים שלא הותרה מכללה אצל ציבור אלא טומאת מת<sup style="color: gray;">292</sup>, מכל מקום כיוון ששם טומאה הותרה מכללה בצבור, למדים שמרצה הציץ בכל טומאה<sup style="color: gray;">293</sup>. על שאר עוונות שהותרו מכללם, ואין ציץ מרצה עליהם, עי' להלן<sup style="color: gray;">294</sup>.
<h4>העולים למזבח</h4>
העולים למזבח, היינו חלקי הקרבן הנקטרים לאשים, כגון אמורים*<sup style="color: gray;">295</sup>, או איברי עולה*<sup style="color: gray;">296</sup>, וכן קומץ* המנחה<sup style="color: gray;">297</sup>, נחלקו תנאים וראשונים ואחרונים בדעתם אם ציץ מרצה עליהם: א) יש סוברים, שציץ מרצה - בדיעבד<sup style="color: gray;">298</sup> - על העולים<sup style="color: gray;">299</sup>, וכן שנינו בספרי: אין לי אלא עוונות דם, מנין הקומץ והלבונה* - של מנחות*<sup style="color: gray;">300</sup> - והקטורת* ומנחת-כהנים* ומנחת כהן משוח - היינו מנחת חביתין*<sup style="color: gray;">301</sup> - ומנחת-נסכים*, תלמוד לומר: לכל מתנת קדשיהם<sup style="color: gray;">302</sup>. וכן שנינו: נטמא הקומץ והקריבו הציץ מרצה<sup style="color: gray;">303</sup>. וכן בדעת רבי יהושע, שכל זבחים שבתורה, בין שנטמא בשר וחלב קיים ובין שנטמא חלב ובשר קיים, זורק את הדם<sup style="color: gray;">304</sup>, שמשמע שאם נטמאו שניהם אינו זורקו<sup style="color: gray;">305</sup>, יש מן הראשונים ואחרונים בדעתם שכתבו, שבדיעבד שעבר וזרקו ציץ מרצה<sup style="color: gray;">306</sup>, מהם שכתבו, שלכתחילה אינו זורק את הדם מדרבנן<sup style="color: gray;">307</sup>, ומהם שכתבו, שאינו זורקו מן התורה<sup style="color: gray;">308</sup>. ב) ובדעת ר' יהושע, שכל זבחים שבתורה בין שנטמא בשר וחלב קיים ובין שנטמא חלב ובשר קיים, זורק את הדם<sup style="color: gray;">309</sup>, שמשמע שאם נטמאו שניהם אינו זורקו<sup style="color: gray;">310</sup>, יש מן האחרונים שכתבו בדעת ראשונים, שאין ציץ מרצה על העולים<sup style="color: gray;">311</sup>. על קרבנות צבור, שיש סוברים שבהם מרצה ציץ על העולים אף לדעה זו, עי' להלן<sup style="color: gray;">312</sup>.
<h4>בשאר עבודות</h4>
ריצוי ציץ על העולים – לסוברים כן<sup style="color: gray;">313</sup> - יש מן האחרונים שכתבו בדעת ראשונים, שלא אמרו שמרצה על העולים, אלא לעניין להכשיר זריקת הדם או הקטרת קומץ המנחה שהכפרה תלויה בהם, אבל שאר עבודות שאינן מעכבות את הכפרה, כגון הקטרת אמורים, אין מועיל ריצוי ציץ להכשיר לעשותן<sup style="color: gray;">314</sup>. ומהם שכתבו, שזהו שאמרו בירושלמי, שאם נטמא - דם קרבן-פסח*<sup style="color: gray;">315</sup> - עד שהוא מלמעלן - היינו שלא ירד לאוירו של כלי<sup style="color: gray;">316</sup> - נעשה כמקבל מים<sup style="color: gray;">317</sup>, שאין ציץ מרצה על קבלת הדם אלא על הזריקה בלבד<sup style="color: gray;">318</sup>.
<h4>לעניין זריקה לכתחילה</h4>
ריצוי הציץ אינו מועיל לזרוק הדם בתחילה, אלא שאם זרק הורצה<sup style="color: gray;">319</sup>, וכן אמרו בירושלמי: הקריבים ליחיד, אם יש לו – קרבן אחר<sup style="color: gray;">320</sup> - אומרים לו הבא, ואם לאו אין מתירים לו לזרוק את דמו, עבר וזרק הורצה<sup style="color: gray;">321</sup>. ונחלקו ראשונים: יש שכתבו, שמן התורה מועיל להתיר לזרוק את הדם – ולהקטיר העולים למזבח<sup style="color: gray;">322</sup> - לכתחילה<sup style="color: gray;">323</sup>, אלא שמדרבנן אסרו לזורקו, ואם עבר וזרקו הורצה<sup style="color: gray;">324</sup>. ויש שכתבו, שאף מן התורה אסור לזרוק דם טמא לכתחילה<sup style="color: gray;">325</sup>, ומהם שכתבו בטעמו, שלפי שקראתו תורה "עון הקדשים"<sup style="color: gray;">326</sup>, משמע שיש בזה איסור לכתחילה<sup style="color: gray;">327</sup>. ומן האחרונים שכתבו, שזהו שדרש ר' הושעיה בירושלמי: ונשא אהרן את עון הקדשים<sup style="color: gray;">328</sup>, עון הקריבים ולא עון המקריבים<sup style="color: gray;">329</sup>, היינו שאין הציץ מועיל אלא לריצוי הקרבן, אבל לא נרצה החטא שבזריקת דם טמא<sup style="color: gray;">330</sup>. ומהם שכתבו, שזה הטעם שאמרו בירושלמי, שאם נטמא - דם קרבן-פסח*<sup style="color: gray;">331</sup> - עד שהוא מלמעלן - היינו שלא ירד לאוירו של כלי<sup style="color: gray;">332</sup> - נעשה כמקבל מים<sup style="color: gray;">333</sup>, שכיוון שאסור לזורקו לכתחילה מן התורה, אילו ידע הכהן שנטמא לא היה מקדשו, ואינו אלא קידוש בטעות שפסול<sup style="color: gray;">334</sup>, שאילו לא היה אסור אלא מדרבנן לא היה חשוב קידוש בטעות, שלפי שלא נודע לו מן האיסור אלא אחר שזרק והורצה, לא עבר בלא תסור, לסוברים כן<sup style="color: gray;">335</sup>, ואינו מקפיד שלא יתקדש הדם בכלי<sup style="color: gray;">336</sup>. על קרבנות צבור, שמועיל ריצוי הציץ לזרוק הדם לכתחילה, עי' להלן<sup style="color: gray;">337</sup>.
<h4>במזיד</h4>
דם - וכן העולים למזבח, לסוברים שמרצה ציץ עליהם<sup style="color: gray;">338</sup> - שנטמא ועבר וזרקו במזיד, נחלקו תנאים ואמוראים בדעתם: א) יש סוברים, שמרצה הציץ על המזיד<sup style="color: gray;">339</sup>, וכן בדעת תנא בברייתא, שסובר שהציץ מרצה על הדם ועל הבשר ועל החלב שנטמא בין בשוגג בין במזיד, בין באונס בין ברצון, בין ביחיד בין בציבור<sup style="color: gray;">340</sup>, יש מן האמוראים שאמרו, שהציץ מרצה בין בשוגג ובין במזיד, בין שנטמא באופן זה בין שזרקו באופן זה<sup style="color: gray;">341</sup>. וכן בדעת ר' אליעזר, שסובר שהתורם מן הטמא על הטהור בין בשוגג ובין במזיד תרומתו תרומה<sup style="color: gray;">342</sup>, יש מן האמוראים שאמרו, שציץ מרצה - על קרבנות יחיד - בין בשוגג ובין במזיד, שכשם שלא קנסו חכמים את המזיד בתרומה לא קנסוהו בקדשים<sup style="color: gray;">343</sup>. על הסוברים, שאף לדעה זו אין מרצה הציץ על המזיד לעניינים מסוימים, עי' להלן<sup style="color: gray;">344</sup>. ב) ויש סוברים, שאין הציץ מרצה על המזיד<sup style="color: gray;">345</sup>. יש מן האמוראים סוברים, שמן התורה מרצה הציץ על המזיד, ומדרבנן גזרו שלא ירצה<sup style="color: gray;">346</sup>. ויש מן האמוראים וראשונים ואחרונים בדעתם סוברים, שמן התורה אין ציץ מרצה על המזיד<sup style="color: gray;">347</sup>, ולדעתם זוהי ששנינו: הפסח שנזרק דמו ואחר כך נודע שהוא טמא, הציץ מרצה<sup style="color: gray;">348</sup>, היינו אף בנטמא בשר הפסח<sup style="color: gray;">349</sup> – לסוברים שציץ מרצה על האכילות<sup style="color: gray;">350</sup> - שאין ריצוי הציץ מועיל אלא לפוטרו מפסח שני<sup style="color: gray;">351</sup>, ומשמע שאם נודע ואחר כך נזרק אינו מרצה וחייב בפסח שני<sup style="color: gray;">352</sup>, ואין בזה משום חלין-שנשחטו-בעזרה*, שמן התורה אין הציץ מרצה על המזיד<sup style="color: gray;">353</sup>. על קרבנות צבור, שבהם ציץ מרצה על המזיד אף לדעה זו, עי' להלן<sup style="color: gray;">354</sup>.
<h4>לעניין כפרה</h4>
ציץ שאינו מרצה על המזיד – לסוברים כן<sup style="color: gray;">355</sup> – לסוברים שמן התורה אינו מרצה<sup style="color: gray;">356</sup>, אף לא נתכפרו בעלים בקרבן, ובקרבן פסח צריך להביא פסח-שני*<sup style="color: gray;">357</sup>. ולסוברים שהוא קנס חכמים<sup style="color: gray;">358</sup>, אמרו בגמרא, שלא אמרו שאינו מרצה אלא לעניין להתיר הבשר באכילה לכהנים, שיש כח ביד חכמים לעקור מצות אכילת-קדשים* בשב ואל תעשה<sup style="color: gray;">359</sup>, אבל נתכפרו בו בעלים<sup style="color: gray;">360</sup>, שאין כח ביד חכמים לעקור דבר מן התורה בקום עשה – לסוברים כן<sup style="color: gray;">361</sup> - לחייבו להביא חולין בעזרה<sup style="color: gray;">362</sup>. ולדעתם, מטעם זה, אם נטמא בשר קרבן-פסח* מרצה ציץ עליו אפילו במזיד לעניין שאינו צריך להביא פסח-שני*<sup style="color: gray;">363</sup>.
<h4>אופני המזיד שאין הציץ מרצה עליהם</h4>
אופני המזיד שאין הציץ מרצה עליהם - לסוברים כן<sup style="color: gray;">364</sup> - נחלקו בהם תנאים ואמוראים בדעתם: א) בדעת תנא בברייתא, שסובר שדם שנטמא וזרקו בשוגג הורצה, במזיד לא הורצה<sup style="color: gray;">365</sup>, יש מן האמוראים סוברים – לסוברים שאין ציץ מרצה על המזיד מדרבנן<sup style="color: gray;">366</sup> - שקנסו חכמים את המזיד<sup style="color: gray;">367</sup>, בין שנטמא באופן זה בין שזרקו באופן זה<sup style="color: gray;">368</sup>. וכן בדעת חכמים, שסוברים שאם תרם מן הטמא על הטהור בשוגג תרומתו תרומה, במזיד אין תרומתו תרומה<sup style="color: gray;">369</sup>, יש מן האמוראים סוברים, שאין הציץ מרצה על המזיד בכל עניין, שכשם שקנסו חכמים את המזיד בתרומה קנסוהו בקדשים<sup style="color: gray;">370</sup>. ב) ובדעת תנא במשנה שסובר, שהפסח שנזרק דמו ואחר כך נודע שהוא טמא, הציץ מרצה<sup style="color: gray;">371</sup>, שמשמע שנודע ואחר כך נזרק אינו מרצה<sup style="color: gray;">372</sup>, וכן בדעת תנא בברייתא, שסובר שבקרבן יחיד, דם שנטמא וזרקו בשוגג הורצה, במזיד לא הורצה<sup style="color: gray;">373</sup>, יש מן האמוראים סוברים, שאם זרק הדם במזיד אין הציץ מרצה, אבל נטמא הדם במזיד ציץ מרצה<sup style="color: gray;">374</sup>, ולדעתם זוהי ששנינו: על מה הציץ מרצה, על הדם ועל הבשר ועל החלב שנטמא בין בשוגג בין במזיד<sup style="color: gray;">375</sup>. ובטעמם, יש מן הראשונים שכתבו – לסוברים שאינו מרצה מדרבנן<sup style="color: gray;">376</sup> - שקנסו חכמים בזריקה שיש בה זלזול יתר שמקריב דבר טמא לגבוה, יותר מבטומאה<sup style="color: gray;">377</sup>. ג) ובדעת תנא במשנה שסובר, שהפסח שנזרק דמו ואחר כך נודע שהוא טמא, הציץ מרצה<sup style="color: gray;">378</sup>, שמשמע שנודע ואחר כך נזרק אינו מרצה<sup style="color: gray;">379</sup>, וכן בדעת תנא בברייתא, שסובר שדם שנטמא וזרקו בשוגג הורצה, במזיד לא הורצה, במה דברים אמורים ביחיד<sup style="color: gray;">380</sup>, יש מן האמוראים סוברים, שאם נטמא הדם במזיד אין הציץ מרצה, אבל זרקו במזיד ציץ מרצה<sup style="color: gray;">381</sup>, ולדעתם זוהי ששנינו: על מה הציץ מרצה, על הדם ועל הבשר ועל החלב שנטמא בין בשוגג בין במזיד<sup style="color: gray;">382</sup>. ובטעמם, יש מן הראשונים שכתבו - לסוברים שאינו מרצה מדרבנן<sup style="color: gray;">383</sup> - שלא קנסו אלא בטומאה שהיא תחילת הפסול, יותר מבזריקה<sup style="color: gray;">384</sup>.
<h4>קודם שנתקדש בקדושת קרבן</h4>
דם הקרבנות – וכן שאר עולים<sup style="color: gray;">385</sup> - שמרצה ציץ עליו, יש מן האחרונים שכתבו, שאינו מרצה עליו אלא בנטמא אחר שחלה קדושת קרבן עליו<sup style="color: gray;">386</sup>, ולכן אין נטמאה המנחה* קודם קמיצה<sup style="color: gray;">387</sup> אין ציץ מרצה<sup style="color: gray;">388</sup>. ולדעתם זוהי שאמרו בירושלמי, שאם נטמא - דם קרבן-פסח*<sup style="color: gray;">389</sup> - עד שהוא מלמעלן - היינו שלא ירד לאוירו של כלי<sup style="color: gray;">390</sup> - נעשה כמקבל מים<sup style="color: gray;">391</sup>, שלדעתם אין הדם מתקדש בקדושת קרבן עד שינתן בכלי שרת<sup style="color: gray;">392</sup>, ולפי שנטמא קודם שירד לכלי אין ציץ מרצה עליו<sup style="color: gray;">393</sup>. על הסוברים שמטעם זה אין ציץ מרצה על לחמי-תודה* שנטמאו מקצתן אחר שחיטה – אף לסוברים שציץ מרצה על האכילות<sup style="color: gray;">394</sup> - לפי שחסר להם עדיין קידוש על ידי זריקת הדם ואינם קשורים לגמרי לעיקר הזבח, ע"ע לחמי תודה<sup style="color: gray;">395</sup>. על קרבנות צבור, שמרצה ציץ עליהם אף קודם שנתקדשו, עי' להלן<sup style="color: gray;">396</sup>.
<h4>חלקים הנאכלים</h4>
האכילות, היינו חלקי הקרבן הנאכלים כגון בשר הקרבן ושיירי מנחה*<sup style="color: gray;">397</sup>, שנטמאו, נחלקו תנאים אם מרצה ציץ עליהם - פרט לעניין להתיר אכילתם<sup style="color: gray;">398</sup> - לעניינים מסוימים: א) יש סוברים, שהציץ מרצה על האכילות<sup style="color: gray;">399</sup>, לסוברים שאם לא נשתייר מבשר הקרבן אין זורקים את הדם<sup style="color: gray;">400</sup>, מרצה הציץ לעניין שחשוב הבשר כקיים להכשיר את זריקת הדם<sup style="color: gray;">401</sup>, ולסוברים שאף שאין בשר זורקים את הדם<sup style="color: gray;">402</sup>, מועיל ריצויו, שאף על פי שאסור לאוכלו בטומאה, חשוב הבשר כטהור לעניין שתועיל זריקת הדם לקובעו בפיגול להתחייב כרת על אכילתו – שאין חייב משום פיגול* במקום שיש פסול אחר בקרבן<sup style="color: gray;">403</sup> - ולעניין שתועיל זריקתו להוציא הקרבן מידי מעילה<sup style="color: gray;">404</sup>, שבקדשי קדשים זריקת הדם שמתירה אכילתם לכהנים<sup style="color: gray;">405</sup>, מוציאה מידי מעילה<sup style="color: gray;">406</sup>. וכן דעת רבי אליעזר, שהציץ מרצה על האכילות<sup style="color: gray;">407</sup>, וכן שנינו: על מה הציץ מרצה וכו' על הבשר שנטמא<sup style="color: gray;">408</sup>. וכן בדעת חכמים, שסוברים שאם נטמאת אחת מן החלות – של שתי-הלחם*<sup style="color: gray;">409</sup> – או אחד מן הסדרים – של לחם-הפנים*<sup style="color: gray;">410</sup> - הטמא בטומאתו והטהור יאכל<sup style="color: gray;">411</sup>, אמרו בגמרא, שציץ מרצה על האכילות, ולכן אף בנטמאו קודם זריקת הדם של כבשי-עצרת* - שמתירה את שתי הלחם באכילה<sup style="color: gray;">412</sup> - או קודם הקטרת הבזיכין* של לחם הפנים<sup style="color: gray;">413</sup> – שמתירתו באכילה<sup style="color: gray;">414</sup> - הזריקה וההקטרה כשרות ומתירות את הטהור באכילה<sup style="color: gray;">415</sup>. ומהם סוברים, שאינו מרצה אלא בדיעבד, אבל לכתחילה אינו זורק את הדם<sup style="color: gray;">416</sup>, וכן בדעת ר' יהושע, שמודה בנטמא בשר וכו' שאם זרק הורצה<sup style="color: gray;">417</sup>, יש מן הראשונים שכתבו, שאין הציץ מרצה על האכילות אלא בדיעבד<sup style="color: gray;">418</sup>, ולדעתם אותה ששנינו: ר' יהושע אומר כל זבחים שבתורה בין שנטמא בשר וחלב קיים ובין שנטמא חלב ובשר קיים זורק את הדם<sup style="color: gray;">419</sup>, שמשמע שאם נטמאו שניהם אינו זורק את הדם<sup style="color: gray;">420</sup>, היינו לכתחילה<sup style="color: gray;">421</sup>. מהם שכתבו, שאינו אלא גזרה דרבנן<sup style="color: gray;">422</sup>, ומהם שכתבו, שמן התורה אין ציץ מרצה על האכילות לכתחילה<sup style="color: gray;">423</sup>. ונחלקו אחרונים בדעת ראשונים: יש סוברים – לסוברים שבדם שנטמא מרצה ציץ במזיד<sup style="color: gray;">424</sup> – שלא אמרו שמרצה ציץ על האכילות אלא בשוגג, אבל זרק הדם במזיד אינו מרצה<sup style="color: gray;">425</sup>, ולדעתם זוהי ששנינו: הפסח שנזרק דמו ואחר כך נודע שהוא טמא הציץ מרצה<sup style="color: gray;">426</sup>, שמשמע שאם נודע קודם זריקה אינו מרצה<sup style="color: gray;">427</sup>, היינו בין נטמא דם ובין נטמא בשר<sup style="color: gray;">428</sup>. ויש שכתבו, שמרצה אף במזיד<sup style="color: gray;">429</sup>. ב) ויש סוברים, שאין ציץ מרצה על האכילות<sup style="color: gray;">430</sup>, וכן דעת רבי יוסי, שאין ציץ מרצה על האכילות<sup style="color: gray;">431</sup>. ובטעמו, יש מן האחרונים שכתבו, שלמדים מן הכתוב: עון הקדשים<sup style="color: gray;">432</sup>, למעט עוון הנאכלים<sup style="color: gray;">433</sup>. וכן בדעת ר' יהושע שסובר, שכל זבחים שבתורה בין שנטמא בשר וחלב קיים ובין שנטמא חלב ובשר קיים זורק את הדם<sup style="color: gray;">434</sup>, שמשמע שאם נטמאו שניהם אינו זורק את הדם<sup style="color: gray;">435</sup>, יש מן האחרונים שכתבו בדעת ראשונים, שאין ציץ מרצה על האכילות, ולדעתם זהו שאמרו בגמרא: כאן ביחיד כאן בצבור<sup style="color: gray;">436</sup>, היינו שביחיד אינו זורק את הדם לפי שאין ציץ מרצה על האכילות, ובצבור אין צריך ריצוי ציץ<sup style="color: gray;">437</sup>. ונחלקו אחרונים בדעת ראשונים: יש סוברים, שלא אמרו שאין ציץ מרצה על האכילות אלא במזיד, אבל בשוגג מרצה<sup style="color: gray;">438</sup>, ולדעתם אין ציץ מרצה במזיד מן התורה<sup style="color: gray;">439</sup>. ויש סוברים, שאינו מרצה אף בשוגג<sup style="color: gray;">440</sup>. על קרבנות צבור, שיש סוברים שבהם מרצה ציץ על האכילות אף לדעה זו, עי' להלן<sup style="color: gray;">441</sup>.
<h4>לעניין היתר אכילה</h4>
היתר ההאכילות שנטמאו לאכילה, אף לסוברים שמרצה ציץ עליהם לעניינים מסוימים<sup style="color: gray;">442</sup>, כתבו ראשונים, שאינו מרצה להתירם באכילה<sup style="color: gray;">443</sup>, שאין ציץ מטהר ודוחה איסור אכילת קדשים טמאים<sup style="color: gray;">444</sup>. ובטעם הדבר, יש מן האחרונים שכתבו, שאין ציץ מרצה אלא על עוון טומאה שהותרה מכללה בציבור<sup style="color: gray;">445</sup>, אבל עוון אכילת קדשים טמאים שלא הותר מכללו בקרבנות צבור - מלבד קרבן-פסח*<sup style="color: gray;">446</sup> - שאינם נאכלים בטומאה<sup style="color: gray;">447</sup>, אין ציץ מרצה עליו<sup style="color: gray;">448</sup>. ויש שכתבו, שלמדים מן הכתוב: עוון הקדשים<sup style="color: gray;">449</sup>, למעט עוון הנאכלים<sup style="color: gray;">450</sup>.
<h4>בקרבן פסח</h4>
קרבן-פסח* שנטמא, שאכילה מעכבת בו - לסוברים כן<sup style="color: gray;">451</sup> - יש מן האחרונים שכתבו בדעת ראשונים, שחלוק משאר קרבנות לעניין ריצוי על האכילות: לסוברים שאין ציץ מרצה על האכילות בשאר קרבנות<sup style="color: gray;">452</sup>, יש שכתבו, שבקרבן פסח מרצה הציץ על הבשר<sup style="color: gray;">453</sup>, ולדעתם זוהי ששנינו: הפסח שנזרק דמו ואחר כך נודע שהוא טמא הציץ מרצה<sup style="color: gray;">454</sup>, היינו בין נטמא הדם ובין נטמא בשר<sup style="color: gray;">455</sup>. ובטעם הדבר, מהם שכתבו, ששאר קרבנות, שאין צריך לריצוי על הבשר כדי להכשיר הקרבן, לפי שאין אכילה מעכבת בהם<sup style="color: gray;">456</sup>, אין ציץ מרצה על הבשר<sup style="color: gray;">457</sup>, אבל קרבן-פסח*, שצריך לריצוי ציץ על הבשר להכשר הקרבן לפי שאכילה מעכבת בו, ציץ מרצה עליו להחשיבו ראוי לאכילה, ואף על פי שאינו מתירו לאכילה<sup style="color: gray;">458</sup>, לדעתם אין האכילה בפועל מעכבת אלא שיהיה ראוי לאכילה בשעת זריקת הדם<sup style="color: gray;">459</sup>. ומהם שכתבו, שלפי שבטמאה-בצבור* נאכל הפסח בטומאה<sup style="color: gray;">460</sup> – בשונה משאר קרבנות צבור שאינם נאכלים אף בטומאה בצבור<sup style="color: gray;">461</sup> – על ידי ריצוי ציץ – לסוברים שטומאה דחויה בצבור<sup style="color: gray;">462</sup> – לפיכך מרצה הציץ על האכילות אף ביחיד<sup style="color: gray;">463</sup>. וכן לסוברים שמרצה ציץ על האכילות אף במזיד<sup style="color: gray;">464</sup>, יש מן האחרונים שכתבו בדעת ראשונים, שלא אמרו כן אלא בשאר קרבנות, אבל בשר קרבן-פסח* שנטמא אין ציץ מרצה עליו במזיד<sup style="color: gray;">465</sup>, ולדעתם זוהי ששנינו: הפסח שנזרק דמו ואחר כך נודע שהוא טמא הציץ מרצה<sup style="color: gray;">466</sup>, שמשמע שאם נודע קודם זריקה אינו מרצה<sup style="color: gray;">467</sup>. ובטעם הדבר, מהם שכתבו, שלפי שאכילת הפסח מעכבת, צריך הקרבן להיות ראוי לאכילה בשעת זריקה - אף שאינו מותר באכילה<sup style="color: gray;">468</sup> - ואינו חשוב ראוי לכך אלא בשוגג, שלא נודע שנטמא בשעת זריקה ומותר האיש באכילת הפסח, ולפיכך חשוב הקרבן ראוי לאכילה, אבל במזיד שכבר נודע לו שנטמא ואסור לאכלו בשעת זריקה, אינו חשוב ראוי לאכילה, ואין ציץ מרצה עליו מן התורה<sup style="color: gray;">469</sup>. ומהם שכתבו, שלפי שאכילת הפסח מעכבת, הקפידה תורה שתהיה זריקת הדם במחשבת אכילה<sup style="color: gray;">470</sup>, ובמזיד שנודע שנטמא הבשר בשעת זריקה, הרי שזרקו שלא על מנת לאכול, ואין ציץ מרצה עליו מן התורה<sup style="color: gray;">471</sup>. ומהם שכתבו, שלפי שאין ציץ מרצה על המזיד אלא לעניין כפרה<sup style="color: gray;">472</sup>, ולא לעניין התר הבשר באכילה<sup style="color: gray;">473</sup>, לפיכך קרבן פסח שאכילה מעכבת בו, לא הועיל לו ריצוי הציץ וחייב בפסח שני<sup style="color: gray;">474</sup>, ואף על פי שלדעתם מה שאין ריצוי ציץ מועיל במזיד אינו אלא מדרבנן<sup style="color: gray;">475</sup>, אין הבאת פסח שני חשובה כעקירת דבר מן התורה בקום עשה – שאין כח ביד חכמים לעשות כן<sup style="color: gray;">476</sup> - כמביא חולין בעזרה, שלפי שביד חכמים לאסור אכילת הפסח בשב ואל תעשה<sup style="color: gray;">477</sup>, ממילא נפסל הקרבן, וחייב בפסח שני מן התורה<sup style="color: gray;">478</sup>. וכן לעניין איסור אכילת קדשים טמאים שאין ציץ מועיל להתירו בשאר קרבנות<sup style="color: gray;">479</sup>, יש מן האחרונים שכתבו בדעת ראשונים, שבקרבן פסח מועיל ריצוי הציץ – בשוגג<sup style="color: gray;">480</sup> - להתיר אכילת הבשר שנטמא<sup style="color: gray;">481</sup>. ובטעם הדבר, מהם שכתבו, שלא אמרו שאין ריצוי ציץ מועיל להתיר את איסור האכילה אלא מפני שלא הותר מכללו בקרבנות צבור<sup style="color: gray;">482</sup>, אבל קרבן פסח שנאכל בטמאה-בצבור*<sup style="color: gray;">483</sup>, מרצה ציץ עליו להתירו באכילה, שהרי הותר עוון אכילתו מכללו בצבור<sup style="color: gray;">484</sup>, ומהם שכתבו, שלא אמרו שאין ריצוי ציץ מועיל להתיר את איסור האכילה, אלא מפני שאינו בכלל "עוון הקדשים"<sup style="color: gray;">485</sup>, אבל קרבן פסח שאכילה מעכבת בו, הרי ריצוי הציץ להתירו באכילה הוא מכלל "עוון הקדשים"<sup style="color: gray;">486</sup>.
<h4>בקרבנות הגוי</h4>
גוי ששילח קרבנו – שהגויים נודרים נדרים ונדבות כישראל<sup style="color: gray;">487</sup> - ונטמא הדם, בין בשוגג בין במזיד, בין באונס בין ברצון, לא הורצה<sup style="color: gray;">488</sup>, שנאמר בריצוי ציץ: לרצון להם<sup style="color: gray;">489</sup>, וגויים אינם בני הרצאה<sup style="color: gray;">490</sup>, שאין הקב"ה מתרצה להם<sup style="color: gray;">491</sup>. ויש מן האחרונים שכתבו בדעת ראשונים, שלא נתמעטו גויים מדין ריצוי ציץ בפני עצמו, אלא שנתמעטו מעיקר דין הרצאת הקרבן, שאף על פי שהקרבן קרב בשבילם אינו מרצה להם, וממילא אינם בכלל דין ריצוי ציץ, שאינו מרצה אלא למי שבדין הרצאת הקרבן, ולדעתם לא נתמעטו גויים אלא מדין ריצוי ציץ על טומאת הדם, שהוא עיקר הרצאת הקרבן, אבל מטומאת אמורים, שאין הקטרתם תלוי בדין הרצאת הקרבן, לא נתמעטו<sup style="color: gray;">492</sup>.
<h4>בטומאת הגוף</h4>
נטמא בעל הקרבן או הכהן המקריבו, אין ציץ מרצה<sup style="color: gray;">493</sup>, שנאמר: ונשא אהרן את עון הקדשים<sup style="color: gray;">494</sup>, עון הקדשים ולא עון המקדישים<sup style="color: gray;">495</sup>. וכן בדעת ר' הושעיה בירושלמי שדרש: ונשא אהרן את עון הקדשים<sup style="color: gray;">496</sup>, עון הקריבים לא עון המקריבים<sup style="color: gray;">497</sup>, פרשו אחרונים, שאין ציץ מרצה על טומאת הכהנים<sup style="color: gray;">498</sup>. ומן האחרונים שכתבו, שאין דרשה זו מוציאה טומאת גוף מכלל ריצוי ציץ, אלא שממעטת לומר שאין די בריצוי ציץ אלא נצרך בנוסף לו דין דחיית הטומאה<sup style="color: gray;">499</sup>. ונחלקו תנאים ואמוראים בדעתם בסוג הטומאה שאין ציץ מרצה עליה: א) יש סוברים, שאם נטמא בעל הקרבן או הכהן המקריבו בטומאת מת – וכן בשאר טומאות<sup style="color: gray;">500</sup> - אין ציץ מרצה עליו<sup style="color: gray;">501</sup>, שלדעתם הכתוב: עוון הקדשים<sup style="color: gray;">502</sup>, שממעט עוון המקדישים<sup style="color: gray;">503</sup>, מדבר בכל הטומאות שבעולם<sup style="color: gray;">504</sup>. ולדעתם זוהי ששנינו לעניין קרבן פסח: נטמא הגוף אין הציץ מרצה, מפני שאמרו וכו' ועושה פסח וכו' ואין הציץ מרצה על טומאת הגוף<sup style="color: gray;">505</sup>, היינו, שנטמאו בעליו טומאת הגוף במת<sup style="color: gray;">506</sup>, וחייב לעשות פסח שני, שהרי בשעת זריקה דחאתו תורה מעשיית הפסח<sup style="color: gray;">507</sup>, ולדעתם זוהי ששנינו: הנזיר וכו' אין הציץ מרצה על טומאת הגוף<sup style="color: gray;">508</sup>, היינו שנודע שנטמא הנזיר במת בשעת הבאת קרבנותיו, שסותר נזירותו<sup style="color: gray;">509</sup>. וכן כהן שעבד ואחר כך נודע שהיה טמא, כתבו ראשונים, שכל הקרבנות שהקריב פסולים שהרי עבודתו חולין, שאין ציץ מרצה עליו<sup style="color: gray;">510</sup>, ולדעתם זוהי ששנינו בנזיר ועושה פסח: אין הציץ מרצה על טומאת הגוף<sup style="color: gray;">511</sup>, היינו, שנטמא הכהן המקריבו<sup style="color: gray;">512</sup>. ב) ודעת זקני דרום<sup style="color: gray;">513</sup>, שלא אמרו שכהן טמא קרבנו פסול<sup style="color: gray;">514</sup>, אלא בטומאת שרץ, אבל טומאת מת, מתוך שמרצה בצבור מרצה אף ביחיד<sup style="color: gray;">515</sup>, יש שפירשו, מתוך שהותרה בצבור לכתחילה - שלא כטומאת שרץ שלא הותרה לדעתם בצבור<sup style="color: gray;">516</sup> - הותרה ביחיד על ידי שהציץ מרצה עליו<sup style="color: gray;">517</sup>, ויש שפירשו – לסוברים שאף לזקני דרום הותרה טומאת שרץ בצבור<sup style="color: gray;">518</sup> - מתוך שמרצה על טומאת מת ריצוי גדול אפילו לעניין אכילה בטומאה בקרבן-פסח*<sup style="color: gray;">519</sup>, מרצה אף ביחיד על ידי ציץ<sup style="color: gray;">520</sup>. וכן הדין בהיו הבעלים טמאי מתים, כגון ששילח פסחו לעזרה ושחטו וזרקו עליו<sup style="color: gray;">521</sup>. ולדעתם אותה ששנינו בנזיר ועושה פסח: אין הציץ מרצה על טומאת הגוף<sup style="color: gray;">522</sup>, היינו בנטמא כהן בשרץ<sup style="color: gray;">523</sup>. ג) ודרומאי שבירושלמי סוברים, שלא אמרו שכהן טמא קרבנו פסול<sup style="color: gray;">524</sup>, אלא בטומאת זיבה וטומאת צרעת, אבל בטומאת מת אינו מחלל את הקרבן – על ידי שציץ מרצה עליו<sup style="color: gray;">525</sup> - מאחר שהותר מכלל טומאה לרבים בפסח<sup style="color: gray;">526</sup>, והוא הדין בכל קרבנות צבור<sup style="color: gray;">527</sup>. ובדעתם יש מן האחרונים שכתבו, שהציץ מרצה בין שנטמא בטומאת מת ובין שנטמא בטומאת שרץ ונבלה*<sup style="color: gray;">528</sup>, שלדעתם אין עבודת הכהן מתחללת אלא בטומאות זיבה וצרעת היוצאות מגופו<sup style="color: gray;">529</sup>. ולדעה זו, בעלים שנטמאו במת אין ציץ מרצה עליהם, ולדעתם זוהי ששנינו בנזיר ועושה פסח: אין הציץ מרצה על טומאת הגוף<sup style="color: gray;">530</sup>, היינו שנטמאו הבעלים<sup style="color: gray;">531</sup>. הלכה, שאין ציץ מרצה על כל טומאות הגוף, בין נטמאו הבעלים ובין נטמא הכהן<sup style="color: gray;">532</sup>. על טמאה-בצבור*, שצריכה ריצוי ציץ לסוברים דחויה היא בצבור<sup style="color: gray;">533</sup>, שנחלקו אם צריכה ריצוי ציץ אף על טומאת הגוף, ע"ע טמאה בצבור<sup style="color: gray;">534</sup>.
על טבול-יום* שאין ציץ מרצה עליו, אף שאינו טמא גמור, ע"ע טבול יום<sup style="color: gray;">535</sup>.
על נזיר* ועושה פסח* שנטמאו טמאת-התהום*, שבשעה שנטמא לא היתה מציאותה ידועה לאדם בעולם, שציץ מרצה עליה, עי' ערכה.
על טמאת ידים*, שנסתפקו בירושלמי אם מרצה ציץ עליה, ע"ע ידים<sup style="color: gray;">536</sup>.
<h4>בקרבנות צבור</h4>
ריצוי ציץ בקרבנות צבור – לסוברים טומאה דחויה בצבור<sup style="color: gray;">537</sup> - חלוק מריצוי ציץ בקרבנות היחיד בכמה דינים: קרבנות צבור מועיל בהם ריצוי הציץ לזרוק את הדם לכתחילה<sup style="color: gray;">538</sup>, בשונה מריצוי על קרבנות היחיד שאינו מועיל אלא בדיעבד<sup style="color: gray;">539</sup>, וכן אמרו בירושלמי: הקרבים לצבור, אם יש אומרים לו הבא, ואם לאו מתירים לו לזרוק בתחילה<sup style="color: gray;">540</sup>. וכן שאר העולים למזבח, שבקרבנות היחיד אין ציץ מרצה עליהם, לסוברים כן<sup style="color: gray;">541</sup>, יש מן הראשונים שכתבו, שבקרבנות צבור מרצה ציץ עליהם לכתחילה<sup style="color: gray;">542</sup>, ולדעתם זוהי ששנינו: נטמא אחד מן הבזיכים – של לבונה אותם מקטירים על לחם-הפנים*<sup style="color: gray;">543</sup> - רבי יהודה אומר, שניהם יעשו בטומאה לפי שאין קרבן ציבור חלוק<sup style="color: gray;">544</sup>, שלפי שציץ מרצה על העולים בקרבנות צבור, כגון בזיכים<sup style="color: gray;">545</sup>, להקטירם לכתחילה, אין חילוק בין הטמא לטהור, ולפי שמצוה להקטיר כולם כאחד<sup style="color: gray;">546</sup>, מותר להקריבם יחד בטומאה<sup style="color: gray;">547</sup>. וכן האכילות, שבקרבנות היחיד אין ציץ מרצה עליהם - לסוברים כן<sup style="color: gray;">548</sup> - בקרבנות צבור מרצה הציץ עליהם<sup style="color: gray;">549</sup>, ויש מן האחרונים שכתבו בדעת ראשונים, שזהו שאמרו בגמרא בדעת ר' יהושע, שסובר שכל זבחים שבתורה בין שנטמא בשר וחלב קיים ובין שנטמא חלב ובשר קיים זורק את הדם<sup style="color: gray;">550</sup>, שמשמע שאם נטמאו שניהם אינו זורקו<sup style="color: gray;">551</sup>: כאן ביחיד כאן בצבור<sup style="color: gray;">552</sup>. על אחת מחלות שתי הלחם שנטמאה קודם זריקת דם כבשי עצרת, אם מועיל ריצוי ציץ לחלה הטהורה, ע"ע טמאה בצבור<sup style="color: gray;">553</sup>. וכן המזיד, שבקרבנות היחיד אין ציץ מרצה עליו באופנים מסוימים, לסוברים כן<sup style="color: gray;">554</sup>, בקרבנות צבור מרצה הציץ עליו, וכן שנינו: דם שנטמא וזרקו, בשוגג הורצה, במזיד לא הורצה, במה דברים אמורים ביחיד, אבל בציבור, בין בשוגג בין במזיד הורצה<sup style="color: gray;">555</sup>. וכן נטמא קודם שנתקדש לקרבן, שבקרבנות היחיד אין ציץ מרצה עליו<sup style="color: gray;">556</sup>, בקרבנות צבור מרצה הציץ עליו, לפי שעיקרו דוחה טומאה ואינו צריך אלא לסיוע של ציץ<sup style="color: gray;">557</sup>. וכן טומאת הגוף, שבקרבנות היחיד אין ציץ מרצה עליה<sup style="color: gray;">558</sup>, בקרבנות צבור, יש מן הראשונים שכתבו, שמרצה הציץ עליה<sup style="color: gray;">559</sup>. בטעם שמועיל ריצוי ציץ לטומאת הגוף בצבור, ע"ע טמאה בצבור<sup style="color: gray;">560</sup>. על ציץ שנשבר, או שאינו על מצחו – לסוברים כן - שאינו מרצה, שנחלקו ראשונים ואחרונים, אם מרצה על קרבנות צבור, ע"ע טמאה בצבור<sup style="color: gray;">561</sup>.
<h4>עוון יוצא</h4>
עוון יוצא*, שיצא חוץ למחיצה הראויה לו ונפסל לקרבן<sup style="color: gray;">562</sup>, אף על פי שהותר מכללו בבמה - יש מפרשים שהותר מכללו בבמה קטנה, שאין בה פסול יוצא<sup style="color: gray;">563</sup>, ויש מפרשים, בקדשים קלים שאינם נפסלים ביוצא אף בבמה גדולה, לסוברים כן<sup style="color: gray;">564</sup>, ויש מפרשים, באותם קרבנות שמותר להקריבם אף בבמה קטנה, שאינם נפסלים לדעתם ביוצא אפילו אם הקריבם בגדולה<sup style="color: gray;">565</sup> - אין ציץ מרצה עליו, שנאמר: לרצון להם לפני ה'<sup style="color: gray;">566</sup>, עוון שלפני ה' ולא עוון יוצא<sup style="color: gray;">567</sup>, וזוהי ששנינו בקומץ* המנחה: יצא והקריבו אין הציץ מרצה, שהציץ מרצה על הטמא ואינו מרצה על היוצא<sup style="color: gray;">568</sup>. על הסוברים שמועיל ריצוי ציץ ליוצא לעניינים מסוימים, ע"ע יוצא (בקדשים)<sup style="color: gray;">569</sup>.
<h4>עוון שמאל</h4>
עוון שמאל, שעובד הכהן ביד שמאלו, ולכתחילה צריך לעבוד בימין<sup style="color: gray;">570</sup>, אף על פי שהותר מכללו ביום הכפורים<sup style="color: gray;">571</sup> - שנוטל הכהן הגדול את הכף בשמאלו<sup style="color: gray;">572</sup> - אין ציץ מרצה עליו<sup style="color: gray;">573</sup>. ובטעמו, יש מן האמוראים סוברים, לפי שנאמר: עון<sup style="color: gray;">574</sup>, שמשמע שיש בו עוון לכתחילה בכל מקום ודחיתיו מפני כבוד הציבור, ביחיד הציץ מרצה עליו, למעט עוון שמאל שאין בו שום עוון ביום הכפורים אלא כך הוא הכשר מצוותו<sup style="color: gray;">575</sup>. על הסוברים שמטעם אחר אין ציץ מרצה על עוון שמאל, עי' להלן<sup style="color: gray;">576</sup>.
<h4>עוון התלוי בכהנים</h4>
עוון התלוי בעבודת הכהנים, יש מן האמוראים סוברים, שאין ציץ מרצה עליו, לפי שנאמר: עון הקדשים<sup style="color: gray;">577</sup>, למעט עוון המקדישים<sup style="color: gray;">578</sup>. ולדעתם מטעם זה אין ציץ מרצה על עוון שמאל<sup style="color: gray;">579</sup>, אף על פי שהותר מכללו ביום הכפורים<sup style="color: gray;">580</sup>, לפי שתלוי בכהנים שחייבים לעבוד בימין ועשו בשמאל<sup style="color: gray;">581</sup>. וכתבו ראשונים, שמטעם זה אין הציץ מרצה על עוון אונן, שכהן שעובד באנינות עבודתו פסולה<sup style="color: gray;">582</sup>, אף על פי שהותר מכללו אצל כהן-גדול*, שמותר לעבוד באנינות<sup style="color: gray;">583</sup>, לפי שתלוי בכהן<sup style="color: gray;">584</sup>. וכן כתבו אחרונים בדעת ראשונים, שמטעם זה אין ציץ מרצה על עוון זרות<sup style="color: gray;">585</sup>, וכן על עוון העובד מחוסר בגדים<sup style="color: gray;">586</sup>, או בלא קדוש-ידים-ורגלים*<sup style="color: gray;">587</sup>, או שלא בכלי-שרת*<sup style="color: gray;">588</sup>, אף על פי שהותרו מכללם בבמה קטנה<sup style="color: gray;">589</sup>, שכל אלו עוונם תלוי במקדישים<sup style="color: gray;">590</sup>. ויש מן הראשונים מצדדים בדעת אמוראים, שציץ מרצה אף על עוון התלוי בעבודת הכהנים<sup style="color: gray;">591</sup>. על הסוברים שמטעם אחר אין ציץ מרצה על עוון שמאל, עי' לעיל<sup style="color: gray;">592</sup>. על הסוברים שמטעם אחר אין ציץ מרצה על עוון זרות, עי' להלן<sup style="color: gray;">593</sup>.
<h4>עוון בעל מום</h4>
עוון בעל-מום*, היינו קרבן שיש בו מום שפסול להקרבה<sup style="color: gray;">594</sup>, אף על פי שהותר מכללו בעופות, שאין נוהג בהם דין תמות<sup style="color: gray;">595</sup>, אין ציץ מרצה עליו, לפי שנאמר בבהמה בעלת מום: לא ירצה<sup style="color: gray;">596</sup>, וכן נאמר: כי לא לרצון יהיה לכם<sup style="color: gray;">597</sup>.
<h4>עוון שאין לו ריצוי לפני ה'</h4>
עוון שאין לו ריצוי במקום אחר לפני ה', יש מן הראשונים שכתבו, שאין הציץ מרצה עליו, לפי שנאמר: לרצון להם לפני ה'<sup style="color: gray;">598</sup>, משמע דבר שיש לו ריצוי לפני ה' במקום אחר<sup style="color: gray;">599</sup>, ולדעתם זהו שאמרו בגמרא שאין ציץ מרצה על עוון יוצא לפי שאינו לפני ה'<sup style="color: gray;">600</sup>, היינו שאין לו ריצוי במקום אחר לפני ה'<sup style="color: gray;">601</sup>. ולדעתם מטעם זה אין ציץ מרצה על עוון זרות, שמוזהר אדם מישראל שאינו מזרע אהרון לעבוד במקדש ועבודתו פסולה<sup style="color: gray;">602</sup>, אף על פי שהותר מכללו בבמה – היינו בבמה קטנה<sup style="color: gray;">603</sup> - שמה שהותר מכללו בבמה אינו לפני ה'<sup style="color: gray;">604</sup>. ויש מן האחרונים שכתבו, שמטעם זה אין ציץ מרצה על עוון אתנן-זונה* ומחיר-כלב*<sup style="color: gray;">605</sup>, אף על פי שהותרו בבמה קטנה<sup style="color: gray;">606</sup>. על הסוברים שמטעם אחר אין ציץ מרצה על עוון זרות, עי' לעיל<sup style="color: gray;">607</sup>. על הסוברים שמטעם אחר אין ציץ מרצה על אתנן זונה ומחיר כלב, עי' להלן<sup style="color: gray;">608</sup>.
<h4>עוון שבשור ושה</h4>
עוון השייך בשור ושה, יש מן הראשונים שכתבו בדעת תנאים, שאין ציץ מרצה עליו, שלדעתם כל הפסולים שבשור ושבשה הרי הם בלא ירצה<sup style="color: gray;">609</sup>. ולדעתם מטעם זה אין ציץ מרצה על עוון אותו-ואת בנו* - שאסור לשחוט בהמה וולדה ביום אחד<sup style="color: gray;">610</sup> - אף על פי שהותר מכללו בעופות<sup style="color: gray;">611</sup>. על הסוברים שמטעם אחר אינו מרצה על עוון אותו ואת בנו, עי' להלן<sup style="color: gray;">612</sup>.
<h4>עוון השייך בחולין</h4>
עוון השייך בבהמת חולין, יש מן הראשונים שכתבו, שאין ציץ מרצה עליו, לפי שנאמר: עון הקדשים<sup style="color: gray;">613</sup>, ולא עוון השייך בחולין<sup style="color: gray;">614</sup>. ולדעתם מטעם זה אין ציץ מרצה על עוון טרפה*, שאסורה למזבח<sup style="color: gray;">615</sup>, אף על פי שהותר מכללו לגבוה במליקת העוף<sup style="color: gray;">616</sup> – שחותך שדרה ומפרקת<sup style="color: gray;">617</sup> - וכן על עוון אותו-ואת-בנו* - שאסור לשחוט בהמה וולדה ביום אחד<sup style="color: gray;">618</sup> – אף על פי שהותר מכללו בעופות<sup style="color: gray;">619</sup>, לפי שעוונות אלו שייכים בבהמות חולין<sup style="color: gray;">620</sup>. על הסוברים שמטעם אחר אין ציץ מרצה על הטרפה, עי' להלן<sup style="color: gray;">621</sup>. על הסוברים שמטעם אחר אינו מרצה על עוון אותו ואת בנו, עי' לעיל<sup style="color: gray;">622</sup>.
<h4>עוון מחוסר זמן</h4>
עוון מחסר-זמן*, כגון שהקריבו קודם יום השמיני ללידתו<sup style="color: gray;">623</sup>, אף על פי שהותר מכללו אצל עופות<sup style="color: gray;">624</sup>, כתבו ראשונים, שאין ציץ מרצה עליו, לפי שנאמר: מיום השמיני והלאה ירצה<sup style="color: gray;">625</sup>, ומשמע שקודם לכן לא ירצה<sup style="color: gray;">626</sup>.
<h4>עוון שחיטה שלא במקומו ושלא בזמנו</h4>
עוון שחיטה שלא במקומו, כגון קדשי-קדשים* – ששחיטתם בצפון<sup style="color: gray;">627</sup> – ששחטם בדרום, אף על פי שהותר מכללו בקדשים-קלים*, ששחיטתם בדרום<sup style="color: gray;">628</sup>, וכן עוון שחיטה שלא בזמנו, כגון קרבן-פסח* – שזמנו אחר חצות היום<sup style="color: gray;">629</sup> – ששחטו קודם חצות, אף על פי שהותר מכללו בתמיד* של שחר, שזמנו קודם חצות<sup style="color: gray;">630</sup>, כתבו ראשונים, שאין ציץ מרצה עליהם, שלפי ששנה עליהם הכתוב לעכב, הרי הוא כמי שנאמר בו "לא ירצה"<sup style="color: gray;">631</sup>.
<h4>עוון טרפה</h4>
עוון טרפה*, יש מן האחרונים שכתבו, שאין ציץ מרצה עליו, לפי שנאמר: עון<sup style="color: gray;">632</sup>, וטרפה אינה חשובה עוון ופסול בקרבן, אלא שחסר בעיקר דין הקרבן<sup style="color: gray;">633</sup>. על הסוברים שמטעם אחר אין ציץ מרצה על הטרפה, עי' לעיל<sup style="color: gray;">634</sup>.
<h4>עוון מקדיש נקבה לעולתו</h4>
עוון המפריש נקבה לעולה – שדינה לבוא מן הזכר<sup style="color: gray;">635</sup> - אף על פי שהותר מכללו בשאר קרבנות שנקבה כשרה בהם<sup style="color: gray;">636</sup>, כתבו אחרונים, שאין ציץ מרצה עליו, לפי שהמקדיש נקבה לעולה לא נתקדשה קדושת הגוף כלל, לסוברים כן<sup style="color: gray;">637</sup>.
<h4>עוון אתנן זונה ומחיר כלב</h4>
עוון אתנן-זונה* ומחיר-כלב* - שפסולים לקרבן<sup style="color: gray;">638</sup> - אף על פי שהותרו מכללם בבמה קטנה<sup style="color: gray;">639</sup>, כתבו אחרונים, שאין ציץ מרצה עליהם, לפי שנאמר בהם: תועבת ה' אלקיך גם שניהם<sup style="color: gray;">640</sup>, ומשמע שאינם עולים לרצון<sup style="color: gray;">641</sup>. על הסוברים שמטעם אחר אין ציץ מרצה על אתנן זונה ומחיר כלב, עי' לעיל<sup style="color: gray;">642</sup>.
על פסול הסח-הדעת* בקדשים, שלסוברים פסול הגוף הוא אין ציץ מרצה עליו, ואם בא מחמת שנטמא, נחלקו אחרונים אם מרצה הציץ עליו, ע"ע הסח הדעת<sup style="color: gray;">643</sup>.
<h4>נשבר הציץ</h4>
נשבר הציץ, אינו מרצה<sup style="color: gray;">644</sup>, לדעת רבי שמעון למדים מן הכתוב: והיה על מצח אהרן ונשא<sup style="color: gray;">645</sup>, ראוי למצח מרצה, שאינו ראוי למצח, היינו שנשבר – ואינו ראוי להקיף כל מצחו<sup style="color: gray;">646</sup> - אינו מרצה<sup style="color: gray;">647</sup>. על הסוברים שנשבר אינו מרצה מטעם כל-שאינו-ראוי-לבלה-בלה-מעכבת-בו*, עי' ערכו<sup style="color: gray;">648</sup>. ולדעת רבי יהודה, למדים מן מייתור אות ו' שבכתוב: מצחו<sup style="color: gray;">649</sup>.
<h4>בזמן שאינו על מצח הכהן</h4>
אין הציץ על מצח הכהן הגדול, כגון שתלוי ביתד, נחלקו תנאים אם מרצה<sup style="color: gray;">650</sup>: א) רבי שמעון אומר, בין שישנו על מצחו בין שאינו על מצחו מרצה<sup style="color: gray;">651</sup>, וכן דעת תנא בירושלמי, שהציץ מרצה אפילו בזוית<sup style="color: gray;">652</sup>, היינו אפילו מונח בזוית<sup style="color: gray;">653</sup>, וכהן גדול ביום הכפורים יוכיח, שאינו עודהו על מצחו - בשעת עבודת היום לפני ולפנים שאינו נכנס לפנים בבגדי זהב<sup style="color: gray;">654</sup> - ומרצה<sup style="color: gray;">655</sup>, שאף אם נטמא הקרבן בידו ויש בהמה אחרת טהורה אין אומרים שיביא אחרת תחתיה<sup style="color: gray;">656</sup>. ולדעה זו זהו שנאמר: והיה על מצחו תמיד<sup style="color: gray;">657</sup>, שאי אפשר לפרשו שיהיה תמיד על מצח הכהן, שהרי צריך לכנוס לבית הכסא ולישון – ואסור לעשות כן בעודו לבוש בציץ<sup style="color: gray;">658</sup> - אלא שתמיד מרצה<sup style="color: gray;">659</sup>, וכתבו אחרונים, שהיינו שמקרא נדרש לאחריו, שמילת "תמיד" מוסבת על המילים: לרצון להם וכו'<sup style="color: gray;">660</sup>. ויש מן האחרונים שכתבו בדעת אמוראים, שאין דין זה נלמד מדרשת הכתוב, אלא מסברא<sup style="color: gray;">661</sup>. ב) ורבי יהודה אומר, עודהו על מצחו מרצה, אינו עודהו על מצחו אינו מרצה<sup style="color: gray;">662</sup>, אפילו מונח לפניו ומוכן לו כל זמן שירצה<sup style="color: gray;">663</sup>, שלדעתו ביום הכפורים אין צריך לריצוי ציץ, שכולו קרבן צבור וטומאה הותרה בצבור, לסוברים כן<sup style="color: gray;">664</sup>. וכן דעת תנא בירושלמי<sup style="color: gray;">665</sup>. ולדעה זו, זהו שנאמר: והיה על מצח אהרן ונשא וכו'<sup style="color: gray;">666</sup>, ולדעה זו מילת "תמיד" נדרשת לענין אחר<sup style="color: gray;">667</sup>. ובירושלמי דרשו כן מן הכתוב: והיה על מצחו תמיד<sup style="color: gray;">668</sup>, היינו שמקרא נדרש לפניו, שמילת "תמיד" מוסבת על המילה: מצחו<sup style="color: gray;">669</sup>. ולדעה זו, כתבו אחרונים, מחויב הכהן הגדול לשאת את הציץ על מצחו תמיד כדי שירצה, שלדעתם זהו פירוש הכתוב: והיה על מצחו תמיד<sup style="color: gray;">670</sup>. על הסוברים שלדעה זו צריך כהן-גדול* לעבוד במקדש בכל יום, ע"ע כהן גדול<sup style="color: gray;">671</sup>. הלכה, שאין הציץ מרצה אלא בזמן שהוא על מצח הכהן<sup style="color: gray;">672</sup>, שהלכה כרבי יהודה במקום רבי שמעון<sup style="color: gray;">673</sup>.
<h4>בלא שאר בגדים</h4>
היה הכהן לבוש בציץ לבדו ומחוסר שאר בגדים, יש מן האחרונים שכתבו – לסוברים שאין ציץ מרצה אלא בעודו על מצחו<sup style="color: gray;">674</sup> - שאין הציץ מרצה<sup style="color: gray;">675</sup>, שכל שמחוסר בגדים הרי הוא כזר<sup style="color: gray;">676</sup>, ואין הציץ מרצה אלא על ידי כהן שלובשו<sup style="color: gray;">677</sup>. על הסוברים שמטעם זה מותר כהן גדול ללבוש האבנט* - שיש בו כלאים<sup style="color: gray;">678</sup> - אף שלא בשעת עבודתו, ע"ע אבנט<sup style="color: gray;">679</sup>.
<h4>הזמן שבו חסרונו מעכב את הריצוי</h4>
ריצוי הציץ, שאינו מרצה בשעה שנשבר<sup style="color: gray;">680</sup>, או בשעה שאינו על מצח הכהן הגדול – לסוברים כן<sup style="color: gray;">681</sup> – נחלקו ראשונים, איזו שעה מעכבת את הריצוי: יש סוברים, שתלוי בשעת הטומאה, שאם אינו מצוי באותה שעה, אף שמצוי בשעת ההקרבה, אינו מרצה<sup style="color: gray;">682</sup>. ויש סוברים, שתלוי בשעת ההקרבה, שאם מצוי הציץ באותה שעה מרצה<sup style="color: gray;">683</sup>.
על קדשים שנפסלו בהסח-הדעת*, אם ציץ מרצה עליהם, ע"ע הסח הדעת<sup style="color: gray;">684</sup>.
על האיסור שלא יזח החשן* מעל האפוד*, שאף לסוברים שאינו אלא בשעת עבודה<sup style="color: gray;">685</sup>, יש שכתבו שכשלובש הכהן הגדול בגדיו כהלכתם נקרא שעת עבודה, לפי שמרצה על ידי הציץ, ע"ע חשן<sup style="color: gray;">686</sup>.
על החצוצרות*, שיש סוברים שאין תוקעים בהם אלא במעמד ציץ או ארון*, ע"ע חצוצרות<sup style="color: gray;">687</sup>.
<h2>ציצית</h2>
<b>הגדרת הערך</b> - חוטים שמצוה לתלותם על ארבע כנפות הבגד.
<h3>מצותה וגדרה</h3>
<h4>מצותה</h4>
מצות-עשה* לעשות ציצית על כנפי הכסות, שנאמר: ועשו להם ציצִת על כנפי בגדיהם וגו'<sup style="color: gray;">1</sup>. המצוה נמנית במנין המצוות<sup style="color: gray;">2</sup>. ואף על פי שיש במצות ציצית שני צווים, תכלת ולבן<sup style="color: gray;">3</sup>, עי' על כך להלן<sup style="color: gray;">4</sup>, הן אינן שתי מצוות עשה אלא מצוה אחת, שכן דרשו: והיה לכם לציצת<sup style="color: gray;">5</sup>, מלמד ששניהם מצוה אחת<sup style="color: gray;">6</sup>.
כל שאין לו ציצית בבגדו עובר בחמש מצוות עשה<sup style="color: gray;">7</sup>: ועשו להם ציצת<sup style="color: gray;">8</sup>, ונתנו על ציצת הכנף פתיל תכלת<sup style="color: gray;">9</sup>, והיה לכם לציצת<sup style="color: gray;">10</sup>, וראיתם אֹתו<sup style="color: gray;">11</sup>, גדילים תעשה לך<sup style="color: gray;">12</sup>.
<h4>החיוב</h4>
אין אדם מחויב לקנות לו טלית ולהתעטף בה כדי שיעשה בה ציצית, אלא שאם הוא מתכסה בטלית המחויבת, הוא חייב לעשות בה ציצית<sup style="color: gray;">13</sup>. ומכל מקום אין ראוי לאדם חסיד שיפטור עצמו ממצוה זו, אלא לעולם ישתדל להיות עטוף בכסות המחוייבת בציצית כדי שיקיים את המצוה<sup style="color: gray;">14</sup>, ובזמן כעס מענישים מן השמים את מי שאינו לובש טלית המחויבת בטלית<sup style="color: gray;">15</sup>. על מעלתה ושכרה ועונשה של מצות ציצית עי' להלן<sup style="color: gray;">16</sup>.
בשעת התפילה, כתבו ראשונים שצריך להזהר ביותר להתעטף בטלית המחויבת בציצית<sup style="color: gray;">17</sup>.
<h4>המחויב</h4>
מצות ציצית, נחלקו אמוראים אם היא חובת האדם או חובת הבגד: רבא בר רב נחמן, ורב נחמן בשם רב, סברו שהיא חובת האדם<sup style="color: gray;">18</sup>, וכן מדברי המלאך, שהוכיח את רב קטינא על שלבש טליתות שאינן חייבות בציצית, כדי להיפטר מציצית<sup style="color: gray;">19</sup>, מוכיחה הגמרא שציצית היא חובת האדם, ולא הבגד<sup style="color: gray;">20</sup>. לסוברים כן העושה טלית בבגד, מאחר ואינו גמר מצותה, אינו מברך על העשיה, עד שיתעטף בה<sup style="color: gray;">21</sup>. וכן לסוברים כן בגד המונח בקופסא, ואין לובשים אותו, אין חייבים לתת בו ציצית<sup style="color: gray;">22</sup>.
ורבה בר הונא ורב טובי בר קיסנא בשם שמואל, ורב חסדא, חלקו וסברו שטלית אינה חובת האדם אלא חובת הבגד<sup style="color: gray;">23</sup>. ולסוברים כן אפילו טלית המונחת בארון, שאין לובשים אותה, חייבים לתת בה ציצית<sup style="color: gray;">24</sup>. ולסוברים כן העושה ציצית בבגדו, מברך על העשיה<sup style="color: gray;">25</sup>.
להלכה כתבו הרבה ראשונים ואחרונים שציצית היא חובת האדם, ולא חובת הבגד<sup style="color: gray;">26</sup>. ויש שפסקו שהיא חובת הבגד<sup style="color: gray;">27</sup>.
<h4>ביטולה</h4>
התכסה בבגד שהוא חייב בציצית ולא הטיל בו ציצית ביטל מצות עשה<sup style="color: gray;">28</sup>.
נפסלה טלית שעליו, כתבו אחרונים שחייב לתקנה מיד<sup style="color: gray;">29</sup>.
נפסלה טלית שעליו בשבת, שאסור לו לתקנה משום איסור קושר*, יש ראשונים שסוברים שאסור ללבשה בשבת, ואם לובשה עובר בעשה של ציצית<sup style="color: gray;">30</sup>. ויש חולקים וסוברים שמצות עשה של ציצית אינה אלא להטיל ציצית כשילבש, אבל אין איסור ללבוש בלא ציצית, ולפיכך בשבת, שאי אפשר להטיל ציצית, אינו מצווה בעשה, ואין איסור בלבישה<sup style="color: gray;">31</sup>.
על מי שנפסקה טליתו, שיש אופנים שמותר לו להשאירה עליו מפני כבוד-הבריות*, ע"ע כבוד הבריות.
<h4>לבישה ועיטוף</h4>
טלית שיש בה ציצית, כתבו ראשונים ואחרונים שעיקר מצותה ללבשה על בגדיו, כדי שתמיד יראנה ויזכור המצוות<sup style="color: gray;">32</sup>.
סדר עטיפת הציצית, יש גאונים שסוברים שצריך להתעטף כעטיפת ישמעאלים, שהיא עטיפה גמורה, שמכסה ראשו בטלית, ומחזיר קצתה על פיו<sup style="color: gray;">33</sup>. ויש חולקים וסוברים שאין צריך להתעטף כל כך, אלא כדרך בני אדם שמתכסים בכסותם ועוסקים במלאכתם, פעמים בכיסוי הראש ופעמים בגילוי הראש<sup style="color: gray;">34</sup>, וכן פסקו אחרונים להלכה<sup style="color: gray;">35</sup>, ומכל מקום נכון לכסות את הראש בטלית<sup style="color: gray;">36</sup>.
דרך העטיפה, כתבו ראשונים שהיא שיהיה רוחב הבגד לקומת האיש<sup style="color: gray;">37</sup>, שכך הוא דרך עיטוף<sup style="color: gray;">38</sup>, ובדעתם כתבו אחרונים שטליתות קטנים שלנו, שאין רוחבן לקומת האיש, אין יוצאים בהם ידי חובה<sup style="color: gray;">39</sup>. ויש חולקים וסוברים שדין רוחבו לקומתו אינו אלא לכתחלה, ואינו מעכב, ולפיכך יוצאים ידי חובה אף בטליתות קטנים<sup style="color: gray;">40</sup>.
חלוק, יש ראשונים שסוברים שמאחר ולובשים אותו ולא מתעטפים בו, אינו חייב בציצית<sup style="color: gray;">41</sup>. וראשונים אחרים חולקים וסוברים שאף בגד שהוא בדרך לבישה חייבים בו בציצית<sup style="color: gray;">42</sup>.
צריך להחזיר שתי ציציות לפניו ושתים לאחריו, כדי שיהא מסובב במצוות<sup style="color: gray;">43</sup>.
<h4>עמידה</h4>
בזמן עטיפת הטלית כתבו ראשונים שצריך לעמוד, לפי שלמדים גזרה-שוה* לכם לכם מספירת-העומר* - שבספירת העומר נאמר: וספרתם לכם<sup style="color: gray;">44</sup>, ובציצית נאמר: והיה לכם לציצת<sup style="color: gray;">45</sup> - שצריך לעשותה בעמידה<sup style="color: gray;">46</sup>.
על עמידה בשעת הברכה ע"ע ברכת המצוות.
<h4>כוונה</h4>
בעטיפת הטלית, מלבד הכוונה לקיים מצות ציצית<sup style="color: gray;">47</sup>, כתבו ראשונים שצריך לכוין שצונו המקום להתעטף כדי שנזכור כל מצוותיו לעשותם<sup style="color: gray;">48</sup>, שנאמר: למען תזכרו ועשיתם את כל מצותי<sup style="color: gray;">49</sup>, וכתבו אחרונים שהוא דין מיוחד במצות ציצית, שעיקר המצוה וקיומה תלוי בכוונה שיכון בשעת קיום המצוה, שלא כברוב המצוות, שיוצאים בהן ידי חובתן אף כשאין מכונים בהן דבר כי אם שעושה המצוה לשם ה' שציוה אותו לעשות<sup style="color: gray;">50</sup>, וע"ע כונה<sup style="color: gray;">51</sup> וע' מצוות צריכות כוונה.
<h4>ברכה</h4>
המתעטף בציצית מברך אשר קדשנו במצוותיו וצונו להתעטף בציצית<sup style="color: gray;">52</sup>. והברכה היא קודם הלבישה<sup style="color: gray;">53</sup>. ואם ידיו מטונפות ואינו יכול לברך, ילבש, וכשיהיו ידיו נקיות ימשמש בציצית ויברך<sup style="color: gray;">54</sup>.
טלית קטן, יש ראשונים שכתבו שאין מברכים עליה להתעטף בציצית, לפי שאין בה עיטוף, אלא מברכים עליה על מצות ציצית<sup style="color: gray;">55</sup>. ויש חולקים וסוברים שאף על טלית קטן מברכים להתעטף בציצית<sup style="color: gray;">56</sup>.
המחליף טלית, חוזר ומברך<sup style="color: gray;">57</sup>.
הלבוש טלית מצויצת וחוזר לובש טלית נוספת, חוזר ומברך על השניה, לפי שחייב אדם לעשות ציצית בכל הבגדים שיש להם ארבע כנפות, וכל בגד הוא מצוה בפני עצמה<sup style="color: gray;">58</sup>. התעטף בכמה טליתות בזו אחר זו בלא הפסק, אין צריך לברך על כל אחת, אלא מברך ברכה אחת על כולן<sup style="color: gray;">59</sup>. על גדר ההפסק ע"ע ברכות וע' ברכת המצוות.
לסוברים שלילה אינו זמן ציצית<sup style="color: gray;">60</sup>, הישן בטליתו בלילה – באופן שאינו חייב בציצית<sup style="color: gray;">61</sup> - בבוקר הוא חוזר ומברך עליה<sup style="color: gray;">62</sup>.
קודם הברכה, כתבו ראשונים שהחרד על דבר ה' יבדוק את החוטים, שהם שלמים, כדי שלא תהיה ברכתו לבטלה<sup style="color: gray;">63</sup>.
פשט טליתו, ולא היתה דעתו ללבשה מיד, כשלובש חוזר ומברך<sup style="color: gray;">64</sup>. היתה דעתו ללבשה מיד, נסתפקו ראשונים אם כשחוזר ולובשה צריך לחזור ולברך<sup style="color: gray;">65</sup>, ולהלכה יש סוברים שאין צריך לברך<sup style="color: gray;">66</sup>, ויש סוברים שצריך לברך<sup style="color: gray;">67</sup>, ויש מחלקים, שאם נשארה עליו טלית קטן אינו חוזר ומברך, ואם לא נשארה, חוזר ומברך<sup style="color: gray;">68</sup>.
נפלה טליתו שלא במתכוין, נחלקו ראשונים: יש סוברים שאינו צריך לברך<sup style="color: gray;">69</sup>, ויש סוברים שצריך לברך<sup style="color: gray;">70</sup>.
על ברכה בעשיית הציצית עי' להלן<sup style="color: gray;">71</sup>.
<h4>הסתכלות</h4>
יש מן הראשונים שכתבו שמצוה להסתכל בציצית, שנאמר: וראיתם אתו<sup style="color: gray;">72</sup>. ויש חולקים וסוברים שאינה מצוה בפני עצמה, אלא הוא טעם למצות ציצית<sup style="color: gray;">73</sup>, ואף לדעתם טוב וראוי להסתכל בציצית בשעת העטיפה, כשמברך עליה<sup style="color: gray;">74</sup>.
על הסתכלות בציצית בעת קריאת-שמע* ע"ע קריאת שמע.
<h4>בלילה</h4>
לילה*, נחלקו תנאים אם הוא זמן ציצית: יש תנאים שסוברים שלענין ציצית אין חילוק בין יום ללילה, וחייבים בין ביום ובין בלילה ובין בכסות יום ובין בכסות לילה, ולדעתם ציצית נחשבת מצות עשה שאין הזמן גרמא<sup style="color: gray;">75</sup>. ויש תנאים שסוברים שכסות לילה פטורה מציצית, שנאמר: וראיתם אותו<sup style="color: gray;">76</sup>, פרט לכסות לילה, ולדעתם ציצית נחשבת מצות עשה שהזמן גרמא<sup style="color: gray;">77</sup>. הלכה שלילה אינו זמן ציצית<sup style="color: gray;">78</sup>.
לסוברים שכסות לילה פטורה מציצית נחלקו ראשונים: א) יש סוברים שאין הדבר תלוי אלא בזמן הלבישה, שביום חייבים בציצית ובלילה פטורים, אבל אין חילוק בסוג הבגד, אלא בין כסות יום ובין כסות לילה חייבים ביום ופטורים בלילה<sup style="color: gray;">79</sup>. ב) ויש סוברים שאין הדבר תלוי בזמן הלבישה אלא בסוג הבגד, שבגד של יום חייב אפילו כשלובשים אותו בלילה ובגד של לילה פטור אפילו כשלובשים אותו ביום<sup style="color: gray;">80</sup>. ג) יש סוברים שהדבר תלוי בין בזמן הלבישה ובין בסוג הבגד, כלומר שגם כסות לילה פטורה, וגם לילה אינו זמן ציצית, ולפיכך אין חייבים אלא בכסות יום שלובשים אותה ביום<sup style="color: gray;">81</sup>.
אף לסוברים שבגד לילה פטור מציצית, בגד המיוחד ליום ולילה חייב<sup style="color: gray;">82</sup>.
לסוברים שלילה אינו זמן ציצית, יש שכתבו שתחילת זמנה בשחר הוא משיכיר בין תכלת שבה ללבן שבה<sup style="color: gray;">83</sup>, ויש שכתבו שזמנה מעלות השחר<sup style="color: gray;">84</sup>.
<h4>גדר ארבע ציציות</h4>
ארבעת הציציות, נחלקו תנאים בגדרן: תנא קמא סובר שארבעתן מצוה אחת, ולדעתו הן מעכבות זו את זו<sup style="color: gray;">85</sup>, ולדעתו סדין של פשתן, אף על פי שכשנותנים בו ציצית צמר כהלכתה, אין בו משום כלאים, לסוברים כן<sup style="color: gray;">86</sup>, כשחסרה בו ציצית אחת או יותר, מאחר ואין בו מצוה, יש בו משום כלאים<sup style="color: gray;">87</sup>, ולדעתו טלית בעלת חמש קרנות, שהיא חייבת בציצית, לסוברים כן<sup style="color: gray;">88</sup>, אין נותנים בה אלא ארבע ציציות, בארבע מכנפותיה, ולא חמש, בכל כנפותיה, לפי שמצוה אחת היא בארבע כנפות, ואין מצוה ביותר<sup style="color: gray;">89</sup>, ולדעתו היוצא בשבת בטלית שיש בה שלש ציציות חייב חטאת – כדין היוצא בטלית שאינה מצויצת כהלכתה<sup style="color: gray;">90</sup> - לפי שהציציות, מאחר ואינו מקיים בהם מצוה, הרי הן משוי, וחייב עליהן משום הוצאה*<sup style="color: gray;">91</sup>.
ורבי ישמעאל חולק וסובר שארבע הציציות ארבע מצוות נפרדות הן<sup style="color: gray;">92</sup>, ולדעתו אף על פי שצריך לתת ארבע ציציות דוקא, שהרי נאמר: על ארבע כנפות כסותך<sup style="color: gray;">93</sup>, אם חיסר אחת או יותר, קיים מצוה, ולפיכך סדין של פשתן שנתן בו ציצית צמר, וחיסר ציצית אחת או יותר, מאחר ועדיין הוא מקיים בו מצות ציצית, אינו עובר משום כלאים<sup style="color: gray;">94</sup>, ולדעתו טלית בעלת חמש קרנות, שהיא חייבת בציצית, לסוברים כן<sup style="color: gray;">95</sup>, נותנים בה חמש ציציות, אחת בכל קרן, לפי שכל ציצית היא מצוה נפרדת<sup style="color: gray;">96</sup>, ולדעתו אף על פי שהיוצא בשבת בטלית שאינה מצויצת כהלכתה חייב משום הוצאת משוי<sup style="color: gray;">97</sup>, היוצא בשבת בטלית שיש בה שלש ציציות אינו חייב חטאת, שמאחר והוא מקיים בהן מצוות, אינן משוי<sup style="color: gray;">98</sup>.
להלכה אמר רב יהודה בשם שמואל שארבע הציציות הן ארבע מצוות נפרדות<sup style="color: gray;">99</sup>, אבל אמרו בגמרא שאין הלכה כמותו, אלא כתנא קמא, שארבעתן מצוה אחת היא<sup style="color: gray;">100</sup>, וכן כתבו ראשונים ואחרונים להלכה, שארבע הציציות מעכבות זו את זו<sup style="color: gray;">101</sup>, וכן פסקו שבטלית בעלת חמש כנפות אין מטילים אלא ארבע ציציות<sup style="color: gray;">102</sup>.
<h4>מעלתה ושכרה ועונשה</h4>
מצות ציצית שקולה כנגד כל המצוות, שנאמר: וראיתם אותו וזכרתם את כל מצות ה'<sup style="color: gray;">103</sup>. וראייתה מביאה לידי זכירת המצוות, וזכירתם מביאה לידי עשיה, שנאמר: וראיתם אותו וזכרתם וגו' ועשיתם<sup style="color: gray;">104</sup>, לפיכך לעולם יהא אדם זהיר במצות ציצית<sup style="color: gray;">105</sup>.
הזריז במצות ציצית זוכה ומקבל פני שכינה, שבציצית נאמר: וראיתם אותו<sup style="color: gray;">106</sup>, ובשכינה נאמר: ואותו תעבוד<sup style="color: gray;">107</sup>, מה להלן שכינה אף כאן שכינה<sup style="color: gray;">108</sup>. והזהיר בציצית זוכה ומשמשים לו שני אלפים ושמונה מאות עבדים<sup style="color: gray;">109</sup>.
בעון ציצית, רבי מאיר או רבי יהודה אמר שבנים מתים, שנאמר: גם בכנפיך נמצאו דם נפשות אביונים נקיים<sup style="color: gray;">110</sup>, כלומר שבשביל שביטלת מצוות ציצית שבכנפות, נמצא עליך חובת נפשות בנים קטנים שלא חטאו<sup style="color: gray;">111</sup>.
קשה עונש מי שאינו מניח חוטי לבן בטלית יותר מעונש שאינו מניח חוטי תכלת, לפי שהלבן מצוי לכל והתכלת אינו מצויה בכל מקום ולא בכל זמן<sup style="color: gray;">112</sup>.
על מעלת הזהירות במצות ציצית עי' לעיל<sup style="color: gray;">113</sup>.
על מי שאין לו ציצית בבגדו, שיש סוברים שהוא הנקרא עם-הארץ*, ע"ע עם הארץ.
<h4>נויה</h4>
על המצוה לעשות ציצית נאה משום הדור-מצוה* ע"ע הדור מצוה<sup style="color: gray;">114</sup>.
<h4>החייבים</h4>
הכל חייבים בציצית, כהנים, לויים, ישראלים וגרים<sup style="color: gray;">115</sup>.
על סומא עי' להלן<sup style="color: gray;">116</sup>.
<h4>נשים</h4>
נשים, רבי שמעון סובר, וכן סוברים תנאים ואמוראים נוספים, שהן פטורות מציצית, לפי שלדעתם כסות לילה פטורה מציצית<sup style="color: gray;">117</sup>, ולפיכך היא מצות-עשה-שהזמן-גרמא*, שנשים פטורות ממנה<sup style="color: gray;">118</sup>. ותנאים ואמוראים אחרים חולקים וסוברים שנשים חייבות בציצית, לפי שלדעתם כסות לילה חייבת בציצית<sup style="color: gray;">119</sup>, ולפיכך היא מצות עשה שלא הזמן גרמא<sup style="color: gray;">120</sup>. הלכה שנשים פטורות מן הציצית<sup style="color: gray;">121</sup>.
על אשה שרוצה להתעטף בציצית, אם מותר לה, ואם היא מברכת עליה, ע"ע מצות עשה שהזמן גרמא.
<h4>קטן</h4>
קטן היודע להתעטף בציצית חייב בציצית<sup style="color: gray;">122</sup>, כלומר שאביו חייב לקנות לו ציצית כדי לחנכו<sup style="color: gray;">123</sup>, מדרבנן<sup style="color: gray;">124</sup>.
<h3>תכלת ולבן</h3>
<h4>תכלת ולבן</h4>
במצות ציצית יש שנים צווים: א) לעשות על כנף הבגד ענף שיוצא ממנו, ב) לכרוך על הענף חוט צבוע בתכלת*, שנאמר: ועשו להם ציצית ונתנו על ציצית הכנף פתיל תכלת<sup style="color: gray;">125</sup>. על גדרם של שני צווים אלו, שאינם אלא מצוה אחת עי' לעיל<sup style="color: gray;">126</sup>.
החוטים שאינם של תכלת נקראים חוטי לבן<sup style="color: gray;">127</sup>, בטעם הדבר יש ראשונים שכתבו שזה משום שאין מצוה לעשותם בצבע מסוים<sup style="color: gray;">128</sup>, ויש שכתבו שזה משום שמצוה לעשותם בצבע הבגד, לסוברים כן<sup style="color: gray;">129</sup>, ורוב הטליתות הן לבנות<sup style="color: gray;">130</sup>.
<h4>תכלת</h4>
על מהות התכלת, צבעה, דרך הכנתה, הסממנים שמוסיפים לה, בדיקתה, מעלתה ושכרה ועונשה, ודין קניית תכלת, ע"ע תכלת.
<h4>עיכוב</h4>
אם הלבן והתכלת מעכבים זה את זה נחלקו תנאים: א) תנא קמא במשנה סובר שאינם מעכבים, ואם עשה את כל החוטים תכלת או לבן, יצא ידי חובתו<sup style="color: gray;">131</sup>, שנאמר: וראיתם אותו<sup style="color: gray;">132</sup>, משמע כל אחד לחוד<sup style="color: gray;">133</sup>, וכן אמר רבי יצחק בשם ר' נתן שאמר בשם רבי יוסי הגלילי שאמר בשם רבי יוחנן בן נורי שמי שאין לו תכלת מטיל לבן<sup style="color: gray;">134</sup>, בכל החוטים<sup style="color: gray;">135</sup>, וכן אמר רבי ישמעאל במסכת ציצית שהתכלת והלבן אינם מעכבים זה את זה<sup style="color: gray;">136</sup>. ב) ורבי סובר שהתכלת והלבן מעכבים זה את זה<sup style="color: gray;">137</sup>, שנאמר: הכנף<sup style="color: gray;">138</sup>, ודרשו: מין כנף<sup style="color: gray;">139</sup>, כלומר חוטי הלבן<sup style="color: gray;">140</sup>, ואחר כך נאמר: פתיל תכלת<sup style="color: gray;">141</sup>, ועל שניהם נאמר: וראיתם אותו, עד שיהיו שניהם ביחד<sup style="color: gray;">142</sup>, וכן סבר תנא קמא במסכת ציצית<sup style="color: gray;">143</sup>. להלכה התכלת והלבן אינם מעכבים זה את זה<sup style="color: gray;">144</sup>, ויש שמצדדים לומר שלהלכה הם מעכבים זה את זה<sup style="color: gray;">145</sup>.
<h4>נחתכו חוטי הלבן או התכלת</h4>
אף לסוברים שחוטי התכלת והלבן מעכבים זה את זה<sup style="color: gray;">146</sup>, אם בתחלה הטיל בטלית חוטי תכלת ולבן, ולאחר מכן נחתכו חוטי הלבן, וחוטי התכלת קיימים, או שנחתכו חוטי התכלת, וחוטי הלבן קיימים, כשר<sup style="color: gray;">147</sup>. על פרטי הדין ע"ע גרדומין<sup style="color: gray;">148</sup>.
<h4>הקדמת הלבן לתכלת</h4>
מצוה להקדים לבן לתכלת<sup style="color: gray;">149</sup>, לפי שהלבן כתוב תחלה בתורה<sup style="color: gray;">150</sup>, שבתחילה נאמר: הכנף<sup style="color: gray;">151</sup>, ודרשו: מין כנף<sup style="color: gray;">152</sup>, היינו החוטים שהם בצבע הבגד, שבדרך כלל הוא לבן<sup style="color: gray;">153</sup>, ורק אחר כך נאמר פתיל תכלת<sup style="color: gray;">154</sup>. הקדים תכלת ללבן יצא, אלא שחיסר מצוה<sup style="color: gray;">155</sup>, היינו שלא עשה מצוה מן המובחר<sup style="color: gray;">156</sup>, לפיכך כשנתן תכלת תחלה לא יפסוק אותה, אלא יתן הלבן אחריה<sup style="color: gray;">157</sup>.
הדין להקדים לכתחלה לבן לתכלת, אמר רמי בר חמא, וכן סבר שמואל, שאינו אלא בטלית לבנה, אבל טלית שכולה תכלת, נותנים בה את התכלת תחלה, שהרי צריך להקדים את החוטים שבצבע הבגד<sup style="color: gray;">158</sup>, ולדעתם זהו ששנינו: התכלת אינה מעכבת את הלבן והלבן אינו מעכב את התכלת<sup style="color: gray;">159</sup>, שאף על פי שמצוה להקדים את החוטים שבצבע הבגד, בין בבגד תכלת ובין בבגד לבן, אם הקדים חוטי תכלת בבגד לבן או חוטי לבן בבגד תכלת, יצא<sup style="color: gray;">160</sup>. ורבא חולק וסובר שאין צבע הטלית גורם, אלא אפילו בטלית שכולה תכלת מצוה להקדים את חוטי הלבן<sup style="color: gray;">161</sup>, שלכך נאמר תכלת אחר הכנף, לומר שלעולם חוטי הלבן - שבדרך כלל הם בצבע הכנף, שרוב טליתות הן לבנות - תחלה והתכלת בסוף<sup style="color: gray;">162</sup>.
<h4>מנין חוטי התכלת והלבן</h4>
כמה חוטי תכלת וכמה חוטי לבן נותנים בציצית, נחלקו ראשונים בדעת התנאים והאמוראים הסוברים – וכן הלכה - שנותנים בציצית בסך הכל ארבעה חוטים וכופלים אותם לשמונה<sup style="color: gray;">163</sup>: א) יש שכתבו שנותנים שבעה חוטי לבן וחוט אחד תכלת<sup style="color: gray;">164</sup>, כלומר שחוט אחד מהארבעה שנותנים בתחלה וכופלים אותם, יהיה מקצתו תכלת ומקצתו לבן<sup style="color: gray;">165</sup>. ב) ויש סוברים שנותנים ששה חוטי לבן ושני חוטי תכלת, כלומר שחוט אחד שלם מהארבעה שנותנים בתחלה וכופלים יהיה צבוע בתכלת<sup style="color: gray;">166</sup>. ג) ויש סוברים שנותנים ארבעה חוטי לבן וארבעה חוטי תכלת, כלומר ששני חוטים מהארבעה שנותנים בתחלה יהיו תכלת ושנים יהיו לבן<sup style="color: gray;">167</sup>.
<h3>הבגד</h3>
<h4>בגד פשתן</h4>
סדין, היינו בגד של פשתן, נחלקו תנאים אם הוא חייב בציצית: א) בדעת בית שמאי, ששנינו שהם פוטרים סדין מציצית<sup style="color: gray;">168</sup>, יש ראשונים שכתבו שהוא פטור מתכלת בין מן התורה ובין מדרבנן, לפי שתכלת היא צמר – ע"ע תכלת - ובבגד כלאים* היא כלאים, ולדעתם כלאים אסורים אף בציצית<sup style="color: gray;">169</sup>, לפיכך אסור לתת תכלת בסדין פשתן, והוא פטור מתכלת<sup style="color: gray;">170</sup>, ולשיטה זו בחוטי לבן, שאינם דוקא מצמר, ואינם כלאים בבגד פשתן, אף הסדין חייב, ויעשם מפשתן<sup style="color: gray;">171</sup>. ב) בית הלל מחייבים סדין בציצית<sup style="color: gray;">172</sup>, בין תכלת ובין לבן, לפי שלדעתם כלאים הותרו מן התורה בציצית<sup style="color: gray;">173</sup> - עי' על כך להלן<sup style="color: gray;">174</sup> - וכך סבר רבי יהודה בר אלעאי<sup style="color: gray;">175</sup>. ג) רבי אמר - יש ראשונים שכתבו שאמר כן בדעת בית שמאי<sup style="color: gray;">176</sup>, ויש שכתבו שאמר כן בדעת בית הלל בדעת מנהג ירושלים שלא היו נותנים ציצית בבגד פשתן<sup style="color: gray;">177</sup> - וכן סברו תלמידי רבי יהודה בר אלעאי, שמן התורה סדין חייב בציצית, בין בחוטי לבן ובין בחוטי תכלת, לפי שכלאים הותרו בציצית, אלא שחכמים אסרו את הכלאים ופטרוהו מציצית<sup style="color: gray;">178</sup>, וכמה טעמים נאמרו בדבר: א) רבי אמר לפי שאין הכל בקיאים<sup style="color: gray;">179</sup>, היינו שאין הכל יודעים שכלאים הותרו בציצית, ואם יראו שלובשים כלאים יבואו להתירם אף במקום אחר<sup style="color: gray;">180</sup>. ב) ויש אמוראים שסוברים גזרה משום קלא-אילן*<sup style="color: gray;">181</sup>, או משום טעימה<sup style="color: gray;">182</sup>, כלומר שמא יטעו ויתנו בטלית של פשתן צמר צבוע בקלא אילן – שהוא צבע שדומה לתכלת<sup style="color: gray;">183</sup> - או צמר צבוע בתכלת של טעימה, כלומר של נסיון, שנצבע לבדוק בו את היורה, שהוא פסול<sup style="color: gray;">184</sup>, ויעברו משום כלאים שלא במקום מצוה<sup style="color: gray;">185</sup>. ג) ורבא אמר שמא יקרע סדינו בתוך שלש אצבעות ויתפרנו בחוטי צמר, ויניח את שארית חוטי התפירה תלויים שם, ולאחר זמן ישכח וישתמש בהם כחוטים לציצית, ומאחר ומן הדין הם פסולים לציצית<sup style="color: gray;">186</sup>, הרי הם כלאים עם חוטי הצמר של התכלת<sup style="color: gray;">187</sup>. ד) ורבי זירא אמר גזירה משום כסות לילה - שהיא פטורה מציצית, לסוברים כן<sup style="color: gray;">188</sup> - שמא יטעו ויעשו בה ציצית תכלת, והם כלאים שלא במקום מצוה<sup style="color: gray;">189</sup>.
לסוברים שחכמים אסרו לתת תכלת של צמר בבגד פשתן משום כלאים, נחלקו ראשונים אם אסרו אף לתת בו חוטי לבן מפשתן: יש סוברים שאסרו, גזרה שמא יעשה תכלת<sup style="color: gray;">190</sup>. ויש סוברים שלא אסרו אלא תכלת, שהיא כלאים, אבל חוטי לבן של פשתן נותנים בבגד פשתן<sup style="color: gray;">191</sup>.
להלכה מן התורה בגד פשתן חייב אפילו בתכלת, וחכמים פטרוהו ואסרוהו בתכלת<sup style="color: gray;">192</sup>, ואף חוטי פשתן בבגד פשתן כתבו אחרונים שירא שמים אין לו לתת, לפיכך אין לעשות טלית מפשתן, ועדיף לעשות ממין אחר, אבל אם אי אפשר אלא בבגד פשתן, יעשהו מפשתן ויתן בו חוטי פשתן<sup style="color: gray;">193</sup>.
<h4>בגד שאינו מצמר או פשתן</h4>
אף בגד שאינו מצמר – רחלים<sup style="color: gray;">194</sup> - או פשתן, כגון השיראין והכלך והסריקין, חייב בציצית<sup style="color: gray;">195</sup>, אלא שנחלקו תנאים ואמוראים במקור החיוב, אם הוא מן התורה או מדרבנן: רב נחמן סבר שאינם חייבים אלא מדרבנן<sup style="color: gray;">196</sup>, שכן שנינו בשם רבי ישמעאל שמן התורה אין חייבים אלא בבגד צמר ובבגד פשתים, שהואיל ונאמרו בגדים בתורה סתם, כגון בציצית, שנאמר בגד סתם: על כנפי בגדיהם<sup style="color: gray;">197</sup>, ופרט לך הכתוב באחד מהם צמר ופשתים, שנאמר בכלאים: לא תלבש שעטנז צמר ופשתים<sup style="color: gray;">198</sup>, וכן בנגעים: בבגד צמר או בבגד פשתים<sup style="color: gray;">199</sup>, אף כל מקום שנאמר בגד, הכוונה דוקא צמר ופשתים<sup style="color: gray;">200</sup>. ורחבה בשם רב חולק וסובר שאף חיובם של בגדים משאר מינים הוא מן התורה<sup style="color: gray;">201</sup>, וכן סבר רבא<sup style="color: gray;">202</sup>, וכן שנינו בשם רבי ישמעאל במקום אחר, שכשנאמר בתורה בגד סתם הכוונה אף לשאר מינים, שכן דרשו לענין נגעים: בגד, אין לי אלא בגד* צמר, מנין לרבות צמר גמלים וצמר ארנבים ונוצה של עזים והכלך והסריקין והשיראין, תלמוד לומר או בגד<sup style="color: gray;">203</sup>.
להלכה יש ראשונים ואחרונים שכתבו שחיוב בגדים שאינם מצמר או פשתים בציצית אינו אלא מדרבנן<sup style="color: gray;">204</sup>, ויש שכתבו שחיובם מן התורה<sup style="color: gray;">205</sup>.
<h4>בגד של עור</h4>
בגד של עור פטור מציצית<sup style="color: gray;">206</sup>.
טלית של בגד וכנפיה של עור, כגון שנחתכו כנפיה ותלה בהם עור, או טלית של עור וכנפיה של בגד, רב אמר, וכן אמרו משמו של רבי זירא, שהולכים אחר עיקר הבגד, ולא אחר הכנפות, ורב אחאי אמר שהולכים אחר הכנף<sup style="color: gray;">207</sup>. הלכה שהולכים אחר עיקר הבגד<sup style="color: gray;">208</sup>.
<h4>גודל הטלית החייבת</h4>
שיעור גודל הטלית להתחייב בציצית הוא שהקטן מתכסה בה ראשו ורובו – באורך וברוחב<sup style="color: gray;">209</sup> - והגדול יוצא בה דרך עראי, אבל טלית קטנה יותר, שאין הקטן מתכסה בה ראשו ורובו, אף על פי שהגדול יוצא בה עראי, פטורה<sup style="color: gray;">210</sup>. וטלית שהקטן מתכסה בה ראשו ורובו, אבל אין הגדול לובשו עראי ויוצא בו לשוק, יש ראשונים ואחרונים שכתבו שחייבת<sup style="color: gray;">211</sup>, ויש שכתבו שפטורה<sup style="color: gray;">212</sup>. ובאיזה קטן אמרו, כתבו ראשונים שהוא קטן המתהלך לבדו בשוק ואין צריך אחר לשמרו ולילך עמו<sup style="color: gray;">213</sup>, שזהו גודל הקטן שבגד שהוא מתכסה בו ראשו ורובו, הגדול יוצא בו דרך עראי<sup style="color: gray;">214</sup>, ויש ראשונים שכתבו שמדובר בקטן בן תשע שנים<sup style="color: gray;">215</sup>, ויש שכתבו כבן שש או שבע<sup style="color: gray;">216</sup>.
שיעור ציצית באמות, יש אחרונים שכתבו שהוא ג רבעי אמה באורך וחצי אמה ברוחב, ויש שכתבו שאנשי מעשה נוהגים לדקדק שיהיה אמה מלפניו ואמה מלאחריו, ונקב בית הצואר אינו עולה למנין, וכתבו שעל כל פנים לא יפחות מג רבעי אמה באורך לכל צד<sup style="color: gray;">217</sup>.
<h4>כלי קופסא</h4>
על המחלוקת בכלי קופסא, שאין לובשים אותם, אם הם חייבים בציצית, עי' לעיל<sup style="color: gray;">218</sup>.
<h4>בגד של מת</h4>
בגד העשוי לתכריכים* , אף לסוברים שכלי קופסא חייבים, בציצית<sup style="color: gray;">219</sup>, הוא פטור מציצית, לפי שנאמר: אשר תכסה בה<sup style="color: gray;">220</sup>, ואלו אינם עומדים להתכסות בהם<sup style="color: gray;">221</sup>.
על הסוברים שנותנים ציצית בבגד של מת משום לועג-לרש* ע"ע לועג לרש; על מנהגים שונים בנתינת והסרת ציצית מבגדי המת ע"ע לועג לרש וע' מת וע' תכריכים.
<h4>בגד המיוחד ללילה</h4>
על בגד המיוחד ללילה, שיש ראשונים שסוברים שמחלוקת תנאים היא אם הוא חייב בציצית, עי' לעיל<sup style="color: gray;">222</sup>.
<h4>כסות סומא</h4>
כסות סומא*, אף על פי שאינה בכלל הכתוב בציצית: וראיתם אותו וגו'<sup style="color: gray;">223</sup>, היא חייבת בציצית<sup style="color: gray;">224</sup>, שנאמר: אשר תכסה בה<sup style="color: gray;">225</sup>, לרבות כסות סומא<sup style="color: gray;">226</sup>, ולסוברים שכסות לילה חייבת בציצית<sup style="color: gray;">227</sup>, למדים כסות סומא בכל שכן, מה כסות לילה, שאינה בראיה אצל אחרים, חייבת בציצית, כל שכן כסות סומא שישנה בראיה אצל אחרים<sup style="color: gray;">228</sup>, ובספרי אמרו שלמדים מהריבוי: והיה לכם לציצִת<sup style="color: gray;">229</sup>, מכל מקום<sup style="color: gray;">230</sup>.
ויש גאונים וראשונים שכתבו שלסוברים שכסות לילה חייבת בציצית, למדים מהכתוב: וראיתם אותו<sup style="color: gray;">231</sup>, שכסות סומא פטורה מציצית<sup style="color: gray;">232</sup>, וכן יש שפסקו להלכה<sup style="color: gray;">233</sup>.
<h4>טלית שאולה</h4>
טלית שאולה, כל שלשים יום פטורה מן הציצית<sup style="color: gray;">234</sup>, שנאמר: כסותך<sup style="color: gray;">235</sup>, אבל מכאן ואילך היא חייבת<sup style="color: gray;">236</sup>, וכתבו ראשונים שהחיוב אינו אלא מדרבנן, לפי שהיא נראית כשלו<sup style="color: gray;">237</sup>.
שאלה עם ציציותיה, יש ראשונים שסוברים שמברך עליה מיד<sup style="color: gray;">238</sup>, ויש חולקים וסוברים שאינו מברך עליה עד אחר שלושים יום<sup style="color: gray;">239</sup>.
<h4>שותפים</h4>
אף על פי שנאמר בציצית: כסותך<sup style="color: gray;">240</sup>, בלשון יחיד, אף כסות השותפים חייבת בציצית, שנאמר: על כנפי בגדיהם לדורותם<sup style="color: gray;">241</sup>.
<h4>בגד שאינו ראוי ללבישה כשאינו כפול</h4>
טלית ארוכה מאד, פי שנים מן הראוי, ואין ראוי ללבשה אלא אם כן כופלים אותה, יש ראשונים שכתבו שנחלקו תנאים אם היא חייבת בציצית כשהיא כפולה: תנא קמא סובר שהיא חייבת בציצית, ורבי שמעון סובר שמאחר ואינה ראויה ללבישה כפי שהיא, היא פטורה מציצית<sup style="color: gray;">242</sup>. תפרה לאחר שכפלה חייבת בציצית לדברי הכל, לפי שהיא ראויה ללבישה<sup style="color: gray;">243</sup>.
<h4>בגד שחלקו סתום</h4>
בגד שסתום מלמעלה כחלוק, ומלמטה יש לו ארבע כנפות, כתבו ראשונים שדינו תלוי במחלוקת האמוראים אם הולכים אחר עיקר הבגד או אחר הכנפות<sup style="color: gray;">244</sup>, שלסוברים שהולכים אחר עיקר הבגד הוא פטור, ולסוברים שהולכים אחר הכנפות הוא חייב<sup style="color: gray;">245</sup>, ומאחר ולהלכה הולכים אחר עיקר הבגד, הוא פטור<sup style="color: gray;">246</sup>. היה הבגד פתוח רובו, לדברי הכל הוא חייב בציצית<sup style="color: gray;">247</sup>.
ויש ראשונים שכתבו שהחלוק חייב בציצית אפיל כשאין רובו פתוח<sup style="color: gray;">248</sup>.
<h4>כסות ראש</h4>
כסות ראש פטורה מציצית, שכן דרשו בספרי: כסותך אשר תכסה בה<sup style="color: gray;">249</sup>, פרט למעפורת של ראש<sup style="color: gray;">250</sup>. ויש ראשונים שנראה מדבריהם שכשיש בה שיעור היא חייבת בציצית<sup style="color: gray;">251</sup>.
<h4>שאינו בדרך לבישה</h4>
בגדים שמונחים על האדם שלא בדרך לבישה, יש ראשונים ואחרונים שכתבו שאינם חייבים בציצית, שנאמר: אשר תכסה בה<sup style="color: gray;">252</sup>, משמע דוקא דרך מלבוש<sup style="color: gray;">253</sup>, וזהו שאמרו בספרי שכרים וכסתות אינם חייבים בציצית, שנאמר: אשר תכסה בה<sup style="color: gray;">254</sup>. ויש חולקים וסוברים שאפילו שלא כדרך לבישה חייבים בציצית, ולדעתם אפילו בגד שמציעים אותו תחת האדם חייב בציצית<sup style="color: gray;">255</sup>.
<h4>שאין עיקרו ללבישה</h4>
בגד שאין עיקרו ללבישה, כגון שמביאים אותו לצרור בו מעות ולהביא פירות ולקנח הזיעה וכדומה, כתבו אחרונים שאף על פי שנהנים בו בחמה מפני החמה ובגשמים מפני הגשמים, מאחר ואין עיקר הבאתו לכך, אינו חשוב, ואינו בכלל: כסותך אשר תכסה בה<sup style="color: gray;">256</sup>, ולפיכך הוא פטור מציצית<sup style="color: gray;">257</sup>.
בגד שלובשים אותו מפני הכבוד, ולא להגן מפני החום והקור, אף על פי שלפעמים נהנים בו, מאחר ולא עשה מתחלה ליהנות בו, יש אחרונים שמצדדים לומר שהוא פטור מציצית לפי שאינו נקרא כסות<sup style="color: gray;">258</sup>. ויש חולקים וסוברים שאף בגד שנעשה לכבוד ולא להגן, חייב בציצית<sup style="color: gray;">259</sup>.
<h4>שמגיע עד הארץ</h4>
על בגד שמגיע עד הארץ, שאם יתנו בו ציציות הן יפסקו בכל עת בדריסת הרגלים, והיה צריך לתקנן, שיש אחרונים שצדדו לומר שהוא פטור מציצית משום שאין זה דרכי-נועם*<sup style="color: gray;">260</sup>, ע"ע דרכי נועם.
<h3>הכנפות</h3>
<h4>מנין הכנפות</h4>
חיוב ציצית נאמר בתורה בטלית בעלת ארבע כנפות, שנאמר: על ארבע כנפות כסותך<sup style="color: gray;">261</sup>.
טלית בת שלש כנפות פטורה מציצית, אבל בת חמש כנפות - או יותר<sup style="color: gray;">262</sup> - חייבת בציצית<sup style="color: gray;">263</sup>, שנאמר: על ארבע כנפות כסותך<sup style="color: gray;">264</sup>, ודרשו: ארבע ולא שלש, אתה אומר ארבע ולא שלש, או אינו אלא ארבע ולא חמש, כשהוא אומר: אשר תכסה בה<sup style="color: gray;">265</sup>, הרי בעלת חמש אמור – שחייבת - ומה אני מקיים על ארבע, ארבע ולא שלש, ומה ראית לרבות בעלת חמש ולהוציא בעלת שלש, מרבה אני בעלת חמש, שיש בכלל חמש ארבע, ומוציא אני בעלת שלש, שאין בכלל שלש ארבע<sup style="color: gray;">266</sup>. ויש תנאים שחולקים וסוברים שאף טלית בעלת חמש כנפות או יותר פטורה מציצית, שנאמר: על ארבע כנפות כסותך<sup style="color: gray;">267</sup>, ארבע ולא חמש<sup style="color: gray;">268</sup>. להלכה פסקו הרבה ראשונים ואחרונים שבעלת חמש או יותר חייבת<sup style="color: gray;">269</sup>. ויש שפסקו שפטורה<sup style="color: gray;">270</sup>.
חתך קרן אחת מארבע כנפות הטלית באלכסון אינו נפטר מן הציצית, שהרי עשאה בעלת חמש קרנות, שהיא חייבת<sup style="color: gray;">271</sup>, לסוברים כן<sup style="color: gray;">272</sup>.
כמה ציציות נותנים בטלית בעלת חמש קרנות, נחלקו תנאים: לסוברים שכל ציצית היא מצוה נפרדת<sup style="color: gray;">273</sup>, נותנים בה חמש ציציות, אחת בכל אחת מן הקרנות, ולסוברים שארבעת הציציות הן מצוה אחת<sup style="color: gray;">274</sup>, אין נותנים בה אלא ארבע ציציות<sup style="color: gray;">275</sup>, בארבעת הכנפות המרוחקות ביותר<sup style="color: gray;">276</sup>, וכן הלכה<sup style="color: gray;">277</sup>.
<h4>מקום הציציות בטלית מקופלת</h4>
טלית כפולה, כגון שהיתה ארוכה כשתים וכפלה, נחלקו תנאים ואמוראים היכן מניחים את ציציותיה: תנא קמא אמר שהיא חייבת בציצית<sup style="color: gray;">278</sup>, כלומר שמניחים שני ציציות בראשי הקפל, שהן באמצע הטלית<sup style="color: gray;">279</sup>, וכן סבר רבא בר רב נחמן<sup style="color: gray;">280</sup>. ורבי שמעון פוטר<sup style="color: gray;">281</sup>, כלומר סובר שאין מניחים את הציציות בראשי הכפל, לפי שאם תיפשט הטלית, ימצאו הציציות באמצעיתה<sup style="color: gray;">282</sup>, אלא נותנים אותן בקרנות שבקצות הטלית<sup style="color: gray;">283</sup>, וכן סבר רבה בר עולא<sup style="color: gray;">284</sup>. להלכה יש ראשונים ואחרונים שכתבו שאין נותנים ציציות בראשי הכפל<sup style="color: gray;">285</sup>. ויש שכתבו שנותנים ציצית בראשי הכפל<sup style="color: gray;">286</sup>.
כפלה ותפרה, אפילו בתפירה שאינה גמורה – כגון שחיברה ביתדות, ויש מפרשים שחברה בתפירות רחבות<sup style="color: gray;">287</sup>, ויש מפרשים שלא תפרה אלא מצד אחד<sup style="color: gray;">288</sup> - חייבת לדברי הכל בציצית במקום הכפל<sup style="color: gray;">289</sup>, לפי ששוב לא תחזור ותיפשט<sup style="color: gray;">290</sup>. ויש ראשונים שכתבו בדעת רב דימי מנהרדעא שהתפירה אינה מועילה, אלא רואים את הטלית כאילו היא פתוחה, לפי שאם היה רוצה שתישאר כך, ודאי היה חותך אותה, ולא כופלה, ומשלא חתך ודאי סופו להתירה, לפיכך אין מניחים ציציות בראשי הכפל אלא בקצות הבגד<sup style="color: gray;">291</sup>.
<h4>ביטול קרנות על ידי קיפול</h4>
טלית שקיפלו וקשרו את קרנותיה, ודומה כאילו קיצעון, ואין לה כנפות, כתבו ראשונים שאמר רב משרשיא שלא עשה כלום לפטרה מציצית, לפי שסופה לחזור לתחילתה<sup style="color: gray;">292</sup>. ולדעתם אמר רב דימי מנהרדעא שאפילו אם תפר את הכפלים שלא ישובו הכנפות ויתגלו, לא עשה כלום להפקיעה מן הציצית, שכל שלא פסק אותם ודאי הוא רוצה אותם, ועדיין הם מן הטלית<sup style="color: gray;">293</sup>. וכן כתבו ראשונים ואחרונים להלכה<sup style="color: gray;">294</sup>.
<h4>מרחק הציצית מקצה הכנף</h4>
כמה ניתן להרחיק את הציצית משפת הכנף, אמר רב הונא שצריך לעשותה בתוך ארבע אצבעות מן הקצה, ורב יהודה אמר בתוך שלש אצבעות מן הקצה, וכן פסק רב פפא להלכה<sup style="color: gray;">295</sup>, וכן אמרו במסכת ציצית<sup style="color: gray;">296</sup>, וכן פסקו ראשונים ואחרונים להלכה<sup style="color: gray;">297</sup>. והמדידה היא ביושר, ולא באלכסון<sup style="color: gray;">298</sup>. והאצבעות הן גודלים<sup style="color: gray;">299</sup>.
כמה ניתן לקרב את הציצית לשפת הכנף, נחלקו תנאים ואמוראים: תנא קמא סובר אפילו הטיל על הקרן, כלומר על שפת חודה של קרן, או על הגדיל, כלומר על החוט העבה והחזק שנותנים בבגד תחלה כדי שלא יהיה נח להקרע, כשרה<sup style="color: gray;">300</sup>. רבי אליעזר בן יעקב פוסל בשתיהן<sup style="color: gray;">301</sup>, שלדעתו אין להצמיד את הציצית לשפת הבגד<sup style="color: gray;">302</sup>, וכן אמר רב גידל בשם רב, שהציצית, צריך שתהא נוטפת על הקרן<sup style="color: gray;">303</sup>, כלומר שיגביהנה למעלה מן השפה, כדי שתהא תולה ומכה על הקרן<sup style="color: gray;">304</sup>, שנאמר: על כנפי בגדיהם<sup style="color: gray;">305</sup>. ומהו השיעור שצריך להרחיק מן הקצה, אמר ר' יעקב בשם רבי יוחנן שירחיק מלא קשר גודל<sup style="color: gray;">306</sup>, כלומר שיגביהנה מן השפה כשיעור הציפורן של האגודל עם הבשר עד פרק ראשון<sup style="color: gray;">307</sup>, וכן כתבו ראשונים ואחרונים להלכה שצריך להרחיק לא פחות מקשר גודל<sup style="color: gray;">308</sup>.
ציצית שנתנוה במרחק מלא קשר גודל, ולאחר מכן נסתרה הטלית והתמעט המרחק מכדי שיעור קשר גודל, כגון שנתרחב הנקב וירד הגדיל למטה, או שנסתר הבגד מלמטה ונתמעט משפתו, אמר רבינא שהציצית כשרה, שלא אמרו שצריך שיהיה כמלא קשר גודל אלא בשעת עשיה<sup style="color: gray;">309</sup>, וכן הלכה<sup style="color: gray;">310</sup>.
השיעור של קשר גודל, יש ראשונים שכתבו שלא נאמר אלא באורך הבגד, אבל ברוחבו אין שיעור, וניתן להצמיד את הציצית לשפת הבגד, ובלבד שלא יתנה על החוטים שעושים בשפת הבגד<sup style="color: gray;">311</sup>. ויש חולקים וסוברים שדין הרוחב כדין האורך<sup style="color: gray;">312</sup>.
<h4>צורת התליה על הקרן</h4>
הציצית, יש ראשונים שכתבו שצריך לתלותה באורך הטלית, ולא ברוחבה, לפי שצריך שתהא נוטפת על הכנף, כלומר תלויה על הקרן, ולא תלויה כלפי הקרקע, ואם יהיו הציציות תלוים לרוחבה, יהיו תלוים כלפי הקרקע<sup style="color: gray;">313</sup>, שהרי רוחב הטלית הוא לקומת האדם<sup style="color: gray;">314</sup>. ויש חולקים וסוברים שאין צריך להקפיד על זה, אלא רק שלא תהיה הציצית תלויה באלכסון בקרן זוית<sup style="color: gray;">315</sup>.
יש ראשונים שכתבו שאין לעשות חור אחד ליד השפה ולתלות בו את הציצית סביב הקרן, לפי שאז הציצית נראית בשוה בשני צידי הבגד, והרי זה כאילו כל ציצית היא שתי ציציות, ויש שמונה ציציות, ולדעתם זהו שדרשו בספרי: על ארבע כנפות כסותך<sup style="color: gray;">316</sup>, ולא על שמונה<sup style="color: gray;">317</sup>, אלא צריך לעשות שני נקבים סמוך לשפה, ובהם לתלות את הציצית<sup style="color: gray;">318</sup>. ויש חולקים וסוברים שאין לחוש לזה, שיש בזה משום נראה כיוהרא, והמחמיר אינו אלא מן המתמיהים<sup style="color: gray;">319</sup>.
<h4>טלאי על הקרן</h4>
יש ראשונים שכתבו שאין לעשות טלאי על הקרן, שנאמר: על כנפי בגדיהם<sup style="color: gray;">320</sup>, וזה אינו על, אלא על על<sup style="color: gray;">321</sup>. ויש מתירים<sup style="color: gray;">322</sup>.
<h4>העברת כנף מבגד לבגד</h4>
כנף בגד שיש בה ציצית, אפילו היא בגודל אמה על אמה, לא יעבירנה ויתלנה בטלית אחרת<sup style="color: gray;">323</sup>. בטעם הדבר יש ראשונים שכתבו שנאמר על כנפי בגדיהם<sup style="color: gray;">324</sup>, וכנף זה לא היה מבגד זה בשעת עשיה<sup style="color: gray;">325</sup>, ויש שכתבו משום תעשה-ולא-מן-העשוי*, שהרי זה דומה לציצית שנעשתה מאליה<sup style="color: gray;">326</sup>.
<h4>כנפות עגולות</h4>
בגד שכנפותיו אינן עגולות פטור מציצית<sup style="color: gray;">327</sup>, שכן דרשו בספרי: כסותך<sup style="color: gray;">328</sup>, פרט לטגא ולתובלא ולתיבלטירים לתקרקים לבורסים לבורדסים לפי שאינם מרובעים<sup style="color: gray;">329</sup>.
<h4>בגד שכל כנפותיו מלפנים</h4>
בגד שכל כנפותיו מלפנים, ואי אפשר לתת שתי ציציות מלפניו ושתים מלאחריו, יש אחרונים שמצדדים לומר שהוא פטור מציצית<sup style="color: gray;">330</sup>.
<h3>החוטים</h3>
<h4>טויה ושזירה</h4>
הציצית, אמרו בספרי שאינה מצמר כמות שהוא, אלא מחוטים טוויים ושזורים, שכן דרשו: ועשו להם ציצית<sup style="color: gray;">331</sup>, שומע אני יעשה צמר כמות שהוא, תלמוד לומר: ונתנו על ציצית הכנף פתיל תכלת<sup style="color: gray;">332</sup>, טווי ושזור, אין לי אלא תכלת טווי ושזור, לבן מנין, הרי אתה דן, הואיל ואמרה תורה תן תכלת ותן לבן, מה תכלת טווי ושזור אף לבן טווי ושזור<sup style="color: gray;">333</sup>. וכן בגמרא נראה שצריך שהחוטים יהיו שזורים<sup style="color: gray;">334</sup>, וכן להלכה כתבו ראשונים ואחרונים שצריך שהחוטים יהיו שזורים<sup style="color: gray;">335</sup>. ויש שכתבו להלכה שאין צריך שיהיו שזורים<sup style="color: gray;">336</sup>.
על דין ניפוץ וטויה ושזירה לשמה עי' להלן<sup style="color: gray;">337</sup>.
<h4>מנין החוטים בכל ציצית</h4>
הציצית אינה חוט אחד בלבד בכל כנף, אלא כמה חוטים, שכן דרשו בספרי: ועשו להם ציצית<sup style="color: gray;">338</sup>, שומע אני יעשה חוט אחד בפני עצמו, תלמוד לומר גדילים<sup style="color: gray;">339</sup>. וכמה חוטים הם בכל כנף, נחלקו תנאים ואמוראים: א) בית שמאי אומרים, וכן אמר רב הונא, וכן אמר רב פפא להלכה, ארבעה<sup style="color: gray;">340</sup>, וכן נהגו רב אחא בר יעקב ומר בריה דרבינא<sup style="color: gray;">341</sup>. המקור לשיטה זו הוא מדרשה, שנאמר: גדילים<sup style="color: gray;">342</sup>, ודרשו: גדיל, שנים - שאין גדיל פחות משנים<sup style="color: gray;">343</sup> - גדילים, ארבעה<sup style="color: gray;">344</sup>. ב) בית הלל אומרים, וכן אמר רב יהודה, שנותנים שלשה חוטים<sup style="color: gray;">345</sup>. ג) רב ירמיה מדפתי היה מטיל שמונה חוטים<sup style="color: gray;">346</sup>.
הלכה שנותנים ארבעה חוטים<sup style="color: gray;">347</sup>, בין כשמטילים תכלת, שאז חלק מהחוטים הם תכלת וחלקם לבן<sup style="color: gray;">348</sup>, ובין כשמטילים לבן לבד, שאז כל הארבעה לבנים<sup style="color: gray;">349</sup>.
על כפילת החוטים עד שייעשו שמונה עי' להלן<sup style="color: gray;">350</sup>.
רצה להוסיף על מנין החוטים, יש ראשונים שסוברים שיכול להוסיף כמה חוטים שירצה<sup style="color: gray;">351</sup>. ויש שכתבו שעד שמונה חוטים כפולים, שהם ששה עשר, יכול להוסיף, אבל לא יותר<sup style="color: gray;">352</sup>, ובדעתם צדדו אחרונים לומר שזה דוקא כשמטיל תכלת ולבן, שיכול להוסיף ולהטיל ארבעה תכלת וארבעה לבן, במקום שנים תכלת ושנים לבן, אבל כשמטיל לבן בלבד, לא יוסיף על ארבעה חוטים<sup style="color: gray;">353</sup>, וכן יש ראשונים שסוברים שלעולם אין להוסיף על ארבעה חוטים<sup style="color: gray;">354</sup>, וכן כתבו אחרונים להלכה<sup style="color: gray;">355</sup>.
מקור מנין חוטי הציצית, בברייתא אמרו שהוא מדרשת הכתובים<sup style="color: gray;">356</sup>, ובגמרא אמרו שציצית עיקרה מדברי תורה ופירושה מדברי סופרים<sup style="color: gray;">357</sup>, ופרשו ראשונים שחכמים הם שדרשו מן הכתובים את מנין החוטים<sup style="color: gray;">358</sup>. ויש ראשונים שכתבו שמנין החוטים אינו אלא מדרבנן, ומן התורה אין מנין לחוטי הציצית<sup style="color: gray;">359</sup>.
<h4>הכפלת החוטים</h4>
כופלים את חוטי הציצית<sup style="color: gray;">360</sup>, ונמצא שלסוברים שמכניסים ארבעה חוטים<sup style="color: gray;">361</sup>, אחר הכפילה הם נעשים שמונה, ומהם עושים את הגדיל<sup style="color: gray;">362</sup>, ולסוברים שמכניסים שמונה חוטים<sup style="color: gray;">363</sup>, אחר הכפילה הם נעשים ששה עשר, ומהם עושים את הגדיל<sup style="color: gray;">364</sup>. ואימתי כופלים את החוטים, רב אחא בר יעקב היה כופל אותם קודם הכנסתם לבגד, והיה מכניס את הכפל בנקב הטלית, ועונב את החוטים, כלומר שהיה מכניס את שמונת ראשי החוטים בתוך הכפל, ועל ידי כן היו החוטים מחוברים לטלית בעניבה<sup style="color: gray;">365</sup>. ואמוראים אחרים לא היו עונבים את החוטים, אלא כופלים אותם אחר הכנסתם לבגד<sup style="color: gray;">366</sup>, וכן הלכה<sup style="color: gray;">367</sup>.
<h4>מין החוטים</h4>
חוטי צמר ופשתן פוטרים בין בגד שהוא ממינם ובין בגד שאינו ממינם<sup style="color: gray;">368</sup>. אבל חוטים משאר מינים אינם פוטרים אלא בגד ממינם, ולא בגד שלא ממינם<sup style="color: gray;">369</sup>, שכן דרש רבא, שכתוב: הכנף<sup style="color: gray;">370</sup>, מין כנף<sup style="color: gray;">371</sup>, כלומר שהציצית תהא ממין הבגד, כגון כשהבגד של משי, אף הציצית תהא משי<sup style="color: gray;">372</sup>, ומאידך כתוב: צמר ופשתים וגו' גדילים תעשה וגו'<sup style="color: gray;">373</sup>, לרמז שהציצית תהא דוקא מצמר ופשתים<sup style="color: gray;">374</sup>, הא כיצד, צמר ופשתים פוטרים בין במינם ובין שלא במינם, ושאר מינים במינם פוטרים, שלא במינם אין פוטרים<sup style="color: gray;">375</sup>. יש מן הראשונים שכתבו שחוטי צמר ופשתן פוטרים בשאר מינים דוקא כשהם יחד, ולא כל אחד לחוד<sup style="color: gray;">376</sup>, וכתבו ראשונים שאין נוהגים כן, אלא צמר ופשתן לחוד פוטרים בשאר מינים<sup style="color: gray;">377</sup>.
חוטי צמר פוטרים אף בבגד של פשתן, וחוטי פשתן פוטרים אף בבגד של צמר<sup style="color: gray;">378</sup>, לסוברים שכלאים הותרו בציצית<sup style="color: gray;">379</sup>, ובאופנים שבהם הם הותרו<sup style="color: gray;">380</sup>, אבל לסוברים שכלאים לא הותרו בציצית, או באופנים שכלאים לא הותרו, או לסוברים שנאסרו מדברי חכמים<sup style="color: gray;">381</sup>, אסור לתת חוטי צמר בבגד פשתן או להפך, משום איסור כלאים<sup style="color: gray;">382</sup>.
יש ראשונים שכתבו שנכון שלא לעשות ציצית של פשתן אפילו בבגד של משי<sup style="color: gray;">383</sup>, וכן יש אחרונים שכתבו שנוהגים, שלא לתת ציצית של פשתן בשום בגד<sup style="color: gray;">384</sup>, וכתבו אחרונים בטעם הדבר, שהם סוברים שבטלית של פשתן אין עושים ציצית כלל, אפילו של פשתן<sup style="color: gray;">385</sup>, ואם יטיל טלית של פשתן אפילו בבגד של שאר מינים, יבא להטיל אף בבגד של פשתן<sup style="color: gray;">386</sup>.
בגד של שאר מינים, הסתפקו ראשונים אם ניתן להטיל בו מקצת ציציות ממינו ומקצת ציציות מצמר או פשתים<sup style="color: gray;">387</sup>.
<h4>צבע החוטים</h4>
על חוטי התכלת והלבן שנותנים בציצית עי' לעיל.
טלית, אמרו בברייתא שאין פוטר בה אלא מינה<sup style="color: gray;">388</sup>, היינו צבעה, כלומר שהחוטים שבציצית שאינם תכלת – הנקראים "חוטי לבן"<sup style="color: gray;">389</sup> - צריך שיהיו בצבע הטלית<sup style="color: gray;">390</sup>, שאם הטלית לבנה, עושים אותם לבנים, ואם היא אדומה או בצבע אחר, עושים אף את החוטים באותו צבע<sup style="color: gray;">391</sup>, בטעם הדבר כתבו ראשונים שנאמר: הכנף<sup style="color: gray;">392</sup>, ודרשו: מין כנף<sup style="color: gray;">393</sup>, לענין שתהיה הציצית בצבע הכנף<sup style="color: gray;">394</sup>, ויש ראשונים שצדדו לומר שדין זה אינו מדאורייתא אלא מדרבנן, משום "זה אלי ואנוהו"<sup style="color: gray;">395</sup>. ויש ראשונים שחולקים בדעת רבא וסוברים שאין צריך לעשות את החוטים בצבע הבגד<sup style="color: gray;">396</sup>. להלכה יש ראשונים ואחרונים שפסקו שצריך לעשות את הציצית בצבע הבגד<sup style="color: gray;">397</sup>, ויש שפסקו שאין צריך<sup style="color: gray;">398</sup>.
לסוברים שצריך לעשות את חוטי הלבן בצבע הבגד, טלית שכולה תכלת, שחוטי התכלת שבה הם בצבע הבגד, אין עושים אף את "חוטי הלבן" שלה בצבע הטלית, לפי שצריך שהחוטים יהיו משני צבעים<sup style="color: gray;">399</sup>, ומכל מקום מאחר והטלית אינה לבנה, אין צריך לחזר אחר לבן דוקא<sup style="color: gray;">400</sup>, אלא כל מיני צבעונים פוטרים בה<sup style="color: gray;">401</sup>, לשם לבן<sup style="color: gray;">402</sup>, חוץ מקלא אילן<sup style="color: gray;">403</sup>, כלומר שאין נותנים לשם לבן חוטי קלא אילן, לפי שצריך שיהיו בציצית שני מראות, וקלא אילן אינו מראה אחר, שהרי הוא דומה לתכלת<sup style="color: gray;">404</sup>. נתן בה חוטי קלא אילן לשם "חוטי לבן", אם אין בה אלא ארבע חוטים, פסול, לפי שכולם באותו צבע, ואין כאן שני מינים<sup style="color: gray;">405</sup>. ואם יש בה שמונה חוטים, כלומר שכבר היו בה ארבע חוטים כשרים, תכלת וצבע אחר, ומוסיף בה ארבע חוטי קלא אילן, אף על פי שלכתחלה אין לעשות כן, שמא יחשבו שהקלא אילן הוא תכלת ויתירוהו ויתנוהו לשם תכלת בטלית אחרת, בדיעבד כשר, לפי שכבר יש כאן שני מינים<sup style="color: gray;">406</sup>.
<h4>נפסק חוט</h4>
נפסק חוט מעיקרו, היינו בראשו המחובר בטלית, הציצית פסולה<sup style="color: gray;">407</sup>.
על שאר דיני חוטי הציצית שנפסקו ע"ע גרדומין.
<h4>הפרדתם</h4>
חוטי הציצית, כתבו ראשונים ואחרונים שצריך להפרידם זה מזה, עד שיהיו כציצית שער הראש<sup style="color: gray;">408</sup>.
<h3>הגדיל והענף</h3>
<h4>גדיל וענף</h4>
הציצית, צריך לעשות בה גדיל וענף – גדיל היינו חוטים שזורים יחד<sup style="color: gray;">409</sup>, וענף היינו חוטים נפרדים<sup style="color: gray;">410</sup> - הגדיל תלוי על הכנף, והענף יוצא מן הגדיל, שכן דרשו: ועשו להם ציצית<sup style="color: gray;">411</sup>, שומע אני יעשה כולה ציצית, תלמוד לומר גדילים<sup style="color: gray;">412</sup>, שומע אני יעשה כולה גדילים, תלמוד לומר ציצית, הא כיצד, שתהא גדילה יוצאת מן הכנף, וציצית מן הגדילה<sup style="color: gray;">413</sup>.
ובתלמוד נחלקו אמוראים אם צריך לעשות דוקא גדיל וענף או שדי באחד מהם: רב אמר שצריך דוקא גדיל וענף, וכל שאין בה אלא אחד מהם פסולה, ורבה בר בר חנה סבר שדי בגדיל או בענף, וטעם מחלוקתם הוא שנאמר בתורה לשון גדיל, שנאמר: גדילים תעשה לך<sup style="color: gray;">414</sup>, וכן נאמר לשון פתיל<sup style="color: gray;">415</sup>, היינו חוט, שמשמעו חוטים נפרדים, רבה בר בר חנה סבר או גדיל או פתיל, ורב סבר שדוקא שניהם<sup style="color: gray;">416</sup>, ויש ראשונים שמוסיפים בטעמו של רב, שדרש מהכתובים גדיל ופתיל: עשה גדיל ופותלהו מתוכו, שהכוונה לתת פתיל ענף מתחת לגדיל<sup style="color: gray;">417</sup>.
ואף בדברי אביי, שאמר שצריך להפריד את הציצית כבלורית של עובדי כוכבים<sup style="color: gray;">418</sup>, פרשו ראשונים ואחרונים שצריך לעשות גדיל וענף, וזה כבלורית שלהם, שדבוקה מלמטה ופרודה מלמעלה<sup style="color: gray;">419</sup>.
להלכה צריך שיהיה בציצית גדיל וענף<sup style="color: gray;">420</sup>.
<h4>חוליות</h4>
כיצד עושים את הגדיל, אחר שתלו את החוטים על הבגד, לוקחים אחד מן החוטים וכורכים ומקיפים בו את השאר, והכריכות נקראות חוליה<sup style="color: gray;">421</sup>. לצורך הכריכות נותנים בטלית חוט אחד ארוך יותר משאר החוטים<sup style="color: gray;">422</sup>. וכשיש בטלית חוטי תכלת ולבן עושים חוליות משניהם<sup style="color: gray;">423</sup>, ולצורך כך מטילים שני חוטים ארוכים יותר משאר החוטים, אחד תכלת ואחד לבן<sup style="color: gray;">424</sup>.
חוט של כרך, שבו עושים את החוליות, עולה מן המנין<sup style="color: gray;">425</sup>, של חוטי הציצית<sup style="color: gray;">426</sup>.
<h4>מנין הכריכות בכל חוליה</h4>
מנין הכריכות בכל חוליה, אמר רבי שהוא שלש<sup style="color: gray;">427</sup>, וכן יש ראשונים שכתבו להלכה<sup style="color: gray;">428</sup>. ויש ראשונים שכתבו שמה שאמרו שלש כריכות זהו מן התורה, אבל מדרבנן לכתחלה לא יפחות משבע כריכות בכל חוליה, ולא יוסיף על שלש עשרה<sup style="color: gray;">429</sup>, שלדעתם זהו ששנינו שהפוחת לא יפחות משבע, כנגד שבעה רקיעים, והמוסיף לא יוסיף על שלש עשרה, כנגד שבעה רקיעים וששה אוירים שביניהם<sup style="color: gray;">430</sup>, שמאחר והתכלת דומה לים וים דומה לרקיע<sup style="color: gray;">431</sup>, מדמים את סידור התכלת לסדר הרקיעים<sup style="color: gray;">432</sup>. ויש ראשונים שסוברים שמה שאמרו שלש כריכות בחוליה, אין זה אלא בחוט התכלת, אבל צריך להוסיף עליהם בכל חוליה עוד ארבע כריכות מחוט הלבן, ונמצא שאין חוליה פחות משבע כריכות של תכלת ולבן<sup style="color: gray;">433</sup>, ולדעתם זהו ששנינו שהפוחת לא יפחות משבע, כנגד שבעה רקיעים, והמוסיף לא יוסיף על שלש עשרה, כנגד שבעה רקיעים וששה אוירים שביניהם<sup style="color: gray;">434</sup>.
המנהג למעשה, יש ראשונים שכתבו לעשות שלש כריכות בחוליה<sup style="color: gray;">435</sup>, ויש שכתבו שנוהגים לעשות שלש עשרה כריכות בכל חוליה, כנגד שלש עשרה מידות של רחמים<sup style="color: gray;">436</sup>. ואחרונים כתבו שנוהגים – לפי המנהג שעושים בכל גדיל ארבע חוליות<sup style="color: gray;">437</sup> - לעשות באויר ראשון שבע כריכות, ובשני תשע, ובשלישי אחת עשרה, וברביעי שלש עשרה, שעולים כל הכריכות ארבעים כמנין ה' אחד שעולה ל"ט, ועם השם עולה ארבעים<sup style="color: gray;">438</sup>.
על סדר עשיית הכריכות, כשחלקן מחוט תכלת וחלקן מחוט לבן, עי' להלן<sup style="color: gray;">439</sup>.
<h4>מנין החוליות</h4>
לכתחלה אין די בחוליה אחת בגדיל, אלא עושים כמה חוליות<sup style="color: gray;">440</sup>, וכתבו ראשונים שלכתחלה מנין החוליות הוא משבע ועד שלש עשרה<sup style="color: gray;">441</sup>, שלדעתם זהו ששנינו שהפוחת לא יפחות משבע חוליות, כנגד שבעה רקיעים, והמוסיף לא יוסיף על שלש עשרה, כנגד שבעה רקיעים וששה אוירים שביניהם<sup style="color: gray;">442</sup>, שמאחר והתכלת דומה לים וים דומה לרקיע<sup style="color: gray;">443</sup>, מדמים את סידור התכלת לסדר הרקיעים<sup style="color: gray;">444</sup>. ומנין זה אינו אלא למצוה מן המובחר, ואינו מעכב<sup style="color: gray;">445</sup>, ובדיעבד אפילו אם כרך רובה כשרה, ואפילו לא כרך בה אלא חוליה אחת כשרה<sup style="color: gray;">446</sup>.
על סדר עשיית החוליות כשחלקן מחוט תכלת וחלקן מחוט לבן עי' להלן<sup style="color: gray;">447</sup>.
טלית שאין בה תכלת, כתבו ראשונים שמאחר ואין בה דמיון בין הציצית לרקיע, אין מקפידים על מנין החוליות, שיהא כמנין הרקיעים<sup style="color: gray;">448</sup>, וכתבו ראשונים ואחרונים שהמנהג היום בטלית שאין בה תכלת לעשות ארבע חוליות<sup style="color: gray;">449</sup>. ויש ראשונים שנהגו אף בטלית שאין בה תכלת להקפיד על מנין החוליות שיהיה כמנין הרקיעים<sup style="color: gray;">450</sup>.
<h4>קשרים</h4>
על כל חוליה וחוליה צריך לקשור<sup style="color: gray;">451</sup>, מדרבנן<sup style="color: gray;">452</sup>, כדי שיכולו להכיר את מנין החוליות<sup style="color: gray;">453</sup>, לפיכך בטלית שיש בה תכלת, שמנין החוליות בה הוא לפחות שבע<sup style="color: gray;">454</sup>, צריך לעשות בגדיל לפחות שבעה קשרים<sup style="color: gray;">455</sup>. ויש מן הראשונים שכתבו שבטלית שיש בה תכלת אין קושרים אחר כל חוליה, אלא אחר כל שתי חוליות, אחת של תכלת ואחת של לבן<sup style="color: gray;">456</sup>, ולדעתם כשעושים שבע חוליות עושים חמשה קשרים, אחד סמוך לכנף, ואחר כך חוליה לבן וחוליה תכלת, וקשר, ושוב חוליה לבן וחוליה תכלת וקשר, ושוב חוליה לבן וחוליה תכלת וקשר, ובסוף חוליה לבן – שצריך לסיים בלבן<sup style="color: gray;">457</sup> - וקשר<sup style="color: gray;">458</sup>.
הקשר העליון שבגדיל, אמר רבה שהוא מן התורה<sup style="color: gray;">459</sup>, כלומר הלכה למשה מסיני<sup style="color: gray;">460</sup>, וכן הלכה<sup style="color: gray;">461</sup>. ויש אמוראים שחולקים וסוברים שאף הקשר העליון אינו מן התורה<sup style="color: gray;">462</sup>. ומהו הקשר העליון, יש מפרשים שהוא הקשר הסמוך לכנף<sup style="color: gray;">463</sup>, ויש שכתבו שלאו דוקא הקשר הזה, אלא שמן התורה צריך לעשות על כל פנים קשר אחד בגדיל<sup style="color: gray;">464</sup>.
טלית שאין בה תכלת, שאין מדקדקים בה במנין החוליות<sup style="color: gray;">465</sup>, יש ראשונים שכתבו שאין צריך לקשור על כל חוליה וחוליה, לפי שטעם הקשירה על כל חוליה אינו אלא כדי להכיר מנין החוליות<sup style="color: gray;">466</sup>, ומכל מקום כתבו ראשונים ואחרונים שהמנהג אף בטלית שאין בה תכלת לעשות חמשה קשרים וביניהם ארבע חוליות<sup style="color: gray;">467</sup>.
כל קשר, כתבו ראשונים שיש לעשותו כפול, של שני קשרים, כדי שיהא קשר של קיימא<sup style="color: gray;">468</sup>.
כיצד עושים את הקשר, יש ראשונים שנהגו לחלוק את שמונת החוטים, ארבע לכאן וארבע לכאן, וקושרים אלו באלו<sup style="color: gray;">469</sup>, וכן כתבו ראשונים ואחרונים להלכה<sup style="color: gray;">470</sup>. ויש שכתבו שעושים את הקשרים בחוט של הכרך<sup style="color: gray;">471</sup>, שתוחבים ראש החוט באמצע שבעת החוטים ומהדקים אותם יחד בקשר אחד<sup style="color: gray;">472</sup>.
<h4>המרחק בין הקשרים</h4>
האוירים שבין הקשרים, שבהם עושים את החוליות, יש ראשונים ואחרונים שכתבו שנהגו לעשותם שוים, כל אחד ברוחב אצבע גודל עם הקשר, שכך הוא נוי הציצית<sup style="color: gray;">473</sup>. ויש שכתבו שהמרחקים אינם שוים, אלא עושים שני קשרים מלמעלה ושלשה מלמטה, כלומר שעושים בתחלה קרוב לכנף שני קשרים קרובים זה לזה, שביניהם כריכות מעטות בלבד, ואחריהם רווח גדול עם כריכות רבות יותר, ובסוף הגדיל שלשה קשרים קרובים זה לזה, שביניהם כריכות מעטות יותר, ונמצאו שני קשרים למעלה ושלש למטה, והטעם שעושים כן הוא משום שמעלים-בקדש-ולא-מורידים*<sup style="color: gray;">474</sup>.
<h4>אורך הענף והגדיל</h4>
אורך חוטי הציצית אין לו שיעור למעלה<sup style="color: gray;">475</sup>, ואפשר לעשותם ארוכים כמה שרוצים<sup style="color: gray;">476</sup>.
ולכתחלה מה שיעור אורך הציצית - היינו אורך הגדיל<sup style="color: gray;">477</sup>, ויש מפרשים אורך הענף<sup style="color: gray;">478</sup>, ויש מפרשים אורך הענף והגדיל יחד<sup style="color: gray;">479</sup> - נחלקו תנאים ואמוראים, בית שמאי אומרים, וכן אמר רב הונא ארבע אצבעות, ובית הלל אומרים, וכן אמר רב יהודה, שלש אצבעות<sup style="color: gray;">480</sup>, ומדובר באצבעות שכל אחת מהן היא אחת מארבע בטפח* של כל אדם<sup style="color: gray;">481</sup>, והיא מדת אגודל*<sup style="color: gray;">482</sup>. הלכה שצריך ארבע אצבעות<sup style="color: gray;">483</sup>, וכתבו ראשונים ואחרונים שנוהגים לעשות את הגדיל באורך ארבע אצבעות<sup style="color: gray;">484</sup>.
על שיטה אחרת באורך הציצית ע"ע זרת<sup style="color: gray;">485</sup>.
<h4>היחס בין הענף והגדיל</h4>
נוי הציצית הוא שיהיה בה שליש גדיל ושני שלישי ענף<sup style="color: gray;">486</sup>, וזהו עיקר מצותה<sup style="color: gray;">487</sup>, ולפיכך לסוברים שהגדיל צריך שיהיה באורך ארבע אצבעות<sup style="color: gray;">488</sup>, צריך שיהיה הענף באורך שמונה אצבעות, וביחד יהיו הגדיל והענף שנים עשר אצבעות, שהם שלשה טפחים<sup style="color: gray;">489</sup>, וכתבו אחרונים שזה מלבד החלק שמונח על הכנף למעלה מן הגדיל, שאינו עולה מן המנין<sup style="color: gray;">490</sup>. בדיעבד אף כשכרך רובה ועשאה גדיל, כשרה<sup style="color: gray;">491</sup>.
ציצית של לבן בלבד, בלא תכלת, יש ראשונים שכתבו שאין צריך להקפיד שיהיה בה שליש גדיל ושני שלישי ענף<sup style="color: gray;">492</sup>. וראשונים ואחרונים כתבו שאף בציצית של לבן לבד עושים שליש גדיל ושני שליש ענף<sup style="color: gray;">493</sup>.
<h4>חוליות תכלת ולבן</h4>
טלית שיש בה חוטי תכלת וחוטי לבן, עושים בה חוליות מחוט תכלת וחוליות מחוט לבן, וכשהוא מתחיל מתחיל בלבן<sup style="color: gray;">494</sup>, שנאמר תחילה: הכנף<sup style="color: gray;">495</sup>, ודרשו: מין כנף<sup style="color: gray;">496</sup>, היינו חוטי הלבן<sup style="color: gray;">497</sup>, ורק אחר כך נאמר: פתיל תכלת<sup style="color: gray;">498</sup>, וכשהוא מסיים מסיים בלבן, שמעלים-בקדש-ולא-מורידים<sup style="color: gray;">499</sup>, והלבן חשוב יותר, שהרי הקדימוהו בתחילה<sup style="color: gray;">500</sup>.
וכיצד הוא סדר הכריכה בלבן ותכלת נחלקו ראשונים: א) יש סוברים – לשיטתם שבכל חוליה עושים שלש כריכות בלבד<sup style="color: gray;">501</sup> - שבחוליה הראשונה עושים כריכה אחת מחוט לבן, כדי להתחיל בלבן, ואחריה שתי כריכות בחוט תכלת, ובחוליות שעושים אחר כך עושים כריכות מחוט תכלת בלבד, ובחוליה האחרונה עושים שתי כריכות ראשונות בחוט תכלת וכריכה אחרונה בלבן, כדי לסיים בלבן<sup style="color: gray;">502</sup>. ב) ויש סוברים – לשיטתם שבכל חוליה יש שבע כריכות, שלש מתכלת וארבע מלבן<sup style="color: gray;">503</sup> - שבכל חוליה כורכים בתחלה שלש כריכות בחוט לבן, כדי להתחיל בלבן, ואחר כך שלש כריכות בחוט תכלת, ואחר כך כריכה אחת בחוט לבן כדי לסיים בלבן, ובענין זה עושים ארבעה חוליות<sup style="color: gray;">504</sup>.
<h4>גרדומין</h4>
על גרדומי ציצית, והדין כשנחתך מן הענף וכשנחתך מן הגדיל, וכשנחתך מן התכלת וכשנחתך מן הלבן, ע"ע גרדומין.
<h3>כלאים בציצית</h3>
<h4>כלאים בציצית</h4>
ציצית, יש תנאים ואמוראים שסוברים שהותרו בה כלאים, ולפיכך בגד של פשתן חייב בתכלת של צמר, אף על פי שהם כלאים<sup style="color: gray;">505</sup>, וכן דרשו מסמיכות הכתובים: לא תלבש שעטנז צמר ופשתים יחדו גדילים תעשה לך וגו'<sup style="color: gray;">506</sup>, שמותר לעשות כלאים בציצית<sup style="color: gray;">507</sup>. ובדעת בית שמאי, שפטרו סדין מציצית<sup style="color: gray;">508</sup>, יש ראשונים שסוברים שכלאים לא הותרו בציצית<sup style="color: gray;">509</sup>. להלכה כלאים הותרו בציצית מן התורה<sup style="color: gray;">510</sup>.
אף לסוברים שכלאים הותרו בציצית, יש תנאים ואמוראים שסוברים שחכמים גזרו שלא לעשות כלאים בציצית<sup style="color: gray;">511</sup>, וכן הלכה<sup style="color: gray;">512</sup>. על טעם הגזירה עי' לעיל<sup style="color: gray;">513</sup>.
<h4>כשאפשר לקיים שניהם</h4>
לסוברים שכלאים הותרו בציצית, הותרו אף חוטי לבן של צמר בבגד פשתן, וכן חוטי לבן של פשתן בבגד צמר, אף על פי שאפשר לקיים את המצוה במינו בלא כלאים<sup style="color: gray;">514</sup>.
יש מן הראשונים שסוברים שלא הותרו כלאים בציצית כשאפשר במינו בהתר אלא בטלית שיש בה תכלת, שמתוך שמצינו בתכלת, שהותרה בטלית של פשתן לפי שאי אפשר לקיים מצותה בה בלא כלאים, הותרה באותה טלית אף לבן של צמר, ומתוך שלבן של צמר הותר בפשתן, הותר אף לבן של פשתן בצמר, אבל טלית שאין בה תכלת, אין אומרים בה "מתוך", ולפיכך מאחר ואפשר לקיים מצותה בלא כלאים, כלאים אסורות בה בציצית<sup style="color: gray;">515</sup>, ולדעתם זהו שאמרו בגמרא שבמקום שאין תכלת לא הותרו כלאים בחוטי לבן של צמר בבגד פשתן, לפי שאפשר במינו<sup style="color: gray;">516</sup>.
יש מן הראשונים שסוברים שאף על פי שמן התורה הותרו כלאים בציצית אף כשאפשר במינו בלא כלאים, חכמים אסרו כלאים בציצית בכל מקום שאפשר לקיים שניהם<sup style="color: gray;">517</sup>, ולדעתם זהו שאמרו בגמרא שבמקום שאין תכלת לא הותרו כלאים בחוטי לבן של צמר בבגד פשתן, לפי שאפשר במינו, שהכוונה מדרבנן<sup style="color: gray;">518</sup>.
<h4>כלאים בטלית שאין בה אלא שלש ציציות</h4>
לסוברים שכלאים הותרו בציצית<sup style="color: gray;">519</sup>, טלית של פשתן שנתנו בה שלש ציציות צמר, נחלקו תנאים אם יש בה משום כלאים: לסוברים שכל ציצית היא מצוה נפרדת<sup style="color: gray;">520</sup>, שלדעתם יש מצוה אף בטלית שיש בה פחות מארבע ציציות, אין בה משום כלאים, אבל לסוברים שארבעת הציציות הן מצוה אחת<sup style="color: gray;">521</sup>, מאחר ולדעתם בטלית שיש בה שלש ציציות אין מצוה, יש בה משום כלאים<sup style="color: gray;">522</sup>, וכן הלכה<sup style="color: gray;">523</sup>.
<h4>כלאים בטלית שחיובה מדרבנן</h4>
טלית שחיובה בציצית אינו אלא מדרבנן, כגון בגד שאינו מצמר ופשתים, לסוברים כן<sup style="color: gray;">524</sup>, אסור לתת בה ציצית שיש בה כלאים<sup style="color: gray;">525</sup>.
<h4>כלאים בציצית בטלית פטורה</h4>
טלית שאין הקטן מתכסה בה ראשו ורובו, שהיא פטורה מציצית<sup style="color: gray;">526</sup>, לא הותרו בה כלאים<sup style="color: gray;">527</sup>.
הטיל ציצית נוספת בטלית שכבר הטילו בה ציצית, באופנים שהציציות הנוספות כשרות ואין בהן משום תעשה ולא מן העשוי<sup style="color: gray;">528</sup>, אף על פי שהטלית מותרת בראשונות לבדן ובאחרונות לבדן, כלאים הותרו באלו ובאלו<sup style="color: gray;">529</sup>.
<h3>העשיה</h3>
<h4>מצוה וברכה בעשיה</h4>
עשיית הציצית, נחלקו אמוראים אם מברכים עליה: לעשות ציצית<sup style="color: gray;">530</sup>, ואמרו בגמרא שמחלוקתם תלויה בשאלה אם ציצית היא חובת האדם או חובת הבגד<sup style="color: gray;">531</sup>, לפי שכלל הוא שדוקא מצוה שעשייתה היא גמר מצוה, מברכים עליה<sup style="color: gray;">532</sup>, לפיכך לסוברים שהציצית היא חובת הבגד, הרי בעשיית הציצית נגמרת המצוה, לפיכך מברכים, ולסוברים שהיא חובת האדם, שלדעתם המצוה אינה נגמרת בעשיה אלא בעטיפה, אין מברכים על העשיה<sup style="color: gray;">533</sup>. הלכה שאין מברכים על העשיה<sup style="color: gray;">534</sup>.
<h4>תעשה ולא מן העשוי</h4>
בעשיית הציצית נאמר: גדילים תעשה לך<sup style="color: gray;">535</sup>, ודרשו: תעשה, ולא מן העשוי<sup style="color: gray;">536</sup>, לפיכך כל ציצית שלא נעשית מתחילתה לשם ציצית, פסולה<sup style="color: gray;">537</sup>, לפיכך אם הוציא נימים מן הטלית ועשה ממנה ציצית, פסולה<sup style="color: gray;">538</sup>, וכן אם נקרעה טליתו סמוך לכנף ותפרה ושייר חוטים בתפירה, החוטים פסולים לציצית<sup style="color: gray;">539</sup>, וכן אם הטיל ציצית לבעלת שלש קרנות ואחר כך השלימה לארבע, הציציות שהטיל בתחלה פסולות<sup style="color: gray;">540</sup>. וכן יש ראשונים שכתבו שמטעם זה אמרו שהמביא כנף שיש בה ציצית ותופר אותה בטלית אחרת, אפילו יש באותה הכנף אמה על אמה, פסולה<sup style="color: gray;">541</sup>, שהרי זה דומה למי שנעשית מאליה, ופסולה משום תעשה ולא מן העשוי<sup style="color: gray;">542</sup>.
על דינים נוספים בדין תעשה ולא מן העשוי, על הטלת ציצית לפני גמר אריגת הטלית, ועל המטיל ציצית בטלית שכבר יש בה ציצית ולאחר מכן נוטל את הראשונות, ועל הטלת חוט אחד ארוך וכפילתו כמה פעמים וקציצתו לאחר מכן, קודם הקשירה או לאחר הקשירה, לכמה חוטים, והדין בעשה כן בשתי קרנות יחד, ע"ע תעשה ולא מן העשוי.
<h4>עשייתה על ידי גוי</h4>
ציצית שעשאה גוי, אמר רב יהודה בשם רב שהיא פסולה, שנאמר: דבר אל בני ישראל וגו' ועשו להם ציצית<sup style="color: gray;">543</sup>, בני ישראל יעשו ולא העובדי כוכבים יעשו<sup style="color: gray;">544</sup>. ורב מרדכי אמר שרב יהודה אמר בשם רב שציצית שעשאה עובד כוכבים כשרה, שנאמר: דבר אל בני ישראל וגו' ועשו להם ציצית, יעשו להם אחרים<sup style="color: gray;">545</sup>. הלכה שציצית שעשאה גוי פסולה<sup style="color: gray;">546</sup>.
<h4>על ידי אשה</h4>
אשה, לסוברים שהיא פטורה מציצית<sup style="color: gray;">547</sup>, יש ראשונים שכתבו שהיא כשרה לעשות ציצית<sup style="color: gray;">548</sup>. ויש שכתבו שהיא פסולה<sup style="color: gray;">549</sup>, כדרך שהיא פסולה לכתוב ספר-תורה* תפילין* ומזוזות<sup style="color: gray;">550</sup>. להלכה כתבו ראשונים ואחרונים שהיא כשרה<sup style="color: gray;">551</sup>, ויש שהחמירו לכתחלה שלא תעשה<sup style="color: gray;">552</sup>.
<h4>עשיה לשמה</h4>
תליית חוטי הציצית בבגד, יש ראשונים שסוברים שצריך שתהיה לשם ציצית, ולדעתם זהו שאמרו בגמרא שאם עשאה מן הקוצים ומן הנימים ומן הגרדים – חוטים היוצאים מן הבגד, שלא ניתנו שם לשם ציצית - פסולה<sup style="color: gray;">553</sup>. ויש ראשונים שסוברים שאין צריך לתלותם לשם ציצית<sup style="color: gray;">554</sup>, להלכה כתבו אחרונים שכשאין בגד אחר אפשר לסמוך על המקילים וללבוש בגד שציציותיו נתלו שלא לשמן, אלא שאין לברך עליו<sup style="color: gray;">555</sup>.
טוית החוטים לציצית, רב יהודה בשם רב סבר שאין צריך לעשותה לשמה, לפיכך אם עשה ציצית מן הסיסין – פקעיות של חוט - שלא נעשו לשם ציצית, כשרה, ושמואל סבר שצריך אף טויה לשמה, לפיכך אף העשויה מן הסיסים פסולה<sup style="color: gray;">556</sup>. הלכה שצריך שיהיו טווים לשמה<sup style="color: gray;">557</sup>.
שזירת החוטים לציצית, כתבו ראשונים שאף היא צריכה להיעשות לשמה<sup style="color: gray;">558</sup>.
נפוץ הצמר, יש ראשונים שכתבו שאף הוא צריך להיעשות לשמה<sup style="color: gray;">559</sup>. ויש חולקים<sup style="color: gray;">560</sup>.
על צביעת הגד בתכלת, אם צריך לעשותה לשמה, ע"ע תכלת.
על פרטי דיני עשיה לשמה, ודין העושה לשמה, ודין גוי או קטן העושה וישראל גדול עומד על גביו, ע"ע לשמה.
<h4>דחיית שבת בעשייתה</h4>
על עשיית ציצית, אם היא דוחה שבת לסוברים שמכשירי מצוה דוחים שבת, ע"ע מכשירי מצוה.
<h3>דיניה</h3>
<h4>תפירת טלית שנקרעה</h4>
טלית שנקרעה, יש ראשונים שכתבו שאם הקרע הוא חוץ לשלש אצבעות משפת הכנף, יתפור<sup style="color: gray;">561</sup>, ואין חוששים שמא יישאר מחוט התפירה, ויניחהו, ויוסיף עליו עוד חוטים לשם ציצית, ותהא פסולה משום תעשה-ולא-מן-העשוי<sup style="color: gray;">562</sup>, לפי שחוץ לשלש אצבעות משפת הכנף אין ראוי לתלות ציצית, לסוברים כן<sup style="color: gray;">563</sup>. ולדעת ראשונים אלו אם נקרעה תוך שלש, שהוא מקום הראוי להטיל שם ציצית, נחלקו תנאים ואמוראים: רבי מאיר אומר, וכן אמר רחבה בשם ר' יהודה, שלא יתפור<sup style="color: gray;">564</sup>, אפילו הקרע אינו אלא כל שהוא<sup style="color: gray;">565</sup>, שמא ישייר מחוט התפירה חוט הפסול לציצית, וישתמש בו לציצית<sup style="color: gray;">566</sup>, וחכמים אומרים יתפור<sup style="color: gray;">567</sup>, והלכה שלא יתפור<sup style="color: gray;">568</sup>. לשיטה זו כתבו ראשונים שבזמנם, טלית של צמר שנקרעה, אפלו בתוך שלש מותר לתפור, לפי שבזמנם אין דרך לתפור בחוטי צמר אלא בחוטי קנבוס, שאינם ראוים לציצית<sup style="color: gray;">569</sup>.
ויש ראשונים שסוברים שאין חילוק בין אם הקרע הוא סמוך לשפת הבגד או רחוק ממנו, אלא יש חילוק בגודל החלק הנקרע, שאם יש בו שלש על שלש, מאחר ויש לו תורת בגד, ניתן לתפרו ולחזור ולחברו לטלית ולהטיל בו ציצית, וכשאין בו שלש על שלש, שאין לו תורת בגד, נחלקו תנאים: רבי מאיר סבר, וכן סבר רחבה בשם ר' יהודה, שהוא כמי שאינו, ואף אחר שנתפר הוא חשוב כמנותק, לפיכך ציצית שמטילים בו אינה פוטרת את הטלית, וחכמים חולקים וסוברים שניתן לתפרו ולהטיל בו ציצית<sup style="color: gray;">570</sup>, והלכה כרבי מאיר<sup style="color: gray;">571</sup>.
<h4>התרת ציצית מבגד לבגד</h4>
ציצית, שמואל אמר שמתירים אותה ומעבירים אותה מבגד לבגד, ורב אמר שאין מתירים<sup style="color: gray;">572</sup>, לפי שהוא בזיון לטלית, שמסירים ממנה את הציצית<sup style="color: gray;">573</sup>. הלכה שמתירים מבגד לבגד<sup style="color: gray;">574</sup>.
בגד שבלה, לדברי הכל מתירים ממנו את הציצית ומעבירים אותה לטלית אחרת<sup style="color: gray;">575</sup> - ובלבד שיהיו כל חוטיה שלמים<sup style="color: gray;">576</sup> - לפי שבגד בלוי, שאינו ראוי לציצית, אין בזיון בנטילת הציצית ממנו<sup style="color: gray;">577</sup>.
<h4>קניית טלית מצויצת</h4>
הלוקח טלית מצויצת מן השוק מישראל הרי היא בחזקתה, שהיא כשרה<sup style="color: gray;">578</sup>. מן העובד כוכבים, אם תגר הוא כשרה<sup style="color: gray;">579</sup>, שלא ירע את עצמו, אלא ודאי לקחה מישראל, והיא כשרה<sup style="color: gray;">580</sup>, ואם הוא הדיוט, פסולה<sup style="color: gray;">581</sup>, שמא הוא עשאה, וציצית שעשאה גוי פסולה<sup style="color: gray;">582</sup>, לסוברים כן<sup style="color: gray;">583</sup>.
<h4>מכירתה לגוי</h4>
אין אדם רשאי למכור טלית מצויצת לעובד כוכבים עד שיתיר ציציותיה<sup style="color: gray;">584</sup>, וטעם הדבר, יש אמוראים שסוברים שהוא משום זונה<sup style="color: gray;">585</sup>, היינו זונה ישראלית, שכשתהיה לגוי ציצית תחשוב שהוא ישראל, ותיבעל לו, ותעבור על איסור<sup style="color: gray;">586</sup>, ויש מפרשים משום זונה עובדת כוכבים, שמא יתן לה הגוי את הטלית באתננה, ותאמר שישראל נתן לה, ויבואו לחשדו<sup style="color: gray;">587</sup>. ורב יהודה אמר בטעם שאין מוכרים טלית לעובד כוכבים, שמא יתלוה עם ישראל בדרך, שעל ידי הטלית יטעהו שהוא ישראל, ויהרגנו<sup style="color: gray;">588</sup>.
<h4>פרשתה בקריאת שמע</h4>
על קריאת פרשת ציצית בקריאת-שמע* ע"ע קריאת שמע וע' זכירת יציאת מצרים.
<h4>גדר תשמישי מצוה</h4>
ציצית נחשבת תשמישי-מצוה*<sup style="color: gray;">589</sup>. על גדרם ודינם של תשמישי מצוה ע"ע.
<h4>פטור ממנה במקום כבוד הבריות</h4>
על פטור מציצית במקום כבוד-הבריות* ע"ע כבוד הבריות.
<h4>צמר או פשתן של עבודה זרה</h4>
על צמר או פשתן של עבודה זרה, אם הם נפסלים למצות ציצית משום נעבד* ע"ע נעבד וע' עבודה זרה.
<h4>מגזל</h4>
הציצית, אין עושים אותה מצמר גזול<sup style="color: gray;">590</sup>, שנאמר: ועשו להם<sup style="color: gray;">591</sup>, משלהם<sup style="color: gray;">592</sup>. ויש ראשונים שכתבו שאינה פסולה אלא כשעשאה מחוטים גזולים, אבל גזל צמר ועשה ממנו חוטים, הציצית כשרה בדיעבד, לפי שהצמר נקנה ביאוש* ובשינוי*<sup style="color: gray;">593</sup>.
<h4>עשייתה מדברים בזויים</h4>
יש מן הראשונים שכתבו שאין עושים את הציצית מן הצמר הנאחז בקוצים כשהצאן רובצין ביניהם, ולא מן הנימין הנתלשין מן הבהמה, ולא משיורי שתי שהאורג משייר בסוף הבגד<sup style="color: gray;">594</sup>, וכן כתבו אחרונים להלכה<sup style="color: gray;">595</sup>, וכתבו בטעם הדבר, שהוא ביזוי מצוה<sup style="color: gray;">596</sup>.
<h4>יציאה בשבת בטלית שאינה מצויצת כהלכתה</h4>
על יציאה בשבת בטלית שאינה מצויצת כהלכתה עי' לעיל<sup style="color: gray;">597</sup>, וע"ע כלאחר-יד<sup style="color: gray;">598</sup> וע' מוציא<sup style="color: gray;">599</sup>.
<h4>בבית הקברות</h4>
על לבישת בגד שיש בו ציצית בבית-הקברות* ע"ע בית הקברות וע' לועג לרש.
<h4>אחיזתה בקריאת שמע</h4>
על אחיזת הציצית בעת קריאת-שמע* ע"ע קריאת שמע.
<h2>ציר</h2>
<b>הגדרת הערך</b> - דיני לחלוחית היוצא מבשר.
<h3>מהותו</h3>
ציר הוא לחלוחית היוצא מבשר<sup style="color: gray;">1</sup>, ששורים אותו במלח<sup style="color: gray;">2</sup>, ויוצא מדוחק המליחה<sup style="color: gray;">3</sup>, וכן כשדוחקים את הבשר<sup style="color: gray;">4</sup>, או שכובשים אותו במכבש<sup style="color: gray;">5</sup>, והוא מלשון מקום צר שדוחקים את הבשר<sup style="color: gray;">6</sup>. הערך עוסק במהותו וטבעו של הציר הנוגע להלכה. על ציר ירקות, ע"ע משקה<sup style="color: gray;">7</sup>.
<h3>זיעה בעלמא</h3>
ציר דגים אינו אלא זיעה בעלמא<sup style="color: gray;">8</sup>, ולפיכך אף לר' יהודה הסובר שמין-במינו* אינו בטל<sup style="color: gray;">9</sup>, ציר דגים טמאים שנתערב בציר דגים טהורים בטל<sup style="color: gray;">10</sup>, ויש מפרשים בדעתם שציר דגים טמאים מותר מן התורה, ואסור מדרבנן, ועל כך ע"ע יוצא-מן-הטמא*<sup style="color: gray;">11</sup>. על הסוברים שאסור מן התורה, ע"ע הנ"ל<sup style="color: gray;">12</sup>. על ציר דגים היוצא על ידי שהיה כבוש*, אם חמור מציר היוצא על ידי מליחה, ע"ע כבוש<sup style="color: gray;">13</sup>. על ציר היוצא מדגים טמאים על ידי כבישה במכבש<sup style="color: gray;">14</sup>, אם חמור מציר היוצא על ידי מליחה, ע"ע הנ"ל<sup style="color: gray;">15</sup>. על ציר של נבילה וטריפה אם אסור מן התורה או מדרבנן, ע"ע הנ"ל<sup style="color: gray;">16</sup>. על ציר של שרצים ובהמה טמאה שאסור מן התורה ואם לוקים עליהם ושיש סוברים שאינו אסור אלא מדרבנן, ע"ע הנ"ל<sup style="color: gray;">17</sup>. על ציר חגבים טמאים, ע"ע חגבים<sup style="color: gray;">18</sup>, וע' יוצא מן הטמא<sup style="color: gray;">19</sup>. על ציר היוצא מאבר מן החי, ע"ע הנ"ל<sup style="color: gray;">20</sup>.
<h3>קבלת טומאה</h3>
הציר אינו מקבל טומאה<sup style="color: gray;">21</sup>, לפי שאינו אלא זיעה בעלמא<sup style="color: gray;">22</sup>, ואינו משקה ולא אוכל<sup style="color: gray;">23</sup>. על ציר שנתערב במים, והמים הם רוב, אם הציר מקבל טומאה, ע"ע בטול ברוב<sup style="color: gray;">24</sup>. על ציר שהוא בחזקת מוכשר לקבל טומאה, ע"ע הכשר<sup style="color: gray;">25</sup>. על הלוקח ציר מעם-הארץ* שהיו מערבבים בו מים ונטמאו המים מחמת מגעם<sup style="color: gray;">26</sup>, ע"ע השקה<sup style="color: gray;">27</sup>, וע' חוזר ונעור<sup style="color: gray;">28</sup>. ויש שכתבו שהציר אוכל<sup style="color: gray;">29</sup>, ואם הוכשר במים מקבל טומאה<sup style="color: gray;">30</sup>. על ציר היוצא מן הירק, וציר שמטבילין בו את הירק שחשוב משקה, ע"ע משקה<sup style="color: gray;">31</sup>.
על סחיטת ציר הדג בשבת שנחלקו אם אסור משום דש*, ע"ע דש<sup style="color: gray;">32</sup>.
<h3>הכשר לטומאה</h3>
ציר דגים אינו מכשיר אוכל לקבל טומאה, לפי שאינו משבעת משקים<sup style="color: gray;">33</sup>.
<h3>אינו ראוי לשתיה</h3>
ציר דגים אינו ראוי לשתיה<sup style="color: gray;">34</sup>, לפיכך ביום הכיפורים - שהשותה בו משקה שאינו ראוי פטור<sup style="color: gray;">35</sup> - השותה ציר דגים פטור<sup style="color: gray;">36</sup>. על כך שמכל מקום אסור לשתותם ביום הכיפורים, ואם איסורו מן התורה או מדרבנן, ע"ע יום הכיפורים<sup style="color: gray;">37</sup>.
<h3>נחש אם שותהו</h3>
נחש, נחלקו תנאים אם שותה ציר: ר' שמעון אמר שראה נחש ששתה ציר<sup style="color: gray;">38</sup>, ולפיכך יש בו משום גלוי*<sup style="color: gray;">39</sup>. וחכמים אומרים שאין הנחשים שותים ציר, ואותו נחש שראה ר' שמעון היה נחש שוטה<sup style="color: gray;">40</sup>, ולפיכך אין בציר משום גלוי<sup style="color: gray;">41</sup>. להלכה נחלקו ראשונים, יש שפסקו כר' שמעון<sup style="color: gray;">42</sup>. ויש שפסקו כחכמים<sup style="color: gray;">43</sup>.
<h3>חריפותו</h3>
חריפות הציר שורף ארס של נחש, לפיכך משקים שהיו בהם ארס היו חכמים מטילים אותם לציר, ואחר כך היו שותים אותם<sup style="color: gray;">44</sup>. וכן ציר שנותנים לכלי שבלוע בו יין, חריפות הציר שורף את היין ומכלה אותו<sup style="color: gray;">45</sup>, לפיכך כלי-היין* שנאסרו<sup style="color: gray;">46</sup>, אפשר להכשירם על ידי נתינת ציר לתוכם<sup style="color: gray;">47</sup>, על סוגי הכלים שמועיל בהם ההכשר, ע"ע כלי היין<sup style="color: gray;">48</sup>. על זמן שהיית הציר, ע"ע הנ"ל<sup style="color: gray;">49</sup>.
על זמן פליטת הציר במליחה*, ע"ע מליחה<sup style="color: gray;">50</sup>, על ציר היוצא מהבשר אחר ששהה שיעור מליחה אם נחשב לדם, ע"ע מליחה<sup style="color: gray;">51</sup>.
<h3>מבשל</h3>
הציר לדעת ר' יהודה מבשל את התבלין כשהוא רותח אף בחום שלא היה מתבשל ללא הציר<sup style="color: gray;">52</sup>, על אופן החום אם בכלי ראשון או בכלי שני ועל דיני בישולו בשבת ועל דעת חכמים החולקים, ע"ע כלי ראשון; כלי שני<sup style="color: gray;">53</sup>.
<h3>כבוש</h3>
דבר הכבוש* במשקה בשיעור זמן מסויים שהוא כמבושל<sup style="color: gray;">54</sup>, יש סוברים שבכבוש בציר שיעור הזמן להיות כמבושל הוא מועט מהשיעור של שאר משקים, שמחמת שהוא מלוח – מחמת המלח והתבלינים שיש בו<sup style="color: gray;">55</sup> - ממהר בישולו<sup style="color: gray;">56</sup>. בשיעור הזמן ע"ע כבוש<sup style="color: gray;">57</sup>. על הכבוש בציר בפחות משיעור שנעשה כבוש, שנאסר בכדי קליפה*, לפי שהציר מלוח, ע"ע הנ"ל<sup style="color: gray;">58</sup>.
<h3>ידיעה אם טהור</h3>
ציר דגים טהורים, יש מן הראשונים שכתבו בדעת תנאים שהדרך שגדל בו מאיליו כלבית שהוא דג טמא, אבל אינו גדל בציר של דגים טמאים<sup style="color: gray;">59</sup>, ולפיכך ציר של גויים שיש בו דג קטן טמא, סימן הוא שהוא של טהורים ומותר באכילה<sup style="color: gray;">60</sup>, ודוקא בנמצא בחבית סתומה, אבל בחבית פתוחה יש לחשוש שמא נפל הכלבית מבחוץ, ואינו מותר אלא אם נמצאים בו שני כלביות<sup style="color: gray;">61</sup>. ויש מן הראשונים שכתבו שאין מציאות הטבע כן<sup style="color: gray;">62</sup>, וכתבו בדעת תנאים שאינו מותר ציר של גויים אלא אם נמצא בו דג טהור<sup style="color: gray;">63</sup>, שכך היה הדרך לתת בציר דג אחד ממינו<sup style="color: gray;">64</sup>.
על השולח ציר של דג טהור ביד כותי, שאין חושש שהחליפו הכותי בציר של דג טמא, ע"ע כותים<sup style="color: gray;">65</sup>.
<h3>בכסף מעשר שני</h3>
בכסף מעשר-שני*, שאין לוקחים אלא גידולי קרקע<sup style="color: gray;">66</sup>, ויש סוברים שאף דגים<sup style="color: gray;">67</sup>, העיד ר' יהודה בן גדיש שבית אבא היו לוקחים ציר דגים<sup style="color: gray;">68</sup>, שיש בו משומן הדגים<sup style="color: gray;">69</sup>. ואמר לו ר' אליעזר שמא היו לוקחים דוקא בשהיו קרבי דגים מעורבים בהם<sup style="color: gray;">70</sup>.
<h2>צלי</h2>
<b>הגדרת הערך</b> - דבר הנצלה על גבי האש, לענין דינים שונים.
<h3>מהותו</h3>
צלי, היינו דבר הנצלה על גבי האש, או בשיפוד או בגחלים, או בתנור חם<sup style="color: gray;">1</sup>, וכשמתבשל בכלי - בלא מים ושום משקה<sup style="color: gray;">2</sup> אלא מתבשל במוהל היוצא ממנו<sup style="color: gray;">3</sup> - נקרא: צלי קדר<sup style="color: gray;">4</sup>, או: צלי קדירה<sup style="color: gray;">5</sup>.
יש שאף הצלייה נקראת בלשון התורה בישול, ועל כך, עי' להלן<sup style="color: gray;">6</sup>, ויש שנקראת כן בלשון חכמים, ועל כך, עי' להלן<sup style="color: gray;">7</sup>.
<h3>קרבן פסח</h3>
במקרא נזכר המושג צלי בנוגע לפסח-מצרים*: ואכלו את הבשר בלילה הזה צלי אש וגו', אל תאכלו ממנו וגו' כי אם צלי אש<sup style="color: gray;">8</sup>. בטעם שציותה התורה לצלות את פסח מצרים, יש מהראשונים שכתבו, שהוא דרך חיפזון ומהירות כאדם הנחפז ללכת<sup style="color: gray;">9</sup>, שיצאו ממצרים ולא יכלו לשהות עד שיתבשל בקדירה<sup style="color: gray;">10</sup>. ויש מהראשונים שכתבו הטעם, שיהא ריחו הולך ונודף בחוטמן של מצרים וידעו שאתם אוכלים את יראתם<sup style="color: gray;">11</sup>.
אף קרבן-פסח*, שנצטוינו בו לדורות<sup style="color: gray;">12</sup>, אינו נאכל אלא צלי<sup style="color: gray;">13</sup>, שנאמר בפסח דורות: והיה כי יביאך ה' אל ארץ הכנעני וגו' ועבדת את העבֹדה הזאת - של פסח<sup style="color: gray;">14</sup> - בחדש הזה<sup style="color: gray;">15</sup>, שיהו כל עבודות חודש זה כזה<sup style="color: gray;">16</sup>, כעבודה שעבדת במצרים - זו אכילת פסחים ומצוותיו<sup style="color: gray;">17</sup> - כך עשה לדורות<sup style="color: gray;">18</sup>, מה פסח מצרים אין נאכל אלא צלי, אף פסח דורות אין נאכל אלא צלי<sup style="color: gray;">19</sup>. ואף על פי שנאמר בפסח דורות: שם תזבח את הפסח וגו', ובשלת ואכלת<sup style="color: gray;">20</sup>, אין זה בישול במים אלא בישול באש ממש<sup style="color: gray;">21</sup>, שאף הוא קרוי בישול<sup style="color: gray;">22</sup>, כענין שכתוב ביאשיהו: ויבשלו הפסח באש כַּמשפט<sup style="color: gray;">23</sup>, והראיה, שנאמר: ובשל מבֻשל במים<sup style="color: gray;">24</sup>, מזה שנצרך לכתוב "מים", מכלל שיש בישול בלא מים, והיינו צלי<sup style="color: gray;">25</sup>, וכל לשון הכנת אוכל והזמנה נקרא בישול<sup style="color: gray;">26</sup>, כמו: הבשילו אשכלֹתיה ענבים<sup style="color: gray;">27</sup>, לא תבשל גדי בחלב אמו<sup style="color: gray;">28</sup>.
אף פסח-שני* אינו נאכל אלא צלי<sup style="color: gray;">29</sup>, שכן הושווה לפסח ראשון בכל המצוות שבגופו<sup style="color: gray;">30</sup>, ועל לימוד זה ע"ע פסח שני.
קרבן פסח, צריך שיצלה מחמת האש ולא מחמת דבר אחר<sup style="color: gray;">31</sup>, שנאמר: צלי אש<sup style="color: gray;">32</sup>, ולא צלי מחמת דבר אחר<sup style="color: gray;">33</sup>, שצלי אש הוא הצלוי באש בעצמו<sup style="color: gray;">34</sup>, לא הצלוי בדבר שהוחם באש, כמו התנור ומה שידמה לו מהדברים שהוחמו באש<sup style="color: gray;">35</sup>, ולפיכך אין צולים אותו בשיפוד של מתכת, ועל כך ע"ע אכילת פסחים<sup style="color: gray;">36</sup>, ואין צולים אותו על גבי כלי של אבן, ובשאר דברים שאינו נצלה בהם מחמת האש, ועל כך ע"ע הנ"ל<sup style="color: gray;">37</sup>.
קרבן פסח, אם אוכלים אותו צלי קדר, נחלקו ראשונים בדעת תנאים: א) יש הסוברים שמחלוקת תנאים היא, לסוברים שאיסור אכילת קרבן פסח המבושל בשאר משקים מלבד מים נלמד בקל-וחֹמר*, ומה מים שאין מפיגים טעמם אסורים, שאר משקים שמפיגים טעמם לא כל שכן<sup style="color: gray;">38</sup>, מותר לאוכלו צלי קדר<sup style="color: gray;">39</sup>, שאינו מפיג טעמו<sup style="color: gray;">40</sup>. ולסוברים שאיסור אכילת קרבן פסח המבושל במשקים אחרים מלבד מים, נלמד מכפל הלשון של בשל מבֻשל<sup style="color: gray;">41</sup>, אף צלי קדר אסור<sup style="color: gray;">42</sup>, כיון שהוא עשוי כמין בישול<sup style="color: gray;">43</sup>. ב) ויש הסוברים שהכל מודים שקרבן פסח הנצלה בצלי קדר פסול, שהוא נצלה מחמת דבר אחר, ולא מחמת האש<sup style="color: gray;">44</sup>, ואין מחלוקת התנאים אמורה אלא אם לוקים על אכילת קרבן פסח הנצלה בצלי קדר, משום הלאו של אל תאכלו ממנו וגו' ובשל מבֻשל במים<sup style="color: gray;">45</sup>, שלסוברים שבישול בשאר משקים למדנו מקל וחומר<sup style="color: gray;">46</sup>, בצלי קדר פטור, שהרי אין כאן דבר המפיג טעמו<sup style="color: gray;">47</sup>. ולסוברים שבישול בשאר משקים נלמד מהריבוי של בשל מבֻשל<sup style="color: gray;">48</sup>, אף צלי קדר בכלל וחייב<sup style="color: gray;">49</sup>.
בירושלמי אמרו שאין אוכלים את הפסח צלי קדירה<sup style="color: gray;">50</sup>.
להלכה כתבו ראשונים שהאוכל קרבן פסח שנעשה צלי קדירה חייב מלקות<sup style="color: gray;">51</sup>.
בישל קרבן הפסח ואחר כך צלאו, חייב מלקות אם אכלו, משום הלאו של אכילת קרבן פסח מבושל<sup style="color: gray;">52</sup>, שהרי בישלו<sup style="color: gray;">53</sup>.
צלה קרבן הפסח ואחר כך בישלו, אם חייב מלקות על אכילתו, דינו תלוי במחלוקת תנאים: א) לסוברים דברה-תורה-כלשון-בני-אדם*<sup style="color: gray;">54</sup>, פטור ממלקות, שאין לנו לימוד לחייבו<sup style="color: gray;">55</sup>. ב) ולסוברים שלא דברה תורה כלשון בני אדם<sup style="color: gray;">56</sup>, ואיסור אכילת קרבן פסח המבושל בשאר משקים מלבד מים נלמד בקל וחומר, ומה מים שאין מפיגים טעמם אסורים, שאר משקים שמפיגים טעמם לא כל שכן<sup style="color: gray;">57</sup>, הצולה את קרבן הפסח ואחר כך מבשלו חייב מלקות<sup style="color: gray;">58</sup>, שנתרבה מכפל הלשון של בשל מבֻשל<sup style="color: gray;">59</sup>, וגזרת-הכתוב* הוא בפסח<sup style="color: gray;">60</sup>. ג) ולסוברים שלא דברה תורה כלשון בני אדם<sup style="color: gray;">61</sup>, ואיסור אכילת קרבן פסח המבושל במשקים אחרים מלבד מים, נלמד מהריבוי של בשל מבֻשל<sup style="color: gray;">62</sup>, אין לנו לימוד מיוחד לצלהו ואחר כך בישלו, ותלוי במחלוקת תנאים אם בישול מבטל את שמו הקודם בכל מקום<sup style="color: gray;">63</sup>.
להלכה כתבו ראשונים, שהצולה ואחר כך מבשל את קרבן הפסח חייב מלקות על אכילתו<sup style="color: gray;">64</sup>.
על פרטי הדינים של צליית קרבן-פסח*, ע"ע אכילת פסחים: צלייתו.
<h3>מתנות כהונה</h3>
מתנות-כהונה*, הכהן אוכלם בכל ענין שערב עליו יותר<sup style="color: gray;">65</sup>, כדי שיהיה נאכל לתיאבון<sup style="color: gray;">66</sup>, שכן שנינו, שהכהנים רשאים לשנות באכילת קדשים-קלים* וקדשי-קדשים* הנאכלים<sup style="color: gray;">67</sup>, לאוכלם צלוים ושלוקים ומבושלים<sup style="color: gray;">68</sup>, ומותר לאכול את הקדשים בכל מאכל<sup style="color: gray;">69</sup>, שנאמר במתנות-כהונה*: לך נתתים למשחה<sup style="color: gray;">70</sup>, ודרשו: לגדולה<sup style="color: gray;">71</sup> - אין משחה אלא גדולה, שנאמר: זאת משחת אהרן ומשחת בניו<sup style="color: gray;">72</sup> - כדרך שהמלכים אוכלים<sup style="color: gray;">73</sup>, שאינם נאכלות אלא להנאה ולתענוג כדרך שהמלכים אוכלים<sup style="color: gray;">74</sup>, וכל אחד לפי מה שהוא אוהב ונהנה יותר<sup style="color: gray;">75</sup>. ואותה שאמרו: מתנות-כהונה* אין נאכלות אלא צלי, ואין נאכלות אלא בחרדל<sup style="color: gray;">76</sup>, שנאמר: למשחה<sup style="color: gray;">77</sup>, ודרשו: לגדולה<sup style="color: gray;">78</sup>, שהמתנות אינם נאכלות אלא צלי אש ובחרדל<sup style="color: gray;">79</sup>, כדרך שהמלכים אוכלים<sup style="color: gray;">80</sup>, נחלקו בה ראשונים: א) יש הסוברים שאדם שטוב לו צלי כשלוק ומבושל<sup style="color: gray;">81</sup>, וכל המטעמים שוים אצלו<sup style="color: gray;">82</sup>, יאכלם צלי ובחרדל<sup style="color: gray;">83</sup>, כדרך המלכים<sup style="color: gray;">84</sup>, שהוא דרך גדולה יותר<sup style="color: gray;">85</sup>. ב) ויש מהראשונים הסוברים, שמה שאמרו שאוכלים מתנות כהונה צלי בחרדל, לאו דוקא, ואין הכוונה אלא שיאכלם בענין שהוא ערב עליו<sup style="color: gray;">86</sup>, ואפילו אם כל המטעמים שוים אצלו אינו מחויב לאכול צלי בחרדל, שהרי גם המלכים שאוכלים כן הוא מפני שחביב להם<sup style="color: gray;">87</sup>. ג) ויש מהראשונים שכתבו שדין זה של אכילת מתנות כהונה בצלי וחרדל, אינו אלא מעלה בעלמא, שיבררו להם אכילה יפה, וזהו צלי אש, אבל אם רצה כהן לאכלם בין צלי בין מבושל הרשות בידו<sup style="color: gray;">88</sup>.
להלכה כתבו הפוסקים שמתנות כהונה, הכהן יכול לאוכלם בכל ענין שערב עליו יותר, ואם כל המטעמים שוים אצלו, יאכלם צלי ובחרדל<sup style="color: gray;">89</sup>.
לדעת הסוברים שצלי קדירה נקרא צלי לענין איסור אכילת צלי - לנוהגים כן<sup style="color: gray;">90</sup> - בלילי פסחים<sup style="color: gray;">91</sup>, כתבו אחרונים שאף לענין אכילת מתנות כהונה בצלי, צלי קדירה נקרא צלי לענין זה<sup style="color: gray;">92</sup>.
<h3>אכילתו בליל הסדר</h3>
משחרב בית המקדש, נחלקו המנהגים באכילת צלי בליל חמישה עשר בניסן<sup style="color: gray;">93</sup>, בו היו אוכלים את קרבן הפסח<sup style="color: gray;">94</sup>, וכן שנינו: מקום שנהגו לאכול צלי בלילי פסחים, אוכלים, מקום שנהגו שלא לאכול, אין אוכלים<sup style="color: gray;">95</sup>, וביארו ראשונים הטעם של הנוהגים שלא לאכול, גזרה* שמא יאמרו בשר הפסח הוא<sup style="color: gray;">96</sup>, ונראה כאוכל פסח בחוץ<sup style="color: gray;">97</sup>. וכתבו ראשונים שאשכנז, מקום שנהגו שלא לאכול צלי הוא<sup style="color: gray;">98</sup>.
בירושלמי אמרו שבכלל איסור אכילת צלי - לנוהגים כן<sup style="color: gray;">99</sup> - אפילו בשר עגל ועוף<sup style="color: gray;">100</sup>, כל דבר שטעון שחיטה<sup style="color: gray;">101</sup>, וכן כתבו ראשונים להלכה<sup style="color: gray;">102</sup>, ומכל מקום ביצה ודג, שאינם טעונים שחיטה, מותר לאוכלם כשהם צלויים<sup style="color: gray;">103</sup>, שאין דומים כלל לבשר, ולא יטעו בהם<sup style="color: gray;">104</sup>.
צלי קדר, אם מותר לאוכלו בליל חמישה עשר בניסן, לנוהגים שלא לאכול צלי באותו הלילה<sup style="color: gray;">105</sup>, נחלקו אחרונים: א) יש סוברים שכיון שקרבן פסח הנצלה כך, פסול - לסוברים כן<sup style="color: gray;">106</sup>, וכן הלכה<sup style="color: gray;">107</sup> - מותר לאוכלו<sup style="color: gray;">108</sup>. ב) ויש סוברים שאסור לאוכלו<sup style="color: gray;">109</sup>, אף על פי שאסור לאכול קרבן פסח הנצלה כך<sup style="color: gray;">110</sup>, משום מראית עין<sup style="color: gray;">111</sup>, או משום שדוקא לענין קרבן פסח ריבתה התורה ובשל מבֻשל<sup style="color: gray;">112</sup>, ומכאן שצלי קדירה אסור<sup style="color: gray;">113</sup>, אבל מכלל צלי לא יצא<sup style="color: gray;">114</sup>. ומכל מקום אם היה דבר שבקדרה שיש בו מרק, אף על פי שאחר כך מצטמק ולא ישאר לחלוחית של מרק, אינו צלי אלא תבשיל ומותר<sup style="color: gray;">115</sup>.
לנוהגים איסור אכילת צלי בלילי פסחים<sup style="color: gray;">116</sup>, אם צלאו ואחר כך בישלו, נחלקו אחרונים: יש סוברים שמותר לאוכלו, שכן בקרבן פסח חייב באופן כזה - לסוברים כן<sup style="color: gray;">117</sup>, וכן הלכה<sup style="color: gray;">118</sup> - מלקות על אכילתו, ואין כאן חשש של מראית עין<sup style="color: gray;">119</sup>, שכיון שבישלו שוב אינו נראה כצלי<sup style="color: gray;">120</sup>. ויש הסוברים שאסור לאוכלו<sup style="color: gray;">121</sup>, שדוקא לענין קרבן פסח ריבתה התורה ובשל מבֻשל<sup style="color: gray;">122</sup>, ומכאן שכשצלאו ואחר כך בישלו אסור<sup style="color: gray;">123</sup>, אבל מכלל צלי לא יצא<sup style="color: gray;">124</sup>.
לנוהגים איסור אכילת צלי בלילי פסחים<sup style="color: gray;">125</sup>, כתבו אחרונים שהאיסור הוא אף ביום<sup style="color: gray;">126</sup>.
בחוץ-לארץ* שנוהגים ביו-טוב-שני-של-גליות*<sup style="color: gray;">127</sup>, כתבו אחרונים שהנוהגים איסור אכילת צלי בלילי פסחים<sup style="color: gray;">128</sup>, נוהגים בו איסור בשני הימים הראשונים של חג הפסח*<sup style="color: gray;">129</sup>.
<h3>הדחה</h3>
צלי, נחלקו ראשונים אם צריך הדחה* ראשונה - כפי שנעשה קודם המליחה*<sup style="color: gray;">130</sup> - קודם הצלייה: יש סוברים שאין צריך, משום שהאש שואבת הכל<sup style="color: gray;">131</sup>, וכיון שצלאו חצי צלייתו מותר לאוכלו<sup style="color: gray;">132</sup>, שאז הוא ראוי לאכילה<sup style="color: gray;">133</sup>. ויש סוברים שאף לצלי צריך הדחה בתחילה, לפי שהדם שעל פני הבשר אינו יורד על ידי האש אלא נקרש ונתייבש ונשאר על הבשר<sup style="color: gray;">134</sup>, ואפילו צלאו בלי מליחה<sup style="color: gray;">135</sup>. ויש שכתבו שלסוברים שלצלי אין צריך הדחה ראשונה, הרי זה מפני שלדעתם צלי אין צריך מליחה כלל<sup style="color: gray;">136</sup>, אבל למנהגנו שמולחים מעט אף לצלי<sup style="color: gray;">137</sup>, הוא הדין שצריך גם הדחה<sup style="color: gray;">138</sup>. וכן המנהג, להדיחו תחילה ולמולחו קצת, ובדיעבד אם לא הדיחו, כשר<sup style="color: gray;">139</sup>.
אף בהדחה אחרונה, אחר צלייתו - כפי שנעשה לאחר המליחה<sup style="color: gray;">140</sup> - נחלקו הדעות: יש סוברים שכל צלי צריך הדחה אחר צלייתו, משום הדם הדבוק בו<sup style="color: gray;">141</sup>, ואם נצלה בלא מליחה, צריך להדיחו שלש פעמים אחר הצלייה<sup style="color: gray;">142</sup>, והוא הדין אם נמלח ולא שהה שיעור מליחה, או אפילו שהה ולא הודח אחר המליחה, שצריך אחר צלייתו הדחה שלש פעמים<sup style="color: gray;">143</sup>, ויש סוברים שלעולם אין צריך אחר הצלייה אלא הדחה אחת<sup style="color: gray;">144</sup>. ונוהגים לכתחילה להדיחו אחר הצלייה, אבל בדיעבד שלא הדיחו ובישלו כך, מותר<sup style="color: gray;">145</sup>. ויש שכתב שאם רוצה לאכלו כמות שהוא צלי, אף לכתחילה אין צריך להדיחו אחר צלייתו, אם נצלה כל צרכו דהיינו חצי צלייתו<sup style="color: gray;">146</sup>, שהדם שיצא לחוץ נשרק - הוחלק - והאש שואבתו, ומה שנשאר על פני הבשר אינו אלא חמר - יין וציר - בשר ומותר<sup style="color: gray;">147</sup>.
בשר שנמלח בלא הדחה ראשונה, שבהפסד-מרובה* יש לו תקנה בהדחה ומליחה שניתֶ<sup style="color: gray;">148</sup>, מותר לצלותו<sup style="color: gray;">149</sup>, ועל כך, ע"ע הדחה (ב)<sup style="color: gray;">150</sup>. על כך שמותר למלוח צלי ולאוכלו בלא הדחה אחר המליחה, ע"ע הנ"ל<sup style="color: gray;">151</sup>.
<h3>מליחה</h3>
אף על פי שהבשר צריך מליחה* להוציא ממנו הדם*<sup style="color: gray;">152</sup> האסור באכילה<sup style="color: gray;">153</sup>, הצלי אין צריך מליחה<sup style="color: gray;">154</sup>, לפי שהאש שואב הדם שבו מעצמו<sup style="color: gray;">155</sup> ואינו חוזר ונבלע בו<sup style="color: gray;">156</sup>, ואם ישאר בו שום דבר ממנו, הוא דם האיברים שלא פירש המותר באכילה<sup style="color: gray;">157</sup>. ואפילו אם לא נצלה יפה, אין לחוש שנכנס בו הדם מצד זה לצד זה<sup style="color: gray;">158</sup>, ועל כך, ע"ע מליחה. ואף על פי ששנינו שמולחים הצלי<sup style="color: gray;">159</sup>, היינו שנהגו למולחו<sup style="color: gray;">160</sup> כדי ליתן טעם<sup style="color: gray;">161</sup>. ויש מהראשונים החולקים על זה, וסוברים שצלי צריך מליחה<sup style="color: gray;">162</sup> מועטת<sup style="color: gray;">163</sup>, שכן אמרו - לגורסים כן<sup style="color: gray;">164</sup> - שאף בצלי מביא האיבר ונותן עליו מלח וחוזור והפוכו ונותן עליו מלח ומעלהו<sup style="color: gray;">165</sup>. וכתבו ראשונים שלחוש לדעה זו<sup style="color: gray;">166</sup> נהגו למולחו קצת<sup style="color: gray;">167</sup> כאשר נתחב בשיפוד, וצולהו מיד קודם שיתמלא המלח דם<sup style="color: gray;">168</sup>.
היה דם אחר שנטף על הצלי - אפילו אותו דם הוא צונן<sup style="color: gray;">169</sup> - אין אומרים שהאש שואבו<sup style="color: gray;">170</sup>, ואוסר ממנו<sup style="color: gray;">171</sup> כדי נטילה<sup style="color: gray;">172</sup>.
על בשר שצולים בלא מליחה, באלו אופנים נותנים כלי תחתיו לקבל שמנונית הנוטף ממנו, ע"ע מליחה.
<h3>כבד</h3>
כבד* - שכולו דם והתורה התירתו<sup style="color: gray;">173</sup>, אלא שהדם הפורש ממנו אסור<sup style="color: gray;">174</sup> - אסור לאוכלו כשהוא מבושל, אלא אם כן צלאוהו מקודם<sup style="color: gray;">175</sup>, ועל טעם הדבר, ע"ע כבד<sup style="color: gray;">176</sup>. ושם<sup style="color: gray;">177</sup>, על הבא לצלותו כשהוא שלם, אם צריך לחותכו קודם לכן.
<h3>לב</h3>
לב*, שלהכשירו באכילה קורעו ומציא את דמו<sup style="color: gray;">178</sup>, אם לא נקרע ונצלה, קורעו ומוציא את דמו והרי הוא מותר<sup style="color: gray;">179</sup>, ואותה ששנינו: לא קרעו, קורעו לאחר בישולו ומותר<sup style="color: gray;">180</sup>, יש מן הראשונים מפרשים שאין הכוונה לאחר בישולו, אלא לאחר צלייתו, שפעמים קרויה אף הצלייה בישול<sup style="color: gray;">181</sup>.
בטעם שאין נאסר הלב משום בליעת דם* הכנוס בחללו<sup style="color: gray;">182</sup> בשעת הצלייה, ע"ע לב<sup style="color: gray;">183</sup>.
<h3>שיפוד שצולים בו</h3>
שיפוד שצולים בו בשר בלא מליחה, יש מהראשונים הסוברים שנאסר, כיון שבולע הדם<sup style="color: gray;">184</sup> - האסור באכילה<sup style="color: gray;">185</sup> - ולפיכך אסור להפך בה בשר שבקדירה וכיוצא בו לפי שחוזר הוא ופולט דם שבלע<sup style="color: gray;">186</sup>, וכן אסור להשהות הצלי על גבי השיפוד - לאחר שהוסר מעל גבי האש<sup style="color: gray;">187</sup> - אפילו רגע אחד<sup style="color: gray;">188</sup>, לאחר שפסק הבשר מלזוב<sup style="color: gray;">189</sup>, אלא תיכף שמוציאו מן האור שולף הבשר מעל השיפוד<sup style="color: gray;">190</sup>, שאם יניח השיפוד, יבלע הבשר ממנו, שהרי חמים הם<sup style="color: gray;">191</sup>. ואם השיפוד של ברזל צריך ללבנו, ואם הוא של עץ, אין לו תקנה כי אם בשריפה<sup style="color: gray;">192</sup>. ומכל מקום מותר לצלות בו ולהשהות בו כל זמן שהבשר זב שכל שהוא זב ופולט אינו בולע מדם השפוד<sup style="color: gray;">193</sup>. ויש מהראשונים המתירים להשתמש בשיפוד שצולים בו בשר בלא מליחה<sup style="color: gray;">194</sup>, לפי שהאש שואבת הדם ואינו מניח לשיפוד לבלוע הדם<sup style="color: gray;">195</sup>.
להלכה, יש שכתבו שהמנהג להיזהר לכתחילה ולהתיר בדיעבד<sup style="color: gray;">196</sup>. ויש שכתבו שהמנהג להתיר אף לכתחילה<sup style="color: gray;">197</sup>.
הסיר הצלי מהאש, כשלא הגיע לחצי צלייתו, שאינו ראוי לאכילה<sup style="color: gray;">198</sup>, יש שכתבו שהכל מודים בזה שהשיפוד נאסר מחמת הדם ואוסר הבשר במגעו<sup style="color: gray;">199</sup>. ויש שכתבו שהמתירים בשיפוד, מתירים אף בפחות מכדי חצי צלייתו<sup style="color: gray;">200</sup>.
<h3>סכין שחותכים בו הצלי</h3>
לחתוך בסכין צלי שאצל האש שלא נמלח - כדי לנסות אם הוא צלוי<sup style="color: gray;">201</sup> - נחלקו ראשונים: א) יש מהראשונים האוסרים, כל זמן שאינו נצלה כל צורכו, מפני הדם* - האסור באכילה<sup style="color: gray;">202</sup> - שנבלע בסכין<sup style="color: gray;">203</sup>, שפעמים שהוא עושה שם גומא והיא מלאה דם רותח ואוסרת הסכין<sup style="color: gray;">204</sup>, ואפילו בלא גומא ראוי לאסור הסכין מחמת הדם החם<sup style="color: gray;">205</sup>. ואין הסכין אסורה, אלא אם כן היד-סולדת* בו<sup style="color: gray;">206</sup>, בסכין<sup style="color: gray;">207</sup>. ויש הסוברים: אלא אם כן היד סולדת בבשר<sup style="color: gray;">208</sup>. וכן אם שהה קודם צלייה במלח שיעור צלייה, מותר<sup style="color: gray;">209</sup>. ב) ויש מהראשונים המתירים לחתוך בסכין צלי שאצל האש שלא נמלח<sup style="color: gray;">210</sup>, לפי שהאש שואבת הדם ואינו מניח לסכין לבלוע הדם<sup style="color: gray;">211</sup>.
להלכה, יש שכתבו שהמנהג להתיר<sup style="color: gray;">212</sup>. ויש שכתבו שהמנהג להיזהר לכתחילה ולהתיר בדיעבד<sup style="color: gray;">213</sup>.
<h2>צלעות</h2>
<b>הגדרת הערך</b> - עצמות בגוף בעלי חיים היוצאים מחוליות השדרה לעצם החזה.
<h3><b>מהותן וצורתן</b></h3>
הבהמה יש לה שמונה עשרה חוליות מהמפרקת עד סוף הזנב<sup style="color: gray;">1</sup>, בחוליות שלצד המפרקת תקועות בכל חוליא שתי צלעות שיוצאות אחת לימינה ואחת לשמאלה<sup style="color: gray;">2</sup>, ויורדות וסוגרות את בית החזה ומתחברות לעצם החזה, שש הראשונות מתחברות הצלעות עצמם לחזה, ושאר הצלעות מתחברות על ידי סחוסים<sup style="color: gray;">3</sup>. בחוליות יש בתי קיבול – עגולים<sup style="color: gray;">4</sup> - שנכנסים לתוכם הצלעות<sup style="color: gray;">5</sup>, הצלעות דבוקים לעצם השדרה ונראים כעצם אחת<sup style="color: gray;">6</sup>. בשתי חוליות הראשונות לצד צוארה תקועות ארבע צלעות, שתיים לימינה ושתיים לשמאלה ונקראות חזה ולא צלעות<sup style="color: gray;">7</sup>. ויש שכתבו כן רק בשתי צלעות של החוליא הראשונה<sup style="color: gray;">8</sup>. באחת עשר חוליות שלאחריה תקועות עשרים ושתיים צלעות גדולות שיש בהם מוח, אחת עשרה לימינה ואחת עשרה לשמאלה<sup style="color: gray;">9</sup>. ויש שכתבו שיש עשרים ושלוש צלעות אחת עשרה בצד אחד ושתים עשרה בצד השני<sup style="color: gray;">10</sup>. בשלש חוליות שלאחריהם תקועות שש צלעות קטנות שאין בהם מוח שלש לימינה ושלש לשמאלה<sup style="color: gray;">11</sup>.
<h4>בעוף</h4>
בעוף כתבו אחרונים שלא נתבאר כמה צלעות יש לו<sup style="color: gray;">12</sup>. וכל צלעותיו שוים, ואין אותו של צד הצואר נקרא חזה כבבהמה<sup style="color: gray;">13</sup>, וכן אין בכולם מוח<sup style="color: gray;">14</sup>. וצלעותיו שוכבות באלכסון<sup style="color: gray;">15</sup>. וריאת העוף צמודה לצלעות<sup style="color: gray;">16</sup>.
<h3><b>בטריפות</b></h3>
<h4>שבורות</h4>
בהמה שנשברו רוב צלעותיה - והיינו בצלעות הגדולות שיש בהם מוח<sup style="color: gray;">17</sup>, כגון שנשברו שש מכל צד, או אחת עשרה מצד אחת ואחת מצד שנייה<sup style="color: gray;">18</sup> - שנינו שהיא טריפה<sup style="color: gray;">19</sup>, והוא שנשברו מחציין ולמעלה לצד השדרה<sup style="color: gray;">20</sup>, לפי ששם החיות שלהם<sup style="color: gray;">21</sup>. והיא בכלל טריפת "שבורה" שנאמרה למשה מסיני<sup style="color: gray;">22</sup>. נשברו פחות מרוב צלעותיה, כשרה<sup style="color: gray;">23</sup>, בין שהשבר כלפי פנים בין שהשבר כלפי חוץ, ואין חוששים שהצלעות במקום שבירתם ינקבו את האיברים הפנימים ותיטרף, כיון שאינו בא בכח כקוץ הבא מבחוץ בכוח שחוששים שניקב איברים הפנימים<sup style="color: gray;">24</sup>, ואף בשעת השבירה שנעשה בכח אין חוששים כיון שראשי השבירה נשארים במקומם ואינם נוגעים באיברים הפנימים<sup style="color: gray;">25</sup>. ויש שכתבו שאם יש במקום השבר עוקץ, חוששים לנקיבת האיברים הפנימים<sup style="color: gray;">26</sup>. נשתרו צלעות הקטנות שאין בהם מוח, אינה טריפה<sup style="color: gray;">27</sup>, ואף אם נשברו רוב צלעותיה שנשברו אף מצלעות הגדולות כל שלא נשברו מהגדולות שתים עשרה<sup style="color: gray;">28</sup>.
<h4>שבורות בעוף</h4>
עוף שנשברו צלעותיו, יש שכתבו שכשרה, שהרי אין לצלעותיו מוח<sup style="color: gray;">29</sup>, והרי לא פסלו בבהמה בצלעות שאין בהם מוח<sup style="color: gray;">30</sup>. ויש חולקים ואוסרים<sup style="color: gray;">31</sup>. נשברה סמוך לריאה, יש מן האחרונים שכתבו שאפילו לא נשבר אלא צלע אחת, חוששים שראש השבר ניקב את הריאה והטריפה<sup style="color: gray;">32</sup>, ואף בשאין עוקץ במקום השבר<sup style="color: gray;">33</sup>, שריאת העוף צמודה לצלעות<sup style="color: gray;">34</sup>, ועוד, שמשום דקות העוף וחולשתו עלול לנקב<sup style="color: gray;">35</sup>. ויש אוסרים דוקא בשיש עוקץ במקום השבר<sup style="color: gray;">36</sup>. ויש מתירים ואין חוששים לנקיבת איברים הפנימים כשם שאין חוששים בבהמה<sup style="color: gray;">37</sup>. ויש מחמירים אף בנשבר שלא סמוך לריאה, שיש לחוש לנקיבת שאר אברים הפנימים<sup style="color: gray;">38</sup>, שמשום דקות העוף וחולשתו עלול לנקב<sup style="color: gray;">39</sup>.
<h4>עקורות</h4>
נעקרו הצלעות מהחוליות והחוליות נשארו במקומם, נחלקו בדבר: א) ר' יוחנן אמר שדוקא בנעקרו רוב הצלעות של שתי צדדיה, כבנשברו הצלעות – דהיינו שתים עשרה צלעות הגדולות<sup style="color: gray;">40</sup> - היא טריפה<sup style="color: gray;">41</sup>. ב) עולא אמר בשם בן זכאי שאם נעקרו רוב הצלעות של צד אחד – היינו שש צלעות, בין כולם בצד אחד או אפילו חמש בצד אחד ואחת בצד השני<sup style="color: gray;">42</sup> - היא טריפה<sup style="color: gray;">43</sup>. ג) יש ראשונים שמפרשים בדעת שמואל שאפילו נעקרה צלע אחת הרי היא טריפה<sup style="color: gray;">44</sup>. להלכה יש שפסקו שטריפה דוקא בנעקרו רוב הצלעות משתי צדדיה<sup style="color: gray;">45</sup>, שבמחלוקת ר' יוחנן ועולא הלכה כר' יוחנן<sup style="color: gray;">46</sup>. ויש שפסקו שטריפה אפילו בנעקרה צלע אחת<sup style="color: gray;">47</sup>.
<h4>נעקרה צלע וחצי חוליא</h4>
נעקרה צלע וחצי חוליא עמה, אמר רב שהיא טריפה<sup style="color: gray;">48</sup>, שאינה יכולה להתקיים כיון שנשברה החוליא<sup style="color: gray;">49</sup>. ונחלקו ראשונים: יש סוברים שהוא דוקא באחת מעשרים ושתיים צלעות הגדולות<sup style="color: gray;">50</sup>. ויש סוברים שהוא אף באחת הצלעות הקטנות<sup style="color: gray;">51</sup>. נעקרו שתי צלעות זה כנגד זה וקצת חוליות עמהם, אמר רב שהיא נבלה, כיון שנפסקה באמצעיתה<sup style="color: gray;">52</sup>, ואף בצלעות הקטנות<sup style="color: gray;">53</sup>, שהרי נפסקת באמצעיתה<sup style="color: gray;">54</sup>. ויש שכתבו שהוא דוקא בצלעות הגדולות<sup style="color: gray;">55</sup>.
<h4>חסרה</h4>
בהמה שחסרה צלעות מתחילת בריאתה כשרה<sup style="color: gray;">56</sup>.
<h4>יתירות</h4>
בהמה שיש לה מקצת צלעות יתירות, אינה טריפה<sup style="color: gray;">57</sup>, שכל יתר כנטול<sup style="color: gray;">58</sup>, וכאילו ניטל היתר לסוברים כן<sup style="color: gray;">59</sup>, ואף לסוברים שחשוב כאילו ניטל היתר ועוד אחר עמה<sup style="color: gray;">60</sup>, הרי ניטל מקצת צלעותיה כשרה<sup style="color: gray;">61</sup>. ויש סוברים שטריפה שלדעתם היתר כניטל כל הצריך להכשירה, וכאילו ניטל רוב הצלעות<sup style="color: gray;">62</sup>. על בהמה שיש לה צלעות יתירות כמנין רוב צלעות של סתם בהמה, ע"ע יתר כנטול<sup style="color: gray;">63</sup>.
<h2>צמיד פתיל</h2>
<b>הגדרת הערך</b> - כלי שיש כיסוי על פיו, המציל את המונח בתוך הכלי מלקבל טומאה.
<h3><b>הדין, מקורו ומהותו</b></h3>
צמיד פתיל הוזכר בתורה לענין כלי שנמצא באהל המת, שאם יש עליו צמיד פתיל, אינו נטמא, שנאמר: וכל כלי פתוח אשר אין צמיד פתיל עליו טמא הוא<sup style="color: gray;">1</sup>.
<h4>משמעות השם</h4>
משמעות השם "צמיד פתיל", אמרו בספרי שצמיד זה הדופק ופתיל זה העודף<sup style="color: gray;">2</sup>, וביארו ראשונים, שדופק היינו הכיסוי של הכלי שנצמד לכלי, והעודף היינו הטיט המרוח בין הכיסוי לכלי<sup style="color: gray;">3</sup>, וכן כתבו פרשני התורה שצמיד הוא הכיסוי ופתיל היינו מחובר<sup style="color: gray;">4</sup>. ויש מן הראשונים שביארו שפתיל זו המגופה, וצמיד היינו שמוצמדת המגופה לפיו יפה<sup style="color: gray;">5</sup>. ויש מן הראשונים והאחרונים שפירשו שבין צמיד ובין פתיל משמעותם חיבור, והשימוש בשתי התיבות בא להורות על איכות הסגירה, שהכלי צריך להיות סגור ומסוגר על ידי המכסה המחובר אליו<sup style="color: gray;">6</sup>.
<h4>גדר הדין</h4>
בגדר הצלת צמיד פתיל, כתבו אחרונים שאינו משום שהצמיד פתיל גורם לכך שחשוב שתוך הכלי אינו נמצא ברשות של הטומאה, אלא רק מציל אותו מהטומאה<sup style="color: gray;">7</sup>, והיינו שהאוכלים שבתוך הכלי עדיין חשובים כמונחים באהל המת או במקום טמא, אלא שניצולים מלקבל טומאה מחמת היותם מוקפים בצמיד פתיל<sup style="color: gray;">8</sup>, וכתבו שזה הטעם שאפר-חטאת* אינו ניצל בצמיד פתיל, היינו שכלי חרס שיש בו אפר חטאת ומוקף צמיד פתיל ונתון באהל המת, האפר טמא, שהרי נאמר לגבי האפר: במקום טהור ואין זה מקום טהור<sup style="color: gray;">9</sup>, שאף על פי שמכוסים בצמיד פתיל, עדיין חשוב שמונחים באהל המת, ואינם במקום טהור<sup style="color: gray;">10</sup>, וכן לדעתם זה הטעם בכוורת שמונחת בתוך הפתח וטומאה על גביה או תחתיה, תחתיה וגבה טמא ומה שבתוכה טהור<sup style="color: gray;">11</sup>, שצמיד פתיל אינו חוצץ בפני הטומאה כדי שהמקום שמעליו לא ייטמא, ואינו מציל את המקום שתחתיו מלהיטמא, אלא רק מציל את תוכו מלהיטמא<sup style="color: gray;">12</sup>. ויש מן האחרונים שנראה בדעתם שגדר צמיד פתיל הוא חציצה מהטומאה, ושהמונח בתוך הכלי אינו חשוב כנמצא באהל המת<sup style="color: gray;">13</sup>.
ועוד כתבו אחרונים, שדין הצלת צמיד פתיל הוא רק על ידי תוך הכלי, וכל שאינו בכלל תוך הכלי אינו ניצל, והבלוע במגופת הכלי או בתוך דופן הכלי ניצול מדין תוך הכלי, ולכן לדעתם בדעת ראשונים, כלי חרס שמילאהו טיט בכולו וכלים שקועים בטיט, אינו מציל בצמיד פתיל<sup style="color: gray;">14</sup>, שכיון שהטיט בטל בכלי, הרי שכבר אין לו "תוך", ושוב אינו מציל בצמיד פתיל<sup style="color: gray;">15</sup>.
<h4>מהות חיבור הכיסוי לכלי</h4>
מהות הכיסוי, יש שכתבו שנחלקו בו ראשונים, שיש סוברים שצריך שהכיסוי ייעשה גוף אחד עם הכלי ויהיו מחוברים חיבור גמור כאילו הם אחד, וזה נעשה דוקא על ידי מירוח, שאי אפשר לפתוח את החבית ללא שבירת המירוח, ויש סוברים שהעיקר שיהיה הכיסוי מהודק לכלי, ואין הבדל אם מעצמו מהודק לכלי או על ידי מירוח<sup style="color: gray;">16</sup>.
<h4>להציל מלטמא</h4>
אין צמיד פתיל לטומאה<sup style="color: gray;">17</sup>, שכלי חרס המוקף צמיד פתיל אינו מציל על הטומאה שבתוכו מלטמא<sup style="color: gray;">18</sup>, ואף באופן שהכלי לא נטמא אינו מציל על הטומאה, וכן שנינו: שתי חביות וכחצי זית מן המת בכל אחת, ומונחות בתוך הבית, שהן טהורות - שאין חצי שיעור מטמא<sup style="color: gray;">19</sup> - הבית טמא<sup style="color: gray;">20</sup>, שהרי יש בבית כזית, ואין צמיד פתיל לטומאה<sup style="color: gray;">21</sup>, ואינן מיטמאות מחמת הבית, שהרי הן מוקפות צמיד פתיל<sup style="color: gray;">22</sup>. ויש אומרים שנחלקו תנאים בדבר: ר' אליעזר מטמא את הבית, ור' יהושע מטהר<sup style="color: gray;">23</sup>, שלדעת ר' יהושע יש צמיד פתיל אף לטומאה<sup style="color: gray;">24</sup>, או שלא טיהר ר' יהושע אלא בשני כחצאי זיתים, שכיון שאין שיעור טומאה בכל אחד מן הכלים, יש כאן הצלת פתיל על הטומאה<sup style="color: gray;">25</sup>. ואף כלים שאינם מקבלים טומאה, שמצילים על טהרות שבתוכם כשהם מוקפים צמיד פתיל<sup style="color: gray;">26</sup>, אינם מצילים על הטומאה שבתוכם שלא תצא<sup style="color: gray;">27</sup>.
<h4>הטומאה</h4>
צמיד פתיל מציל באהל המת, היינו שכלי הנמצא בבית שהטומאה בתוכו, הכלי וכל מה שבתוכו טהור<sup style="color: gray;">28</sup>. וכן מציל הוא אף בטומאת שרץ, כגון שרץ הנמצא בתוך כלי חרס, ויחד עמו בתוך הכלי נמצא כלי חרס אחר, שמה שבתוך הכלי האחר נטמא מהשרץ משום שכלי חרס מטמא באוירו<sup style="color: gray;">29</sup>, אולם אם יש לכלי האחר צמיד פתיל, אינו נטמא<sup style="color: gray;">30</sup>, וכן דרשו בתורת כהנים: יכול המוקף צמיד פתיל בכלי חרס ונתון לתוך התנור יהא טמא, תלמוד לומר "מכל האֹכל"<sup style="color: gray;">31</sup>, ולא כל האוכל<sup style="color: gray;">32</sup>. אבל כלי שטף, כשם שאין צמיד פתיל מציל עליו באהל המת<sup style="color: gray;">33</sup>, כך אין מצילים באויר כלי חרס, שנאמר: כל האוכל<sup style="color: gray;">34</sup>, להביא את המוקף צמיד פתיל בכלי שטף ונתון לתוך התנור<sup style="color: gray;">35</sup>.
<h4>בטומאת היסט</h4>
טומאת הסט* הזב<sup style="color: gray;">36</sup>, אין צמיד פתיל מציל ממנה<sup style="color: gray;">37</sup>, שכיון שלמדנו שהיסט הוא כמגע בכולו<sup style="color: gray;">38</sup>, הרי זה כאילו נגע בתוכו<sup style="color: gray;">39</sup>, שחשוב כאילו נגע בפנים<sup style="color: gray;">40</sup>, ואף על פי שאינו בא לכלל מגע עכשיו, וכל שאינו בא לכלל מגע אינו בא לכלל היסט<sup style="color: gray;">41</sup>, מכל מקום ראוי הוא להיות בא לכלל מגע אחר כך, שהרי הוא עומד להיפתח<sup style="color: gray;">42</sup>. ויש מן הראשונים חולקים וסוברים שצמיד פתיל מציל אף מטומאת היסט, מפני שאינו בא לכלל מגע, ולפיכך מציל גם כל מה שבתוכו<sup style="color: gray;">43</sup>. ויש מן הראשונים מחלקים בין הכלי לבין מה שבתוכו, שהכלי עצמו אינו בא לכלל מגע וטהור בהיסט, אבל אינו מציל על מה שבתוכו, שהטהרה שבתוכו נקראת בא לכלל מגע, ומקבלת טומאת היסט, שהרי הוא ניסט<sup style="color: gray;">44</sup>. ויש מחלקים בין כלי שהיה פתוח בתחילתו ואחר כך הוקף צמיד פתיל, שטמא בהיסט, הואיל וכבר בא לכלל מגע, לכלי שהיה מוקף מעיקרו, שאף בהיסט טהור<sup style="color: gray;">45</sup>.
<h4>בבית המנוגע</h4>
בטומאה של בית-המנוגע*, צמיד פתיל מציל מן הטומאה<sup style="color: gray;">46</sup>. על מחלוקת התנאים אם צריך צמיד פתיל או שדי בכלי מכוסה כדי להציל, ע"ע בית המנוגע<sup style="color: gray;">47</sup>. ויש מן האחרונים שכתבו, שצמיד פתיל מציל דוקא כשהכלי נכנס לבית אחר שהסגירו או החליטו הכהן, אבל אם היה בבית בשעה שראה הכהן את הנגע בתחילה להסגירו, אין צמיד פתיל מציל, שאז גזירת הכתוב שנטמא כל אשר בבית, אף מה שבדרך כלל אינו מקבל טומאה<sup style="color: gray;">48</sup>.
<h4>עליו ולא על גביו</h4>
הצמיד פתיל צריך שיהיה על פי הכלי ולא על גביו, וכן דרשו בספרי: צמיד פתיל עליו<sup style="color: gray;">49</sup>, ולא צמיד פתיל על גביו<sup style="color: gray;">50</sup>, ולכן צריך שהכיסוי והמירוח יהיה בפי הכלי<sup style="color: gray;">51</sup>. על אופנים שונים שאמרו בהם שאינם ניצולים בצמיד פתיל משום "ולא על גביו" עי' להלן<sup style="color: gray;">52</sup>.
וכתבו אחרונים, שכל שהמירוח הוא סמוך לשפת הכלי כדרך הכיסויים חשוב "עליו", ולא נתמעט אלא בהרחיק מדרך השימוש הרגיל ומירח על גבו<sup style="color: gray;">53</sup>, ולדעתם זוהי ששנינו שאם כיסה את הכלי בעור או בנייר וקשר במשיחה ומירח מן הצדדים שהציל<sup style="color: gray;">54</sup>, שאף על פי שהמירוח על הדופן ואינו ממש בשפת הכלי, כיון שהוא סמוך לשפת הכלי וכדרך השימוש, מציל<sup style="color: gray;">55</sup>.
<h3><b>הכלים והכיסוי</b></h3>
<h4>הכלים</h4>
הכלים שצמיד פתיל מצילם באהל המת, הם כלי חרס, וכן דרשו: וכל כלי פתוח אשר אין צמיד פתיל עליו, איזהו כלי שטומאתו קודמת לפתחו - שהרגילה התורה את הטומאה להשכים ולמהר ולבוא דרך פתחו<sup style="color: gray;">56</sup> - הוי אומר: זה כלי חרס<sup style="color: gray;">57</sup>, ושאר כל הכלים - המקבלים טומאה<sup style="color: gray;">58</sup> - אין צמיד פתיל מצילם, שכיון שהכתוב מדבר בכלי חרס, ונאמר "טמא הוא" משמע שדוקא בכלי חרס טומאתו תלויה אם יש עליו צמיד פתיל או לא, אבל שאר כלים אפילו יש עליהם צמיד פתיל, טמאים<sup style="color: gray;">59</sup>. ואפילו כלי חרס שהיה טמא והקיפו בצמיד פתיל אינו מציל, לפי שכלי טמא אינו חוצץ בפני הטומאה<sup style="color: gray;">60</sup>.
שאר כלים שאינם מקבלים טומאה - כגון כלי גללים וכלי אבנים וכלי אדמה וכלי עצמות הדג ועורו ועצמות העוף וכלי עץ הבא במדה ופשוטי כלי עץ וגלמי כלי מתכות<sup style="color: gray;">61</sup> - אף הם מצילים בצמיד פתיל<sup style="color: gray;">62</sup>, ולמדו זאת בקל-וחומר* מכלי חרס: ומה כלי חרס שהם עלולים לקבל טומאה הרי הם מצילים צמיד פתיל באהל המת, כלים שאינם עלולים לקבל טומאה אינו דין שיצילו באהל המת<sup style="color: gray;">63</sup>, ויש מן הראשונים שכתבו שנתרבו מהתיבה "וכל"<sup style="color: gray;">64</sup>.
<h4>כלי המקבל טומאה מדרבנן</h4>
כלי שאינו מקבל טומאה אלא מדרבנן, יש מן הראשונים שנראה מדבריהם, וכן כתבו אחרונים, שאינו מציל בצמיד פתיל<sup style="color: gray;">65</sup>.
<h4>דבר שאינו כלי</h4>
אין מצילים בצמיד פתיל אלא כלים<sup style="color: gray;">66</sup>, ולפיכך אוכלים שגיבלם בטיט והכניסם באוהל המת, טמאים<sup style="color: gray;">67</sup>, וכן שולי הכלים - שהיו בולטים וסתמם במגופה ומירח סביבותיהם - אינם מצילים בצמיד פתיל<sup style="color: gray;">68</sup>, שאין דין כלי עליהם<sup style="color: gray;">69</sup>, וכן כלי שנפחת ובטל מתורת כלי<sup style="color: gray;">70</sup>, אינו מציל בצמיד פתיל<sup style="color: gray;">71</sup>.
<h4>בור ודות</h4>
בור - חפירה בקרקע<sup style="color: gray;">72</sup> - ודות - בנין שעל הקרקע<sup style="color: gray;">73</sup> - אינם צריכים צמיד פתיל בשביל להציל, ודי בכיסוי<sup style="color: gray;">74</sup>, וכן דרשו בספרי: וכל כלי אשר אין צמיד פתיל עליו טמא הוא<sup style="color: gray;">75</sup>, כלים מצילים בצמיד פתיל האהל המת אבל אהלים בכיסוי<sup style="color: gray;">76</sup>, והיינו כגון בור ודות<sup style="color: gray;">77</sup>.
<h4>הכיסוי</h4>
הכיסוי צריך שיהיה מחובר ומדובק יפה לכלי<sup style="color: gray;">78</sup>, ואם יש בכיסוי נקב אפילו כלשהו, אינו מציל<sup style="color: gray;">79</sup>, וזהו ששנינו שמקיפים - סתימת פי הכלי או הדבקת הכיסוי על פי הכלי<sup style="color: gray;">80</sup> - בסיד וגפסיס - מין סיד<sup style="color: gray;">81</sup> - בזפת ובשעוה בטיט ובצואה בחומר ובחרסית - כתישת חרסים<sup style="color: gray;">82</sup> - ובכל דבר המתמרח - כל חומר שמחליקים אותו ביד ויהיה חלק ושטוח על מקום ההדבקה, כגון מיני החמר והשרף והדבקים שנשרו במים<sup style="color: gray;">83</sup> - אבל אין מקיפים בחומרים שאינם מתחברים ומדובקים יפה לכלי, כגון בבעץ - מין מתכת<sup style="color: gray;">84</sup> - ולא בעופרת<sup style="color: gray;">85</sup>, אבל אם השתמש בבעץ לחיזוק, מצילים<sup style="color: gray;">86</sup>.
<h4>כיסוי המקבל טומאה</h4>
הכיסוי, צריך שיהיה מדבר שאינו מקבל טומאה, שדבר טמא אינו מציל, ומטעם זה אין מקיפים באוכלים שהוכשרו לקבל טומאה<sup style="color: gray;">87</sup>.
<h4>כיסוי שמקבל טומאה מדרבנן</h4>
כיסוי העשוי מדבר המקבל טומאה מדרבנן, יש מן האחרונים שכתבו שמציל בצמיד פתיל<sup style="color: gray;">88</sup>, ואף לראשונים הסוברים שכאשר הכלי מקבל טומאה מדרבנן, אינו מציל בצמיד פתיל<sup style="color: gray;">89</sup>, יש שכתבו שכאשר רק הסתימה עשויה מדבר המקבל טומאה מדרבנן, מציל<sup style="color: gray;">90</sup>, ומהם שכתבו שזהו ששנינו שנסר שהוא נתון על פי התנור, אם מירח מן הצדדים הציל<sup style="color: gray;">91</sup>, שהיינו נסר שהחליקוהו ועשאוהו פשוטי כלי עץ שמקבל טומאה מדרבנן, ולכתחילה אין מקיפים בו, אבל בדיעבד אם הקיף הציל<sup style="color: gray;">92</sup>.
<h4>סתימה שהיא דרך תשמישו של הכלי</h4>
סתימה שהיא דרך תשמישו של הכלי, יש מן הראשונים סוברים שזוהי שנחלקו ר' יהודה וחכמים במגופת החבית המחולחלת ואינה נשמטת, שלדעת ר' יהודה מצלת ולדעת חכמים אינה מצלת<sup style="color: gray;">93</sup>, שהיינו שהמגופה חלולה ופי החבית נכנס בה - כעין פקק הברגה של בקבוק<sup style="color: gray;">94</sup> - והיא מהודקת ואינה נשמטת מאליה, ולדעת ר' יהודה מצלת בלי מירוח, ולדעת חכמים, כיון שדרך תשמישה הוא זה, אינה מצלת<sup style="color: gray;">95</sup>. ויש שכתבו, שלדעת ראשונים זו, יסוד דין צמיד פתיל הוא לבטל את הפתח של הכלי, וכל שדרך תשמישו בכך, לפותחו ולסוגרו, לא נתבטל הפתח בכך<sup style="color: gray;">96</sup>.
<h4>כשאין הדרך לכסות בו</h4>
הכיסוי המציל בצמיד פתיל, יש מן הראשונים שכתבו שהוא דוקא כאשר הדרך לכסות בו, אבל כאשר אין הדרך לכסות בו, אינו מציל<sup style="color: gray;">97</sup>, וכתבו שזהו ששנינו במשנה שנסר שעל פי התנור מציל<sup style="color: gray;">98</sup>, ומאידך שנינו בתוספתא שנסר על עינו של תנור אינו מציל<sup style="color: gray;">99</sup>, שנסר על פי התנור הדרך לכסות בו ולכן מציל, אבל על עינו של תנור אין דרך לכסות בו ואינו מציל<sup style="color: gray;">100</sup>.
וכעין זה, יש מן הראשונים שפירשו אותה שנחלקו ר' יהודה וחכמים בכפישה שנתן בה טיט והשקיע בה את הכלים, שלדעת ר' יהודה אינה מצלת ולדעת חכמים מצלת<sup style="color: gray;">101</sup>, שהיינו כלי של אבן שאינו מקבל טומאה, ואם היה נותנו על גבי כלי חרס היה מציל בצמיד פתיל, אלא שמילא את הכפישה בטיט וכפה לתוכה כלי כשפיו בתוך הטיט, שלר' יהודה אינו מציל שאין זה דרך צמיד פתיל, ולדעת חכמים מציל<sup style="color: gray;">102</sup>.
<h4>כיסוי מתנדנד</h4>
כיסוי שמתנדנד בפי הכלי, ואפשר להוציאו בקלות, אך אינו נופל מעצמו, יש מן הראשונים סוברים שנחלקו בו תנאים, ולדעת ר' יהודה מציל, כיון שאינו יוצא מעצמו, ולדעת חכמים, כיון שמתנדנד אינו חשוב כיסוי ואינו מציל<sup style="color: gray;">103</sup>. וכתבו אחרונים, שלדעת ר' יהודה דוקא כאשר הכיסוי הוא חומר קשה, כגון אבן וחרס, צריך למרח את הכיסוי<sup style="color: gray;">104</sup>, אבל כאשר הכיסוי הוא דבר רך, כגון שעשאוהו מטיט רך ונתיבש בפי החבית, הרי שהוא נדבק לכלי ואין צריך מירוח, ולדעת חכמים אף בכל מקרה צריך מירוח<sup style="color: gray;">105</sup>, והלכה כחכמים<sup style="color: gray;">106</sup>. בטעמם של חכמים הסוברים שאינו חשוב כיסוי, לדעה זו, יש שכתבו שיסוד דין צמיד פתיל הוא לבטל את הפתח של הכלי, שייעשה הכיסוי גוף אחד עם הכלי, לכן צריך דוקא מירוח שאי אפשר לפתוח את הכלי בלי לשבור את המירוח, אבל בלי מירוח, אפילו הכיסוי חזק, אינו מציל<sup style="color: gray;">107</sup>.
<h4>כיסוי חלול שפי החבית נכנס לתוכו</h4>
כיסוי חלול שפי החבית נכנס לתוכו - כעין פקק של בקבוק<sup style="color: gray;">108</sup> - יש מן הראשונים סוברים שנחלקו בו תנאים, ולדעת ר' יהודה מציל בלא מירוח, ולדעת חכמים אינו מציל, שדרך תשמישה הוא זה<sup style="color: gray;">109</sup>. ויש שביארו, שלדעת ראשונים זו, יסוד דין צמיד פתיל הוא שיהיה הכיסוי מהודק לכלי, אך אין צריך מירוח דוקא כדי להדקו, וכן אין צריך שייעשה גוף אחד עם הכלי, וכל שמהודק יפה, אפילו על ידי עצמו, חשוב כיסוי<sup style="color: gray;">110</sup>. ויש שכתבו בדעת ראשונים שלא נחלקו תנאים, ולדעת הכל אינו חשוב כיסוי<sup style="color: gray;">111</sup>, וביארו בדעתם, שהכיסוי צריך שייעשה גוף אחד עם הכלי, וזהו דוקא על ידי מירוח<sup style="color: gray;">112</sup>.
<h4>אוכלים</h4>
הקפה באוכלים שלא הוכשרו לקבל טומאה, כגון דבילה שמינה או בצק שנילוש במי פירות, יש מן הראשונים שכתבו, שלמשנה ראשונה שאסור לטמא חולין בארץ ישראל<sup style="color: gray;">113</sup>, אסור להקיף באוכלים אלו, שאם יוכשר לקבלת טומאה, הרי שהביאו לידי קבלת טומאה<sup style="color: gray;">114</sup> אבל למשנה אחרונה, וכן הלכה, שמותר לטמא חולין בארץ ישראל<sup style="color: gray;">115</sup>, מותר להקיף באוכלים אלו, אלא שאם לבסוף יוכשרו לקבל טומאה, הרי שיטמאו ולא יצילו, ככל דבר טמא שאין מציל בצמיד פתיל<sup style="color: gray;">116</sup>. ויש מן הראשונים שכתבו שלכתחילה אסור להקיף באוכלים, גזירה שמא יוכשרו לקבל טומאה ואין דבר טמא מציל, אבל בדיעבד אם הקיף ולא הוכשר, מציל<sup style="color: gray;">117</sup>. ויש שכתבו שעצה טובה היא שלא להקיף באוכלים, שמא יוכשרו לקבל טומאה ולא יצילו<sup style="color: gray;">118</sup>.
<h4>דבר הראוי לקבל טומאה</h4>
דבר הראוי לקבל טומאה, כגון כלי שיש בו נקב, וסתם חצי הנקב, והחצי שנותר גלוי ראוי לקבל טומאה, אלא שהניח את הכלי באופן שחצי הנקב הגלוי נמצא מחוץ לאהל המת, וכעת אינו מקבל טומאה, יש מן הראשונים סוברים שבזה נסתפק רבא אם כשאגף חציה, הצמיד פתיל מציל או אינו מציל, ולא נפשט הספק<sup style="color: gray;">119</sup>. ובדעת הראשונים שפירשו את ספיקו של רבא באופן אחר<sup style="color: gray;">120</sup>, יש מן האחרונים שכתבו שבאופן שיש חצי נקב מגולה וראוי לקבל טומאה אילו היה באהל המת, הצמיד פתיל אינו מציל<sup style="color: gray;">121</sup>.
<h4>כפיית כלי על פיו</h4>
כלי שכפאו על פיו והעמידו על הקרקע, ומירח פי הכלי בטיט וחיברו לקרקע, לדעת ר' אליעזר אינו מציל בצמיד פתיל<sup style="color: gray;">122</sup>, שכן דרשו: אשר אין צמיד פתיל עליו<sup style="color: gray;">123</sup>, צמיד פתיל עליו ולא צמיד פתיל על גביו<sup style="color: gray;">124</sup>, שכאשר הכלי כפוי ומירח הטיט אל אחורי שפת הכלי, הרי זה "על גביו" שאינו מועיל<sup style="color: gray;">125</sup>. בדעת חכמים, נחלקו ראשונים: יש מן הראשונים סוברים שאף לדעתם אינו מציל מדין צמיד פתיל<sup style="color: gray;">126</sup>, שאף לדעתם חשוב "על גביו" שאינו מועיל<sup style="color: gray;">127</sup>. ויש מן הראשונים סוברים שמציל מדין צמיד פתיל<sup style="color: gray;">128</sup>, וביארו בדעתם שכל שהפתח סתום ויש טיט בפתח, חשוב "עליו", והמיעוט "ולא על גביו" בא למעט כאשר המירוח הוא תחת הפתח או סביבו<sup style="color: gray;">129</sup>. ויש מן האחרונים שכתבו בדעת ראשונים, שכאשר המירוח נמצא בפי החבית, אף כשהחבית הפוכה ופיה על הארץ, חשוב "עליו" ומציל, ולא אמר ר' אליעזר שאינו מציל משום שחשוב "על גביו" אלא כשהמירוח על הצדדים והדפנות<sup style="color: gray;">130</sup>.
כלי שיש צמיד פתיל בפתחו, והפכו והניחו על פיו, יש מן הראשונים שכתבו שאף בזה סובר ר' אליעזר שאינו מציל<sup style="color: gray;">131</sup>. ויש מן האחרונים שכתבו בדעת ראשונים שמציל אף לר' אליעזר, כיון שהצמיד פתיל על פתחו חשוב "עליו"<sup style="color: gray;">132</sup>.
<h4>נמצא בתוך הכלי</h4>
צמיד פתיל שנמצא בתוך הכלי, למטה משפת הכלי, באופן שמכסה את תוך הכלי ולא את הדפנות, יש מן הראשונים האחרונים סוברים שזוהי שנחלקו ר' יהודה וחכמים, בקבותים - קנקנים<sup style="color: gray;">133</sup> - של מורייס שגפתן - שהקיפם בסיד<sup style="color: gray;">134</sup> - שלדעת ר' יהודה אינו מציל ולדעת חכמים מציל<sup style="color: gray;">135</sup>, שהיינו שדופן הכלי בשפתו, בצד החיצון שלה גבוהה מצדה הפנימי, ולדעת ר' יהודה צמיד פתיל מציל דוקא כשהוא על הכלי ולא בתוכו<sup style="color: gray;">136</sup>, וצריך שיכסה את עובי הדפנות, ש"עליו" על כולו משמע<sup style="color: gray;">137</sup>, ולדעת חכמים, וכן הלכה, צמיד פתיל מציל גם מבפנים<sup style="color: gray;">138</sup>, ש"עליו" היינו על כל האויר, וכל האויר מכוסה<sup style="color: gray;">139</sup>. וכתבו אחרונים שאם יש עודף מהשפה ולמעלה מעל הצמיד פתיל, לדברי הכל אינו מציל, שהרי מה שמעל הצמיד פתיל חשוב תוך הכלי ונטמא וכלי טמא אינו מציל<sup style="color: gray;">140</sup>.
וכן חבית שניקבה וסתמוה שמרים, ששנינו שהשמרים מצילים בצמיד פתיל<sup style="color: gray;">141</sup>, יש מן הראשונים סוברים שהיינו דוקא לדעת חכמים הסוברים שצמיד פתיל מציל אף כשהוא מבפנים, אבל לר' יהודה הסובר שאינו מציל מבפנים, אין השמרים מצילים<sup style="color: gray;">142</sup>.
<h4>הפסק בין הצמיד פתיל לכלי</h4>
כאשר יש הפסק בין הצמיד פתיל לכלי, כגון שיש זפת שעומדת בינו לבין הכלי, יש מן הראשונים סוברים שזוהי שנחלקו ר' יהודה וחכמים בחבית שנתקלפה והזפת שלה עומדת, וכן קבותים - קנקנים - של מורייס שגפתם עם השפה, שלדעת ר' יהודה אינו מציל ולדעת חכמים מציל<sup style="color: gray;">143</sup>, שהיינו שהזפת או המורייס בחלק הפנימי של הכלי גבוהה מדופן הכלי, ולדעת ר' יהודה כיון שאין המכסה נתון על חרס החבית אלא הזפת מבדיל ביניהם, לא מציל - וחלק הזפת נחשב ככלי לעצמו שאינו מציל בצמיד פתיל<sup style="color: gray;">144</sup> - ולדעת חכמים, הואיל ויש חיבור בין החבית והמכסה על ידי הזפת, מציל<sup style="color: gray;">145</sup>, והלכה כחכמים<sup style="color: gray;">146</sup>. וכתבו אחרונים, שאם עשה שפופרת של זפת והניחה על פי הכלי ועל השפופרת חיבר צמיד פתיל, מודים חכמים שאינו מציל, ורק בזפת מועטת המפסיקה בין הכלי לכיסוי אמרו שמציל, וכללו של דבר, שכל שנראה לעין שהכיסוי טפל לכלי, חשוב צמיד פתיל, וכל שהאריך בטיט המגופה שיצא מתמונת כיסוי ונראה כדבר חיצוני לכיסוי, אינו מציל, ושיעור הדבר לא נתגלה לנו<sup style="color: gray;">147</sup>.
<h4>כלי בתוך כלי</h4>
כלי הנמצא בתוך כלי, כתבו אחרונים שדי במירוח הכלי החיצון<sup style="color: gray;">148</sup>.
כלי בתוך כלי, כאשר הם נפרדים, אך הדפנות של הכלי הפנימי צמודות, והשימוש הוא רק בכלי הפנימי, יש מן הראשונים סוברים שזוהי שנחלקו ר' יהודה וחכמים בחבית שנתקלפה והזפת שלה עומדת, שלדעת ר' יהודה אינו מציל ולדעת חכמים מציל<sup style="color: gray;">149</sup>, שהיינו שדפנות החבית מצופות בזפת בצידן הפנימי, והזפת נתקלפה מהדפנות ועומדת לעצמה והיא ככלי בתוך כלי, והשימוש הוא בזפת, ואין שימוש בין הזפת לדופן, ולדעת ר' יהודה אין די בכך שיש מירוח בדפנות החיצוניות, וצריך למרח גם במקום הזפת, ואף על פי שכלי בתוך כלי די במירוח החיצון, כאן החלק החיצון אינו חשוב כלי כיון שימוש בינו לבין הזפת, ולדעת חכמים אף כאן די במירוח הכלי החיצון ואין צריך למרח גם את הזפת<sup style="color: gray;">150</sup>.
<h4>מירוח על חלק מעובי הדופן</h4>
המירוח, כתבו אחרונים שאין צריך שיהיה על כל עובי הדופן, ודי במירוח השפה החיצונה<sup style="color: gray;">151</sup>.
<h4>כיסוי שיש בו גומה</h4>
כיסוי שיש בו גומה, כגון שעשו בו גומה שתוחב לשם את אצבעו כשירצה להוציא המגופה מפי החבית, ונמצא שרץ בתוך אותה גומה, יש מן הראשונים סוברים - לגירסא שלפנינו - שאם הצמיד פתיל אינו עשוי כראוי, שהוא מחולחל, חשוב שהטומאה בתוך הכלי, אבל כאשר הצמיד פתיל עשוי כראוי ואינו מחולחל, אין הגומה נחשבת כתוך הכלי וממילא הטומאה אינה מטמאה והצמיד פתיל מציל<sup style="color: gray;">152</sup>, וכתבו אחרונים שכיון שדרך המגופה בכך שיש בה גומה לאחיזת האצבע, אין הגומה מבטלת את הכיסוי<sup style="color: gray;">153</sup>. ויש מן האחרונים סוברים בדעת ראשונים - לגירסתם בהם - אף בצמיד פתיל שעשוי כראוי ואינו מחולחל, הגומה נחשבת תוך הכלי, וכאשר יש בה טומאה, היא מטמאה את כל אשר בכלי<sup style="color: gray;">154</sup>.
<h4>טומאה שקועה בתוך הכיסוי</h4>
טומאה ששקועה בתוך המירוח, בתוך חלל הכלי, כגון שיש טבעת טמאה בתוך הטיט והטיט צף תחתיה, כתבו אחרונים - לגירסתם בתוספתא - שאינה מטמאה, כיון שהיא בתוך המגופה אינו חשוב שהיא בתוך הכלי<sup style="color: gray;">155</sup>.
<h4>כיסוי שיש בו נקבים</h4>
כיסוי שיש בו נקבים, אינו מציל בצמיד פתיל עד שימרח ויסתום את הנקבים<sup style="color: gray;">156</sup>. יש מן הראשונים שכתבו שצריך למרח הנקבים בין מלמעלה ובין מלמטה<sup style="color: gray;">157</sup>, ובכל חלק הכיסוי שחוץ לכלי<sup style="color: gray;">158</sup>. ויש מן האחרונים סוברים שדי שימרח או מלמעלה או מלמטה<sup style="color: gray;">159</sup>.
<h4>נקב שבצד הכלי</h4>
נקב שבצד הכלי, מועיל לסתמו בצמיד פתיל ומציל על הכלי<sup style="color: gray;">160</sup>, ויש מן הראשונים שכתבו שזוהי ששנינו שחבית שניקבה וסתמוה שמרים הצילוה, שחידשה המשנה שכאשר יש נקב אין צריך תיקון גמור דוקא, כגון הסקה בכבשן, אלא אף סתימה בצמיד פתיל מועילה<sup style="color: gray;">161</sup>.
<h4>פקק בזמורה</h4>
פקק את הכלי בזמורה, צריך למרח סביב הזמורה ולחברה לגוף החבית<sup style="color: gray;">162</sup>, אבל על הזמורה עצמה אין צריך למרח<sup style="color: gray;">163</sup>, ואף על פי שהזמורה ספוגית, שיש בה נקבים דקים בטבעה, אינם נקבים ממש<sup style="color: gray;">164</sup>.
<h4>חצי סתימה בשמרים וחצי סתימה בטיט</h4>
כלי שניקב, וסתמו השמרים חצי הנקב, ואת החצי הנותר סתמו בטיט, יש מן הראשונים שכתבו שזוהי שנסתפק רבא באגף חציה אם מועיל להציל בצמיד פתיל<sup style="color: gray;">165</sup>, האם סתימה כזו משני חומרים שונים חשובה סתימה, שהרי הם עומדים במקומם, או ששני חומרים שונים אינם מתחברים יפה זה לזה, ואינה חשובה סתימה<sup style="color: gray;">166</sup>. הספק לא נפשט, ואף להלכה כתבו ראשונים שספק הציל ספק לא הציל<sup style="color: gray;">167</sup>.
<h4>כלי שיש בו טיט</h4>
כלי חרס שיש בו טיט, ובטיט שקועים כלים, והכלי מכוסה בצמיד פתיל, יש מן הראשונים סוברים שזוהי שנחלקו בה ר' יהודה וחכמים בתוספתא, בכפישה שנתן בה טיט והשקיע בה את הכלים, שלדעת ר' יהודה אינה מצלת ולדעת חכמים מצלת<sup style="color: gray;">168</sup>, שהיינו כלי חרס שמילא בו טיט, ולדעת ר' יהודה אינו מציל כיון שנתן בו טיט עד חציו ביטלו מתורת כלי ושוב אינו מציל בצמיד פתיל, ולדעת חכמים לא נתבטל מתורת כלי, ואם יש לכלי צמיד פתיל, מציל על הכלים<sup style="color: gray;">169</sup>, והלכה כחכמים<sup style="color: gray;">170</sup>. וביארו אחרונים, שדין צמיד פתיל הוא שתוך הכלי הוא שניצול, ולכן לדעת ר' יהודה כיון שנתבטל תוך הכלי, אינו ניצול בצמיד פתיל<sup style="color: gray;">171</sup>. ויש מן הראשונים שכתבו שלדברי הכל אינו מציל<sup style="color: gray;">172</sup>, וביארו התוספתא באופן אחר<sup style="color: gray;">173</sup>.
<h4>כיסוי העלול ליפול בהרמת הכלי</h4>
כיסוי המונח על הכלי וממורח עליו, אולם בהינטל הכלי הכיסוי יפול, יש מן הראשונים שכתבו שזוהי ששנינו לענין תנור ישן בתוך החדש וסרידה - כעין דף של חרס כפוף קצת באמצעיתו, ובו סותמים את התנור<sup style="color: gray;">174</sup> - על פי הישן, שאם ניטל הישן וסרידה נופלת הכל טמא ואם לאו הכל טהור<sup style="color: gray;">175</sup>, שהיינו שהכיסוי מונח על הישן ומירחו כראוי, ואם כשמוציא את התנור הישן מן החדש, הסרידה נופלת, מחמת הנדנוד או החבטה בתנור החדש, אינו חשוב מוקף וטמא, ואם הסרידה אינה נופלת, חשוב מוקף בטהור<sup style="color: gray;">176</sup>. ויש מן הראשונים שתמהו על דבריהם, שכיון שכאשר הכלי מונח במקומו, הכיסוי מונח עליו היטב וממורח, מה לנו אם יפול בנטילת הכלי, ולכן לדעתם מציל בצמיד פתיל<sup style="color: gray;">177</sup>.
<h4>כלי המכסה כלי אחר</h4>
כלי המכסה כלי אחר, כאשר שולי כלי אחד סותמים את פי הכלי השני, כתבו ראשונים שזוהי ששנינו בתוספתא שחמת מעור הדג והנייר שהלביש בה את החבית וצדדה למטה הרי זו מצלת<sup style="color: gray;">178</sup>, שהיינו שעשה כלי שיש לו תוך מעור הדג והנייר, ושולי החבית נכנסים בתוך פי החמת וסותמים אותו, והחבית משמשת כצמיד פתיל לחמת ומצילה על מה שבתוכה, אבל החמת לא מועילה לחבית, משום שצריך שהצמיד פתיל יהיה על פי הכלי וכאן הוא על גבה, אבל אם חיבר את פי החבית לפי החמת, ומירח משפת החמת לשפת החבית, אזי הכלי שפיו נסתם לגמרי על ידי הכלי האחר, ניצול על ידו בצמיד פתיל<sup style="color: gray;">179</sup>.
<h3><b>הניצלים ושאינם ניצלים</b></h3>
<h4>קודש</h4>
קודש, אינו ניצול בצמיד פתיל<sup style="color: gray;">180</sup>, ואוכלים ומשקים של קודש הנמצאים בתוך כלי חרס, אין צמיד פתיל מציל עליהם מליטמא<sup style="color: gray;">181</sup>. והטעם, כתבו ראשונים ואחרונים שהוא משום מעלה שעשו חכמים בקודש<sup style="color: gray;">182</sup>. ויש מן האחרונים שכתבו שהוא מחשש שמא לא הדביק את הכיסוי היטב<sup style="color: gray;">183</sup>. ויש מן האחרונים שכתבו שהוא מהתורה, שגם לגבי קודש נאמר "תאכלו במקום טהור"<sup style="color: gray;">184</sup>. ויש מן האחרונים שכתבו, שצמיד פתיל שאינו מציל על הקדש, הוא דוקא על הקודש המונח בכלי, אבל הכלי עצמו ניצל<sup style="color: gray;">185</sup>. ויש מן הראשונים שכתב שצמיד פתיל מציל על הקודש<sup style="color: gray;">186</sup>.
<h4>חולין העומדים להתקדש</h4>
חולין העומדים להתקדש, יש מן הראשונים ואחרונים, שאפילו קודם שהקדישם אינם ניצולים, ואסור להקדישם ולהקריבם<sup style="color: gray;">187</sup>, ומטעם זה לא היו יכולים להעביר יין ושמן מהגליל ליהודה, אף קודם שהוקדשו<sup style="color: gray;">188</sup>. וכן יש מן האחרונים שכתבו בדעת הירושלמי, שאף קודם שהוקדש אינו ניצול, ולכן כשהיו מביאים שמן למנחות מעבר הירדן, לא היו מכינים את השמן שם ומביאים אותו בצמיד פתיל ואחר מקדישים, אלא מביא את הזיתים וכותשם ביהודה<sup style="color: gray;">189</sup>. ואף על פי שלענין מי חטאת, שמן התורה אינם ניצולים בצ"פ<sup style="color: gray;">190</sup>, מים שהוכנו לכך וטרם הוקדשו, ניצולים בצמיד פתיל<sup style="color: gray;">191</sup>, כתבו אחרונים, שמי חטאת אף כשנתקדשו בנתינת האפר, הדין שצמיד פתיל אינו מציל עליהם - מדין "מקום טהור" - אינו מחמת עצמם אלא מחמת האפר<sup style="color: gray;">192</sup>. ויש מן האחרונים שכתבו שחולין העומדים להתקדש ניצולים בצמיד פתיל, ואפשר אחר כך להקדישם<sup style="color: gray;">193</sup>.
<h4>קודש: הטומאות</h4>
הטומאות שמהן צמיד פתיל אינו מציל על הקודש, יש מן האחרונים שכתבו שנחלקו בהן ראשונים: יש סוברים שהן כל הטומאות<sup style="color: gray;">194</sup>, וכתבו שלדעת ראשונים אלו, גדר הדין שצמיד פתיל אינו מציל קודש, הוא שחכמים קבעו שלענין קודש כלי חרס מקבל טומאה אף מגבו, וכיון שנטמא גבו נטמא תוכו<sup style="color: gray;">195</sup>, ויש סוברים שהוא רק בטומאת אהל המת<sup style="color: gray;">196</sup>, וכתבו שלדעת ראשונים אלו גדר הדין שצמיד פתיל אינו מציל קודש באהל המת, הוא שחשוב שהקודש נמצא באוהל המת ולא בכלי<sup style="color: gray;">197</sup>.
טומאה דרבנן, יש מן האחרונים שכתבו שלא גזרו בה על הקודש, וניצל ממנה בצמיד פתיל<sup style="color: gray;">198</sup>.
<h4>קודש: הכלים</h4>
הכלים שבהם צמיד פתיל אינו מציל הקודש, יש מן האחרונים שכתבו, שלצד שאין צמיד פתיל מציל בקודש הוא משום שקבעו שכלי חרס מקבל טומאה מגבו<sup style="color: gray;">199</sup>, הרי שבכלים שאינם מקבלים טומאה כלל, כגון כלי אבנים, צמיד פתיל מציל אף על הקודש, ולצד שאין צמיד פתיל מציל בקודש הוא משום שחשוב תוכן הכלי כמונח באהל המת<sup style="color: gray;">200</sup>, הרי שבכל הכלים אינו מציל<sup style="color: gray;">201</sup>.
כלי ריקן שעומד להניח בו קודש, יש מן האחרונים שכתבו, שצמיד פתיל אינו מציל עליו, לענין שיהיה אפשר לתת בו קודש<sup style="color: gray;">202</sup>, ולדעתם זה הטעם שלא הביאו יין ושמן מיהודה לגליל<sup style="color: gray;">203</sup>, אף לא בכלי ריקן<sup style="color: gray;">204</sup>. ויש מן האחרונים שכתבו, ומהם שכתבו כן בדעת ראשונים, שכלי ריקן ניצול בצמיד פתיל ואפשר לאחר מכן לתת בו קודש<sup style="color: gray;">205</sup>.
<h4>קודש: המינים</h4>
קודש שאינו ניצל בצמיד פתיל, יש מן האחרונים שכתבו שהוא דוקא יין ושמן למנחות, שהוא שכיח ומצוי, ולכן עשו בו מעלה, אבל שמן למנורה, שהוא מועט ואינו מצוי, לא עשו בו מעלה, שחסו עליו לרוב מיעוטו וטורחו וזכותו, וצמיד פתיל מציל עליו<sup style="color: gray;">206</sup>, ולדעתם זה הטעם לאותה שכתבו ראשונים שבנס פך השמן שהיה בחנכה*, השמן שבפך לא נטמא על ידי היוונים משום שהיה חתום בצמיד פתיל<sup style="color: gray;">207</sup>, ואף על פי שקודש אינו ניצל בצמיד פתיל, ששמן למנורה ניצל בצמיד פתיל<sup style="color: gray;">208</sup>. ויש מן האחרונים שנראה מדבריהם שאף שמן למנורה אינו ניצל בצמיד פתיל<sup style="color: gray;">209</sup>.
<h4>קודש: בשעת הדחק</h4>
בשעת הדחק, יש מן האחרונים שכתבו שאף הקדש ניצל בצמיד פתיל<sup style="color: gray;">210</sup>, ולדעתם זה הטעם שבנס פך השמן שבחנוכה, סמכו על כך שהשמן לא נטמא על ידי שניצל בצמיד פתיל<sup style="color: gray;">211</sup>, משום שהיה שעת הדחק<sup style="color: gray;">212</sup>.
<h4>קודש: שאינו קרב על המזבח</h4>
קודש שאינו קרב על המזבח, יש מן האחרונים שכתבו שניצל בצמיד פתיל<sup style="color: gray;">213</sup>, ולדעתם מטעם זה, בנס פך השמן בחנוכה, סמכו על כך שהשמן ניצל בצמיד פתיל<sup style="color: gray;">214</sup>, ששמן למנורה אינו קרב למזבח ואינו חשוב קודש לענין שאינו ניצל בצמיד פתיל<sup style="color: gray;">215</sup>.
<h4>מי חטאת</h4>
מי-חטאת*, היינו המים שנותנים לתוכם את אפר פרה-אדומה*<sup style="color: gray;">216</sup>, קודם שנתנו לתוכם את האפר, ניצלים בצמיד פתיל, ולאחר שנתנו בהם את האפר, אינם ניצלים בצמיד פתיל<sup style="color: gray;">217</sup>. והטעם שאינם ניצלים, משום שנאמר באפר החטאת: והניח מחוץ למחנה במקום טהור<sup style="color: gray;">218</sup>, שיהא מקומו טהור<sup style="color: gray;">219</sup>, ואף על פי שבאפר חטאת הכתוב מדבר<sup style="color: gray;">220</sup>, אף המים צריך שיהיו במקום טהור, מחמת האפר שבהם<sup style="color: gray;">221</sup>, ולכן כלי שיש בו מים מקודשים, ונתון באהל-המת*, אף על פי שהוא מוקף צמיד-פתיל* - המציל מן הטומאה<sup style="color: gray;">222</sup> - המים שבכלי טמאים, לפי שהוא מצוי במקום טמא<sup style="color: gray;">223</sup>, אבל מים שאינם מקודשים, אינם נפסלים במקום טמא, שהכתוב "והניחו במקום טהור" אינו מדבר אלא באפר חטאת או במים המקודשים<sup style="color: gray;">224</sup>. על הסוברים שגדר הצלת צמיד פתיל אינו מחשיב את הכלי כנמצא ברשות אחרת מהטומאה, ולכן במי חטאת עדיין חשוב מקום טמא, עי' לעיל<sup style="color: gray;">225</sup>.
אזוב המתוקן להזאת מי חטאת, ניצל בצמיד פתיל<sup style="color: gray;">226</sup>.
<h4>מי חטאת: הכלים</h4>
כלי ריקן, כתבו אחרונים שלענין מי חטאת, ניצל בצמיד פתיל, ואפשר למלא בו מי חטאת, שהכתוב "והניח במקום טהור" ממנו למדו שמי חטאת אינם ניצולים, אינו מדבר אלא במים המקודשים<sup style="color: gray;">227</sup>.
כלי אבנים, יש מן האחרונים שכתבו שאף במי חטאת, צמיד פתיל מציל בו<sup style="color: gray;">228</sup>, ואף על פי שמקומו טמא, לגבי כלי אבנים, שאינו ראוי לקבל טומאה, לא אכפת לנו ממקומו כלל<sup style="color: gray;">229</sup>, ולדעתם זהו ששנינו בתוספתא שקלל - כד<sup style="color: gray;">230</sup> - של חטאת שהוא נתון בארובה, אם הוא של אבן, טהור בכל אופן<sup style="color: gray;">231</sup>, וזה הטעם לדעתם שהיה אפשר להביא אפר פרה לגליל, ולא היה נטמא באויר ארץ העמים, שהיו מביאים בכלי אבנים<sup style="color: gray;">232</sup>. ויש שחילקו, שדוקא כאשר הכלי אינו מונח על הטומאה, כגון שהוא באהל המת, כלי אבן מציל בצמיד פתיל, שכיון שהדין שאין צמיד פתיל מציל בחטאת הוא חידוש, הרי שתופסים את החידוש המועט, ודוקא כלי חרס שיש בו צד טומאה אילו היה פתוח, אינו מציל, אבל כלי אבנים שאין בו שום צד טומאה בעולם, חוצץ גם בחטאת, אבל כשהכלי מונח על הטומאה, אינו מציל, שכיון שהכלי מונח על הטומאה, חשוב כאילו האפר עצמו מונח עליה, ואין כאן "מקומו טהור"<sup style="color: gray;">233</sup>. ויש מן האחרונים סוברים שאף בכלי אבנים, צמיד פתיל אינו מציל על מי חטאת<sup style="color: gray;">234</sup>, ומהם שפירשו את התוספתא שקלל של אבן טהור, שכיון שהוא אינו מקבל טומאה, הוא מציל עם דפנות אהלים<sup style="color: gray;">235</sup>.
<h4>מי חטאת: הטומאות</h4>
הטומאות שמהן צמיד פתיל אינו מציל במי חטאת, הן בין טומאת אהל המת ובין כשהיה מונח על גבי שרץ או אוכלים טמאים, ואפילו בטומאה קלה מדברי סופרים, כגון שהניחו על אוכל שהוא שני לטומאה<sup style="color: gray;">236</sup>.
<h4>תרומה</h4>
תרומה*, ניצלת בצמיד פתיל<sup style="color: gray;">237</sup>, ולכן מפקידים תרומה אצל ישראל עם הארץ<sup style="color: gray;">238</sup> - שאין חשש שיאכלנה<sup style="color: gray;">239</sup> - בכלי חרס המוקף צמיד פתיל<sup style="color: gray;">240</sup>, וכן גנבים שנכנסו לבית - ויש חשש שטימאו - כלי חרס המוקפים צמיד פתיל טהורים<sup style="color: gray;">241</sup>, ואפילו יש בהם תרומה<sup style="color: gray;">242</sup>.
<h2>צנעה</h2>
<b>הגדרת הערך</b> - מעשה הנעשה שלא בפני רבים, שדינו חלוק לגבי כמה דינים ממעשה הנעשה בפרהסיא.
<h3>עניינו</h3>
עניין צנעה נזכר לגבי כמה דינים, בהם יש חילוק אם המעשה נעשה בצנעה או בפרהסיא, כגון בדברים שאסרו חכמים מפני החשד* או מראית-העין*, שיש דעות ואופנים מסוימים שאסרום חכמים רק כאשר עושים אותם בפרהסיא ולא כאשר עושים אותם בצנעה<sup style="color: gray;">1</sup>, וכן אבלות* בשבת ובמועד, שאינה נוהגת בפרהסיא ונחלקו בה אם נוהגת בצנעה<sup style="color: gray;">2</sup>, וכן איסור מלאכה בחול-המועד*, שפעמים שמותרת רק בצנעה ולא בפרהסיא<sup style="color: gray;">3</sup>, וכן המשא ומתן בחול המועד, שיש סוברים שאף על פי שהוא אסור בפרהסיא הוא מותר בצנעה<sup style="color: gray;">4</sup>. על ענין צנעה בעבירות, שדינם חלוק לגבי כמה דינים אם עוברים עליהם בצנעה או בפרהסיא, שגדרו בפחות מעשרה, ע"ע פרהסיא.
<h3>גדרו: באבלות בשבת ומועד</h3>
צנעה ופרהסיא האמורים לגבי אבלות בשבת ומועד, יש מן האחרונים שהוכיחו בדעת יש מן הראשונים, שכאשר ישנם שני אנשים נוספים שאינם אבלים, נחשב הדבר לפרהסיא ואין אבלות נוהגת<sup style="color: gray;">5</sup>. ויש מן האחרונים שהוסיפו שאפילו בפני אדם אחד, נידון כפרהסיא, וצנעה אינו אלא כשאין שם שום אדם<sup style="color: gray;">6</sup>. ויש מן האחרונים שכתבו שבפני שניים נחשב צנעה<sup style="color: gray;">7</sup>. ויש שכתבו בדעת ראשונים, שאף פחות מעשרה נחשב צנעא<sup style="color: gray;">8</sup>.
<h3>בפני בני ביתו</h3>
לנהוג אבלות בפני בני ביתו, יש מן האחרונים שכתבו שהוא נחשב בצנעה<sup style="color: gray;">9</sup>. ויש שכתבו שאפילו בני ביתו לא ינהגו עמו מנהגי אבלות, כגון להזכיר אבלות בברכת המזון, שזה הוא בכלל פרהסיא<sup style="color: gray;">10</sup>.
<h3>במלאכת חול המועד</h3>
במלאכת חול-המועד*, שמותרת לצורך המועד<sup style="color: gray;">11</sup>, ישנם אופנים שצריך לעשותה בצנעה, כגון אומנים שעושים מלאכתם<sup style="color: gray;">12</sup>, שאם עושים בפרהסיא נראה שלצורך חול עושים<sup style="color: gray;">13</sup>. וכן שאר מלאכות שאין ניכר שהן לצורך המועד, שצריך לעשותם בצנעה<sup style="color: gray;">14</sup>. וכן מי שאין לו מה יאכל, שהתירו לו לעשות כדי מלאכתו במועד<sup style="color: gray;">15</sup>, שצריך לעשותה בצנעה<sup style="color: gray;">16</sup>, שאין הכל יודעים שאין לו מה שיאכל<sup style="color: gray;">17</sup>. וכן דבר-האבד* שהותר בחול המועד<sup style="color: gray;">18</sup>, שלפעמים צריך לעשותו בצנעה<sup style="color: gray;">19</sup>, כגון כשההפסד הוא ספק, לסוברים כן<sup style="color: gray;">20</sup>, או שכשאין הדבר נפסד מחמת עצמו אלא מחמת דבר אחר המפסידו, לסוברים כן<sup style="color: gray;">21</sup>. ויש מן הראשונים הסוברים שכל דבר האבד לא הותר אלא בצנעה<sup style="color: gray;">22</sup>. על המוכרים בחול המועד דברים שהם צורך המועד, אבל אין ניכר בהם שהוא לצורך, שצריכים לשנות מהרגלם, שלא ימכרו בפרהסיא ממש, ע"ע חול המועד: במשא ומתן<sup style="color: gray;">23</sup>.
<h3>בלשון הרע</h3>
לענין לשון הרע, שאמרו חכמים שכשהוא נאמר בפרהסיא, מכפרים עליו נגעים* והמעיל*, וכשנאמר בצנעה, מכפרת עליו הקטרת*<sup style="color: gray;">24</sup>, יש מן האחרונים שפרשו, שבצנעה שאמרו היינו במספר בפני השומע לבדו ואין אחרים עמו, ובזה מכפרת הקטורת שנעשית בחשאי<sup style="color: gray;">25</sup>, אבל מספר בפני שנים, הרי זה פרהסיא<sup style="color: gray;">26</sup>.
<h3>הנהגת המלך והנשיא בתלמידי חכמים</h3>
בהנהגה הראויה של המלך והנשיא כלפי תלמידי חכמים, אמרו חכמים שיש חילוק בין צנעה לפרהסיא, שבצנעה – לבדם בביתם או הם ועבדיהם<sup style="color: gray;">27</sup> - ינהגו בהם כבוד, כשם שעשה יהושפט מלך יהודה, שהיה עומד מכסאו ומחבקם ומנשקם וקורא להם רבי ומורי, אבל בפרהסיא, יזרוק הנשיא מרה בתלמידיו<sup style="color: gray;">28</sup>, כדי להטיל עליהם אימה ולהודיע נשיאותו<sup style="color: gray;">29</sup>, וכן המלך, לא יעמוד בפני אדם, ולא ידבר רכות, ולא יקרא לאדם אלא בשמו, כדי שתהיה יראתו בפני הכל<sup style="color: gray;">30</sup>.
על גוי שעשה מלאכה בשבת בשביל ישראל, שבצנעה מותר לו להנות ממנה אחר השבת בכדי שיעשו, ובפרהסיא אסור לו להנות לעולם, ע"ע מעשה שבת. על ההולך ממקום שאין נוהג בו יום טוב שני, למקום שנוהג בו יום טוב שני, אם אסור במלאכה רק בפרהסיא או גם בצנעה, ע"ע יום טוב שני של גלויות<sup style="color: gray;">31</sup>. על תלמיד חכם שביזוהו או חרפוהו, שאם עשו כן בצנעה ראוי לו שימחול על כבודו, ואם עשו כן בפרהסיא אסור לו למחול על כבודו, ע"ע כבוד חכמים<sup style="color: gray;">32</sup>.
<h2>צער בעלי חיים</h2>
<b>הגדרת הערך -</b> החיוב למנוע צער מבעלי חיים.
<h3><b>האיסור והחיוב</b></h3>
<h4>גדרי החיוב</h4>
אסור לצער בעלי חיים<sup style="color: gray;">1</sup>.
בעלי חיים המצטערים, מצוה לסלק מהם צערם<sup style="color: gray;">2</sup>, ונחלקו במצוה זו ראשונים ואחרונים: יש סוברים שסילוק הצער הוא חובה<sup style="color: gray;">3</sup>, ויש סוברים שאין חיוב למנוע צער בעלי חיים<sup style="color: gray;">4</sup>, אלא שיש קיום מצוה במניעת צערם<sup style="color: gray;">5</sup>, ויש שכתבו שרק בבהמתו חייב למנוע צערה, או במקום שהטילה התורה חיוב זה, כגון במצות פריקה<sup style="color: gray;">6</sup>. אף לסוברים שחובה למנוע צער מבעלי חיים, יש מן הראשונים שכתבו שכן הוא לסוברים שצער בעלי חיים מן התורה<sup style="color: gray;">7</sup>, אבל לסוברים שצער בעלי חיים מדרבנן<sup style="color: gray;">8</sup>, לא הטריחו חכמים למנוע צער מבהמת חברו<sup style="color: gray;">9</sup>. על הסוברים שיש חובה מן התורה למנוע צער מבעלי חיים בשבת, ע"ע שביתת בהמתו.
<h4>מן התורה או מדרבנן</h4>
ציווי זה על צערם של בעלי החיים, לדעת רבי יוסי הגלילי - ורבן גמליאל<sup style="color: gray;">10</sup> - אינו מן התורה אלא מדברי חכמים, אבל מן התורה איננו מצווים על צערם<sup style="color: gray;">11</sup>. ולדעת רב יהודה - בשם רב<sup style="color: gray;">12</sup> - וכן דעת רבא בדעת תנאים, שמן התורה אנו מצווים על צערם<sup style="color: gray;">13</sup>. ויש מן האחרונים שכתבו שאף לתנאים שאמרו שצער בעלי חיים אינו מן התורה, הוא רק שאין חיוב מן התורה למנוע מהם צער, אבל לדברי הכל אסור מן התורה לצערם בידיים<sup style="color: gray;">14</sup>. להלכה כתבו ראשונים שצער בעלי חיים מן התורה<sup style="color: gray;">15</sup>, ויש מן הראשונים שכתבו שצער בעלי חיים אינו מן התורה<sup style="color: gray;">16</sup>. ויש מן האחרונים שחילקו בין צער סתם שאינו אלא מדרבנן, לצער גדול שיש בו חשש מיתה שיש בו חיוב מן התורה<sup style="color: gray;">17</sup>.
<h4>מקור החיוב</h4>
לדעת הסוברים שצער בעלי חיים מן התורה, נחלקו ראשונים ואחרונים במקור החיוב. יש שכתבו שהוא נלמד ממצוות פריקה<sup style="color: gray;">18</sup>, כלומר ממה שהחמירה תורה בפריקה יותר מטעינה, שטעינה בשכר ופריקה בחינם, למדנו שמצות פריקה היא אף משום צער בעלי חיים<sup style="color: gray;">19</sup>. ויש שכתבו שהוא נלמד מהאיסור "לא תחסום שור בדישו"<sup style="color: gray;">20</sup>. ויש שכתבו שהוא הלכה למשה מסיני<sup style="color: gray;">21</sup>. ויש שכתבו שהוא נלמד מדברי המלאך לבלעם: על מה הכית אתונך זה שלוש רגלים<sup style="color: gray;">22</sup>. ויש מן האחרונים שכתבו שהוא נלמד מהכתוב: ורחמיו על כל מעשיו<sup style="color: gray;">23</sup>, ונצטווינו ללכת בדרכי ה'<sup style="color: gray;">24</sup>.
<h4>חומרת האיסור</h4>
לדעת הסוברים שצער בעלי חיים נלמד ממצוות פריקה<sup style="color: gray;">25</sup>, יש שכתבו שהוא עשה גמור<sup style="color: gray;">26</sup>, ושלכן הוא דוחה איסור לא תעשה ככל עשה<sup style="color: gray;">27</sup>. לדעת הסוברים שצער בעלי חיים נלמד מאיסור חסימה*<sup style="color: gray;">28</sup>, יש מן האחרונים שנראה מדבריהם שהוא לאו גמור<sup style="color: gray;">29</sup>. לדעת הסוברים שהוא נלמד מהמצוה ללכת בדרכי ה'<sup style="color: gray;">30</sup>, קראוהו אחרונים: ענף מצוה<sup style="color: gray;">31</sup>. ויש שכתבו, לסוברים שהוא נלמד ממה שפריקה חמורה מטעינה והיא בחינם<sup style="color: gray;">32</sup>, וכן לסוברים שהוא הלכה למשה מסיני<sup style="color: gray;">33</sup>, שהנשבע שיצער בעלי חיים, חלה שבועתו, ככל הנשבע לבטל דבר שאינו מפורש בתורה<sup style="color: gray;">34</sup>. ויש שכתבו שאין בדין צער בעלי חיים לא לאו ולא עשה<sup style="color: gray;">35</sup>.
<h4>מצות שיש בהם משום צער בעלי חיים</h4>
מצוות ואיסורים שונים כתבו ראשונים בטעמם, משום החובה על האדם להתרחק ממידת האכזריות ולנהוג במידת הרחמנות עם בעלי החיים<sup style="color: gray;">36</sup>: מצות פריקה<sup style="color: gray;">37</sup>, מצות שילוח-הקן*<sup style="color: gray;">38</sup>, מצות שחיטה*<sup style="color: gray;">39</sup>, לא תחסום שור בדישו<sup style="color: gray;">40</sup>, לא תחרוש בשור וחמור יחדיו<sup style="color: gray;">41</sup>, אותו-ואת-בנו* לא תשחטו ביום אחד<sup style="color: gray;">42</sup>, לא תבשל גדי בחלב אמו<sup style="color: gray;">43</sup>, איסור אבר-מן-החי*<sup style="color: gray;">44</sup>. על דינים במצוות אלו, שכתבו ראשונים שהם משום צער בעלי חיים, עי' להלן:
ישראל הדש בבהמה חסומה, שעובר בלא תחסום אף כשהבהמה של נכרי<sup style="color: gray;">45</sup>, יש מן הראשונים שפירשו טעמו משום שצער בעלי חיים מן התורה<sup style="color: gray;">46</sup>.
האומר לנכרי לחסום פי בהמתו ולדוש בה, וכן האומר לנכרי לסרס בהמתו, יש מן האחרונים שכתבו שאפילו לסוברים שאין איסור אמירה לנכרי בשאר איסורים<sup style="color: gray;">47</sup>, באיסור חסימה וסירוס הדבר אסור מן התורה או מדרבנן, משום שאיסור צער בעלי חיים הוא אף במקום שאינו מצער בידיים אלא אינו מונע את צער הבהמה, לסוברים כן<sup style="color: gray;">48</sup>, ואמירתו לנכרי לחסום או לסרס אף היא כהתעלמות מצער הבהמה<sup style="color: gray;">49</sup>.
הדש בבהמה שהייתה חסומה קודם לכן שעובר אף הוא בלאו של חסימה, יש שכתבו טעמו משום שאיסור חסימה הוא מטעם צער בעלי חיים<sup style="color: gray;">50</sup>.
<h4>שיעור הראיה המחייבת לסלק הצער</h4>
הרואה בעלי חיים מצטערים שנמצאים בריחוק מקום ממנו, יש מן האחרונים סוברים שאף לדעה שמצוה או חובה לסלק צערם של בעלי החיים<sup style="color: gray;">51</sup>, אין זה אלא כשהם קרובים אליו כשיעור ריס<sup style="color: gray;">52</sup>, שממה שפטרה תורה מלפרוק את הרואה בהמה הרובצת תחת משאה במרחק יותר משיעור ריס<sup style="color: gray;">53</sup>, יש ללמוד שאין חיוב לסלק צער בעלי החיים כאשר הם רחוקים ממנו יותר משיעור זה<sup style="color: gray;">54</sup>, וכן היודע בצער הבהמה אך אינו רואה אותה, פטור מלסלק צערה, לסוברים שאין מצות פריקה כשאינו רואה את הבהמה אף על פי שיודע שנפלה תחת משאה<sup style="color: gray;">55</sup>. ויש מן האחרונים סוברים שאף ביותר משיעור ריס, חובה למנוע צער בעלי חיים<sup style="color: gray;">56</sup>.
<h4>אינו מתכוון</h4>
צער בעלי חיים שלא בכוונה לצערם, יש שכתבו שלסוברים שבשאר איסורים דבר-שאינו-מתכון* מותר<sup style="color: gray;">57</sup>, אף זה מותר<sup style="color: gray;">58</sup>. ויש חולקים, משום שדין צער בעלי חיים מחייב אף למנוע את הצער מבעלי החיים, לסוברים כן<sup style="color: gray;">59</sup>, ואף כשאינו מצער בכוונה, הוא אינו מונע את הצער<sup style="color: gray;">60</sup>.
<h4>אמירה לנכרי</h4>
אמירה-לנכרי* באיסור צער בעלי חיים - לסוברים שלנכרי מותר לצער בעלי חיים<sup style="color: gray;">61</sup> - יש שכתבו שלסוברים צער בעלי חיים אסור מן התורה<sup style="color: gray;">62</sup>, ולסוברים שאמירה לגוי אסורה בשאר איסורים<sup style="color: gray;">63</sup>, אסורה אף האמירה לגוי<sup style="color: gray;">64</sup>. ויש שצדדו שלסוברים שבאיסור עשה מותרת האמירה לנכרי<sup style="color: gray;">65</sup>, אף בצער בעלי חיים מותרת האמירה, שאיסור זה הוא בעשה ולא בלאו, לסוברים כן<sup style="color: gray;">66</sup>. ויש חולקים וסוברים, שמאחר שבכלל דין צער בעלי חיים הוא מניעת הצער מבעלי החיים, לסוברים כן<sup style="color: gray;">67</sup>, אף אמירה לנכרי היא בכלל האיסור, שהאומר הוא כנמנע מלסלק הצער מבעלי החיים<sup style="color: gray;">68</sup>.
<h4>בני נח</h4>
בני נח, יש שכתבו שהן מצווים שלא לצער בעלי חיים<sup style="color: gray;">69</sup>, שלא הותרה רדייה בבעלי החיים אלא לאדם הראשון שהיה אסור לו בשר תאווה, אבל לבני נוח שהותר בשר תאווה, נאסרה הרדייה<sup style="color: gray;">70</sup>. ויש שכתבו שאין בני נח מצווים על צער בעלי חיים<sup style="color: gray;">71</sup>.
<h3><b>מיני בעלי החיים ואופני הצער</b></h3>
<h4>מיני בעלי החיים</h4>
מיני בעלי חיים הקטנים, שאין בהם עשיית מלאכה ואינם מביאים תועלת לאדם, כגון עכברים וזבובים ופרעושים, יש מן האחרונים שכתבו - לסוברים שדין צער בעלי חיים נלמד ממצות פריקה<sup style="color: gray;">72</sup> - שאין בהם איסור צער בעלי חיים<sup style="color: gray;">73</sup>, וצדדו שכלב וחתול הוא בכלל בעלי החיים שאסור לצערם, שהכלב מביא תועלת בשמירת הבית, והחתול בצידת העכברים<sup style="color: gray;">74</sup>. ויש חולקים וסוברים שבכל בעלי החיים שייך איסור צער בעלי חיים<sup style="color: gray;">75</sup>.
<h4>צער אדם</h4>
צער אדם, אף הוא בכלל צער בעלי חיים, וכשם שאסור לצער בעלי חיים כך אסור לצער אדם<sup style="color: gray;">76</sup>. וכן כשמצטערים - לסוברים שאף מניעת הצער מבעלי חיים היא חובה<sup style="color: gray;">77</sup> - צריך למנוע מהם צערם<sup style="color: gray;">78</sup>, שצער האדם חמור יותר מצער הבהמה<sup style="color: gray;">79</sup>. ומן האחרונים יש שכתבו שאין חובה למנוע מהאדם הצער במקום שהוא גרם הצער לעצמו<sup style="color: gray;">80</sup>. ויש חולקים וסוברים שאין חובה למנוע מאדם הצער, שמאחר והוא בר דעת, יכול הוא לסבול צערו<sup style="color: gray;">81</sup>, אבל הקטן שאין הוא בר דעת לסבול צערו, אף לדעה זו חובה למנוע ממנו צער<sup style="color: gray;">82</sup>. על צער אדם אם דוחים בשבילו איסורים מדברי חכמים, כשם שדוחים בשביל צער בעלי חיים, עי' להלן: דחיית איסורים<sup style="color: gray;">83</sup>.
לסוברים שצער האדם הוא בכלל איסור צער בעלי חיים, אף צער עבד כנעני בכלל, ועל כן אף לסוברים שהמכה עבד כנעני שלו אינו עובר על לאו<sup style="color: gray;">84</sup>, אסור להכותו משום איסור צער בעלי חיים<sup style="color: gray;">85</sup>. צער הגוי, נראה מדברי הראשונים שהוא בכלל צער בעלי חיים<sup style="color: gray;">86</sup>, ויש שכתבו שצער הגוי אינו בכלל<sup style="color: gray;">87</sup>.
<h4>הריגת בעלי חיים</h4>
הריגת בעלי חיים, יש שכתבו שאינו בכלל איסור צער בעלי חיים<sup style="color: gray;">88</sup>, ויש שכתבו שהוא בכלל<sup style="color: gray;">89</sup>. אף לסוברים שהריגתם אינה בכלל צער בעלי חיים, יש מן האחרונים שכתבו שלהורגם לשם שחוק והנאה, הוא מידת אכזריות<sup style="color: gray;">90</sup>. על היתר הריגת בעלי חיים לצורך אכילתם, עי' להלן<sup style="color: gray;">91</sup>.
הריגת בעלי חיים במיתה האורכת זמן ומסבה להם צער, כגון על ידי סם, כשיכול להורגם מיד, יש שכתבו - אף לסוברים שאין הריגת בעלי חיים בכלל איסור צער בעלי חיים<sup style="color: gray;">92</sup>, או באופן שמותר לו להרגם לשם צורך<sup style="color: gray;">93</sup> - שאסור להורגם במיתה המוסיפה להם צער<sup style="color: gray;">94</sup>, ויש שכתבו שנראה מדברי הראשונים שמותר להורגם אפילו במיתה המוסיפה להם צער<sup style="color: gray;">95</sup>.
ההורג בעלי חיים משום צורך, או לסוברים שאין הריגת בעלי חיים בכלל האיסור, אסור לו לצערם קודם מיתתם בעוד הם בחייהם<sup style="color: gray;">96</sup>, וכן אסור להרעיב בעלי חיים עד שימותו<sup style="color: gray;">97</sup>, שאפילו לסוברים שמותר להורגם, הרי הם מצטערים ברעבונם קודם מיתתם<sup style="color: gray;">98</sup>, על האופנים שהתירו לעשות כן משום צורך, עי' להלן<sup style="color: gray;">99</sup>.
<h4>אופנים נוספים של צער</h4>
השארת משא על גבי הבהמה זמן רב, אסורה משום צער בעלי חיים<sup style="color: gray;">100</sup>, על מי שבהמתו טעונה בשבת בכלים מוקצה, אם מותר לו לפרוק ממנה, עי' להלן<sup style="color: gray;">101</sup>.
<h4>הקדמת מזונות בעלי חיים למזונותיו</h4>
החיוב לתת מאכל לבהמתו קודם שיאכל<sup style="color: gray;">102</sup>, יש שכתבו שהוא משום צער בעלי חיים<sup style="color: gray;">103</sup>.
<h3><b>בבהמה הרובצת תחת משאה</b></h3>
מצות פריקה האמורה בכתוב: כי תראה חמור שונאך רובץ תחת משאו וחדלת מעזב לו עזב תעזב עמו<sup style="color: gray;">104</sup>, שהיא מצוה לסייע למי שרבצה בהמתו תחת כובד משאה לפרוק המשא מהבהמה<sup style="color: gray;">105</sup>, לסוברים שצער בעלי חיים מן התורה, מצוה זו טעמה הוא אף משום מניעת צער בעלי חיים<sup style="color: gray;">106</sup>, ולכן חמורה היא ממצות טעינה, שהיא המצוה לסייע למי שכבר פרק המשא מעל בהמתו וצריך להטעינה<sup style="color: gray;">107</sup>, ויש מן הראשונים סוברים שאף מקור דין צער בעלי חיים, נלמד מכך שחמורה מצות פריקה ממצות טעינה<sup style="color: gray;">108</sup>, על הדינים שבהם חמורה מצות פריקה מטעינה, ע"ע פריקה וטעינה.
בהמה הרובצת תחת כובד משאה ומצטערת מחמת המשא שעליה, ישנם אופנים שונים שהחיוב לפרוק את המשא מעל בהמת חבירו תלוי במחלוקת, שלדעת הסוברים שדין צער בעלי חיים מן התורה, חייבים לפרוק, ולדעת הסוברים שדין צער בעלי חיים מדרבנן, פטור מלפרוק - אפילו מדרבנן<sup style="color: gray;">109</sup>, משום שלא חייבו חכמים לטרוח למנוע צער בעלי חיים אלא בבהמה שלו ולא בבהמת אחרים<sup style="color: gray;">110</sup>, או משום שלא חייבו חכמים למנוע צער בעלי חיים כלל אלא רק שלא לגרום להם צער<sup style="color: gray;">111</sup> - ואף לדעת הסוברים שהדין מן התורה, נחלקו ראשונים אם החיוב לפרוק באופנים אלו אינו אלא משום דין צער בעלי חיים, או שמשום צער בעלי חיים אופנים אלו הם בכלל מצות פריקה - על החילוק בין החיוב מצד צער בעלי חיים לבין החיוב מצד מצות פריקה ע"ע פריקה וטעינה - על אופנים אלו עי' להלן:
<h4>כשאין הבעלים מסייעים</h4>
בהמה הרובצת תחת משאה ואין בעליה רוצים לסייע לפרוק, לסוברים שצער בעלי חיים מדרבנן, מאחר והרואה פטור ממצות פריקה במקום שאין הבעלים מסייע לו<sup style="color: gray;">112</sup>, על כן אינו חייב לפרוק המשא לבדו אפילו שיש צער לבהמה<sup style="color: gray;">113</sup>, ולסוברים שצער בעלי חיים מן התורה, חייב הרואה לפרוק לבדו<sup style="color: gray;">114</sup>, חיוב זה, יש מן הראשונים שנראה מדבריהם שמטעם צער בעלי חיים הרי הוא בכלל מצוות פריקה<sup style="color: gray;">115</sup>, על דעת החולקים שאין החיוב אלא משום צער בעלי חיים, אבל אין בזה משום מצות פריקה, ע"ע פריקה וטעינה.
<h4>בנכרי</h4>
נכרי המחמר אחר בהמתו, ונפלה הבהמה תחת המשא, לסוברים שצער בעלי חיים מדרבנן מאחר ואין מצוה לסייע לנכרי משום מצות פריקה<sup style="color: gray;">116</sup>, על כן אינו חייב לסייע לו לפרוק המשא מן הבהמה<sup style="color: gray;">117</sup>, ולסוברים שצער בעלי חיים מן התורה, צריך לסייע לנכרי לפרוק<sup style="color: gray;">118</sup>. לדעה זו יש מן הראשונים שכתבו שמטעם צער בעלי חיים, אף בנכרי יש מצות פריקה<sup style="color: gray;">119</sup>. על דעת החולקים שאין החיוב אלא משום צער בעלי חיים, אבל אין בזה משום מצות פריקה, ע"ע פריקה וטעינה.
<h4>בהטעינה יותר מן הראוי לה</h4>
הטעין הבעלים את הבהמה יותר מן הראוי לה ונפלה תחת משאה, נחלקו תנאים: לדעת ר' יוסי הגלילי מאחר ואין צער בעלי חיים מן התורה, אין חייב לסייע לפרוק<sup style="color: gray;">120</sup>, ולדעת חכמים מאחר וצער בעלי חיים מן התורה, חייב לפרוק<sup style="color: gray;">121</sup>. ונחלקו ראשונים בדעת חכמים: יש סוברים שלדעתם מאחר ויש צער לבהמה, אין מסתבר למעט הטעינה בעליה יותר מן הראוי ממצות פריקה<sup style="color: gray;">122</sup>, ויש סוברים שאף לדעתם התמעט אופן זה ממצות פריקה, אלא שחייב לפרוק משום צער בעלי חיים<sup style="color: gray;">123</sup>. על הסוברים שיש פוטרים בטעונה יותר מן הראוי לה אף שצער בעלי חיים מן התורה, ועל הסוברים שיש מחייבים בטעונה יותר מן הראוי לה אף שצער בעלי חיים מדרבנן, ע"ע פריקה וטעינה.
<h4>ברבצנית ועומדת</h4>
הייתה הבהמה רגילה לרבוץ תחתיה וכן בהמה שלא נפלה, אלא שהיא עומדת מחמת כובד המשא ואינה יכולה להמשיך ללכת, לדעת ר' יוסי הגלילי מאחר ואין צער בעלי חיים מן התורה, אין חייב לסייע לפרוק, ולדעת חכמים מאחר וצער בעלי חיים מן התורה, חייב לפרוק<sup style="color: gray;">124</sup>, בדעת חכמים נחלקו ראשונים, יש סוברים שכשם שמשום צער בעלי חיים אין הם ממעטים ממצות פריקה טעונה יותר מן הראוי לה, כך אין הם ממעטים בהמה הרגילה לרבוץ ובהמה עומדת<sup style="color: gray;">125</sup>, ויש שכתבו שאף לדעתם התמעטו רגילה לרבוץ ועומדת ממצות פריקה, אלא שחייב לפרוק בהן משום צער בעלי חיים<sup style="color: gray;">126</sup>.
<h4>ברחוקה משיעור ריס</h4>
הייתה הבהמה הרובצת תחת משאה רחוקה ממנו יותר משיעור ריס, שאופן זה התמעט ממצות פריקה וטעינה<sup style="color: gray;">127</sup>, יש מן האחרונים שכתבו שלסוברים שדין צער בעלי חיים מן התורה, חייב לפרוק ממנה, שלא פטרה תורה ביותר משיעור ריס אלא ממצות פריקה, אבל עדיין חייב לפרוק משום צער בעלי חיים<sup style="color: gray;">128</sup>. על הסוברים שאף בשביל למנוע צער בעלי חיים אין חיוב ללכת יותר משיעור ריס, עי' לעיל<sup style="color: gray;">129</sup>.
<h4>זקן ואינו לפי כבודו</h4>
זקן שאין זה לפי כבודו לטפל בבהמה, שהתמעט ממצות פריקה וטעינה<sup style="color: gray;">130</sup>, אינו חייב לטפל בה אף משום צער בעלי חיים<sup style="color: gray;">131</sup>, על הטעמים לפטור מי שאינו לפי כבודו מסילוק צער בעלי חיים, עי' להלן: ההיתר במקום צורך<sup style="color: gray;">132</sup>. ויש מן הראשונים שכתבו שכשאין מוצאים הבעלים לשכור פועלים שיסייעו להם לפרוק, חייב הזקן לסייע לפרוק<sup style="color: gray;">133</sup>.
<h4>נטילת שכר</h4>
המסייע לחברו לפרוק מבהמתו במקום שפטור משום מצות פריקה אבל חייב משום צער בעלי חיים, רשאי ליטול שכר מבעליה על טרחתו<sup style="color: gray;">134</sup>.
<h3><b>ההיתר במקום הצורך</b></h3>
<h4>שימוש בבעלי חיים במקום צער</h4>
הריגת בעלי החיים לצורך אכילתם - אף לסוברים שבהריגת בעלי חיים יש איסור צער בעלי חיים<sup style="color: gray;">135</sup> - מותרת<sup style="color: gray;">136</sup>, וכן השימוש בבעלי החיים לצורך האדם, אפילו במקום שהוא מצערם, מותר<sup style="color: gray;">137</sup>, שבעלי החיים ניתנו לאדם לשמשו<sup style="color: gray;">138</sup> - על האופנים השונים של תועלת המתירה צער בעלי חיים, ועל אופנים שיש אוסרים, עי' להלן - ויש מן הראשונים שנראה מדבריהם שההיתר לצער בעלי חיים בשביל תועלת, הוא בכלל מה שהתירה התורה את השחיטה לצורך האדם<sup style="color: gray;">139</sup>, או שהוא נלמד מהכתוב בנביאים: ואת סוסיהם תעקר<sup style="color: gray;">140</sup>, וכשם שהותר הצער לשם כבוד המלך<sup style="color: gray;">141</sup>, כך הותר לצורך שאר תשמישים כעין זה<sup style="color: gray;">142</sup>.
<h4>עקירת פרסות סוסי האויב</h4>
עקירת פרסות סוסי האויבים במלחמה, מותרת, שנאמר: ואת סוסיהם תעקר<sup style="color: gray;">143</sup>.
<h4>במקום איסור של הנאה לעבודה זרה</h4>
הלוקח מן התגר בשוק של עובדי כוכבים, ודרך התגרים להעלות מכס לעבודה זרה, וקנסוהו חכמים להפסיד את מה שקנה, אם קנה בהמה חייבוהו חכמים לחתוך את פרסות רגליה<sup style="color: gray;">144</sup>, ואף על פי שגורם צער לבהמה, למדו חכמים להתיר הדבר ממה שהתירה התורה לעקור פרסות סוסי האויבים במלחמה<sup style="color: gray;">145</sup>. ונחלקו ראשונים בביאור ההיתר הנלמד מן הכתוב: יש שכתבו שחכמים התירו לעבור על איסור צער בעלי חיים כדי למנוע איסור נתינת הנאה לעבודה זרה, ואף לסוברים שצער בעלי חיים אסור מן התורה, עקרו חכמים איסור צער בעלי חיים לצורך תקנתם<sup style="color: gray;">146</sup>, ומן הכתוב למדו שאיסור צער בעלי חיים קל הוא להידחות<sup style="color: gray;">147</sup>. ויש שכתבו שלמדו מהכתוב שאיסור צער בעלי חיים מותר כשהוא לצורך, ועל כן התירו גם לצורך ריחוק מעבודה זרה<sup style="color: gray;">148</sup>.
בטעם שחייבו חכמים לעקור את פרסותיה, ולא קנסו שינעל דלת בפניה עד שתמות ברעב - כשם שאמרו במקדיש בהמה בזמן הזה<sup style="color: gray;">149</sup> - יש מן האחרונים שכתבו שהוא משום שהמתת הבהמה ברעב הוא צער גדול לה יותר מעקירת פרסותיה, ולדעה זו אסור לנעול דלת בפניה להמיתה<sup style="color: gray;">150</sup>. ויש מן האחרונים שכתבו שעקירת פרסותיה הוא צער גדול יותר, ועוד שהיא חמורה יותר, שהוא מצער בעלי חיים בידיים, והרעבת הבהמה והמתתה נעשית ממילא, אלא שהתירו עקירת פרסותיה שהיא נוחה יותר, ולא הטריחוהו לנעול דלת בפניה ולהמתין עד שתמות<sup style="color: gray;">151</sup>.
<h4>בבהמת הקדש בזמן הזה</h4>
המקדיש בהמה בזמן הזה - או אף בהמה הקדושה מאליה, לסוברים כן<sup style="color: gray;">152</sup> - שיש לחשוש שיבואו בה לידי תקלה, אמרו חכמים שצריך לנעול דלת בפני הבהמה עד שתמות מאליה ברעב<sup style="color: gray;">153</sup>, ונחלקו ראשונים בהיתר להמית הבהמה ברעב, יש סוברים שהוא אף לדעה שצער בעלי חיים אסור מן התורה<sup style="color: gray;">154</sup>, שלצורך בני האדם, כדי שלא יבואו לידי תקלה באיסורי הנאה, מותר צער בעלי חיים<sup style="color: gray;">155</sup> -ואפילו לסוברים שיש לבהמת ההקדש עוד תקנה לפדותה ולהשליך דמי הפדיון בנהר<sup style="color: gray;">156</sup>, מותר אף להמיתה על ידי נעילת דלת בפניה<sup style="color: gray;">157</sup> - ויש סוברים שהיתר זה אינו אלא לסוברים שצער בעלי חיים מדרבנן, והם התירו איסור זה כדי למנוע תקלה, אבל לסוברים שצער בעלי חיים מן התורה, אף בהמת הקדש בזמן הזה אסור לצערה ולהמיתה ברעב<sup style="color: gray;">158</sup>.
<h4>עוקרים על המלכים</h4>
מלך או נשיא שמת, שעוקרים את פרסות הסוסים והעֶגלות ששמשו אותו בחייו ואסורים לשימוש לאחרים, בשביל כבודו<sup style="color: gray;">159</sup>, בטעם שמותר הדבר אף לסוברים צער בעלי חיים אסור מן התורה, נחלקו ראשונים: יש סוברים שהוא משום שכבוד המלך - שהוא כבוד כל ישראל<sup style="color: gray;">160</sup> - דוחה איסור צער בעלי חיים<sup style="color: gray;">161</sup>, ועוד, שאיסור צער בעלי חיים הוא קל להידחות, מפני שהוא הותר מדברי קבלה במלחמה<sup style="color: gray;">162</sup>, ויש סוברים משום שאין איסור צער בעלי חיים במקום שעושה כן מפני הצורך<sup style="color: gray;">163</sup>.
עקירת הפרסות, יש שכתבו שאסור לעוקרם מן הארכובה ולמעלה, כיון שהוא עושה הבהמה לטריפה*, והוא מצערה, ואף שהותר איסור צער בעלי חיים משום כבוד המלך, מאחר וכבוד המלך אינו גדול יותר בעקירה שעושה אותה טריפה, צריך להמעיט בצערה ולעקור רק באופן שאינה מצטערת ביותר<sup style="color: gray;">164</sup>.
המוכר תרנגול לבן לגוי, שאם הוא מחוסר אבר מותר למוכרו לפי שאין לחשוש שהגוי יקריבו לעבודה זרה<sup style="color: gray;">165</sup>, יש סוברים שמותר לו לקטוע אצבע לתרנגול כדי שיוכל למוכרו, ויש סוברים שאסור לעשות כן אלא באופן שאין בו צער<sup style="color: gray;">166</sup>.
<h4>לצורך רפואה</h4>
צער בעלי חיים לצורך רפואת חולה, מותר ואפילו אין בו סכנה<sup style="color: gray;">167</sup>.
<h4>לצורך רווח</h4>
לצער בעלי חיים כדי להרוויח ממון - כגון למרוט נוצות האווזים כדי להשביחם - יש מן הראשונים והאחרונים סוברים שאף לסוברים שצער בעלי חיים מן התורה, מותר<sup style="color: gray;">168</sup>, שהוא בכלל ההיתר להשתמש בבעלי החיים אף כשהוא מצערם<sup style="color: gray;">169</sup>, אבל כתבו שהיא מידת אכזריות<sup style="color: gray;">170</sup>, ומן המוסר להימנע מכך, ויש שכתבו שבמקום שאינו מצערם בידיים אלא גורם להם צער, מותר אפילו ממידת חסידות<sup style="color: gray;">171</sup>. ויש מן האחרונים שכתבו שאסור לצער בשביל רווח ממון<sup style="color: gray;">172</sup>. ויש שכתבו, שכשאין רווח ממון, אלא רוצה להינצל מטרחה, אסור<sup style="color: gray;">173</sup>, או שבמקום שהוא צער גדול, אסור אף בשביל רווח ממון<sup style="color: gray;">174</sup>.
<h4>הפסדת ממון כדי למנוע צער</h4>
מקום שמניעת הצער מהבהמה כרוכה בהפסד ממונו, כגון בהמה המצטערת תחת משאה שעליה, ואי אפשר להסיר ממנה הכלים אלא על ידי הפלתן לארץ - כגון בשבת והכלים מוקצים - והם עשויים להישבר, יש מן הראשונים שכתבו שלסוברים שצער בעלי חיים אסור מן התורה, חייב להתיר המשא משום צער בעלי חיים, אף על פי שיש לו מכך הפסד ממון - שצער בעלי חיים הותר לצורך בני אדם רק דרך עבודת בעלי החיים, אך שלא בדרך עבודתה אסור לצערה אף במקום הפסד<sup style="color: gray;">175</sup> - ולסוברים שצער בעלי חיים אסור מדרבנן, אין צריך להתיר המשא<sup style="color: gray;">176</sup>, שלא גזרו חכמים על צער בעלי חיים במקום הפסד<sup style="color: gray;">177</sup>. ויש מן הראשונים שכתבו שאף לסוברים שצער בעלי חיים אסור מן התורה, כשם שצער בעלי חיים הותר לתועלת האדם ושמירת ממונו, כך אין צריך להפסיד ממונו כדי למנוע צער מהבעל חי<sup style="color: gray;">178</sup>.
הוצאת ממון כדי למנוע צער בעלי חיים, כגון בהמה של חבירו או של הפקר המצטערת ברעב, ויש בידו להאכילה משלו, יש מן האחרונים שכתבו שאינו חייב בכך<sup style="color: gray;">179</sup>. ויש חולקים<sup style="color: gray;">180</sup>.
<h4>ביטול מלאכתו כדי למנוע צער</h4>
מקום שהוא צריך להתבטל ממלאכתו בשביל להתעסק במניעת הצער מהבעל חי, יש מן הראשונים שכתבו שאינו חייב להתעסק במניעת הצער, שמניעתו מלעסוק בצער הבהמה בשביל מלאכתו, חשוב כאילו הוא משתמש בצער הבהמה כדי להרוויח<sup style="color: gray;">181</sup>. ויש מן האחרונים שפירשו בדעת יש מן הראשונים, שהם חולקים בדין זה, וסוברים שמאחר ואין לאדם תועלת מעצם צער בעלי החיים, אינו נחשב שהוא משתמש בהם לתועלתו, וחייב הוא להפסיד ממלאכתו כדי למנוע הצער מהבהמה.
<h4>זלזול בכבודו כדי למנוע צער</h4>
היה אדם מכובד ואין זה מכבודו להתעסק במניעת הצער מהבהמה, יש מן הראשונים שכתבו - לסוברים שכל אדם מכובד פטור ממצות פריקה - שהוא אינו חייב להתעסק במניעת הצער מהבהמה, או משום שמניעתו מלעסוק בצער הבהמה בשביל כבודו, חשוב כאילו הוא משתמש בצער הבהמה כדי לשמור על כבודו<sup style="color: gray;">182</sup>, או משום שכבוד-הבריות* דוחה איסור צער בעלי חיים, שלדעתם אין בו לא עשה ולא לאו<sup style="color: gray;">183</sup>, או משום שממה שפטרה תורה אדם מכובד ממצות פריקה, יש ללמוד לפוטרו מלעסוק במניעת צער בעלי חיים<sup style="color: gray;">184</sup>. ויש שפירשו בדעת ראשונים שהם חולקים וסוברים שאין כבודו של אדם, שאינו תלמיד חכם, דוחה איסור צער בעלי חיים, אף על פי שהותר צער בעלי חיים בשביל צורך האדם, משום שאין לו להרגיל עצמו להקפיד על כבודו במקום מצוה<sup style="color: gray;">185</sup>. אף לסוברים שאדם מכובד חייב להתעסק במניעת הצער, היה תלמיד חכם, אינו חייב לזלזל בכבודו<sup style="color: gray;">186</sup>, או משום שעשה של כבוד התורה דוחה דין צער בעלי חיים<sup style="color: gray;">187</sup>, או משום שהוא בכלל הפטור של זקן ואינו לפי כבודו ממצות פריקה<sup style="color: gray;">188</sup>. על הסוברים שזקן ואינו לפי כבודו אינו פטור לגמרי מלפרוק, עי' לעיל: בהמה הרובצת תחת משאה<sup style="color: gray;">189</sup>.
<h4>טרחה כדי למנוע צער</h4>
הייתה מניעת הצער כרוכה בטרחה, יש מן האחרונים שכתבו שאין חייב לטרוח למנוע הצער, שההימנעות מלסלק הצער מבעל החי, חשובה כאילו הוא משתמש בבעל חי כדי שלא לטרוח<sup style="color: gray;">190</sup>, ומהם יש שכתבו בדעת האמוראים שעל כן אין חובה כלל לסלק צער מבעלי החיים, משום שאינו חייב בשום טרחה בשביל למנוע צער, אלא שאם טורח ומונע מהם הצער, יש בזה קיום מצוה<sup style="color: gray;">191</sup>.
<h3><b>איסורים הנדחים מפני צער בעלי חיים</b></h3>
איסורים שונים מצינו שהם מותרים בשביל מניעת צער בעלי חיים, ובחלק מן האיסורים, שהם מדרבנן, אמרו שהם מותרים לסוברים שצער בעלי חיים מן התורה<sup style="color: gray;">192</sup>, משום שאיסור צער בעלי חיים שהוא מן התורה דוחה את האיסור האחר שאינו אלא מדרבנן, ובחלק מן האיסורים נחלקו בהם ראשונים ואחרונים אם הם מותרים בשביל למנוע צער בעלי חיים, וכדלהלן. על דעת הסוברים שאיסורי שבת השונים נדחים מפני צער בעלי חיים, משום שיש בכלל איסור שביתת בהמתו בשבת חובה שלא לצערה ולמנוע ממנה צער, ע"ע שביתת בהמתו.
<h4>ביטול כלי מהיכנו: בבהמה שנפלה לאמת המים</h4>
איסור מבטל-כלי-מהיכנו* נחלקו ראשונים ואחרונים בדין דחייתו בשביל מניעת צער בעלי חיים, כגון בהמה שנפלה בשבת לאמת המים והיא עלולה למות - או מחמת שהמים עמוקים ואי אפשר להביא לה לשם מזונות<sup style="color: gray;">193</sup>, או שעלולה למות מחמת המים<sup style="color: gray;">194</sup> - אמר רב יהודה - אמר רב<sup style="color: gray;">195</sup> - שמותר להביא כרים וכסתות להניח תחתיה כדי שתעלה משם, אף על פי שבהנחת הכרים והכסתות הוא מבטל כלי מהיכנו<sup style="color: gray;">196</sup>, משום שאיסור צער בעלי חיים, שהוא מן התורה, לסוברים כן, דוחה איסור ביטול כלי מהיכנו שהוא מדרבנן<sup style="color: gray;">197</sup>. ויש מן הראשונים שכתבו, שהיינו רק בצער גדול - שיש בו חשש מיתה<sup style="color: gray;">198</sup> - אבל בשביל צער קטן אין להתיר איסור מדרבנן<sup style="color: gray;">199</sup>. ויש מן האחרונים שכתבו בדעת ראשונים שאף לסוברים שצער בעלי חיים מדרבנן, התירו להניח כרים וכסתות בפני הבהמה להעלותה מן הבור, משום צער בעלי חיים<sup style="color: gray;">200</sup>. ויש מן הראשונים והאחרונים החולקים וסוברים שאין איסור צער בעלי חיים דוחה איסור דרבנן, והיתר הנחת כרים וכסתות הוא משום שיש בדבר מלבד צער בעלי חיים אף הפסד מרובה<sup style="color: gray;">201</sup>.
<h4>בבהמה הטעונה משא</h4>
הייתה בהמתו טעונה בשבת כלי מוקצה של זכוכית, ואין בידו להשאיר המשא עליה עד צאת השבת, משום צער בעלי חיים<sup style="color: gray;">202</sup>, ולא לפרוק ממנה, משום איסור טלטול מוקצה, ולא להפיל המשא על הארץ - באופן המותר<sup style="color: gray;">203</sup> - משום שישברו הכלים בהפלתם ויש בשבירתם הפסד מרובה, לסוברים שאינו חייב להפסיד ממונו ולהפיל המשא על הארץ כדי למנוע צער בעלי חיים או כדי להימנע מהאיסור<sup style="color: gray;">204</sup> - אם היו שקים קטנים שאין בהנחת כרים וכסתות תחת השקים הנופלים משום איסור מבטל-כלי-מהיכנו* - לגמרי<sup style="color: gray;">205</sup> - משום שיכול לנער אחר כך את השקים מהכרים אל הארץ<sup style="color: gray;">206</sup>, יניח כרים וכסתות ויפיל עליהם המשא<sup style="color: gray;">207</sup>, ואף על פי שיש בדבר משום איסור ביטול כלי מהיכנו לשעה לסוברים כן<sup style="color: gray;">208</sup>, מותר לעשות כן כדי לא להשאיר המשא על הבהמה<sup style="color: gray;">209</sup>.
היו השקים גדולים שאם יפילם על הכרים והכסתות לא יוכל לנערם על הארץ, וישארו עליהם כל השבת ונמצא מבטל הכרים והכסתות מהיכנם, יש מן הראשונים סוברים שלסוברים שצער בעלי חיים מן התורה, יניח הכרים והכסתות על הקרקע ויפיל עליהם את השקים מעל גבי הבהמה, שאיסור צער בעלי חיים שהוא מן התורה דוחה איסור מבטל כלי מהיכנו שהוא מדרבנן<sup style="color: gray;">210</sup>. ויש מן הראשונים סוברים שאסור לו להניח הכרים והכסתות תחת הבהמה, שאין איסור צער בעלי חיים דוחה איסור ביטול כלי מהיכנו, אלא במקום שיש גם הפסד מרובה, כגון כשהבהמה עלולה למות מכובד המשא<sup style="color: gray;">211</sup>. על דעת הסוברים שאין צער בעלי חיים דוחה באופן זה איסור ביטול כלי מהיכנו, משום שהוא יכול למנוע צער הבהמה על ידי שיפיל את הכלים על הארץ וישברו, עי' לעיל<sup style="color: gray;">212</sup>.
<h4>איסור אין כלי ניטל אלא לצורך דבר הניטל</h4>
הייתה בהמתו טעונה בשבת כלי מוקצה של זכוכית, ואין בידו להשאיר המשא עליה עד צאת השבת, משום צער בעלי חיים ולא לפרוק ממנה, משום איסור טלטול מוקצה, ולא להפיל המשא על הארץ - באופן המותר - משום שישברו הכלים בהפלתם ויש בשבירתם הפסד מרובה - לסוברים שאינו חייב להפסיד ממונו ולהפיל המשא על הארץ כדי למנוע צער בעלי חיים או כדי למנוע המעשה האסור בשבת - והיו השקים קטנים, שאין בהנחת כרים וכסתות תחת השקים הנופלים משום איסור מבטל-כלי-מהיכנו*, אף לסוברים שאין כלי ניטל אלא לצורך דבר הניטל, יניח הכרים והכסתות תחת המשא הנופל ולא ישאיר המשא על גבי הבהמה<sup style="color: gray;">213</sup>.
<h4>אמירה לנכרי: בחליבה בשבת</h4>
איסור אמירה לנכרי<sup style="color: gray;">214</sup> - אפילו במלאכות האסורות מן התורה - כתבו ראשונים שהוא מותר בשביל מניעת צער בעלי חיים, שאיסור צער בעלי חיים דוחה איסור אמירה לנכרי שהוא מדרבנן <sup style="color: gray;">215</sup>, כגון בהמה שמצטערת מחמת חלב שבדדיה, אף לסוברים שהחליבה אסורה בשבת מן התורה<sup style="color: gray;">216</sup>, מותר לומר בשבת לנכרי לחלוב אותה<sup style="color: gray;">217</sup>, וכתבו ראשונים שיטול הנכרי החלב לעצמו<sup style="color: gray;">218</sup>, או שיקנה ממנו הישראל את החלב<sup style="color: gray;">219</sup> - בדבר מועט<sup style="color: gray;">220</sup>, שלא יראה כחולב עבור ישראל<sup style="color: gray;">221</sup> - בדעת ראשונים אלו יש מן האחרונים שכתבו שלא הותרה האמירה לנכרי אלא באופן זה שהנכרי עושה בשביל עצמו<sup style="color: gray;">222</sup>, שלא התירו אלא איסור אמירה, אבל לא שיעשה הנכרי בשביל הישראל<sup style="color: gray;">223</sup>, ויש מן האחרונים שנראה בדבריהם שמשום צער בעלי חיים מותרת החליבה על ידי נכרי אף כשעושה בשביל ישראל, אלא שהחמירו שיטול החלב לעצמו<sup style="color: gray;">224</sup>, ויש ראשונים החולקים וסוברים שמותר לנכרי לחלוב אף בשביל ישראל<sup style="color: gray;">225</sup>.
<h4>בטלטול בהמה שנפלה לבור</h4>
בהמה שנפלה לבור ויש לה צער, אף על פי שבעלי חיים מוקצים הם מותר לומר לנכרי להעלותה<sup style="color: gray;">226</sup>, ואפילו כשאפשר להניח כרים וכסתות בבור כדי שתוכל להעלות מאליה, משום שעדיין הבהמה מצטערת קצת<sup style="color: gray;">227</sup>, ואפילו כשהבור הוא רשות היחיד ומוציא אותה למקום שהוא רשות הרבים שיש בכך איסור הוצאה* שהוא מן התורה<sup style="color: gray;">228</sup>.
<h4>בהאכלת בעלי חיים</h4>
אווזי פיטום שאינם יכולים לאכול אלא אם כן מלעיטים אותם העלטה כזו האסורה בשבת <sup style="color: gray;">229</sup>, מותר לומר לנכרי להלעיטם פעם אחת בשבת משום צער בעלי חיים<sup style="color: gray;">230</sup>, ולא ילעיטם יותר, שבפעם אחת די לסלק מהם צער הרעב<sup style="color: gray;">231</sup>. על הסוברים שבאין נכרי מותר להלעיטם אף על ידי ישראל עי' להלן<sup style="color: gray;">232</sup>.
בעל חיים חולה מותר לומר לנכרי להקיז לו דם כדי לרפאותו<sup style="color: gray;">233</sup>.
היה ספק אם יש צער לבהמה או שהיא אינה מצטערת, יש שצדדו שאף באופן זה מותרת אמירה לנכרי<sup style="color: gray;">234</sup>.
<h4>איסור מוקצה: בבהמה שנפלה לאמת המים</h4>
מניעת צער בעלי חיים הכרוך באיסור מוקצה*, נחלקו ראשונים בדבר, כגון בהמה שנפלה בשבת לאמת המים ואי אפשר להעלותה משם אלא בידיים, ובעלי חיים מוקצים הם<sup style="color: gray;">235</sup>, יש מן הראשונים סוברים שמותר להעלותה<sup style="color: gray;">236</sup>. ויש מן הראשונים סוברים שאסור להעלותה בידו<sup style="color: gray;">237</sup>, שלא התירו חכמים איסור מוקצה מפני איסור צער בעלי חיים<sup style="color: gray;">238</sup>. ומהם יש שכתבו כן אפילו במקום הפסד מרובה<sup style="color: gray;">239</sup>.
<h4>בבהמה הטעונה משא</h4>
הייתה בהמתו טעונה משא של מוקצה, והשארת המשא על הבהמה זמן רב אסור משום צער בעלי חיים<sup style="color: gray;">240</sup>, מתיר את הקשרים והשקים נופלים מאליהם<sup style="color: gray;">241</sup>. או מכניס ראשו תחת המשא - או הבהמה - ומסיטם לצד השני והמשא נופל מאיליו<sup style="color: gray;">242</sup>, ואף שכשהוא מניח ראשו תחת הבהמה הוא מטלטלה במקצת וטלטול מוקצה במקצת אסור, הותר הדבר משום צער בעלי חיים<sup style="color: gray;">243</sup>, ויש מן הראשונים שצידדו שאפילו לסוברים שלא הותר טלטול מוקצה משום איסור צער בעלי חיים<sup style="color: gray;">244</sup>, טלטול שלא כדרך הותר<sup style="color: gray;">245</sup>.
הייתה טעונה כלי זכוכית, ואי אפשר להפיל המשא על הארץ שמא ישברו הכלים, והנחת כרים וכסתות תחת הכלים הנופלים יש בה משום מבטל כלי מהיכנו - לדעת הסוברים שאינו חייב בשביל מניעת צער בעלי חיים להפסיד ולהפיל הכלים על הארץ - יש מן האחרונים סוברים בדעת הראשונים, שמותר לפרוק המשא בידיים<sup style="color: gray;">246</sup>. ויש שכתבו בדעתם שמותר רק טלטול קצת<sup style="color: gray;">247</sup>, כגון ששוהה בשלשול החבלים כדי שלא יפלו השקים לארץ בבת אחת<sup style="color: gray;">248</sup>. ויש שכתבו בדעתם שלא הותר טלטול מוקצה כלל, אלא מתיר החבלים בנחת, ואם נשברו הכלים נשברו<sup style="color: gray;">249</sup>.
<h4>מלאכות מדרבנן</h4>
עשיית מלאכות האסורות בשבת מדרבנן לצורך מניעת צער בעלי חיים, כגון בהמה שנפלה לבור שהוא רשות-היחיד*, ובשביל להצילה מן הצער צריך להוציאה חוץ לבור, מקום שהוא כרמלית*, יש מן האחרונים שנראה מדבריהם שבאופנים שהתירו חכמים להוציאה, ולסוברים שמותר להוציאה אף בידים<sup style="color: gray;">250</sup>, מותר אף איסור הוצאה דרבנן משום צער בעלי חיים<sup style="color: gray;">251</sup>, ויש מן האחרונים סוברים שדוקא איסור מוקצה שאין לו עיקר מן התורה התירו חכמים מפני צער בעלי חיים, אבל שאר מלאכות לא התירו<sup style="color: gray;">252</sup>, שאף שהן מדרבנן יש להם עיקר מן התורה<sup style="color: gray;">253</sup>.
<h4>איסור טלטול אוצר</h4>
הייתה בהמתו טעונה משא בשבת, פורק ממנה המשא משום צער בעלי חיים<sup style="color: gray;">254</sup>, ואפילו כשיש בפריקתה איסורי שבת שונים - לדעת הסוברים שאינו חייב לגרום לעצמו נזק ולהפיל הכלים על הארץ, או משום שאינו חייב להפסיד ממונו משום איסור צער בעלי חיים<sup style="color: gray;">255</sup>, או משום שהאיסור הנעשה בפריקתה מותר במקום הפסד מרובה<sup style="color: gray;">256</sup> - כיצד: הייתה טעונה כדי יין ושמן שאסור לפנותם בשבת משום גזירת חכמים, ואפילו היו יותר מט"ו סאה שאסור לפנותם אף לצורך אורחים או לצורך מצוה<sup style="color: gray;">257</sup>, מותר לפרקם מהבהמה משום צער בעלי חיים<sup style="color: gray;">258</sup>.
<h4>איסור טרחה בבעלי חיים</h4>
אווזי פיטום שאינם יכולים לאכול אלא אם כן מלעיטים אותם העלטה כזו האסורה בשבת<sup style="color: gray;">259</sup>, ואין בנמצא נכרי לומר לו להלעיטם, יש מן האחרונים שכתבו שמותר להלעיטם פעם אחת במשך השבת משום צער בעלי חיים, אלא שטוב לעשות כן על ידי קטן<sup style="color: gray;">260</sup>, ויש אוסרים להלעיט בשבת על ידי ישראל<sup style="color: gray;">261</sup>.
<h4>העולה על בהמה בשבת</h4>
העולה על בהמה בשבת במזיד, ירד ממנה<sup style="color: gray;">262</sup>, משום צער בעלי חיים<sup style="color: gray;">263</sup> שאף שבעולה על אילן בשבת במזיד קנסוהו שלא ירד ממנו עד מוצאי שבת<sup style="color: gray;">264</sup>, בבהמה לא קנסו כן משום שהוא צער לבהמה<sup style="color: gray;">265</sup>.
<h4>כדי לקיים מצוה לכתחילה</h4>
מקום שיש צורך לעבור איסור כדי למנוע צער בעלי חיים, יש מן האחרונים שכתבו שאף שלסוברים שאיסור צער בעלי חיים מן התורה ישנם אופנים שהוא דוחה איסורים מדבריהם<sup style="color: gray;">266</sup>, היינו שכאשר רוצה האדם למנוע את צער הבהמה, מותר לו לעבור איסורים אלו בשביל כך, אבל כאשר רצונו שלא לעבור על האיסור, אין חובה עליו למנוע הצער, שאף לסוברים שיש חובה להציל בעלי חיים מצער<sup style="color: gray;">267</sup>, כשם שהותר צער בעלי חיים לצורך האדם<sup style="color: gray;">268</sup>, כמו כן הותר צער בעלי חיים כדי שלא לעבור איסור<sup style="color: gray;">269</sup>.
<h4>דחיית איסור בשביל צער אדם</h4>
צער אדם, יש מן האחרונים שכתבו שאף לסוברים שדין צער בעלי חיים נאמר אף בצער אדם, אין צער זה דוחה איסורים כצער בעלי החיים, משום שהאדם יש בו דעת להבין שצערו הוא מחמת האיסור, והוא צריך לישב דעתו ולקבל צערו באהבה<sup style="color: gray;">270</sup>.
<h2>צפורי מצורע</h2>
<b>הגדרת הערך -</b> ציפורים שמצורע* מוחלט מביא ביום שנתרפא לצורך טהרתו, וכן ציפורים שבעלים של בית-המנוגע* מביא ביום שנתרפא לצורך טהרת הבית.
ערך זה עוסק בציפורים שמצורע מוחלט מביא ביום שנתרפא לצורך טהרתו<sup style="color: gray;">1</sup>, וכן בציפורים שבעלים של בית המנוגע שנתרפא מביא לצורך טהרתו<sup style="color: gray;">2</sup>, שאחת מהן נשחטת, ואת השניה טובלים – ביחד עם עץ ארז ואזוב ושני תולעת<sup style="color: gray;">3</sup> – בדם הציפור השחוטה, ומזים על המצורע ולאחר מכן משלחים אותה<sup style="color: gray;">4</sup>, ובכלל זה אלו ציפורים כשרות לצורך הטהרה, ובאיזה אופן הציפורים או אחת מהן נאסרות באכילה ובהנאה ובאיזה אופן הן מותרות, ודיניהן לאחר ביצוע מצוותן או כשאי אפשר לסיים את מצות הטהרה באותן ציפורים כיון שאחת מהן נמצאה פסולה או כיון שעשה מעשה לפסול. בכל מקום בערך זה שהכוונה לשתי הציפורים, יכונו הציפורים: ציפורי מצורע. בכל מקום שהכוונה לאחת מהציפורים, תכונה הציפור אותה שוחטים: הציפור השחוטה, ואילו הציפור אותה טובלים בדם הציפור השחוטה ומזים בה על המצורע ולאחר מכן משלחים אותה תכונה: הציפור המשולחת.
על פרטי השימוש בציפורי המצורע לצורך הטהרה ויתר דיני טהרת המצורע, ע"ע הזאה (לטהרה): בטהרת מצורע, וע' טהרת מצורע: סדר הטהרה. על האופנים שבהם אדם הופך להיות מצורע מוחלט, שטהרתו זוקקת ציפורים, ע"ע גבחת; קרחת: טומאתן, וע' נגעי אדם: סדר ראיית נגעי עור בשר, וע' נתק: סדר ראיית נתק, וע' שחין; מכוה. על האופנים שבהם בית המנוגע שנרפא צריך ציפורים לטהרתו, ע"ע טהרת מצורע<sup style="color: gray;">5</sup> וע' נגעי בתים. על דיניו של המצורע קודם טהרתו, ע"ע מצורע. על דיניו של בית המנוגע קודם טהרתו, ע"ע בית המנוגע.
<h3><b>הציפורים</b></h3>
<h4>מין טהור</h4>
ציפורי מצורע, מצוותן שיהיו טהורות<sup style="color: gray;">6</sup>, שנאמר: ולקח למִּטהר שתי צִפֳּרים חיות טהֹרות<sup style="color: gray;">7</sup>, טהורות ולא טמאות<sup style="color: gray;">8</sup>, או שציפור סתם האמורה בתורה היא ציפור טהורה דוקא<sup style="color: gray;">9</sup>. ואף בדיעבד, עוף טמא פסול לטהרת מצורע<sup style="color: gray;">10</sup>, ואפילו הוא מין דרור<sup style="color: gray;">11</sup>, שלכך הוצרך הכתוב ללימוד מפורש למעט ציפורים טמאות, לסוברים כן<sup style="color: gray;">12</sup>, למרות שסתם ציפור היא עוף טהור<sup style="color: gray;">13</sup>, לומר לך שאף בדיעבד מעכב<sup style="color: gray;">14</sup>, ומזה הטעם אמר ר' אליעזר שעוף המסרט, והיינו סנונית לבנה, פסול לטהרת מצורע, לפי שלדעתו הוא עוף טמא<sup style="color: gray;">15</sup>.
<h4>מותרות באכילה</h4>
ציפורי מצורע צריכות להיות מותרות באכילה<sup style="color: gray;">16</sup>, ולכן ציפור טרפה* פסולה לטהרת מצורע<sup style="color: gray;">17</sup>, שנאמר: ולקח למִּטהר שתי צִפֳּרים חיות טהֹרות<sup style="color: gray;">18</sup>, טהורות ולא טרפות<sup style="color: gray;">19</sup>, או חיות ולא טרפות<sup style="color: gray;">20</sup>. ותנא דבי ר' ישמעאל אמר שהוא נלמד מכך שנאמר מכשיר – אשם-מצורע* וחטאות מחוסרי כפרה של זבים ויולדות, שאינם באים אלא להכשירם בקדשים<sup style="color: gray;">21</sup> – ומכפר – כל חטאות ואשמות<sup style="color: gray;">22</sup> – בפנים, ונאמר מכשיר – ציפורי מצורע<sup style="color: gray;">23</sup> – ומכפר – שעיר-המשתלח*<sup style="color: gray;">24</sup> או עגלה-ערופה*<sup style="color: gray;">25</sup> – בחוץ, מה מכשיר ומכפר בפנים עשה בו מכשיר כמכפר – שכל טהרה או כשרות שצריך במכפר צריך במכשיר, ששניהם קרבים<sup style="color: gray;">26</sup> – אף מכשיר ומכפר בחוץ עשה בו מכשיר כמכפר<sup style="color: gray;">27</sup>, שכמו שמכפר טרפה בחוץ פסול – ששעיר המשתלח טרפה פסול<sup style="color: gray;">28</sup>, וכן עגלה ערופה טרפה פסולה<sup style="color: gray;">29</sup> - אף מכשיר טרפה בחוץ פסול<sup style="color: gray;">30</sup>. ויש מן האחרונים סוברים שיש צורך בשני לימודים למעט טרפה, כדי לומר שאין זו רק מצוה לכתחילה ובדיעבד ציפורי מצורע טריפות כשרות – כפי שציפורים שאינן שוות כשרות בדיעבד<sup style="color: gray;">31</sup>, אף על פי שלכתחילה הן צריכות להיות שוות<sup style="color: gray;">32</sup> – אלא הן פסולות אפילו בדיעבד<sup style="color: gray;">33</sup>. וכן ציפורים של אסורי-הנאה* פסולות לטהרת מצורע<sup style="color: gray;">34</sup>, כגון ציפורי עיר-הנדחת*<sup style="color: gray;">35</sup>, או ציפורי חליפי עבודה זרה<sup style="color: gray;">36</sup>, או ציפורים שהרגו את הנפש<sup style="color: gray;">37</sup>, שנאמר: טהֹרות<sup style="color: gray;">38</sup>, או שנאמר: חיות<sup style="color: gray;">39</sup>, והיינו חיות בפיך<sup style="color: gray;">40</sup>, או שאף הוא נלמד ממה שעשה בו מכשיר כמכפר<sup style="color: gray;">41</sup>, ואיסורי הנאה פסולים לגבוה, לסוברים כן<sup style="color: gray;">42</sup>.
<h4>מחוסר אבר</h4>
ציפור מצורע שהיא מחוסר-אבר* פסולה<sup style="color: gray;">43</sup>, שנאמר: ולקח למִּטהר שתי צִפֳּרים חיות<sup style="color: gray;">44</sup>, שחיות ראשי אברים שלהן<sup style="color: gray;">45</sup>, או שאף הוא נלמד ממה שעשה בו מכשיר כמכפר<sup style="color: gray;">46</sup>, ומחוסר אבר פסול לגבוה<sup style="color: gray;">47</sup>. אבל מום אינו פוסל בציפורי מצורע, שהרי אפילו בקרבנות אין מום פוסל בעופות<sup style="color: gray;">48</sup>. ובדעת הסוברים ש"חיות" נדרש בענין אחר<sup style="color: gray;">49</sup>, יש מן האחרונים סוברים שמחוסר אבר כשר לציפורי מצורע<sup style="color: gray;">50</sup>.
<h4>מין דרור</h4>
מין הציפורים שלוקחים לטהרת בית המנוגע, אמר ר' יוסי הגלילי בתורת כהנים שהוא ציפור דרור, שנאמר: ושִׁלח את הצִּפֹּר החיה אל מחוץ לעיר<sup style="color: gray;">51</sup>, ציפור שחיה מחוץ לעיר, ואיזו זו? זו דרור<sup style="color: gray;">52</sup>, והיינו שהיא דרה בבית כבשדה<sup style="color: gray;">53</sup>, ויודעת להישמט בזויות הבית לכל צד, ואינה מקבלת מרות, ונקראת דרור על שם דירה, שדרה בכל מקום<sup style="color: gray;">54</sup>, או שדרור הוא חופש וחירות וציפור דרור היא חופשית<sup style="color: gray;">55</sup>. ובמשנה ובתוספתא אמרו שאף מין הציפורים שמביאים לטהרת המצורע צריך להיות ציפור דרור<sup style="color: gray;">56</sup>, וכן הלכה<sup style="color: gray;">57</sup>. ובטעם לכך שצריך ציפור דרור, אמר ר' זירא שכיון שדם הציפור השחוטה צריך להיות ניכר במים ששוחטים אותה לתוכם, וכן המים צריכים להיות ניכרים בדם<sup style="color: gray;">58</sup>, שיערו חכמים בציפור דרור, שאין לך במינה גדולה שמדחה את המים או קטנה שנדחית מפני המים<sup style="color: gray;">59</sup>, ומכל מקום, יש מן האחרונים סוברים שהצורך בציפור דרור לטהרת מצורע אינו אלא מדרבנן<sup style="color: gray;">60</sup>. ויש מן האחרונים מצדדים לומר שאף בטהרת מצורע יש צורך מן התורה בציפור דרור, שנאמר: על פני השדה<sup style="color: gray;">61</sup>, שחיה בבית כבשדה<sup style="color: gray;">62</sup>. ויש מן האחרונים שלמדו את הצורך בציפור דרור לטהרת מצורע מן הכתוב: חיות<sup style="color: gray;">63</sup>, והיינו מעופפות כציפור דרור, ולא ביתיות שהן כבדות לעוף<sup style="color: gray;">64</sup>.
<h4>מהותן</h4>
מהותה של ציפור דרור, שהיא הציפור אותה צריך להביא לציפורי מצורע<sup style="color: gray;">65</sup>, נחלקו בה אחרונים בדעת תנאים, וכן נחלקו בה ראשונים ואחרונים: בדעת תנא קמא, שאמר שציפור דרור היא ציפור שדרה בעיר<sup style="color: gray;">66</sup>, וכן בדעת ר' יוסי הגלילי, שאמר שצריך ציפור דרור לשם שילוחה<sup style="color: gray;">67</sup>, יש מן האחרונים סוברים שאין ציפור דרור מין מסוים אלא כל ציפור שאינה מקבלת מרות<sup style="color: gray;">68</sup>, וכן יש מן הראשונים סוברים שאין ציפור דרור מין מסוים, אלא היא כל ציפור שדרה בבית כבשדה<sup style="color: gray;">69</sup>, ומזה הטעם הוצרך הכתוב למעט עופות טמאים שאינם כשרים לציפורי מצורע<sup style="color: gray;">70</sup>, לפי שיש מיני דרור שהם עופות טמאים<sup style="color: gray;">71</sup>. ובדעת ר' שמעון, שאמר שציפור דרור היא ציפור קבלי<sup style="color: gray;">72</sup>, יש מן האחרונים סוברים שהיא מין מסוים של ציפור<sup style="color: gray;">73</sup>, שהוא המובחר מכל מיני העופות<sup style="color: gray;">74</sup>, וכן יש מן האחרונים סוברים שלא כל ציפור שאינה מקבלת מרות קרויה ציפור דרור, אלא דוקא מין מיוחד של ציפור<sup style="color: gray;">75</sup>, והוא הנקרא בימינו דרור<sup style="color: gray;">76</sup>.
<h4>בדיעבד</h4>
ציפורי מצורע שאינן ציפורי דרור, יש מן הראשונים סוברים שאף בדיעבד פסולות הן<sup style="color: gray;">77</sup>, שכיון ששיעור הציפורים הם כאלו שצריכות להיות בגודל מסוים<sup style="color: gray;">78</sup>, ממילא ציפורים אחרות פסולות, שאי אפשר לכוון שיהיו בגודל זה<sup style="color: gray;">79</sup>. ויש מן האחרונים שנראה מדבריהם שלא הצריכו ציפור דרור אלא למצוה, ובדיעבד כל הציפורים הכשרות טהורות<sup style="color: gray;">80</sup>, ובלבד שיהיו שתיהן מאותן מין<sup style="color: gray;">81</sup>, שלכך אמר הכתוב: טהֹרות<sup style="color: gray;">82</sup>, והוא מיותר - שסתם ציפור היא עוף טהור<sup style="color: gray;">83</sup> - לומר לך שבדיעבד כל ציפור טהורה כשרה<sup style="color: gray;">84</sup>.
<h4>תורים ובני יונה</h4>
תורים ובני יונה, אף על פי שהם כשרים לקרבן עולת-העוף*<sup style="color: gray;">85</sup>, פסולים הם לציפורי מצורע, שנאמר: ואם מן העוף עֹלה קרבנו לה' והקריב מן התֹרים או מן בני היונה<sup style="color: gray;">86</sup>, קרבנו תורים ובני יונה ואין הכשרו תורים ובני יונה<sup style="color: gray;">87</sup>, שהמילה "קרבנו" מיותרת, או שהוא נלמד מכך ששינה הכתוב את הסדר ובמקום לומר "קרבנו עולה", אמר "עולה קרבנו", כדי להסמיך את קרבנו לתורים ולבני יונה<sup style="color: gray;">88</sup>.
<h4>חיות</h4>
שתי ציפורי מצורע צריכות להיות חיות, שנאמר: שתי צִפֳּרים חיות<sup style="color: gray;">89</sup>, ולא שחוטות<sup style="color: gray;">90</sup>, והיינו שלא רק הציפור המשתלחת צריכה להיות חיה, שכשאינה חיה אינה בת שילוח, אלא אף הציפור השחוטה צריך להביאה כשהיא חיה<sup style="color: gray;">91</sup>.
<h4>איכותן</h4>
שתי ציפורי מצורע, אמר ר' שמעון שהן צריכות להיות הברורות – מובחרות<sup style="color: gray;">92</sup> - שבמינן, ואלו הן הציפורים הקבלאות<sup style="color: gray;">93</sup>, והוא שם של ציפורים מובחרות, שנקראות כן על שם מקומן<sup style="color: gray;">94</sup>, שהוקשה הציפור למים – את הצִפור האחת וגו' על מים חיים<sup style="color: gray;">95</sup> - מה מים צריכים להיות חיים – בריאים<sup style="color: gray;">96</sup> – אף הציפור צריכה להיות מובחרת<sup style="color: gray;">97</sup>.
<h4>היחס בין הציפורים</h4>
שתי ציפורי מצורע, מצוותן שיהיו שוות<sup style="color: gray;">98</sup>, במראה ובקומה ובדמים<sup style="color: gray;">99</sup>, שנאמר: שתי צִפֳּרים<sup style="color: gray;">100</sup>, והכתוב "שתי" מיותר, שמיעוט רבים שנים, ובא ללמד שיהיו שוות<sup style="color: gray;">101</sup>, שכל הדברים הנכללים במניין אחד הם שוים<sup style="color: gray;">102</sup>. ומכל מקום בדיעבד, אף על פי שאינן שוות כשרות<sup style="color: gray;">103</sup>, שנאמר: "ציפור" "ציפור" – ושחט את הצִפור האחת<sup style="color: gray;">104</sup>, והכתוב "ציפור" מיותר<sup style="color: gray;">105</sup>, או שמלבד הכתוב על הציפור השחוטה יש כתוב נוסף: את הצִפֹר החיה<sup style="color: gray;">106</sup>, הרי שהבדיל הכתוב ביניהן<sup style="color: gray;">107</sup>, או שנאמר פעם נוספת: וטבל אותם ואת הצִפֹּר החיה בדם הצִפֹּר השחֻטה<sup style="color: gray;">108</sup>, והיה לו לכתוב: ואת החיה בדם השחטה<sup style="color: gray;">109</sup> - ריבה<sup style="color: gray;">110</sup>. במה דברים אמורים? כשהן מאותו מין, אבל כשאינן מאותו מין, כגון שאחת דרור ואחת אינה דרור, אף לסוברים שמין דרור בדיעבד אינו מעכב<sup style="color: gray;">111</sup>, הן פסולות אפילו בדיעבד, ולכן כששחט את אחת הציפורים ונמצא שאינה דרור, יקח זוג לשניה<sup style="color: gray;">112</sup>.
על לקיחת ציפורי מצורע, שצריכה להיות כאחת, ושמכל מקום כשלקחן שלא כאחת בדיעבד הן כשרות, ועל הצורך לקחתן לשם טהרת צרעת ושאין צורך לקחתן לשם טהרת מצורע זה, ע"ע טהרת מצורע<sup style="color: gray;">113</sup>. על אופנים שונים של לקיחת ציפורי מצורע, שפסולים לטהרת המצורע, ע"ע הנ"ל<sup style="color: gray;">114</sup>. על איזה ציפור מבין שני הציפורים צריכה להיות הציפור השחוטה, ע"ע הזאה (לטהרה)<sup style="color: gray;">115</sup>.
<h3><b>איסורן והיתרן</b></h3>
<h4>איסור הנאתן</h4>
ציפורי מצורע אסורות בהנאה<sup style="color: gray;">116</sup>, ולכן המקדש בהן אישה אינה מקודשת<sup style="color: gray;">117</sup>, כשאר איסורי הנאה<sup style="color: gray;">118</sup>, וכל שכן שהן אסורות באכילה<sup style="color: gray;">119</sup>, ואמר תנא דבי ישמעאל שהוא נלמד ממה שנאמר מכשיר – אשם מצורע<sup style="color: gray;">120</sup>, שמכשירו לאכול בקדשים<sup style="color: gray;">121</sup> – ומכפר – כל הקרבנות<sup style="color: gray;">122</sup>, או חטאת מצורע<sup style="color: gray;">123</sup>, או שאר אשמות<sup style="color: gray;">124</sup> – בפנים, ונאמר מכשיר – ציפורי מצורע<sup style="color: gray;">125</sup>, שהרי הן נעשות חוץ לעיר<sup style="color: gray;">126</sup>, או חוץ למקדש<sup style="color: gray;">127</sup>, כדי להכשיר את המצורע לבוא למחנה<sup style="color: gray;">128</sup> – ומכפר – עגלה ערופה<sup style="color: gray;">129</sup>, שנעשית חוץ למקדש<sup style="color: gray;">130</sup> – בחוץ, מה מכשיר ומכפר בפנים עשה בו מכשיר כמכפר – שלא חילק בין אשם מצורע לשאר אשמות<sup style="color: gray;">131</sup>, או שלא חילק בין אשם מצורע לחטאת מצורע<sup style="color: gray;">132</sup>, או שלא חילק בין אשם מצורע לשאר קרבנות<sup style="color: gray;">133</sup>, שכולם אסורים בהנאה<sup style="color: gray;">134</sup> – אף מכשיר ומכפר בחוץ עשה בו מכשיר כמכפר<sup style="color: gray;">135</sup>, שכפי שעגלה ערופה אסורה בהנאה<sup style="color: gray;">136</sup>, כך ציפורי מצורע אסורים בהנאה<sup style="color: gray;">137</sup>. ואף החולקים על תנא דבי ר' ישמעאל וסוברים שלא הוקשו ציפורי מצורע לעגלה ערופה<sup style="color: gray;">138</sup>, מכל מקום יש מציפורי המצורע שאסורות בהנאה באופן מסוים, שבאותו אופן שלדעתם חל האיסור יש כתוב מיוחד לאיסור<sup style="color: gray;">139</sup>, ועל אותם אופנים שבהם ציפורי מצורע אסורות בהנאה, ואיזו ציפור אסורה ואיזו מותרת, עי' להלן:
<h4>קודם מצוותן</h4>
ציפורי מצורע שהוזמנו למצוותן, אך עדיין לא התחילה מצוותן להיעשות, נחלקו תנאים ואמוראים אם הן נאסרות: א) בגמרא אמרו שתנא דבי ר' ישמעאל סובר שהן אסורות כבר משעת לקיחתן<sup style="color: gray;">140</sup>, שהוא לומד מכשיר ממכפר בחוץ<sup style="color: gray;">141</sup>, שכפי שעגלה ערופה - שהיא מכפר בחוץ<sup style="color: gray;">142</sup> - אסורה מחיים - שירידתה לנחל אוסרתה בהנאה, לסוברים כן<sup style="color: gray;">143</sup> - אף ציפורי מצורע - שהן מכשיר בחוץ<sup style="color: gray;">144</sup> - אסורות מחיים<sup style="color: gray;">145</sup>, ואף על פי שעגלה ערופה אינה נאסרת משעת לקיחתה – שדוקא ירידתה לנחל אוסרתה<sup style="color: gray;">146</sup> – בעגלה ערופה אפשר לתת גבול אחר בין לקיחתה לעריפתה – ירידה לנחל<sup style="color: gray;">147</sup> – ואילו בציפורי מצורע אין גבול אחר בין הלקיחה לשחיטת הציפור השחוטה שאפשר לאסור ממנו<sup style="color: gray;">148</sup>, ועל כרחך כיון שלמדנו איסור מחיים, הקיחה היא הגורמת לאיסור<sup style="color: gray;">149</sup>. וכן אמר ריש לקיש שציפורי מצורע נאסרות כבר משעת לקיחתן<sup style="color: gray;">150</sup>, שהוא לומד מההיקש של תנא דבי ר' ישמעאל<sup style="color: gray;">151</sup>, או שאף ללא היקש, אפשר ללמוד – בגזירה-שוה*<sup style="color: gray;">152</sup> - "קיחה" – ולקחו זקני העיר ההִוא עגלת בקר<sup style="color: gray;">153</sup> - "קיחה" - ולקח למִטהר שתי צִפֳּרים<sup style="color: gray;">154</sup> - מעגלה ערופה<sup style="color: gray;">155</sup>. ואפילו הציפור המשולחת – שמותרת בהנאה לאחר שילוחה<sup style="color: gray;">156</sup> – אסורה לדעה זו בהנאה משעת לקיחתה ועד שילוחה<sup style="color: gray;">157</sup>. ב) ור' יעקב ור' שמעון, שנחלקו בשחיטת ציפור מצורע שלא כמצוותה אם אוסרתה<sup style="color: gray;">158</sup>, סוברים שאין הציפורים נאסרות קודם שחיטה<sup style="color: gray;">159</sup>. וכן אמר ר' יוחנן, שאין הציפורים – היינו הציפור הנשחטת, שהרי הציפור המשולחת מותרת, לסוברים כן<sup style="color: gray;">160</sup>, או אף הציפור המשולחת, שנאסרת עד שעת שילוחה, לסוברים כן<sup style="color: gray;">161</sup> – נאסרות קודם השחיטה<sup style="color: gray;">162</sup>, ואף על פי שהקשנו מכשיר למכפר בחוץ לעניין שאסורות בהנאה<sup style="color: gray;">163</sup>, אין להקישם אף לכך שאסורות קודם שחיטה<sup style="color: gray;">164</sup>, או שלדעתו אף עגלה ערופה – שממנה נלמד איסור הנאה בציפורי מצורע<sup style="color: gray;">165</sup> - אינה אסורה מחיים<sup style="color: gray;">166</sup>, או שכיון שאף לסוברים שעגלה ערופה נאסרה מחיים אין היא נאסרת משעת הלקיחה – אלא משעת הירידה לנחל<sup style="color: gray;">167</sup> – אף ציפורי מצורע אינן נאסרות משעת הלקיחה, וממילא אין לאוסרן קודם השחיטה<sup style="color: gray;">168</sup>, או שלדעתו אין להקיש כלל ציפורי מצורע לעגלה ערופה, שאת איסור ההנאה במקום שקיים יש ללמוד ממקום אחר<sup style="color: gray;">169</sup>. וכן יש מן האחרונים סוברים בפירוש דברי התוספתא, שאין הציפורים נאסרות בהנאה קודם שחיטה<sup style="color: gray;">170</sup>. במה דברים אמורים שאינן נאסרות? בהנאה, אבל באכילה, יש מן האחרונים סוברים שאף לדעה זו נאסרות כבר משעת הלקיחה, שכיון שהזמינן לעבודתן, הרי הן אסורות עד גמר עבודתן<sup style="color: gray;">171</sup>. באופן דומה, יש מן האחרונים סוברים שאף לדעה זו נאסרות הציפורים כבר משעת הלקיחה מדין מוקצה-למצוה*, אלא שאינן נאסרות אלא בהנאה המבטלת את המצוה - או שהיא בזיון למצוה<sup style="color: gray;">172</sup> - אבל בשאר הנאות הן מותרות קודם השחיטה, לסוברים כן<sup style="color: gray;">173</sup>. הלכה כתבו ראשונים שאין הציפורים נאסרות קודם השחיטה<sup style="color: gray;">174</sup>, שהלכה כר' יוחנן לגבי ריש לקיש<sup style="color: gray;">175</sup>. ויש שכתבו בדעת ראשונים שהלכה שהציפורים נאסרות משעת הלקיחה כפי שלהלכה עגלה ערופה נאסרת מחיים<sup style="color: gray;">176</sup>.
<h4>ציפור המשולחת קודם מצותה</h4>
ציפור המשולחת בזמן שבין שחיטת הציפור השניה לשילוחה – שהוא אחרי השחיטה<sup style="color: gray;">177</sup>, ואז היא מותרת לכל הדעות<sup style="color: gray;">178</sup> – לסוברים שאין ציפורי מצורע נאסרות קודם שחיטה<sup style="color: gray;">179</sup>, נחלקו ראשונים בדינה: יש סוברים שאינה נאסרת כלל<sup style="color: gray;">180</sup>, לפי שאין הציפורים נאסרות קודם מצותן, והרי מצותה אינה בשחיטה אלא בשילוח<sup style="color: gray;">181</sup>, או לפי שלדעתם אין שום לימוד לאסור את הציפור המשולחת<sup style="color: gray;">182</sup>, או לפי שלדעתם יש שני לימודים להתיר ציפור המשולחת<sup style="color: gray;">183</sup>, אחד קודם שילוחה ואחד לאחר שילוחה<sup style="color: gray;">184</sup>. ומכל מקום, אף לדעתם, היתרה של הציפור המשולחת קודם שילוחה הוא רק בהנאה, אבל אסור לשוחטה כדי לאוכלה, שהרי בכך הוא גורם שלא יוכל לשלח את הציפור ולקיים את מצוותה<sup style="color: gray;">185</sup>. ויש סוברים שהיא אסורה, שכמו שהציפור השחוטה נאסרת משעת שחיטתה, אף הציבור המשולחת נאסרת<sup style="color: gray;">186</sup>, ועוד שהכתוב שבא לאסור את הציפור השחוטה לאחר שחיטתה: לא תאכלו<sup style="color: gray;">187</sup>, נאמר בלשון רבים, ובא לרבות אף ציפור המשולחת שאסורה<sup style="color: gray;">188</sup>, או שכיון שמצינו כתוב מפורש להתיר את הציפור המשולחת לאחר שילוחה<sup style="color: gray;">189</sup>, אף על פי שהיא מותרת מסברה, לסוברים כן<sup style="color: gray;">190</sup>, יש ללמוד ממנו שקודם שילוחה היא אסורה<sup style="color: gray;">191</sup>, ורק לאחר שילוחה תותר<sup style="color: gray;">192</sup>, או שלאחר הזאת הדם של הציפור השחוטה שנעשית באמצעות הציפור המשולחת תותר, שזו היא מצותה<sup style="color: gray;">193</sup>.
<h4>לאחר מצוותן</h4>
ציפורי מצורע, לאחר שנעשתה מצוותן, אחת מהן אסורה ואחת מהן מותרת, שנאמר: כל צִפור טהֹרה תֹאכלו<sup style="color: gray;">194</sup>, לרבות אחת מציפורי המצורע<sup style="color: gray;">195</sup>, ש"כל" בא לרבות<sup style="color: gray;">196</sup>, ונאמר: וזה אשר לא תֹאכלו מהם<sup style="color: gray;">197</sup>, לרבות אחת מציפורי המצורע<sup style="color: gray;">198</sup>, ש"אשר" בא לרבות<sup style="color: gray;">199</sup>, או ש"וזה" בא לרבות<sup style="color: gray;">200</sup>, או ש"וזה" נסמך ל"כל צִפור טהרה תאכלו", כדי למעט שאת זה לא תאכלו<sup style="color: gray;">201</sup>, או ש"מהם" בא ללמד שיש מהציפורים הטהורות שנזכרו קודם לכן בכתוב שמכל מקום אסורות<sup style="color: gray;">202</sup>, ועל הציפור המותרת והציפור האסורה, ואיסורה והיתרה של כל אחת מהן, עי' להלן:
<h4>הציפור המשולחת לאחר מצותה</h4>
הציפור המשולחת לאחר שילוחה מותרת אפילו באכילה<sup style="color: gray;">203</sup>, ואפילו לסוברים שקודם שילוחה היא אסורה בהנאה<sup style="color: gray;">204</sup>, שכיון שמצינו כתוב לאחת מציפורי המצורע שמותרת באכילה<sup style="color: gray;">205</sup>, אמר ר' יוחנן בשם ר' שמעון בר יוחאי שיש ליתנו לציפור המשולחת, לפי שלא מצינו לרוב בעלי חיים שאסורים<sup style="color: gray;">206</sup>, איסור עולם<sup style="color: gray;">207</sup>, שאפילו מוקצה-לעבודה-זרה* ונעבד* אינם נאסרים מחיים<sup style="color: gray;">208</sup>. ותנא דבי ר' ישמעאל אמר שהוא נלמד מהכתוב: ושִלח את הצִפֹר החיה על פני השדה<sup style="color: gray;">209</sup>, כשדה, מה שדה מותרת, אף הציפור החיה מותרת<sup style="color: gray;">210</sup>, ואף על פי ש"שדה" נדרש בעניין אחר – שצריך לעמוד בעיר ולזרוק את הציפור המשולחת חוץ לחומה<sup style="color: gray;">211</sup> - מריבוי הה"א של "השדה" יש ללמוד את שני העניינים<sup style="color: gray;">212</sup>. ורבא אמר שכיון שאמרה תורה לשלח את הציפור החיה, ודאי היא מותרת, שלא אמרה תורה שלח לתקלה<sup style="color: gray;">213</sup>, שתהיה למכשול שילכדנה אדם ויאכלנה<sup style="color: gray;">214</sup>, ואין הכתוב שבא להתיר את הציפור למאכל אלא אסמכתא*<sup style="color: gray;">215</sup>, או שאותו כתוב בא ללמדנו עניין אחר<sup style="color: gray;">216</sup>, או שכיון שיש כתוב נוסף לאסור את אחת מציפורי המצורע בהנאה<sup style="color: gray;">217</sup>, יש צורך בכתוב אחר לומר לך שהשניה מותרת, וסברת רבא באה רק לומר מהי הציפור המותרת<sup style="color: gray;">218</sup>, או שכיון שקודם השילוח אף הציפור המשולחת אסורה בהנאה, לסוברים כן<sup style="color: gray;">219</sup>, יש צורך בכתוב להתירה, וסברת רבא באה רק לומר מהי הציפור המותרת<sup style="color: gray;">220</sup>, או שיש צורך בשני כתובים כדי להתיר את הציפור המשולחת אף קודם שילוחה, לסוברים כן<sup style="color: gray;">221</sup>. ויש מן האחרונים סוברים בפירוש דברי הספרי שאין צורך בטעם מיוחד להתיר את הציפור המשולחת, שמצינו כתוב לאחת מציפורי המצורע שמותרת, וכתוב זה אינו בציפור השחוטה – שהרי הציפור השחוטה אסורה<sup style="color: gray;">222</sup> - וממילא יש לתת את הכתוב המתיר לציפור המשולחת<sup style="color: gray;">223</sup>.
<h4>טהרת מצורעים אחרים</h4>
ציפור המשולחת קודם שילוחה, אמר רבא שאסור לטהר בה מצורעים אחרים<sup style="color: gray;">224</sup>, שנאמר: טהֹרות<sup style="color: gray;">225</sup>, שלא יזווג לה אחרת קודם שילוחיה<sup style="color: gray;">226</sup>, והיינו שמכך שנאמר "טהרות" יש ללמוד שיש ציפורים אסורות והיא הנשארת של מצורע, שאסור להשתמש בה למצורע אחר<sup style="color: gray;">227</sup>. ולסוברים ש"טהרות" נדרש בעניין אחר<sup style="color: gray;">228</sup>, יש מן הראשונים שכתבו שהוא נלמד מתחילת הכתוב: חיות<sup style="color: gray;">229</sup>. אבל לאחר שנשתלחה מטהרים בה מצורעים אחרים<sup style="color: gray;">230</sup>, שהרי היא מותרת אפילו באכילה<sup style="color: gray;">231</sup>.
<h4>הציפור השחוטה לאחר מצותה</h4>
הציפור השחוטה לאחר שחיטתה אסורה<sup style="color: gray;">232</sup>, ואפילו לסוברים שקודם שחיטתה היא מותרת<sup style="color: gray;">233</sup>, שכיון שמצינו כתוב לאחת מציפורי המצורע שאסורה<sup style="color: gray;">234</sup>, והציפור המשולחת מותרת<sup style="color: gray;">235</sup>, ממילא יש ליתן את הכתוב האוסר לציפור השחוטה<sup style="color: gray;">236</sup>, או שיש לתת את הכתוב האוסר לציפור השחוטה לפי שנעשה בה מעשה שחיטה משונה, ששונה משאר שחיטה, שבשחיטה רגילה מצווים בכסוי-הדם*<sup style="color: gray;">237</sup>. איסור זה של הציפור השחוטה אינו רק באכילה אלא אפילו בהנאה<sup style="color: gray;">238</sup>, ואף על פי שבכתוב לא נאמר אלא איסור אכילה<sup style="color: gray;">239</sup>, כל מקום שנאמר איסור אכילה, אף איסור הנאה משמע, לסוברים כן<sup style="color: gray;">240</sup>, ואף לחולקים וסוברים שאיסור אכילה אינו כולל בתוכו איסור הנאה<sup style="color: gray;">241</sup>, מכל מקום יש ללמוד את איסורה של הציפור השחוטה מאיסורה של הציפור המשולחת – שאסורה לאחר שחיטת הציפור השחוטה קודם שילוחה, לסוברים כן<sup style="color: gray;">242</sup> – וציפור המשולחת בזמן שאסורה בודאי הוא בהנאה, שהרי כל זמן שהיא חיה לא שייך בה אכילה ממילא<sup style="color: gray;">243</sup>, או שהלימוד לאיסור הנאה הוא ממה שהוקשו ציפורי מצורע לעגלה ערופה<sup style="color: gray;">244</sup>, ואף הסוברים שציפורי מצורע לא נאסרו מחיים<sup style="color: gray;">245</sup>, מודים בהיקש זה, לסוברים כן<sup style="color: gray;">246</sup>.
על החיוב לקבור את הציפור השחוטה לאחר שחיטתה ומיצוי דמה, ע"ע אסורי הנאה<sup style="color: gray;">247</sup> וע' טהרת מצורע<sup style="color: gray;">248</sup>.
<h4>ביטולה</h4>
ציפורי מצורע, בזמן שהן אסורות בהנאה – כגון ציפור השחוטה לאחר שחיטתה<sup style="color: gray;">249</sup> – אינן בטלות אפילו באלף<sup style="color: gray;">250</sup>, לפי שבעלי חיים אינם בטלים<sup style="color: gray;">251</sup>.
<h4>כשעבר ואכלה</h4>
האוכל כזית מציפור השחוטה לאחר שחיטתה עובר בלאו, שנאמר: וזה אשר לא תאכלו<sup style="color: gray;">252</sup>, לרבות את השחוטה<sup style="color: gray;">253</sup>. וכן עובר הוא על עשה, שנאמר: טהֹרה תֹאכלו<sup style="color: gray;">254</sup>, הא אחרת לא תאכלו<sup style="color: gray;">255</sup>, ולאו-הבא-מכלל-עשה* עשה<sup style="color: gray;">256</sup>. ומכל מקום, יש מן הראשונים סוברים בדעת ראשונים אחרים שאף על פי שעבר בלא תעשה, אינו לוקה<sup style="color: gray;">257</sup>, ובטעמם כתבו אחרונים שהוא לפי שאין לוקים לדעתם על לא תעשה שאינו מפורש בכתוב אלא נלמד מדיוק בכתוב<sup style="color: gray;">258</sup>. ויש מן הראשונים סוברים שהאוכל כזית מציפור השחוטה לוקה<sup style="color: gray;">259</sup>.
<h4>במניין המצוות</h4>
הלאו של איסור אכילת ציפור השחוטה, יש ממוני המצוות שמנאוהו במנין-המצוות* כמצוות לא תעשה בפני עצמה<sup style="color: gray;">260</sup>. ויש ממוני המצוות שמנו כמצווה את איסור ההנאה מציפורי מצורע<sup style="color: gray;">261</sup>. ויש ממוני המצוות שלא מנו את הלאו של איסור אכילת ציפור השחוטה במנין המצוות<sup style="color: gray;">262</sup>, לפי שלאו זה נכלל באותו כתוב של הלאו המדבר באיסור אכילת עופות טמאים<sup style="color: gray;">263</sup>, ולדעתם אין למנות בלאו-שבכללות* יותר מלא תעשה אחד<sup style="color: gray;">264</sup>.
<h3><b>במקום פסול</b></h3>
ציפורי מצורע שנפסלה אחת מהן קודם שנסתיימה מצוותן, בין הציפור השחוטה ובין הציפור המשולחת, קיום המצוה בציפור השניה שלא נפסלה משתנה בין אופנים שונים של פסילת הציפור האחרת, וכן היתרן ואיסורן של הציפורים משתנה בין אופנים שונים של פסילת הציפור, וכדלהלן:
<h4>קיום המצוה כשנפסלה אחת קודם השחיטה</h4>
ציפורי מצורע שנפסלה אחת מהן קודם שחיטת הציפור השחוטה, כגון שמתה או שברחה או שנעשית טריפה – שציפור טריפה פסולה לציפורי מצורע<sup style="color: gray;">265</sup> - יקח זוג לשניה<sup style="color: gray;">266</sup>, ואף על פי שלקיחתן הייתה בכשרות, אינן מעכבות זו את זו<sup style="color: gray;">267</sup>, שנאמר: ושחט את הצִפור האחת<sup style="color: gray;">268</sup>, ומשמע אותה שנשארה מהזוג<sup style="color: gray;">269</sup>, שאפילו נשארה אחת ידועה שהשניה מתה, יכול לשחטה ולקחת לה זוג<sup style="color: gray;">270</sup>, וכל שכן כשהתברר שאחת הציפורים נלקחה מלכתחילה בפסול, כגון שלא הייתה ציפור דרור, לסוברים כן<sup style="color: gray;">271</sup>. ואף כשרוצה לקחת שתי ציפורים חדשות מהתחלה, יש מן האחרונים סוברים בדעת ראשונים שאינו רשאי לעשות כן<sup style="color: gray;">272</sup>, שכיון שיכול לקיים את המצוה באותה ציפור שכבר חל עליה שם מצוה, עליו לעשות כן<sup style="color: gray;">273</sup>. ויש מן האחרונים סוברים בדעת ראשונים שהוא רשאי לקחת שתי ציפורים חדשות, אלא שאינו זקוק לעשות כן<sup style="color: gray;">274</sup>. ואף לסוברים שציפורי מצורע נאסרו משעת לקיחתן<sup style="color: gray;">275</sup>, יש מן האחרונים סוברים שכשנפסלה אחת הציפורים קודם השחיטה, אף על פי שהיא נשארת באיסורה<sup style="color: gray;">276</sup>, יקח זוג לשניה<sup style="color: gray;">277</sup>. ויש מן האחרונים שכתבו בדעת הסוברים שציפורי מצורע נאסרו משעת לקיחתן, שכשנפסלה אחת הציפורים לאחר לקיחתה, צריך להביא שתי ציפורים מהתחלה, שכיון שהלקיחה אסרתן, אף קבעתן לעכב זו על זו<sup style="color: gray;">278</sup>.
<h4>כשנמצא הפסול לאחר השחיטה</h4>
ציפור השחוטה שהתברר לאחר שחיטתה שהייתה קודם לכן פסולה, כגון ששחטה ונמצא שאינה דרור – שציפור שאינה דרור פסולה לציפורי מצורע אף בדיעבד, לסוברים כן<sup style="color: gray;">279</sup> – או ששחטה ונמצאת טריפה – שציפור טריפה פסולה לציפורי מצורע<sup style="color: gray;">280</sup> – דינה כציפור שנפסלה קודם שחיטתה, וייקח זוג לשניה<sup style="color: gray;">281</sup>, שכיון שהייתה פסולה עוד לפני השחיטה, לא נקבעו יחדיו<sup style="color: gray;">282</sup>, ואפילו נמצאה טריפה במקום שאי אפשר היה לדעת לפני השחיטה<sup style="color: gray;">283</sup>. אבל כשלאחר שחיטתה התברר שהציפור המשולחת הייתה קודם לכן פסולה, כגון שלאחר השחיטה נמצא שהציפור המשולחת אינה דרור או שנמצא שהייתה טרפה קודם השחיטה, ייקח שתי ציפורים כבתחילה<sup style="color: gray;">284</sup>, שאף השחוטה נפסלה, כיון שהתברר שבשעה שנשחטה הייתה ללא זוג<sup style="color: gray;">285</sup>. ויש מן האחרונים סוברים בדעת ראשונים שאף כשהתברר שהציפור השחוטה נשחטה בלא זוג, יכול להביא לה זוג אחר, שכשם שלקיחתן כאחת אינה מעכבת אף שחיטת הציפור השחוטה ללא זוג אינה מעכבת<sup style="color: gray;">286</sup>.
<h4>כשנפסלה אחת הציפורים לאחר השחיטה</h4>
ציפורי מצורע שלאחר שחיטת הציפור השחוטה נפסלה אחת מהן קודם הזאה, אף השניה נפסלת<sup style="color: gray;">287</sup>, שכיון שהשחיטה היתה כתקנה, קבעתן באיסור<sup style="color: gray;">288</sup>, ולכן כשנשפך דמה של הציפור השחוטה, תמות הציפור המשולחת – היינו יניחנה עד שתמות<sup style="color: gray;">289</sup> - וכן כשמתה הציפור המשולחת – או נעשתה טרפה<sup style="color: gray;">290</sup> - יישפך הדם של הציפור השחוטה<sup style="color: gray;">291</sup>, שנאמר: את הצִפֹר החיה יקח אֹתה וטבל וגו'<sup style="color: gray;">292</sup>, שדוקא ציפור שהיתה כבר קודם לשחיטה יכול לקיים בה את מצותה של הציפור המשולחת, אבל כשמתה הציפור לאחר השחיטה אינו יכול להביא ציפור אחרת במקומה<sup style="color: gray;">293</sup>.
<h4>היתרן ואיסורן של הציפורים כשנפסלה השחוטה</h4>
ציפור השחוטה שהתברר לאחר שחיטתה שהייתה קודם לכן פסולה, אינה נאסרת – כפי שנאסרת ציפור שחוטה לאחר שחיטתה<sup style="color: gray;">294</sup> – ולכן כששחטה ונמצאת שאינה דרור – שציפור שאינה דרור פסולה לציפורי מצורע אף בדיעבד, לסוברים כן<sup style="color: gray;">295</sup> – הרי היא מותרת באכילה, וכן כששחטה ונמצאת טריפה – שציפור טריפה פסולה לציפורי מצורע<sup style="color: gray;">296</sup> – הרי היא מותרת בהנאה<sup style="color: gray;">297</sup>. במה דברים אמורים? כשנמצא שהייתה הציפור פסולה מלכתחילה, כגון כששחטה ונמצאה טריפה בבני מעיה<sup style="color: gray;">298</sup>, שהתברר שכבר בשעת הלקיחה לא הייתה ראויה<sup style="color: gray;">299</sup>, וכגון שניטל הכבד – שהוא אחד מהדברים שעושה את העוף טרפה<sup style="color: gray;">300</sup> - שודאי היה משנולדה<sup style="color: gray;">301</sup>, או שמצא יתר בבני המעיים - שהיתר הרי הוא כחסר, ואף הוא עושה טרפה<sup style="color: gray;">302</sup> - שודאי היה משנולדה<sup style="color: gray;">303</sup>, אבל כשנפסלה הציפור לאחר לקיחתה, נחלקו בדינה: לסוברים שציפורי מצורע נאסרות משעת לקיחתן<sup style="color: gray;">304</sup>, כשנפסלה הציפור לאחר לקיחתה - או אפילו ספק אם נפסלה לאחר לקיחתה<sup style="color: gray;">305</sup> - הרי היא אסורה בהנאה<sup style="color: gray;">306</sup>, שלא הותר איסורה<sup style="color: gray;">307</sup>. ולסוברים שאין ציפורי מצורע נאסרות קודם שחיטת הציפור השחוטה<sup style="color: gray;">308</sup>, כשנפסלה אחת הציפורים לאחר לקיחתה, דינה כציפור שהתברר שהייתה פסולה קודם לקיחתה, ומותרת<sup style="color: gray;">309</sup>, ואפילו נפסלה הציפור בשחיטתה, כגון שנטרפה – או נתנבלה<sup style="color: gray;">310</sup> - בשחיטתה, מותרת<sup style="color: gray;">311</sup>, שכיון שנשחטה שלא כראוי, אין זו שחיטה<sup style="color: gray;">312</sup>. ומכל מקום, יש מן האחרונים סוברים בדעת ראשונים שדין זה אמור רק לסוברים ששחיטה שאינה ראויה אין שמה שחיטה<sup style="color: gray;">313</sup>, אך לסוברים ששחיטה שאינה ראויה שמה שחיטה, ואוסרת בהנאה<sup style="color: gray;">314</sup>, אף כשהציפור עצמה אינה ראויה מחמת שהיא טריפה, אם שחיטתה הייתה כדין, נאסרה בהנאה, ורק כשהשחיטה עצמה אינה כדין, כגון שנתנבלה בשחיטתה, אינה נאסרת<sup style="color: gray;">315</sup>. ויש מן האחרונים סוברים בדעת ראשונים, שאף לסוברים ששחיטה שאינה ראויה שמה שחיטה, ואוסרת בהנאה, כשהציפור עצמה אינה ראויה, אינה נאסרת, שדוקא בפסול הבא מחמת דבר אחר שחיטה שאינה ראויה אוסרת, אבל כשהפסול בציפור השחוטה עצמה, אינה נאסרת, שהוא כשוחט מין אחר שאינו ראוי כלל לטהרת מצורע<sup style="color: gray;">316</sup>.
<h4>כששחטה שלא כראוי עקב פסול המשולחת</h4>
ציפורי מצורע שלאחר שחיטת הציפור השחוטה התברר שהציפור המשולחת הייתה פסולה קודם לכן, כגון שנמצאת שאינה דרור - שציפור שאינה דרור פסולה לציפורי מצורע אף בדיעבד, לסוברים כן<sup style="color: gray;">317</sup> – או שנמצאת טריפה - שציפור טריפה פסולה לציפורי מצורע<sup style="color: gray;">318</sup> – וממילא אף הציפור השחוטה פסולה – כיון שנשחטה ללא זוג, לסוברים כן<sup style="color: gray;">319</sup> - אמרו בתוספתא ששתיהן מותרות<sup style="color: gray;">320</sup>, שכיוון שלא הייתה השחיטה כתקנה, אינה אוסרת<sup style="color: gray;">321</sup>. ואף בדעת הסוברים ששחיטה שאינה ראויה מחמת דבר אחר נחשבת שחיטה ואוסרת<sup style="color: gray;">322</sup>, יש מן האחרונים שכתבו שכשהציפור המשולחת פסולה בשעת השחיטה, הרי זה חשוב שחיטה שאינה ראויה מצד עצמה, ואינה אוסרת<sup style="color: gray;">323</sup>, שדוקא כשהפסול הוא בדבר אחר לגמרי, השחיטה אוסרת<sup style="color: gray;">324</sup>, או ששחיטת ציפור מצורע ללא שהזוג שלה קיים אינה חשובה שחיטה כלל<sup style="color: gray;">325</sup>. ויש מן האחרונים שכתבו בדעת הסוברים ששחיטה שאינה ראויה מחמת דבר אחר נחשבת שחיטה ואוסרת, שאף כשהציפור המשולחת פסולה בשעת השחיטה, הרי זה חשוב כשחיטה שאינה ראויה מחמת דבר אחר, והציפור השחוטה נאסרת<sup style="color: gray;">326</sup>.
<h4>כששחטה שלא כראוי עקב פסול חיצוני</h4>
ציפור השחוטה שנפסלה בשעת שחיטתה מחמת דבר אחר שאינו תלוי בגוף השחיטה – כגון ששחטה ללא אזוב או ללא עץ ארז או ללא שני תולעת, לסוברים שנפסלת בכך<sup style="color: gray;">327</sup> - נחלקו בדינה ראשונים בדעת תנאים: א) ר' יעקב בברייתא אומר שאסורה, הואיל והוקצתה למצותה<sup style="color: gray;">328</sup>, ושחיטה-שאינה-ראויה* - למצותה<sup style="color: gray;">329</sup> - חשובה לדעתו שחיטה<sup style="color: gray;">330</sup>, כיון שהשחיטה עצמה היתה שחיטה טובה אלא שאינה ראויה למצותה<sup style="color: gray;">331</sup>. ב) ור' שמעון בברייתא אומר שמותרת, הואיל ונשחטה שלא כמצותה<sup style="color: gray;">332</sup>, ושחיטה שאינה ראויה אינה חשובה לדעתו שחיטה<sup style="color: gray;">333</sup>. וכן אמר ר' יעקב בתוספתא שהיא מותרת באכילה הואיל ונשחטה שלא כתקנה<sup style="color: gray;">334</sup>, שלדעתו פסול שבא מחמת דבר אחר, חשוב כפסול שבא קודם השחיטה<sup style="color: gray;">335</sup>. ואף בדעת ר' שמעון בתוספתא שאמר ששחטה שלא באזוב ושלא בעץ ארז ושלא בתולעת שני אסורה בהנאה<sup style="color: gray;">336</sup>, יש מן האחרונים סוברים בדעת ראשונים שכשנפסלה הציפור בשחיטתה מחמת דבר אחר היא מותרת, אלא שלדעתו כששחטה באופן הזה לא נפסלה, שאין אותם דברים מעכבים בדיעבד קודם השחיטה<sup style="color: gray;">337</sup>. הלכה שאף על פי שנשחטה שלא כראוי אסורה, לפי שלהלכה שחיטה שאינה ראויה שמה שחיטה<sup style="color: gray;">338</sup>.
<h4>כשנפסלה לאחר השחיטה</h4>
ציפורי מצורע, שנפסלה אחת מהן לאחר שחיטת הציפור השחוטה, כגון שמתה המשולחת או נעשית טריפה, שתי הציפורים אסורות<sup style="color: gray;">339</sup>. במה דברים אמורים? כשנפסלה הציפור קודם הזאת דמה של הציפור השחוטה, אבל כשנפסלה הציפור המשולחת לאחר ההזאה וקודם שילוחה, הרי היא מותרת בהנאה<sup style="color: gray;">340</sup>, לפי שאין שילוחה מעכב את טהרת המצורע<sup style="color: gray;">341</sup>.
<h2>צרורות</h2>
<b>הגדרת הערך</b> - דין בעל חיים המזיק בכוחו.
<h3><b>מהותם וגדרם</b></h3>
<h4>מהותם</h4>
צרורות, היינו בעל חיים שמזיק בכֹחו* ולא בגופו<sup style="color: gray;">1</sup>, כגון בהמה שהיתה מהלכת והתיזה צרורות ברגליה ושיברו את הכלים<sup style="color: gray;">2</sup>, על אופנים נוספים שדנו בהם אם הם חשובים מזיק בכחו, עי' להלן.
<h4>מקור החיוב</h4>
בעל חיים שהזיק בכחו, יש מן האחרונים שכתבו, וכן נראה מדברי ראשונים, שהחיוב הוא מסברא, שכחו כגופו אף לענין שם מזיק של שור - כשם שלענין אדם המזיק, כאשר מזיק בכחו דינו כהזיק בגופו וחייב<sup style="color: gray;">3</sup> - ובכלל המזיק של שור בין שהזיק בגופו ובין בכחו, ולדעתם זהו שאמר רבא שלדעת חכמים - שצרורות משלם חצי נזק<sup style="color: gray;">4</sup> - כחו כגופו אלא שהלכה למשה מסיני שמשלם חצי נזק<sup style="color: gray;">5</sup>, והיינו שההלכה לא חידשה אלא שמשלם רק חצי נזק<sup style="color: gray;">6</sup>. ויש מן האחרונים שכתבו שמקור החיוב בבעל חיים שהזיק בכחו הוא מהלכה למשה מסיני, ולדעתם זהו שאמר רבא שצרורות הלכה למשה מסיני, והיינו שלולא ההלכה לחייב בצרורות, היה מקום לומר שבעל חיים המזיק בגופו לא יתחייב כלל, שעיקר דין מזיק של שור שבתורה אינו אלא כאשר מזיק בגופו ממש, אבל כאשר אינו מזיק אלא בכחו אינו בכלל שור, ובאה ההלכה וחידשה שהוא כשור אלא שחייב חצי נזק<sup style="color: gray;">7</sup>, וכעין זה יש מן האחרונים שכתבו בדעת ראשונים, שהתורה פטרתו מנזק שלם וההלכה חייבתו בחיוב מחודש של חצי נזק<sup style="color: gray;">8</sup>. ויש מן האחרונים שכתבו בדעת ראשונים הסוברים שספיקו של רב אשי לגבי כח כחו הוא גם לדעת חכמים הסוברים שמשלם רק חצי נזק<sup style="color: gray;">9</sup>, שהחיוב של צרורות הוא מזיק חדש שנתחדש בהלכה למשה מסיני, והיינו שאף על פי שמסברא כחו כגופו, ההלכה חידשה שאינו בכלל מזיק של שור, וכן חידשה ההלכה שהמזיק החדש של כחו אינו משלם אלא חצי נזק<sup style="color: gray;">10</sup>.
<h4>גדר "כחו"</h4>
בגדר "כחו" בבהמה, והחילוק שבין כחו לגופו, יש מן הראשונים שכתבו שכל שאין נוגע בגופו בדבר הניזק בעצמו, חשוב כוחו ולא גופו<sup style="color: gray;">11</sup>, ולכן לדעתם תרנגול שהיה מחטט בחבל ועל ידי כך נפסק החבל ונשבר הדלי המחובר לו, כל שלא נגע בדלי צרורות הוא ומשלם חצי נזק, ולא אמרה הבריתא שמשלמים נזק שלם על הדלי<sup style="color: gray;">12</sup>, אלא כאשר נגע ממש בדלי<sup style="color: gray;">13</sup>, ומהם שכתבו שזה הטעם שאף לסוברים שהולכים "בתר מעיקרא"<sup style="color: gray;">14</sup> - היינו שמייחסים תוצאת המעשה לשעת עשיית המעשה<sup style="color: gray;">15</sup> - צרורות משלם חצי נזק, ואין אומרים שחשוב שנגרם הנזק מיד בשעת המעשה ותשלם נזק שלם, כיון שלא נגע גופה של הבהמה בכלי הניזוק<sup style="color: gray;">16</sup>. ויש מן הראשונים שנראה מדבריהם שאף שאין נוגע בדבר הניזק עצמו, יכול להיחשב גופו, כל שחשוב שהנזק נעשה מיד בשעת המעשה שהביא לנזק<sup style="color: gray;">17</sup>.
על בעל חיים המזיק בכח כוחו, אם דינו כבעל חיים המזיק בכחו, ע"ע כחו<sup style="color: gray;">18</sup>.
<h4>אופנים שחשובים "כחו"</h4>
דליל - חבל - שקשור לרגלי התרנגול ונזרק באויר ושיבר כלים בזריקתו, יש מן הראשונים שכתבו שחשוב צרורות, ולכן משלם רק חצי נזק<sup style="color: gray;">19</sup>, ויש מן הראשונים שכתבו, וכן כתבו אחרונים בדעת ראשונים, שאינו חשוב צרורות אלא מזיק בגופה, שכל שמחובר לגופה נחשב כהיזק על ידי גופה ולא צרורות<sup style="color: gray;">20</sup>, ואינו כעגלה המושכת בקרון ודרסה על גבי כלים שמשלמת נזק שלם<sup style="color: gray;">21</sup>, שבעגלה המושכת בקרון הוא כדרך, אבל דליל שקשור ונזרק על הכלים אינו כדרך<sup style="color: gray;">22</sup>, וכתבו אותם אחרונים שדוקא כאשר הדליל נתלש מגופו והזיק, חשוב צרורות<sup style="color: gray;">23</sup>. ויש מן האחרונים שכתבו בדעת ראשונים לחלק, שכאשר תנועת ראש הדליל שפגע בכלי והזיק היתה על ידי הנעת ראש הדליל הקשור בתרנגול, אינו חשוב צרורות אלא נזק בגופו, אך כאשר תנועת ראש הדליל שפגע בכלי והזיק לא היתה על ידי תנועת ראש הדליל הקשור בגופו, אלא שהשליך את קצה הדליל ונתנועע מאליו עד שהזיק, חשוב צרורות, וכן אם ניתק מגופה ופגע בכלים חשוב צרורות<sup style="color: gray;">24</sup>.
נגרר הדליל דרך הילוכו של התרנגול ופגע בכלים והזיקם, אף לסוברים שבנזרק הדליל על כלים חשוב צרורות<sup style="color: gray;">25</sup>, בנגרר חשוב נזק בגופו ואינו צרורות, והרי זה כמו עגלה המושכת בקרון<sup style="color: gray;">26</sup>. ויש מן האחרונים שכתבו בדעת ראשונים שכל שנקשר לגופה שלא מדעת הבעלים ואינו ממון הבעלים, אינו מחויב משום נזק בגופה, ואינו חייב על דבר הקשור בגופה משום נזקי גופה אלא בדבר שדרכו להיות מחובר לגופה והבעלים קשרו אותו מדעתם, ואז מוטל עליהם לשמור מכל הנזקים שיבואו מחמתו, כגון עגלה המושכת בקרון<sup style="color: gray;">27</sup>.
<h4>דרסה על כלי אחד ושברה כלי אחר הסמוך לו</h4>
היתה זכוכית מונחת על גבי טבלה ודרסה הבהמה על הטבלה ועל ידי כך נשברה הזכוכית, אמרו בירושלמי, וכן הביאו ראשונים להלכה, שעל הטבלה משלם נזק שלם ועל הזכוכית משלם חצי נזק, שכיון שלא שברה ממש בגופה הרי זה צרורות<sup style="color: gray;">28</sup>, וכן היתה טבלה מונחת על גבי טבלה אחרת, ודרסה על העליונה ונשברה התחתונה, אמרו בירושלמי, וכן הביאו ראשונים להלכה, שעל העליונה משלם נזק שלם ועל התחתונה משלם חצי נזק<sup style="color: gray;">29</sup>. ויש מן הראשונים שכתבו שאם הלכה הבהמה כדרכה על גבי דף אחד ובראשו האחר של הדף מונחים כלים, ונפלו הכלים מחמת הילוכה על הדף, שחייבת נזק שלם על הכלים<sup style="color: gray;">30</sup> ויש מן האחרונים שכתבו שרבא בבבלי חולק על הירושלמי, וכשם שמחייב נזק שלם בעגלה המושכת בקרון, ועלה הקרון על כלים והזיקם משלם נזק שלם<sup style="color: gray;">31</sup>, כך יחייב נזק שלם בזכוכית מונחת על הטבלה ודרסה הבהמה על הטבלה<sup style="color: gray;">32</sup>.
<h4>תולדה של רגל</h4>
הצרורות, אמר רב פפא שהיא תולדה של רגל ואינה לגמרי כרגל, ועליהם אמר שהם תולדות שאינם כאבות<sup style="color: gray;">33</sup>. יש מן הראשונים שכתבו שחשובים תולדה של רגל, משום שההלכה למשה מסיני חידשה שתשלום חצי נזק של צרורות הוא ממון כרגל ואינו קנס כקרן, וכן משום שנגרמים על ידי הרגל, שהבהמה מהלכת ומתיזה צרורות ברגליה ושיברו את הכלים<sup style="color: gray;">34</sup>, וביארו בדעתם, שמצד הסברא צרורות הם כרגל כיון שדרך הבהמה להזיק בצרורות כברגל, אלא שכיון שההלכה חידשה שתשלום על צרורות הוא רק חצי נזק, היה מקום לומר שחידשה גם שהם תולדה כקרן - שהיא חצי נזק - אך כיון שההלכה חידשה שחצי נזק זה הוא ממון, ממילא נשמע מכאן שהם כרגל<sup style="color: gray;">35</sup>, ואף על פי שהגדרת המזיק "רגל" אינו מצד שנגרם הנזק ברגל, אלא כל שהיזקו מצוי, שהרי מצינו שנזק שנגרם על ידי בעיטת הבהמה ברגלה חשוב תולדה של קרן<sup style="color: gray;">36</sup>, מכל מקום כיון שצרורות אינם יכולים להיחשב תולדה של קרן - שאינם קנס כקרן - ממילא כיון שנגרמים על ידי הרגל, חשובים תולדה של רגל<sup style="color: gray;">37</sup>. ולדעה זו, הטעם שההלכה קבעה שצרורות הם תולדה של רגל דוקא, לדעת רב פפא הוא משום שמשלמים מהעליה כרגל, ולדעת רבא משום שפטורים ברשות הרבים כרגל<sup style="color: gray;">38</sup>.
ויש מן הראשונים סוברים שצרורות חשובים תולדה של רגל כיון שנעשה הנזק בדרך הילוכה של הבהמה ודרך הבהמה להזיק באופן זה, אלא שההלכה הפחיתה התשלום לחצי נזק, אך כיון שבשאר הדינים מלבד גובה התשלום - לענין תשלום מן העליה ולענין פטורם ברשות הרבים<sup style="color: gray;">39</sup> - דינם כרגל, חשובים תולדה של רגל<sup style="color: gray;">40</sup>, וביארו בדעתם שכיון שחלוקים מרגל לענין גובה התשלום היה מקום לומר שהם שם מזיק בפני עצמם ואינם רגל, אך כיון ששוים בשאר דינים, שוב חשובים תולדה של רגל<sup style="color: gray;">41</sup>.
ויש מן הראשונים סוברים שצרורות חשובים תולדה של רגל משום שכך חידשה ההלכה למשה מסיני, ולכן משלמים מן העליה ופטורים ברשות הרבים, אלא שלענין גובה התשלום קבעה ההלכה שמשלם רק חצי נזק ובזה אינו כרגל<sup style="color: gray;">42</sup>.
ויש מן הראשונים סוברים שהאמוראים שנסתפקו אם יש שינוי לצרורות לרביע נזק<sup style="color: gray;">43</sup>, ואם יש העדאה לצרורות<sup style="color: gray;">44</sup>, נסתפקו אם צרורות הם תולדה של קרן או תולדה של רגל, ומאחר שנתברר שהם תולדה של רגל, אין לנו בהם לא שינוי ולא העדאה<sup style="color: gray;">45</sup>.
<h4>תולדה של אב אחר</h4>
בהמה שהזיקה בכוחה שלא על ידי רגלה, כגון חזיר שנובר באשפה ומתיז צרורות בחוטמו והלכו והזיקו, יש מן הראשונים סוברים שהוא בכלל צרורות תולדה של רגל<sup style="color: gray;">46</sup>, וביארו בדעתם, שהמזיק של שן שנאמר בתורה לא נאמר אלא כשהזיקה בגופה ממש, ודוקא ברגל שלא פירשה התורה היאך נעשה הנזק - שלגבי רגל נאמר "ושלח את בעירֹה"<sup style="color: gray;">47</sup> - לכן המזיק כולל גם נזק שעל ידי כוחו והיינו צרורות, אבל בשן לא נאמרה ההלכה של מזיק בכוחו, ולכן כל נזק בכח הבהמה שדרכה בכך חשוב תולדה של רגל<sup style="color: gray;">48</sup>, ולכן לדעתם בהמה שהטילה גללים להנאתה והזיקה, משלם חצי נזק מדין צרורות תולדה של רגל<sup style="color: gray;">49</sup>. ויש מן הראשונים סוברים שכיון שלהנאתו הוא עושה הרי זה צרורות של שן, ומשלם חצי נזק<sup style="color: gray;">50</sup>, וביארו בדעתם שההלכה של צרורות נאמרה אף בשן, וכשיש הנאה להיזקו הוא בכלל שן<sup style="color: gray;">51</sup>.
בתולדה של קרן, שנעשה באופן שהוא מזיק של קרן, כגון שור שדחף את חברו לבור, יש סוברים שלא נאמרה בו ההלכה של צרורות, ואף לראשונים הסוברים שבצרורות בשינוי, כגון שבעטה ברגלה והתיזה צרורות, שיש נסתפק רב אשי אם הם תולדה של קרן<sup style="color: gray;">52</sup>, היינו דוקא כאשר נעשו באופן של רגל ורק מצד השינוי יש לדון אם בטל מהם שם תולדה של רגל וחשובים תולדה של קרן, ולא נאמרה בהם ההלכה של צרורות, אבל כנעשו באופן מובהק של קרן, לא נסתפקו בזה ולא נאמרה בהם ההלכה של צרורות<sup style="color: gray;">53</sup>. ויש מן האחרונים סוברים שלא נסתפקו אם יש צרורות בקרן אלא דוקא בקרן שהיא כעין רגל, שלא נגעה בדבר הניזוק וגם אין כוונתה להזיק, אבל באופן שנגעה בניזק, כגון שנגחה והפילה לארץ, לא נאמרה ההלכה של צרורות<sup style="color: gray;">54</sup>.
<h4>צרורות משונה: אם דינו כקרן</h4>
צרורות משונה, כגון שבעטה בצרורות והלכו והזיקו, יש מן הראשונים שכתבו, וכן כתבו אחרונים בדעת ראשונים, שספק הוא אם כיון שמשונה חשוב תולדה של קרן, ויש לו דיני קרן, כגון לענין חיוב ברשות הרבים או לענין העדאה, או שאף על פי שמשונה חשוב תולדה של רגל ויש לו דיני רגל<sup style="color: gray;">55</sup>, ומהם שכתבו שזהו שנסתפק רבא אם יש העדאה לצרורות<sup style="color: gray;">56</sup>, והיינו שנסתפק בצרורות משונה, שיש צד לומר שההלכה של צרורות שהם תולדה של רגל ומשלמים חצי נזק נאמרה דוקא בצרורות שנעשו כדרך, אבל צרורות משונה יצאו מכלל רגל וחשובים תולדה של קרן ולכן שייכת בהם העדאה<sup style="color: gray;">57</sup>, ומאידך יש צד לומר שאף שהוא משונה, הרי הוא תולדה של רגל וההלכה קבעה שלא להוסיף על חצי נזק בשביל שום העדאה<sup style="color: gray;">58</sup>, ומהם שכתבו שזהו שנסתפק רב אשי אם יש שינוי לצרורות ומשלם רביע נזק או אין שינוי לצרורות ומשלם חצי נזק<sup style="color: gray;">59</sup>, והיינו שלצד שיש שינוי לצרורות הרי זה תולדת קרן תמה, ומשלם רביע נזק ואף כשהזיק ברשות הרבים, ולצד שאין שינוי לצרורות הרי זה תולדת רגל ומשלם חצי נזק ופטור ברשות הרבים<sup style="color: gray;">60</sup>, ומשלם מן העליה<sup style="color: gray;">61</sup>. ובביאור דעתם, יש מן האחרונים שכתבו, שכאשר בועטת בניזק עצמו, וכונתה להזיק, הרי זה שינוי ובכלל קרן, אבל כאשר בועטת בצרורות, אינה יודעת שילכו ויזיקו ואם כן אין כוונתה להזיק, ושמא אינו כל כך שינוי להיחשב כקרן<sup style="color: gray;">62</sup>. ובביאור הדברים שלצד שאין שינוי לצרורות, צרורות משונה הם תולדה של רגל, יש מן האחרונים שכתבו שצרורות הוא מזיק מחודש מהלכה למשה מסיני, והיינו שאילולא ההלכה, בעל חיים שמזיק בכוחו ולא בגופו אינו בכלל מזיק שור, וחידשה ההלכה שם מזיק של בעל חיים שהזיק בכוחו, ואין הבדל אם הוא מזיק כדרכו או שלא כדרכו ובכל ענין הוא תולדה של רגל<sup style="color: gray;">63</sup>.
ויש מן הראשונים שכתבו, וכן כתבו אחרונים בדעת ראשונים, שאף אם אין שינוי לרביע נזק, מכל מקום קרן הוא<sup style="color: gray;">64</sup>, וחייב ברשות הרבים<sup style="color: gray;">65</sup>, ולדעה זו אותה שנסתפק רב אשי אם יש שינוי לצרורות לרביע נזק, היינו שודאי הוא שצרורות שעל ידי בעיטה שינוי הוא וחשוב תולדה של קרן, אלא שיש לדון אם יש שינוי לצרורות לענין גובה התשלום, אם משלם רביע נזק או חצי נזק, אך מכל מקום דינו כקרן וחייב ברשות הרבים<sup style="color: gray;">66</sup>. ובביאור הספק, יש מן האחרונים שכתבו שהוא תלוי בגדר התשלום של חצי נזק בקרן תמה, האם הוא תשלום של חצי מהנזק, וממילא בכל שינוי כעין קרן תמה משלם חצי מהנזק, או שהוא תשלום של חצי מהתשלום של קרן מועדת, וממילא בצרורות כיון שהתשלום על מועד הוא חצי נזק, הרי שבשינוי משלם חצי מחצי נזק והיינו רביע נזק<sup style="color: gray;">67</sup>. על אופנים נוספים בביאור ספיקו של רב אשי, עי' לעיל<sup style="color: gray;">68</sup>.
לדעת סומכוס שצרורות משלם נזק שלם<sup style="color: gray;">69</sup>, יש מן האחרונים שכיון שלדעתו אין הבדל בין מזיק בגופו למזיק בכחו, לכן צרורות משונה חשוב תולדה של קרן ומשלם חצי נזק כדין מזיק בגופו בשינוי<sup style="color: gray;">70</sup>.
<h4>צרורות בשינוי במקום שמוכרח</h4>
צרורות בשינוי במקום שמוכרח שתזיק באופן זה, כגון שהלכה במקום שאי אפשר לה שלא תתיז, ובעטה והתיזה והזיקה, יש מן האחרונים שכתבו שספק הוא אם כיון שלא היתה יכולה להלך שם בלי להזיק בשינוי, נידון כאילו לא נעשה בשינוי, או שכיון שהנזק נגרם על ידי בעיטה שהיא שינוי, נידון כשינוי, ולדעתם זהו שנסתפק ר' אבא בר ממל, אם כיון שהזיקה בבעיטה חשוב שינוי או שכיון שאי אפשר שלא תתיז אינו חשוב שינוי<sup style="color: gray;">71</sup>.
צרורות, דנו בהם אם יש בהם העדאה, היינו שאם הועד בבעליו והזיק בצרורות ג' פעמים, משלם נזק שלם.
<h4>העדאה לצרורות: בצרורות כדרך</h4>
צרורות כדרכה ("כאורחיה"), אם יש בהם העדאה, נחלקו ראשונים: יש מן הראשונים סוברים שאין בזה העדאה, וספיקו של רבא אם יש העדאה לצרורות הוא באופן של שינוי דוקא<sup style="color: gray;">72</sup>, שכיון שמתחילה נעשו כדרך ובכל זאת משלם חצי נזק אין הבדל בין פעם אחת לפעמים רבות<sup style="color: gray;">73</sup>. ויש מן הראשונים סוברים שנסתפק רבא אם יש העדאה לצרורות אף כשנעשו כדרכה<sup style="color: gray;">74</sup>. והצד לומר שאין בהם העדאה כיון שהם תולדה של רגל<sup style="color: gray;">75</sup>, וכשהזיקה מתחילה היה זה כדרך והזיקה מצוי ובכל זאת משלמת חצי נזק, הלכך זוהי העדאתה ואין לה העדאה אחרת<sup style="color: gray;">76</sup>. והצד לומר שיש לה העדאה, שלקרן מדמים אותה<sup style="color: gray;">77</sup>, בכך שמשלמים חצי נזק כמו קרן<sup style="color: gray;">78</sup>, ולכן אף על פי שמתחילה הם נעשו כדרך, כיון שדימתה אותם התורה לקרן בכך שמשלמים חצי נזק שייכת בהם העדאה<sup style="color: gray;">79</sup>. וביארו אחרונים, שדין העדאה אינו רק להפוך דבר משונה לדבר הרגיל, אלא הוא דין, שכל שהזיק ג' פעמים והתרו בבעלים לשמור ולא שמר, ההעדאה מחייב נזק שלם, ולכן יש מקום להסתפק אם נאמר דין העדאה גם בתולדה של רגל, שאף שמעיקרו הוא חשוב כדרך<sup style="color: gray;">80</sup>. ויש שביארו שלסוברים שחצי נזק של קרן הוא ממון ולא קנס, הרי שגם תם דרכו להזיק אלא שהתורה חסה עליו לשלם רק חצי נזק<sup style="color: gray;">81</sup>, ואם כן אפשר לומר שגם בצרורות, שאף שהוא כדרכו, התורה חסה עליו בפעם הראשונה לשלם רק חצי נזק, אך כשנעשה מועד משלם נזק שלם<sup style="color: gray;">82</sup>. ויש שביארו, שהצרורות אין היזקם מצוי כמו רגל גמור, שאין דרך השור להתיז צרורות בהלוכו, ונסתפק רבא אם הקולא של צרורות חצי נזק לא נאמרה אלא כשמתקיימים שני התנאים: כשנעשה בכוחו וכשאינו מצוי כל כך, אבל כאשר הועד ונעשה מצוי, שוב חוזר להיות דינו כרגל גמורה ומשלם נזק שלם<sup style="color: gray;">83</sup>.
ויש מן הראשונים שביארו ספיקו של רבא אם יש העדאה לצרורות, שסובר רבא שההלכה של חצי נזק צרורות נאמרה בין בצרורות משונה ובין בצרורות כדרך, ובשני האופנים משלם רק חצי נזק, ונסתפק האם עיקר ההלכה נאמרה בצרורות משונה, ואז הרי הם כקרן, ושייכת בהם העדאה, וכיון שיש העדאה בצרורות משונה שהם עיקר ההלכה, יש העדאה גם בצרורות כדרך, אף לפי שמסברא אין שייכת בהם העדאה שגזרת הכתוב להשוותם, או שמא עיקר ההלכה נאמרה בצרורות כדרך, והם כרגל, וממילא אין שייכת בהם העדאה, ואז אף בצרורות משונה לא יהיה העדאה, שהשוותם ההלכה<sup style="color: gray;">84</sup>.
<h4>העדאה לצרורות: בצרורות משונה</h4>
צרורות שנעשו באופן משונה, כתבו ראשונים שנסתפק בהם רבא אם יש להם העדאה לשלם נזק שלם<sup style="color: gray;">85</sup>. בצדדי הספק, עי' לעיל<sup style="color: gray;">86</sup>.
<h4>השמירה הנצרכת</h4>
שמירה הנצרכת בצרורות, בדעת ר' אלעזר הסובר ששן ורגל יד להם בשמירה פחותה<sup style="color: gray;">87</sup>, יש מן האחרונים שכתבו שאף צרורות די להם בשמירה פחותה<sup style="color: gray;">88</sup>.
<h3><b>החיוב עליהם</b></h3>
<h4>גובה תשלום</h4>
צרורות, התשלום עליהם לדעת חכמים הוא חצי נזק<sup style="color: gray;">89</sup>, ולדעת סומכוס הוא נזק שלם<sup style="color: gray;">90</sup>. והלכה כחכמים<sup style="color: gray;">91</sup>. ובטעם המחלוקת, אמר רבא שלדברי הכל כוחו כגופו, אלא שלדעת חכמים הלכה למשה מסיני שצרורות משלמים רק חצי נזק, ואילו לסומכוס אין את ההלכה שצרורות משלמים חצי נזק<sup style="color: gray;">92</sup>. וביארו אחרונים, שלדברי הכל נאמרה הלכה שיש חיוב על נזקי צרורות, ולא נחלקו אלא שלדעת סומכוס נתחדש בהלכה משלם נזק שלם ואילו לדעת חכמים נתחדש שמשלם רק חצי נזק<sup style="color: gray;">93</sup>, ויש שכתבו שנחלקו בעיקר ההלכה אם נאמרה לחייב על צרורות, כיון שההלכה של צרורות נשכחה<sup style="color: gray;">94</sup>.
בגדר החיוב של חצי נזק, יש מן האחרונים שכתבו שנחלקו בו ראשונים, ולראשונים הסוברים שההלכה לא חידשה שתשלום חצי הנזק הוא ממון, אלא כיון שהוא תולדה של רגל הוא ממון, ולא נצרכה ההלכה אלא לעצם תשלום חצי נזק<sup style="color: gray;">95</sup>, הרי שלא נצרכה ההלכה אלא להפחית בתשלום, אבל חיוב חצי נזק אינו מכח ההלכה אלא מכח שהצרורות הם תולדה של רגל, וכשאר חיובי רגל, ולכן הוא ממון<sup style="color: gray;">96</sup>, ואילו לראשונים הסוברים שההלכה נצרכה לחדש אף שחצי נזק הוא קנס ולא ממון<sup style="color: gray;">97</sup>, אזי אף החיוב של חצי נזק הוא מחידוש ההלכה, והוא חיוב חדש, ואינו בכלל חיובי רגל, ולכן היה מקום לומר שכמו שחיוב של חצי נזק בקרן תמה הוא קנס ולא ממון, שלא מצינו בתורה חיוב של חצי נזק, אף חיוב חצי נזק של צרורות הוא קנס ולא ממון, ובאה ההלכה ולימדה שהחיוב בצרורות הוא ממון<sup style="color: gray;">98</sup>.
במהות התשלום של חצי נזק, יש מן האחרונים שכתבו שספק הוא האם התשלום הוא תשלום של חצי מהנזק, וקולא היא בצרורות שאינו משלם אלא רק חצי מהנזק, או שמשלם חצי מהתשלום שמשלם מזיק בגופו, ולדעתם זהו שנסתפק רב אשי אם יש שינוי לצרורות לרביע נזק<sup style="color: gray;">99</sup>, והיינו שאם גדר התשלום של חצי נזק הוא חצי מהנזק, אזי גם בצרורות שעל ידי שינוי משלם חצי נזק, אך אם הגדר הוא שמשלם חצי מהתשלום של מזיק בגופו, אזי כיון שמזיק בגופו כאשר הזיק בשינוי משלם רק חצי נזק, ממילא צרורות בשינוי ישלם רק רביע נזק<sup style="color: gray;">100</sup>. ויש מן האחרונים שנראה בדעתם שתשלום חצי נזק של צרורות הוא חצי מהתשלום של מזיק בגופו, וכתבו שצרורות של קרן שמשלם רק רביע נזק<sup style="color: gray;">101</sup>.
בטעם שעל צרורות אין משלמים אלא חצי נזק ולא נזק שלם, יש מן הראשונים והאחרונים שכתבו שהוא משום שצרורות אינם שכיחים כל כך (אינם "אורחיה") כמו נזקי גופה של הבהמה<sup style="color: gray;">102</sup>. ובדעת רבא שנסתפק אם חצי נזק צרורות משלם מהעליה או מגופו<sup style="color: gray;">103</sup>, יש מן האחרונים שכתבו שנסתפק בטעם שהקלה התורה שצרורות משלם רק חצי נזק, האם הוא משום שנזק של צרורות הוא משונה קצת, וחסר ב"אורחיה", שאינו מצוי כל כך שיזדמנו אבנים לרגלי הבהמה בדרך הילוכה ושתתיזם כל כך בחוזק שילכו ויזיקו, ואם כן הרי זה כעין מזיק משונה של קרן, שמשלם חצי נזק ומגופו ולא מהעליה, או שצרורות אינו משונה כלל, ורק משום גזירת הכתוב, שצורת המזיק של כחו אינה כצורת המזיק בגופו, משלם רק חצי נזק, ואם כן, אין לדמותו לקרן ומשלם מעליה<sup style="color: gray;">104</sup>.
<h4>ממון או קנס</h4>
תשלום חצי נזק של צרורות, אמרו בתלמוד שהוא ממון ואינו קנס<sup style="color: gray;">105</sup>. לדעת רב הונא בריה דרב יהושע, וכן הלכה, שחצי נזק של קרן תמה הוא קנס<sup style="color: gray;">106</sup>, נחלקו ראשונים במקור שחצי נזק צרורות הוא ממון: יש סוברים שבכלל ההלכה למשה מסיני של צרורות נאמר שחצי נזק הוא ממון ואינו קנס<sup style="color: gray;">107</sup>, ויש סוברים שההלכה לא חידשה אלא שמשלם רק חצי נזק, אבל חשוב ממון ולא קנס משום שהוא תולדה של רגל<sup style="color: gray;">108</sup>. על טעמי המחלוקת, עי' לעיל<sup style="color: gray;">109</sup>. בדעת רב פפא הסובר שאף חצי נזק של קרן תמה הוא ממון ואינו קנס<sup style="color: gray;">110</sup>, יש מן הראשונים והאחרונים שכתבו שכל שכן שאין לומר שההלכה חידשה שהוא ממון<sup style="color: gray;">111</sup>, ויש מן האחרונים שכתבו שאף לדעתו צריך לומר שההלכה חידשה שהוא ממון, לסוברים כן, והיינו שאילו היתה נאמרת ההלכה בסתם שצרורות משלם חצי נזק, היה מקום לומר שבאה לחדש ולהחמיר שחייב חצי נזק אף ברשות הרבים, אבל ברשות היחיד משלם נזק שלם, וכיון שההלכה חידשה חיוב שמעיקר הדין היה לו להפטר, הרי זה קנס ולא ממון, ולכן הוצרכה ההלכה להשמיענו שחצי נזק הוא ממון ולא קנס, ומזה מוכרח שלא נאמרה ההלכה להחמיר ברשות הרבים אלא להקל ברשות היחיד לחייב רק חצי נזק<sup style="color: gray;">112</sup>.
<h4>תשלום מגופו או מהעליה</h4>
תשלום חצי נזק של צרורות, אמרו בתלמוד שלדעת רב פפא משלם מן העליה<sup style="color: gray;">113</sup>, והיינו שהיה ידוע לתלמוד שלהלכה משלם מן העליה משום שצרורות חשובים שדרך הבהמה בכך, ונוח לו להעמיד את רב פפא כהלכה<sup style="color: gray;">114</sup>, או שנוח לרב פפא להשוות צרורות שהוא תולדה של רגל לאב עצמו שמשלם מן העליה<sup style="color: gray;">115</sup>, או שכיון שאמר רב פפא שצרורות הם תולדה של רגל, על כרחך שצריכים להיות כרגל לענין תשלום מהעליה ולא מגופו, שאם לא כן, אלא משלמים מגופו, הרי שדומים הם לקרן וייחשבו תולדה של קרן<sup style="color: gray;">116</sup>. ואילו רבא, נסתפק אם משלם מן העליה או מגופו<sup style="color: gray;">117</sup>, שמצד אחד לא מצאנו חצי נזק שמשלם מהעליה, ומאידך לא מצאנו נזק שדרכה בכך שמשלם מגופו<sup style="color: gray;">118</sup>. ובביאור ספיקו, יש מן האחרונים שכתבו שנסתפק בגדר צרורות, שחידשה ההלכה שמשלמים חצי נזק, יש צד לומר שאף על פי שהם כמו רגל, חידשה ההלכה שהם חשובים מזיק "תם" משלם רק חצי נזק ואין לו שם מזיק להתחייב נזק שלם, וכיון שהוא מזיק תם משלם רק מגופו, ומאידך יש צד לומר שהמזיק של צרורות הרי זה רגל גמורה, ולא נתחדש אלא פטור מנזק שלם, וממילא משלם מהעליה<sup style="color: gray;">119</sup>, ולדעתם זהו שכתבו אחרונים שאותה שנסתפק רבא אם יש העדאה לצרורות<sup style="color: gray;">120</sup> היינו רק לצד שצרורות משלם מגופו<sup style="color: gray;">121</sup>, והיינו שלצד שצרורות משלם מגופו הרי שחשובים מזיק תם ומעתה יש לדון בהם אם יש להם העדאה, אך לצד שצרורות משלם מעליה הרי הם מזיק גמור כרגל ואין שייך לדון בהם אם יש להם העדאה<sup style="color: gray;">122</sup>.
<h4>צרורות באופן שונה: התשלום</h4>
צרורות באופן שונה מהרגיל, כגון שבעטה הבהמה בצרורות והלכו והזיקו, נסתפק רב אשי אם יש שינוי לצרורות ומשלם רביע נזק, או אין שינוי לצרורות ומשלם חצי נזק<sup style="color: gray;">123</sup>. להלכה, כתבו ראשונים שאם הלכה ברשות הרבים ובעטה והתיזה צרורות והזיקו ברשות הרבים, פטור, ואם תפס הנזיק רביע נזק אין מוציאים מידו שהדבר ספק הוא שמא שינוי הוא ואינו תולדת רגל שהרי בעטה<sup style="color: gray;">124</sup>, שממה נפשך, אם יש שינוי לרביע נזק, לא משלם יותר מרביע, ואם אין שינוי לרביע נזק, הרי שברשות הרבים דינו שלא לשלם כלל<sup style="color: gray;">125</sup>, ואם בעטה ברשות הניזק והתיזה צרורות והזיקו שם, משלם רביע נזק, ואם תפס הניזק חצי נזק אין מוציאים מידו<sup style="color: gray;">126</sup>. ויש מן הראשונים שכתבו שאף ברשות הרבים חייב<sup style="color: gray;">127</sup>, וכן יש מן האחרונים שכתבו בדעת ראשונים שבהזיק ברשות הרבים, אם תפס חצי נזק אין מוציאים מידו<sup style="color: gray;">128</sup>, שלדעה זו אפילו אין שינוי לרביע נזק, שינוי הוא ומחייב ברשות הרבים חצי נזק<sup style="color: gray;">129</sup>.